Ki samla kynthei pat ki trei haduh shiteng miet.
Nangta don ki samla kynthei kiba wan na Nagaland bad Mizoram ban wan trei ha katei ka Hotel Marriot.
Kane ka mut ba ki samla jongngi na kane ka jylla ki duna bha kiba pule ïa kane ka jingpule hospitality bad hotel management.
Haba ngi leit shabar jylla bad ngi sah ha ki hotel kiba heh, bunsien ngi shem ïa ki samla kynthei Khasi kiba trei hangto bad ki nongai kam ruh ki da ïaroh bha ïa ki namar ba ki smat ki sting bad ki trei bha.
Ka jingkylli ka long balei ba ki samla shynrang ki kwah ban trei tang hapoh kane ka jylla? Balei ba kim kwah satia ban mih na kane ka jylla ban leit trei haba ïoh kam? Balei ba ki da jied haei ba ki kwah ban trei? Haba kumne hato lah mo ban ong ba kim ïoh kam? Ka kam ka don lada biang ka jingpule bad ka mon ban duriap, hynrei lada ka jingpule ruh kam biang bad ka mon ban trei shitom kam don te ïano keiñ ngin kynnoh?Hynrei ym baroh ki samla/rangbah Khasi ki long kiba tieng ban mih na la ïing.
Don bun na ki kiba trei wat sha shiliang duriaw bad sha kiwei pat ki jylla bad ki da trei bha ruh.
Tangba kum kita ki don tang khyndiat ngut eh.
Lehse ka por ka la poi ba naduh na ïing na sem ki kmie ki kpa ki la dei ban pynshlur ïa ki khun ban trei ïa kano kano ruh ka kam.
Ka pyrthei ka la nang syrtok bad ki kam ki jam ki duna bha.
Hadien ka demonetisation ha u snem 2018 November don bun ngut ki briew ha kylleng ka ri kiba la duh kam noh.
Mynta wat ki bank ruh ki la nang kham pynduna nongtrei namar lah bun ki jingsiew lane ki transaction ki lah long digital ban ym donkam briew shuh ban peit ïa kiba bun ki kam.
Ki samla jongngi ki dei ban ïabeh bad ka por bad jied ïa ki jait jingpule kiba lah ban ïoh kam.
Man la u snem ki kolej bad skul bah (University) ki pynmih da ki phew hajar ngut ki khynnah kiba pass ïa ki eksamin bapher bapher hynrei ki kam pat kim don satia.
Dei na kane ka daw ka sorkar ka pynshlur ïa ki samla ba kin trei ïa ki kam lajong (entrepreneurship).
Lah dei ban ai jinghikai naduh Class 8 ter ter ïa ki khynnah kumno ban trei kam lajong.
Kiei kita ki jingtip bad ki training ba ki donkam? Kumno kin buh ïa kita ki jingkheiñ (books of accounts), kumno ban ai jingkheiñ ïa kaba la pynlut bad kato ka jingïohnong (profit and loss) bad kumno ruh ban pynïahap ïa ka jingpynlut bad ka jingïoh (audit).
Kitei keiñ ki dei ki jait kam ha kane ka spah snem ba 21 tangba kiba trei kam lajong ki hap ban da ksar.
Ym don ka kam kaba lah ban ïoh tulop khlem da trei, lait noh tang ka kam sorkar.
Bad dei na kane ka daw ba baroh baroh ki ïabeh lut ïa ka kam sorkar.
Hynrei shen wat ka sorkar ruh kan sa sdang ban pyrkhing bad dawa na uwei pa kawei ka nongtrei ba ki dei ban ai jingkheiñ ïa kaei kaba ki trei shisngi shisngi.
Nga tharai kane ka long kaba donkam eh ban pynlong ïa ki samla jongngi ki ban trei minot bad ban sei lut la ka buit ka bor baroh.
Jowai, Ïaïong 30: Mynta ka sngi uwei u briew ula ngam jyllop ha ka wah Myntdu ha ka por kumba 11 shiteng mynstep eiei, ïa utei u briew la tip kyrteng u Dawansame Najiar, 33 snem ka rta ba shong ba sha ha Loompyrdi, Iongpiah Jowai.
Ki pulit hadien bala ïoh jingtip ïa kane mar mar kila hiar sha katei ka jaka ha ryngkat ka kynhun Special Rescue Team, FES Shillong bad ïa ka met jong u la ïoh ban khwai ha ki bynta jong ka Mutong Syntu Ksiar ha ka por 3 baje shiteng noh phai sngi.
Na ka liang ki pulit kiba shimti ïa katei ka met ban leh ïa ka post mortem ha Jowai Civil Hospital, ha ka jingtohkit ym shem la lap kano kano ka dak ba suba sniew bad ïa ka met la aiti noh sha kiba ha ïing da ka jingaibor u ADM khlem da leh shuh ïa ka post mortem.
Shillong, Ïaïong 30: Ka Voice of the People Party (VPP) ka la ther tyngeh ïa ka sorkar MDA ba la ïalam da ka National People’s Partyhalor ka jingpynlip bording ha ka jylla da ki bun bun kynta ha ka shising.
“Ka jingpheil ka sorkar ha ka tnat bording ka long kaba shyrkhei haduh katta katta bad imat kam poi ka por ba ngin ym ïoh bording shuh syndon ha ka jylla," ong u Bah Ardent u President ka VPP haba ïakren bad ki lad pathai khubor.
“Ngim ïoh bording da ki bun bun kynta ha ka shisngi na ka daw ka load shedding ka sorkar, namarkata, ka sorkar ka la pheil ban peit ïa ka kam bording ha ka jylla," u la bynrap.
U Bah Ardent u la buh jingkylli ruh halor ka rai ka MeECL ban pynlip bording ha ka por mynsngi bad ha ka por miet ruh kumjuh.
“Ha ka jingshisha ha ka jylla kiba bun hi ki pyndonkam bording ha ka por mynsngi ban ïa ka por mynmiet bad ka jingdonkam bording ka jur ha ka por mynsngi.
Nga ïohi ba kam don jingmut ban pynliep bording ha ka por mynmiet," u la ong.
Ha kawei pat ka liang u Bah Ardent u la ong ba ka jinghap mad ka jylla ïa ka jingduh bording ka dei namar ka sorkar kam shym la lah ban pyntrei ïa ki projek pynmih bording naduh ki snem kiba la leit.
Shuh shuh u la kynnoh ba wat la ka sorkar ka la kynnoh ba wat la ka sorkar ka la dep ban plie ïa ka Ganol project hynrei kam lah ban pynmih bording wat tang shi-unit ruh.
U la ong ruh ba ka sorkar kam ju lah ban pyntreikam ïa ki jingai jingmut na bynta kumno ban weng ïa ka jingduna bording ha ka jylla.
“Ka long kaba donkam ïa ka sorkar ban shimkhia ïa ka tnat Bording jong ka jylla bad ban wad ki lad ban pynmih bording kat kum ka jingdonkam ka jylla.
Shillong, ïaïong, 30: Ka Karkhana dieng, ka dukan sha, kawei ka iing bad khyndiat ki bynta ba shadien jong ka Rynjah Dispensary ki la shah bamduh ha ka ding kaba la klang ishyrkhei bha ha ka por shiteng synñia kumba 12:45 baje.
Katkum ka khubor ba la ïoh lum la ïathuh ba ka ding ka la sdang nyngkong eh na kawei ka karkhana dieng kaba don ha lyndet jong ka Rynjah State Dispensary kaba la kem ding kynsan bad ki thylliej ding barhem ki la pur sha kawei ka ka dukan sha bad sha kawei ka iing.
Nalor kata, ka ding kaba rhem ka la pur sa sha ki bynta ba shadien jong ka Dispensary ha kaba ka jingjulor ka la long kaba jur.
Ka longkmie kaba dei ka trai jong ka iing ka la kren sngew bynñiaw bad pynpaw ïa ka durkhmat ba sngewsih halor kane ka jingjia ha kaba ka ding ka la bamduh ïa ka iing bad ïa baroh ki jingdon jingem baroh.
Donbok ba ki 4 ngut ki khun ki lait im na ki thylliej ding khlem na kano kano ka jingjia kaba sngewsih.
Kane ka longkmie ka la ïathuh ba lada ym dei na ka jingshim sting jong ki Pulit ka Rynjah Police Station bad na ka jingpoi slem jong ka kali pynlip ding ka jingjulor kan ym ktah shaduh ka iing ka jong ki.
Na ka liang jong ki briew kiba ïohi ïa ka jingpur jong ka ding ki la pyntip mar mar sha ka tnad Pulit bad sha ka tnad Fire & Emergency Services hynrei kaba sngewsih ka long ba ki Pulit kim shym la wan poi tad haduh ba ki briew ki hap ban hiar hi sha Police Station bad leit khot hi dalade ïa ki Pulit jong ka tnat pynlip ding kat haduh ba ka la shim por ïa ki haduh 2 kynta duna ban poi sha kane ka jaka.
La ïathuh ba kat haduh ban da wan poi ki Pulit bad ka kali pynlip ding baroh ki jingdon jingem ki la ingkhong bad kylla dpei lut.
Na ka liang jong ki bahaiing ki la pynrem ïa ka tnad Pulit namar ka jingshim sting bad wat hapdeng ka kamram kaba ki don.
Halor kane, ki la ïathuh ba kin sa leit ban kynduh ïa u Superintendent of Police ka East Khasi Hills ban kylli halor u Emergency Number uba la ai sha ki paidbah hynrei u bym shym la treikam satia bad ban ujor halor kane ka jingpynslem jong ki Pulit ban poi sha ka jaka ba la jia ka jingpluh iing.
Shillong, ïaïong, 30: Ka Khasi Hills Autonomous District Council (KHADC) bad ka Tripura Tribal Areas Autonomous District Council (TTAADC) ki la pynmih ïa ka sur ban don ka jingïakren ban lum ïa baroh ki Autonomous District Council (ADC) kiba don ha kylleng ki jylla ka thaiñ North East India kata ban ïa don lang ha kawei ka kynhun ban pynkhlaiñ ïa ka sur jingdawa na ka Sorkar India ban ai ïa ki aiñ ïada kyrpang kiba skhem ïa ki riewlum ha kine ki Jylla.
Kane ka sur ka la mih hadien ka jingïalang ïamir jingmut hapdeng kine ki ar tylli ki ADC ha Khumulwng, Headquarter ka TTAADC, myn ha ka step 26 tarik u Ïaiong, 2023 ha kaba ïa ka KHADC la lam khmat da u Bah Titosstarwell Chyne, CEM lem ki Executive Member ba kynthup ïa u Bah Martle N Mukhim, Kong Grace Mary Kharpuri, Bah Teiborlang Pathaw, Bah Mitchell Wankhar, Bah Rangkynsai Kharbuki lem ki ophisar.
Na ka liang ka TTAADC pat la ïa don lang da u Purna Chandra Jamatia, CEM, u Kamal Kalai, Executive Member, u Chandra Kumar Jamatia, Chief Executive Officer, u Captain GS Rathee, Adviser, u Shankar Debnath, Additional CEO, u Budhilian Hrangkhawl, Dy CEO bad kiwei pat.
Ha ka por janmiet pat ka la don ka jingïalang ryngkat ki prokram tynrai ha TTAADC Park ha kaba kiba la shim bynta ban kren ha kane jingïalang ki la pynsngew ïa ki mat ïakren kiba la shim ha ka jingïalang kaba la long ha ka por mynstep.
Ha kane ka jingïalang la wan ban ïa donlang ruh da ki MLA ka TIPRA ba kynthup ïa u Animesh Debbarman, Nongïalam ka Liang Pyrshah ha ka Iing Dorbar Thawaiñ ka Jylla Tripura nalor u CEM ka TTAADC, ki Executive Member nalor kiwei pat.
U Bijoy Kumar Hrangkhawl, u President ka The Indigenous Progressive Regional Alliance (TIPRA), u la ong ba dei u (L) Professor GG Swell u ba la ong ïa u ban pynthikna ïa ka Sixt Schedule ha Tripura ban ïada ïa ki riewlum.
U la ong ba ki don ki bor kiba mut ban pynduh pyndam ïa ki riewlumKa Kong Grace Mary Kharpuri, Executive Member ka KHADC ka la ong ba ka jingwan sha kane ka jaka ka long ban ïa mir jingmut bad ïa treilang ban pynkhlaiñ ïa ka Khyrnit Bahynriew jong ka Riti Synshar ka Ri India.
U Bah Martle N Mukhim, Executive Member ka KHADC u la ong ba naduh mynshwa la shim nuksa ba ki riewlum ha Tripura ki la shah tyllep ha ki jaidbynriew bym dei riewlum.
U la ong ba hap ban ïakren ban ïa tylli hapdeng ki riewlum ka thaiñ North East khnang ban ïada ïalade lyngba ki kyndon ka Khyrnit ba Hynriew.
U Chief Executive Member, Bah Titosstarwell Chyne u la ong ba kumba long hi ki riewlum ym tang ha Meghalaya bad Tripura la ïohi ba ki la shah ktah noh da kiwei pat ki bor ba nabar.
U la ong ba donkam ban thaw ïa ki aiñ kumba la ïakren ban ïada ïa ka jingithuh kyrpang, ka khyndew, ka riti dustur bad ka bor ban pyntreikam ïa ki aiñ lane ka Judiciary System.
U la ong ba hap ban ïakren bha halor ka jingtyrwa ka Sorkar India ban pynkylla ïa ka Khyrnit Ba Hynriew.
U Kamal Kalai, Executive Member ka TTAADC ba dei peit ïa ka tnad Health u la ong ba ha ka jingïalang ha ka por mynsngi ki la ïakren ba yn don ka jingïakren bad kiwei ki ADC ha ka thaiñ North East ban don ka jingïatylli.
U la ong ba na ka liang ka TTAADC ka la ïoh ki jingmut kiba bun na ka KHADC ha kaba ïa dei bad ki aiñ khyndew bad kiwei pat.
U la ong ba ka TTAADC kan pynieng ruh ïa motdur jong u (L) JJM Nichols Roy uba la tip kum u kpa jong ka Khyrnit Ba Hynriew ha ka Riti Synshar ka Ri India.
U la ong ba hap pynkynmaw ïa ka Sorkar India halor ki Autonomous District Council ban pynkhlaiñ ïa ki.
Na ka liang u Animesh Debbarman, MLA ka TIPRA bad Nongïalam ka Liang Pyrshah ha Iing Dorbar Thawaiñ ka Jylla Tripura u la ong ba ki riewlum ki la sdang pynsawa ïa ka sur.
U la pynpaw ka jingbym sngew ïahap shuh ban buh ïa ka kyntien Member bad dei ban thep da ka kyntien Minister.
U la ong ba ka Sorkar India kam sngewthuh ïa ki riewlum bad ki aiñ ban ïada ïa ki bad kumta donkam ban pynsngew sha u Myntri Rangbahduh ka Ri kata u Narendra Modi kumjuh sha u Myntri Kam Pohiing ka Sorkdia Indïa u Amit Shah.
Shillong Iaiong 30: U Myntri Rangbah ka jylla u Conrad K.Sangma myn ha ka Sngi Saitjain, ula ong ba ki samla pule ki dei ban pynkhlaiñ ïa la ka bor pyrkhat pyrdaiñ haba ki ïaid shakhmat ha ka jingim ka jongki haba pynpaw ba ki jingpass bha ha ki jingpule lem bad ka kyrdan kaba phi don kan ïai long ka jingplie kabu ïa phi hi.
Haba ai jingkren ha ka Convocation kaba saw jong ka ICFAI University kaba la long ha Tura Campus, u Myntri Rangbah ula ong, “Nga dei u briew uba la phiel la bunsien ha ka jingim ka jong nga bad bun ki briew kim tip ne bna eiei ïa kata.
Hynrei kane ka jingpheil kam shym la ktah ne pynduh mynsiem ïa nga ka dang pynrhem pynban ïa ka mynsiem jong nga ba ngan ïai ialeh ban jop ïa kita ki jingeh bad ki diengpyngkiang".
“Ngam shym la lah ban jop ha kiba bun ki bynta, hynrei nga la ïai ïaleh beit.
Nga ngeit skhem ha ka bor jong ka jingduwai bad ban phaikhmat beit sha u Blei na ka bynta kiei kiei baroh.
Ainguh ïa u Blei ba kiei kiei ki ïaid beit ïaid ryntih bad wat haba kim shym la long kiba bha ba man.
Ngi dei ban don ka jingngeit kaba skhem ha u Blei" ong u Conrad.
“Ka khyllipmat kaba phi lah pdiang ïa ka jingpulom ne shah rem, kan dei kaei kei kaba lah ban wanrah ïa ka jingkylla ha ka jingim.
Ka jingpulom ne shah rem ka long kaei kaei kaba jia na ka bynta ka jingbha.
Ngeit ïa nga, kam shong tang ha kumno ngi shim ïa ka bad ngi ïaid shakhmat.
Lada phi lah ban shimkhia ïa ka jingpulom ka jong phi, phin long uba la pynkhreh ban ïakhun ïa kino kino ki jingeh ne jingtynjuh bad ban pdiang ruh kumjuh ïa ka jingseisoh" ong u Myntri Rangbah.
Ula ai khublei ïa ki 544 ngut ki samla pule kiba la ïoh pdiang ïa ki Degree ki jongki na u Chancellor ka ICFAI University u Lt Gen Dr Arvinder Singh Lamba bad ka Vice Chancellor ka Dr Alicia Gatphoh.
U Conrad ula pynpaw ka jingskhem jingmut ba kitei ki samla pule kin noh synniang ha ka ban kyntiew ïa ka roi ka par jong ka jylla bad ka ri hi baroh kawei.
“Ha ki 5 snem kiba la leit, ka ri India kala long kum ka shlem jong ki karkhana bad ngi long ruh kum ka ri kaba ka ïoh ka kot kala kiew bha ha ka pyrthei baroh kawei.
Bun tylli ki ri ki don hapdeng ka jingkyrduh pisa tyngka ne ki ban sa mad ïa ka jingkyrduh pisa, hynrei la khmih lynti ba ka ri India kan dei napdeng ki katto katne ki ri ki ban ym shah ktah eiei.
Wat lada kan don ka jingkyrduh pisa ha kylleng ka pyrthei" ong u Myntri Rangbah.
Shillong, Ïaïong 30: U Vice President ka All India Trinamool Congress (AITC) uba dei ruh u MLA barim ka Umroi u Bah George B Lyngdoh u la ong ba ka jingmaham lupa u Symbud Myntri Rangbah ka jylla u Bah Prestone Tynsong ban pynsyllang ha kaban ai ïa ki kam pynroi sha ki Constituency ba mihkhmat da ki MLA bym dei na ka NPP ka dei ka jinglyngkot jingmut bad ka jingbym pat biang ka rynïeng rynïot ban shimti ïa ka kam nongïalam ha ka jylla.
Haba ïakren bad u Mawphor u Bah George u la ong ba ka jingshisha ka dei ka kamram jong ka sorkar ban ai ki kam pynroi sha u paidbah nongshong shnong ka jylla wat lada ki dei na ka Constituency kaba la mih khmat da u MLA ba don ha ka liang Pyrshah.
“Ki buh thong ban pynlong ïa ka jylla kum kata ka 10 billion dollar economy hynrei ha kano ka dur yn lah ban kynjoh namar ban kiew ka jylla donkam ka roi ka par ha man ki kyndong kynshrot katba u Symbud Myntri Rangbah u la maham lupa ban ym ai kam pynroi sha ki MLA bym dei na ka juh ka party.
Kane ka pyni ba ha ka sorkar MDA ba ai uba donkam kam pynroi un syllang namar kim dei na ka NPP bad ïa ki MLA NPP wat la ka Constituency kam bymdonkam shuh ki kam pynroi pat kin pahuh bad ka pyni ba ka sorkar ka kwah ba uba duk un nang duk ksew bad uba riewspah un nang kiew arshah ka jingdon spah," u la ong.
“Hato la kheiñ ba kito ki nongshong shnong ba dei na ka Constituency ba jop da ki MLA bym dei na ka NPP kim dei shuh mo ki nongshong shnong ka jylla ne u Symbud Myntri Rangbah u la kheiñ ba ki dei na kawei pat ka ri bad ka jylla ne," u la bynrap.
U la ong ba lada peit na ki nongïalam ka jylla ha ki snem kiba la leit wei haba ki la long ki Myntri ka sorkar ki da shim ba ka dei shisha ka lyngkor kaba ki hap ban kit na bynta ka jylla baroh kawei khlem da pynïapher la ki dei ki nongshong shnong ba jop da u MLA ba dei na ka party ba synshar ne u MLA na ka Liang Pyrshah.
“Shaei shuh ki nongïalam kum ki snem kiba mynshuwa kum u Bah BB Lyngdoh, u Bah EK Mawlong, bad kiwei dei ki nongïalam kiba kit shisha ïa ka lyngkor ym kum ha ka sorkar kaba mynta kaba la maham lupa ban pynsyllang lada ki MLA ki wan kam pynroi,".
“Hato phi sngew ïahap mo ba lada leit pan kam pynroi na ka sorkar kaba dei ban peit ïa ka roi ka par ka jylla ba lada leit haduh 100 sien ruh kan ym ai lymda pat dap 101 sien hynrei lada dei ki MLA na ka party jong ki pat lada kim donkam ruh hana ban tyrwa hi bad kato ka jingkren u Bah Prestone uba dei u Symbud Myntri Rangbah ka jylla ka pyni ba kum u nongïalam u dang lyngkot jingmut shaba palat," u ba bynrap.
Haba kylli halor ka jinglap jong u ha ki san snem kiba la leit kum u MLA ka liang pyrshah u shah pynsyllang ne em, u Bah George u la ong, “Ka jingpynsyllang ka don shisha bad lada pan kam pynroi ki pynsyllang hynrei da ka jingïai buddien ïa ki kam pynroi khlem man thait don hi kiba ngi ïoh wat la kiba bun ngim ïoh ruh," u la ong.
Shillong, Ïaïong 30 : Ka jingjur ka thma ktien ha ka elekshon kaban long ha Sohïong ha ka 10tarik mynta u bnai ka la poi haduh u pud ba ka National People’s Party (NPP) kan kyntu ïa ka United Democratic Party (UDP) ba kan mih noh na ka sorkar.
“Lada ki nongïalam jong ka UDP ki dei ki khun dap shynrng jong ka Kmie weng noh na ka sorkar naduh lashai," ong u kyrtong ka NPP Bah Samlin Malngiang haba kren ha ka jingïalang ïalap elekshon kaba long ha Rangshken ha kane ka sngi Saitjaiñ.
U ong ruh ba hadien ba ki la dep ban weng na ka sorkar ki lah ban kren bad kynthoh katba mon ïa ka NPP.“Hynrei ïalade phi sdien ldui hynrei ki kyntthoh pat ba ka NPP kadei ka party ka bym long.
"Haba pynshai pat halor ka jingdon kiba kam ba ki khlem ïoh ïa ka skim, u Bah Samlin u la ong ba kum u MLA u la dep ban sam kumba 8600 ngut tam hynrei dei tang ki 14 ngut kiba khlem ïoh kumba la kam da kitei ki briew.
Shuh shuh u ong ruh ba kitei ki briew haba ki khlem ïoh ia kata ka skim ki la dei ban wan mih ym ban shu thad khamtam haba ïalade ruh ki khlem pat leit mih sha Block.
Ha kajuh ka por, u National Vice President ka NPP, Bah Prestone ba dei ruh u Symbud Myntri Rangbah ka jylla u la ong ba ki nong Sohïong kin dei kiba biej lada ki pynrem ïa u Bah Samlin ha kane ka elekshon kaban sa long shen.
“Nalor ki 25 tylli ki Department la bat lypa u Bahdeng Samlin kumta lada pynrem ïa u, ka mut ki nong Sohïong u dei uba biej bad kam don lynti shuh da kumwei pat,"u la ong.
Shwa kane, u Bah Prestone u la ong ruh ba tang ki Myntri Sorkar ba dei na ka NPP ki la don lypa haduh phra ngut bad kine baroh ki don ha kti u Bah Samlin.
“Kumta kein noh ka dro dur bula, kynthah kynnoh namarba u shabi ba heh tam jong ka Secretariat ka shong ha u Conrad bad Prestone.
"Ha katei ka jingïalang kaba la wan ban sakhi lang da ki hajar ngut ki nongkyrshan ryngkat ka jingdonlang ki nongïalam ka party hapoh ka jingïalam jong u National Vice President ka Party, Bah Prestone Tynsong, ki MDC ka party bad ruh ki nongïalam jong ka NPYF.Shillong, Iaiong 30 : U President ka Voice of the People Party (VPP) uba dei ruh u MLA ka Nongkrem u bah Ardent Basaiawmoit u la ong ba ka sorkar kam dei ban ïakren bad ki Harijan ki bym dei ki nongtrei jongka hynrei ka la dei ban shu pynkynriah beit ïa ki nongtrei jongka sha ka jaka ba la pynkhreh bad rai ban pynkynriah.
U la buh ka jingkylli ïa ka jingshim rai jongka sorkar ban ïakren ïa ka kynhun kaba lai halor kane ka jingrai pynkynriah ïa ki Harijan na Them Iew Mawlong.
“ Nga sngewlyngngoh balei ba ka sorkar ka shah ïa kata ka kynhun ba lai ban wan mushlia hapdeng halor kane ka kam" ong u bah Ardent.
U la pynkynmaw ba kine kiba sah ha Them ïew Mawlong ki dei ki nongtrei ka sorkar kumta u la ong “ Ha ka jingshisha ka sorkar kam dei ban ïa pynlut por halor kane ka kam bad ym donkam hi ruh ban ïakren bad kata kawei pat ka kynhun ka la dei ban shu shim ne pynkynriah tang ïaki nongtrei jongka bad ïa kiba sah beaiñ la dei ban shu weng beit bad balei hi ruh ka sorkar ka shah ia kita kiba sah beaiñ ban sah ha katei ka jaka jongka".
U la ong ka sorkar ka la pynkhreh bha ïa ka jaka ban pynkynriah ïa ki bad kum ki nongtrei sorkar kim don bor ban kyntait hynrei ban pdiang beit ïa ki rai ka sorkar.
Kane ka jingther tyngeh u bah Ardent ka la long halor ka jingkyntait jong ka Harijan Panchayat Committee (HPC) ïa ki jingtyrwa jongka sorkar ban pynkynriah ïaki 3432 tylli ki long ïing na Them Iew Mawlong sha ka jaka jongka Shillong Municipal Board.
Ka HPC ha ka jubab ba 6 sla ba la phah sha ka sorkar ka la kynnoh ba kane ka jingtyrwa jongka sorkar ka long ka bym biang, kaba duna bad ka bym dei kat kum ka lynti jongka riti synshar paidbah.
Ki don bun ki jingbakla bad ki bym pynhun bad khamtam ki rukom leh jongka High Level Committee jongka sorkar Meghalaya.
Shwa ba ka sorkar kan pynkhreh ïa ka blue print jongka nyngkong eh ka sorkar ka la kyntait ïa ki jingdawa jongka HPC ban ai mar 200 square meters ka jaka sha ki 342 tylli ki long ïing bad ban pynshna ïing ruh ïa ki ha ka jaka ba hap hapoh ka European Ward.
Haba kylli, u bah Ardent u la ong “ Balei ka sorkar kan hap ban ïakren bad ki nongtrei jongka.
Ka sorkar ka la dep rai ban pynkynriah ïa ki kum ki nongtrei jongka bad kumta kim lah ban kyntait bad ong ba kim kwah ban mih hynrei ka daw ka dei ba bun kiba sah ha katei ka jaka ki dei kiba sah beaiñ suda".
U la ong ka por ka la dei mynta ba ka sorkar kan sdang da ka kam kata ban leh da kaba tyngeh ïa kito kiba dang bteng ban shah ia kitei ki briew ban sah ha katei ka jaka sorkar.
U la ong ba ka sorkar ka la shah jem shaba palat halor kane ka kam bad ka lah ban long lehse ba ki don bun ki riewsaiñ pyrthei kiba pyndonkam bakla ïa kitei ki briew ne jaka kum ka vote bank jongki ruh.
Kumta u dawa ba ka sorkar ka dei ban shim ïa ka rai kaba khatduh kloi katba lah ban pynkynriah noh ia kitei ki briew.
“ Ka sorkar kam dei shuh ban dang ai daw ha kane ka kynti.
Ka sorkar kala pyrshang ïa kaba bha tam kumta kam dei shuh ban dang sngap ïa kito kiba ym kwah ban mih ne kynriah ka sorkar ka la dei ban pyndonkam noh da ka bor lada donkam" ong u bah Ardent.
Halor ka jingkylli hato ka VPP ka pdiang ïa ka blueprint jongka sorkar, u bah Ardent u la ong “ Ngim shym la ong ba ngi pdiang bad mynjur ïa ka blueprint shispah na ka shispah hynrei ngi pdiang ïa ka jingpyrshang ka sorkar ban pynkynriah ïa ki namar ka sorkar kam shym la rai ban ïeh ïa ki ha surok hynrei ka la pynkhreh ïa ka jaka ban pynkynriah ïa ki.
Kum ka sorkar ka dei hi ban shim khia ban peit ïa ki nongtrei jongka bad kumba la rai ban pynkynriah kumta ki ruh ki dei ban pdiang ïa kata".
Nongpoh, Ïaiong 30: Ha kawei ka jingjia kumba iuh tdong bseiñ bad pait dohnud ïaki kmie ki kpa bad ka iing ka sem, kawei ka samla lud ka ba dang 19 snem ka rta na Ri Bhoi District kala khlad kyndit ha jaka pule jong ka haka jylla Rajasthan haka janmiet jong ka 27 tarik mynta u bnai ka ba la wanrah ïa ka jingsngewkyndit bad ka jingbym sngewlah ngeit ïa ki kmie ki kpa bad ki bahaiing hasem katei ka samla ha kaba ki la suba jur ba lehse kadon kaei kaei sha lyndet kaba la pynlong ïa katei ka samla ban duh noh ïala ka jingim ba kordor, ha kaba ki bor pynïaid jong katei ka skulbah kila kynnoh ba kala dih bih bad phasi ïalade.
Katei ka samla kaba la duh noh ïala ka jong ka jingim la tip kyrteng kum ka Walinda Binong naka shnong Nongangang Marngar Ri-Bhoi District kaba dang 19 snem ka rta kaba dei ruh ka khun khatduh jong u Bah Rubi Binong bad ka kong Kobita Syiem, bad katei ka samla ka dei kaba dang pule haka School of Design, Mody University kaba don haka shnong Lakshmangarh, Sikar jong ka jylla Rajasthan bad halor katei ka jingjia naka liang ki bahaïing jong katei ka samla kila pyntip ruh sha ki pulit ka Ri-Bhoi ban leh ïa kaba donkam.
Haba ïathuh halor katei ka jingjia u kpa jong katei ka samla u Bah Rubi Binong u la iathuh ruh ba katei ka samla Walinda Binong ka la leit ban pule sha katei ka skul bah naduh u bnai Risaw jong u snem 2022 bad ka sah ruh ha ka hostel kynthei jong katei ka skulbah shimet, bad ba ka dang shu wan ïing dang ha u bnai Lber ban sah kumba shi taiew eiei ha iing namar ka jingshitom jong ka kmie bad ka la leit phai biang sha katei ka jaka pule ha ka 20 tarik jong u bnai Lber 2023 bad naduh ka sngi kaba la mih na la iing, na ka liang ki bahaiing hasem ki ju phone ban ïakren bad ka bad kam shym la don kano kano ka daw lane ka jingud pang jong ka.
Hynrei kyndit kyndit kumba iuh tdong bsein, u kpa jong katei ka samla u Bah Rubi Binong ha ka 27 tarik mynta u bnai, u la ioh ïa ka phone na ki bor pynïaid jong katei ka skulbah kiba la pyntip ba ka khun ka jong u ka don hapdeng ka jingshitom jur bad bthah ïa u ba un wan sha katei ka skulbah.
Hynrei namar ka jingbym ioh ticket liengsuin ha katei ka sngi, u Bah Binong u la leit noh ha ka sngi kaba bud, kata ka 28 tarik bad u la poi sha katei ka skul bah ha ka janmiet jong katei hi ka sngi bad la pyntip ba ka khun jong u kala dih bih bad sdien phasi ïalade.
La iathuh ba ynda u Bah Binong u la poi ha katei ka skulbah, um shym la iohi ïala ka jong ka khun watla u la ong ba u kwah ban peit ïaka hynrei la ïalam ïa u sha ka conference hall ha kaba na ka liang ki nonghikai katei ka skulbah ki la pyntip ba ka khun ka jong u, kam don shuh ha kane ka sla pyrthei da kaba ong ba ka la dih da ka dawai bih bad hadien kata ka la phasi ïalade hapoh ka kamra sah ka jong ka bad ïa ka met ka jong ka, la rah noh sha ka CHC kaba don ha Lakshmangarh, Sikar, Rajasthan.
Na ka liang u Bah Rubi Binong u la pynpaw ia ka jingsngewkyndit bad bym lah ngeit satia ïa ka jingkam jong ki bor ka skulbah ban ong ba ka khun ka jong u kan leh ïa katei ka kam, naba ka dei ka briew kaba shlur bad kaba ym judon satia kum kita ki jingmut ban pynkut ïala ka jingim bad tang lada ka don kano kano ka jingeh kala pyntip beit sha ïing sha ka hynmen jong ka lane sha ka kmie bad u kpa.
Naka liang u kpa jong katei ka samla ryngkat ki paralok kila leit ruh ban wad jingshai na katei ka skulbah hynrei kala pynsuba sniew pynban ïa u kpa ba ki bor pynïaid kila pyrshang ban tap eit miaw pynban bad kim don kino kino ki bor pulit haba rah ïa katei ka samla na jaka sah sha jaka sumar kumba la kynnoh ba kala phasi ïalade, hynrei ki bor jong katei ka skulbah kila sei hi ïaka met khlem ka jingiohi jong u kpa.
Haka juh ka por naka liang u Bah O Binong Rangbah Shnong ka Nongagang u la pynpaw ka jingsngewsih bad ka jingsngewkhia halor katei ka jingjia ba kawei ka samla na katei ka shnong kaba don ruh ka jingkyrmen haka lawei kala duh noh ïala ka jingim tang shiteng por haka rta kaba dang khie dang san, bad kumba ki bahaiing hasem kim pdiang bad kim hun ïaka jingïap jong ka, kum u Rangbah Shnong u la kyrpad sha ka sorkar khamtam ka tnad pulit ba kan shimkhia ban pynlong ka jingtohkit halor katei ka jingjia, naka bynta ka jingshngaiñ jong kiwei ruh ki samla pule kiba ju leit ban trei bad wad jingstad shabar jylla.
Ka met jong katei ka samla kala poi noh mynta ka step ha kad liengsuiñ Guwahati bad naka liang ki bahaiing hasem kila leit shaw ïaka ryngkat ka jingsynran lang jong ki pulit, kaba la wanrah ka jingïam briew ha katei ka shnong halor ka jingkhlad syndet katei ka samla, bad ïa ka jinglehñiam ba khatduh yn sa pyndep lashai ka sngi nyngkong.
Khliehriat jymmang 01 : U Bah Mihsalan Bareh, uba na East Jaiñtia Hills District, uba ju ïa shim bynta bad jop ruh ha ki rynsan pynmareh kali, uba dei u dkhot jong ka Club EJAMSA, u la jop ha ka kyrdan kaba ar ha ka jingïakop pynmareh kali ba la pynlong da ka 4th Street King’s Club Challenge ha Nagaland myn ha ka 28 tarik bad 29 tarik u bnai Ïaïong 2023.
Kum ban shu phai dien, u Bah Mihsalan Bareh, u la wan ha ka kyrdan ba ar ha ka 27th Motocross and Autocross ba la pynlong da ka Mizoram Motor Sport Association (MIMSA) dang myn ha ka 21 bad 22 tarik ha u bnai Ïaïong ha nongbah Aizawl, Mizoram bad ha kane ka jingiakop ha Mizoram, u Bah Mihsalam Bareh lem bad u khun jong u, u samla Gareth Pariat ki la wan sha khmat bha ha ka jingïakop pynmareh kali kaba dang shu dep ha Mizoram.
Nongpoh, ïaiong 30: U Bah Rubi Binong u kpa jong ka samla kaba la khlad noh haka jylla Rajasthan u la pynpaw ba da lei lei ruh um lah ban ngeit ba ka khun jong u kan shim ïala ka jong ka jingim da kaba dih bih bad sdien ha u tyllai phasi, namar ka khun jong u ka Walinda Binong ka dei kaba shlur bad kaba ju ïathuh ïaki kmie ki kpa lada ka don jingeh.
Ha kaba ïadei bad ka jingkhlad noh jong ka khun jong u, u Bah Binong u la ïathuh ba dang ha kine ki khyndiat sngi ka khun jong u kala pyntip ba ka don ka Fiesta Fashion Show bad naka liang ki bor pynïaid jong katei ka skulbah kila jied ïaka ban long kum ka nongkren ban pynïaid ïa katei ka prokram bad kala pyntip ruh ba don katto katne ngut ki samla pule kiba kiba sah hostel lang kiba la bishni ïaka halor ka jingshah jied jong ka bad kumta kala phone twad jingmut nala u jong u kpa halor katei ka bynta.
Naka ka liang jong nga kum u kpa hadien ba ki don ki samla kiba bishni ngala ai jingmut ïaka ba kan sangeh noh ba kam dei ban shim bynta ha katei ka prokram, hynrei namar ba duna kiba nang ban kren phareng katei ka skulbah kala jied biang ïa katei ka samla ban long kum ka nongkren ban pynïaid ïa katei ka prokram.
Bad naduh ka 26 tarik ngam shym ioh shuh ban phone ïaka namar ka jingbunkam hynrei kyndit ki bor pynïaid jong katei ka skulbah kila pyntip haka 27 tarik ba ka samla Walinda ka shitom jur bad ki dei ban wanmih mar mar, hynrei ynda poi ha katei ka jaka la ioh jingtip pynban ba ka khun kala dih bih bad sdien phasi, la ïathuh u kpa.
Kaba pynsuba sniew ïanga ka long ba kumno ka khun kan dih bad bih kan sa leit ban sdien ha u tyllai phasi, bad kumno ym don pulit haka por ba ki sei ïaka met jong ka lada ka pynïap ïalade, bad kum u kpa u la pynpaw ruh ba um hun ïaka post mortem bala leh ha CHC ha Rajasthan namar lada ka sidien phasi beit dei ban don tang u dak tyllai ba sdien ba u lah ruh ban ngam shapoh hynrei ki don ruh ki dak kumba kyrshut ha ryndang jong ka, ki dak mong ha kjat bad wat ki shyieng kti jong ka kila lait ba lehse kala don ka jingïakhun ha shuwa ba kan khlad.
Na ka liang u kpa hapdeng ka jingsngewsih bad kthang ka mynsiem halor ka jingduh noh ïala ka jong ka khun u la dawa ruh naka sorkar lyngba ka tnad pulit ba ka dei ban pynlong ka jingtohkit kaba bñiah halor katei ka jingjia khnang ba kum kine ki jingjia kin nym jia shuh nangne shakhmat kumba bun bah ki samla khasi kiba pule shabar bad lyngba kum kine ki jingjia kan pynartatien ïaki kmie ki kpa ban phah wad jingnang jingstad ïala ki jong ki khun shabar ka jylla, u la bynrap.
Ka elekshon ha Sohïong Constituency ka la shongshit puk mynta namar ka sah satang khyndai sngi ban poi ka sngi thep vote, ka sngi ba ki paidbah kane ka Constituency kin ïoh ban jied ïa u nongmihkhmat sha ïingdorbar Thawaiñ ka jylla, hadien ar bnai ba kiwei pat ki 59 tylli ki Constituency ki ladep ban jied ïa ki MLA jong ki.
Ki don hynriew ngut ki kyrtong kiba la mih ban ïa aireng ha kane ka lympung.
Kita ki long u Bah Samlin Malngiang, Ex MLA uba mynta u la ïakhun na ka NPP ym shuh na ka HSPDP laba u la jop ha u 2018.
Nangta u Bah Synshar Lyngdoh, u Khun pyrsa jong u MLA barim, u Bah HDR Lyngdoh, uba mih ïakhun na ka UDP.U Bah S.Osborne Kharjana, u kyrtong ka Seng Congress, u Bah Sandondor Ryntathiang, u kyrtong ka HSPDP, u Bah Stodingstar Thabah kyrtong ka Trinamool Congress bad u Bah Seraph Eric Kharbuki.
Kumba beh ka lyer hi mynta ka jingïakhun kan long hapdeng u kyrtong ka NPP, u kyrtong ka UDP bad u kyrtong ka Congress.
Kiwei kiwei ki kyrtong imat kin shu long tang kum ki nongïakhun ban pynbun kyrtong ha kane ka lympung.
Na kine ki lai ngut, ka Campaign imat ka kham shongshit hapdeng u Bah Samlin bad u Bah Synshar, ki arngut ki paralok kiba la ïeng rynsan lang ha u 2018 pyrshah ïa u (L) Bah HDR Lyngdoh.
Hynrei mynta ki la ïeng pyrshah uwei ïa uwei.
U Kyrtong ka Congress u Bah Osborne Kharjana u la kham jai jai bad um da pynpaw paidbah than ne lum ïa ki jingïalang paidbah.
Hynrei kaei kaba ki paidbah na shabar ka Constituency ki ïakren kam dei halor u kyrtong u ban jop, hynrei kaba ki kham ïakren ka long halor ka rukom ïalap elekshon.
Naduh shuwa ban khlad u Bah HDR Lyngdoh ruh, ka Sohïong ka la long ka phang pdeng jong ki lad pathai khubor ha ka jingïalap elekshon, namar ka jingïabeiñ ïakhoh bad ka jingïabang nia ki katto katne ki nongkren ha ki rynsan elekshon, khamtam u Bah Amazing Kurbah, uba ju ïeng ban kren bad ïalap na ka bynta ka Party UDP.U Bah Samlin ruh u don la ki jong ki nia ha ka jingkren ïalap elekshon jong u, hynrei hadien ka jingkhlad noh u Bah HDR Lyngdoh, ka rukom ïalap jong u ka la kham pher.
Ki don ki khep kiba u la shah beiñ ha ki paidbah, namar ka rukom kren jong u kaba kim sngew ïahap, kum ka jingong jong u ba ki don kiba klet noh ban duwai namar ka jingbang palar ka jingtah.
Nangta ka jingjer kyrteng jong u ïa ki katto katne ki briew kiba la ngop ha ka dih ka bam namar ka jingkyrsim ha ka lympung saiñpyrthei.
Hadien ka jingthaw ïa ka sorkar MDA- 2, kiba bun ki pyrkhat ba ka jingïakop bad ka jingïabeiñ ïakhoh katto ka la kut, namar ba ka NPP, ka UDP, ka HSPDP, ka BJP kiba don kyrtong ha Sohïong ki la kham thanda, namar ba ki la ïatrei lang biang sa shisien kumba long naduh u 2018 haduh 2023.
Hynrei kam shym la long kumta pynban ka jingïabeiñ ka la nang jur nang jur bad poi ruh sha ka jingïabeiñ shimet.
Lah ban kdew hangne ba dei ha ka jingïalap elekshon ha Sohïong ba u Bah Prestone Tynsong, u la pynmih ïa ki kyntien ban pynshong ha ka tnum Bos ïa kiwei pat ki Party.
Kawei pat ka mat na ka elekshon ha Sohïong, wat lada kadei tang ha kawei ka Constituency, hynrei kadei ka elekshon kaba lah ban pynkhih ïa kane ka sorkar.
Ym tip ha kano ka rukom ban khih, hynrei ka por ba ki arngut ki MLA ka PDF ki la pynpaw ba kin pynïasoh nih sha ka Seng NPP ka long ka dak ba hadien kane ka elekshon ka lah ban don shisha ka jingkhih ha ka sorkar ne ha ka kynhun Myntri.
Nongpoh, Jymmang 01 : Ki samla ñiah kali naka jylla Meghalaya kila paw bad khur bun tylli ki khusnam haka jingïakop pynher kali bala tip kum ka 4th Street King’s Autocross Challenge 2023 kaba la long dang shen ha jylla Nagaland.
Katei ka jingïakop pynher kali ka dei ruh kawei naki jingïakop ba heh haka thaiñ Shatei Lam mihngi ha kaba la wan ruh ban shim bynta palat 91 ngut ki nongñiah kali ba paw naki jylla bapher bapher ka thaiñ Shatei Lam Mihngi, ryngkat ka jingangnud ban wanrah ka jingïatylli hapdeng ka jingïadei jong ki jylla ka thaiñ Shatei Lam mihngi jong ka ri India.
Ki nongjop ha katei ka lympung ki kynthup ïa u Bazely Rymbai u ba la khur ïaka kyrdan ba nyngkong haka open Category, u Elhannan Jason Syiem haka kyrdan ba nyngkong jong ka Rookie Category, u Samla Isynei Hinge haka kyrdan kaba ar.
Haka liang ki kynthei ka samla Chelsea Byrsat kala khur ïaka kyrdan ba nyngkong bad ka Noche Aranchimiksa Sangma haka kyrdan ba lai, katba haka SUV Mens Category u Larry Mukhim u ka khur ïaka kyrdan ba ar bad u Ruchir Marak haka kyrdan ba lai bad ïaka khusnam kyrpang Best Decorated Car la rah da u Samla Jaki Trang bad naka liang kitei ki nongjop kila khur ruh ïaki khusnam pisa bad ki trophy.
Mawkyrwat, Jymmang 01: Ki nongbylla sngi kiba dei hapoh jong ka South West Khasi Hills District mynta ka sngi ka 1 tarik u Jymmang, 2023 ki la ïoh ban rakhe ïa ka sngi kyrpang jong ki, ba la tip kum ka ‘National Labour Day’ ha ryngkat ka jingïadonlang u President ba rangbah jong ka Hills Farmers Union (HFU), u bah Commander Shangpliang.
Ha kane ka jingrakhe ki nongbylla sngi ki la ïoh ban rakhe da kaba ot ïa u Cake ha ryngkat bad u President ba rangbah jong ka Hills Farmers Union (HFU) ha Shnong Shaid Shaid Umoid South West Khasi Hills District.
Haba kren ha ka jingïalang ba lyngkot, u President ba rangbah jong ka Hills Farmers Union (HFU), u bah Commander Shangpliang u la ong ba kane ka jingrakhe ïa ka sngi ba kyrpang ki nong bylla sngi ka dei ha ka sien kaba nyngkong hapoh ka distrik ha kaba bun na ki nongbylla sngi kim shem la tip wat ïa kane ka sngi ka ba dei ka sngi kyrpang na ka bynta jong ki.
Haba kren pat ha kaba ïa dei bad ki nongrep, u bah Commander Shangpliang u la ong ba ki nongrep hi ki don ka jong ka bynta ban trei ha kiba bun ki bynta ban pynbit pynbiang ïa ki jingdonkam ha ïing ha sem.
Ha kawei pat ka bynta u la pynkynmaw ruh ba mynta ka sngi ka 1 tarik u Jymmang man la u snem ka dei ka sngi ba kyrpang jong ki nongbylla sngi ba la tip kum ka ‘National Labour Day’ ha kaba la rakhe ha baroh kawei ka ri India bad ki don ruh ki Jylla hapoh ka Ri India ba ki ju rakhe kyrpang bad ki don ruh ki ju ai shuti ïa ki nongbylla ha kum kane ka sngi namar ka dei ka sngi ban burom ïa ki nongbylla.
Namarkata, u la buh ka jingkyrpad na ka bynta ki nongbylla ha kylleng ki jaka ba ki dei ban don ka jingïatylli bad don ka jingïasngewthuh jingmut namar lada ki don ne ïa kynduh ïa kino kino ki jingeh ki lah ban ïa khun namar lyngba kane ka jingithuh ba kyrpang kum ha kane ka sngi kum ki nongbylla ki lah ban dawa ïa la ki jong ki hok jong ki ba ki dei hok ban ïoh.
Kumta u la ai ka jingkyrkhu kyrdoh ïa ki nongbylla ba watla ha kine ki jaka kim da ïoh shuti ha kum kane ka sngi ba kyrpang hynrei ïa kata wat sngewpher pynban na ka liang ka sorkar ka dei ban ai ka jingithuh ba kyrpang ïa ki nongbylla sngi bad ba kin don ïa la ka kynhun ka ban long ka nongïada ïa ki nongbylla da kaba don ka jingïakren beit thik ïa ka phang jong ki aiñ bad ba ka sorkar ka dei ban wanrah ruh ïa kita ki Welfare Scheme na ka bynta ki nongbylla sngi.
“Lada ka Meghalaya, ka Ri India bad ki ri ha ka pyrthei ki kwah ban kiew ha ki liang baroh kai donkam beit ïa ki nongbylla kiba don ka bynta ban pyntrei bad pyntyllun ïa ki kam kiba bun", ong u bah Commander.
U la ong ruh ba lada don ki nongtrei ba trei tang da u khulom bad kiba shu shong tang ha ka shuki yn nym lah ban ithuh ba ki shnong ki thaw ki roi ki par hynrei ka donkam ruh ban don ki nongbylla sngi kiba pyntrei ïa ki jingtrei kiba har rukom kum ki ïing ki sem, ki lynti ki synkien, bad kiwei ki lad pynroi.
Kumta haba kren ai mynsiem na ka bynta ki nongbylla sngi ha ka sngi ba kyrpang, u bah Shangpliang u la ong ba ha kum kane ka sngi ka dei ban don ruh ka jingsdang na ka bynta ban ithuh ïa ki nongbylla, ki dei ruh ban don la ka jong ka aiñ, hynrei ki nongbylla pat kim tip ïa la ki jong ki aiñ kum ki aiñ ki ban ïada na ka bynta jong ki, ka aiñ ha kaba kin ïoh ïa ki jinglad jingïarap ha ka por ba ki pang ki shitom, ka aiñ ba kim lah ban trei palat ïa ka kynta ba dei ban trei, ka aiñ ba ki dei ban ïoh ïa ka jingsiew kaba biang, ka aiñ ban ïada na ka jingshah ban beiñ, ka aiñ ba kin ïoh ki jingmyntoi kum ka bai tymmen (pension) bad kiwei de ki lad jingïarap ba ka sorkar ka dei ban leh.
Kiwei pat kiba ïadonlang ki long u bah E.K.Syiemlieh u samla rangbah jong kane ka shnong, ki nongbylla sngi bad ki paidbah ki nongshong shnong jong ka shnong Shaid Shaid Umoid.
Nongstoiñ, Jymmang 01: Ban ai jinghikai bad ai jingtip ïa ki samla pule halor kumno ba kin nang ban jied ïa la ka jong ka lawei na ka bynta ka lawei ba phyrnai jong ki, ka Nongpyndeng Sport Social & Cultural Club (NSS&CC) lyngba ka jingkyrshan jong ka YESS Meghalaya, Directorate of Sport and Youth Affairs, ha ka sngi saitjaiñ, ka la ïoh ban pynlong ïa ka ‘One Day Career Symposium 2023’, ha kaba u Bah Manuel Badwar IIM, Bah Goldenstar Nonglong IIM bad I kong K.Mary Wahlang, NIT ki la long ki riew shemphang ban ai jinghikai ïa ki samla pule, kumno ba kin jied ïa ki laiñ pule bapher bapher, khnang ba kin lah ban long kiba jop ha ka jingim jong ki.
Ha katei ka sngi, ki la pashat jingmut bad ai ruh ïa ki jinghikai ba kyrpang ha kaba ïadei bad ka Career Guidance, ka ‘one on one session bad ka panel discussion’.
Ki jingmyntoi ïa kaba ki samla pule ki la ïoh lyngba kane ka One Day Career symposium, ki kynthup halor kumno ban sngewthuh ïa la ka jong ka jinglah bad ka jingsngew tynnad kaba ki don, ka jinghikai kumno ban buh ïa ka thong bad ban jied ïa la ka kong ka career, ka jingai jingtip kumno ban ïoh pule ïa ki kyrdan ba kham shajrong, ka jingjied ïa ki laiñ pule ba thymmai bad ka jingtip halor ki college bad jaka pule ba khambha kiba don hapoh la ka Ri.
Ha katei ka sngi la ïadonlang ruh u Myntri ka shnong Mawkhlam-Nongpyndeng u Bah Balentin Sohlang, u Secretary ka shnong u Bah Tiningstone Byrsat, u President ka NSS&CC u Bah Jovialroy Diengdoh, u Secretary ka NSS&CC u Dr.L.L Mawsor, u nongai buit ka NSS&CC u Bah C.P Byrsat ki samla pule, ki riew rangbah bad kiwei kiwei.
Mawkyrwat, Jymmang 01: Ka shnong Mawtngam, South West Khasi Hills District ka dei kawei ka shnong ba la ju bna nam hapoh ka thaiñ bad haki jingthoh kum ka shnong ba ju shong ju sah u Syiem ialeh laitluid pyrshah iaki dohlieh kata u Sngap Sing Syiem.
Kane ka shnong ka jngai kumba 20 kms eiei na ka Mawkyrwat kaba dei ka Head Quarter jong ka District hynrei ka dei na kawei ka shnong bym pat lait kali.
Ka kyrwoh ba la phah da u President jong ka KSU South West Khasi Hills, u Samla ka Forwardman Nongrem, la ong ba dang ha kane ka snem kane ka shnong ka la ïoh ïaka mang tyngka napoh ka Border Area Department ban shna ia ka surok na Nongeitser haduh Mawtngam hynrei kata ka mang tyngka ka dang lah ban pynpoi tang kumba 1200 metres eiei ( 1.2 km ).
Kumta, hadien ba la lap ba kane ka mang tyngka kan nym lah ban pynpoi surok sha kane ka shnong kumta na ka liang ka shnong Mawtngam , ka KSU South West Khasi Hills District bad ka KSU Mawkyrwat Circle lem bad ki katto katne ngut ki riew rangbah kim banse ban shim ïaki sien jam ban leh hi noh da kaba ïa synñiang ban trei iaka surok kaba sah sa 1400 metres eiei ( 1.4 km).
Kum ka seng ruh ngi la shim ïa kane ka bynta ban ia don bynta lang bad ka shnong lem bad ki katto katne ngut ki rangbah hadien ba la ap lah slem ba kane ka shnong kan ïoh pom surok namar ka dei kawei ka shnong ba la sahnam haka khana pateng kum ka jaka ba u Sngap Sing Syiem uba dei u syiem ka Hima Maharam u la sah bad une u syiem la niew ia u kum uwei naki nongialeh laitluid pyrshah iaki dohlieh.
" Ngi la leh ia kane kum shibynta ban niew burom ia ka nam ka burom une u riewkhraw ka Jaitbynriew bad kum shibynta ban ia don bynta lang ban ia kit ia bah iaka khia ka shon ki paitbah nongshong shnong “, la ong ki nongïalam jong ka Seng.
Watla lyngba ka mang tyngka ka sorkar lem bad kita ki jingsynniang naka shnong, ki riew rangbah bad ka KSU ngi la lah ban pom surok hynrei ngi i ba kam pat biang bad ngi kwah ba ka sorkar kan siang rong bad ban mang tyngka ruh iaka surok sha Nongeitser.
Kane ka long ruh kum ka nuksa ba ka sorkar ka dei ban phai khmat lem sha ki thain nongkyndong bad khamtam eh sha kane ka shnong.
Ha ka jingshisha hapoh South West Khasi Hills District 9aka 30 tarik u Naiwieng la ju ñiew kum ka Sngap Syiem Day bad ka dei ruh ka sngi Shuti ( District Holiday) hynrei haba peit ïa kane ka shnong ka dang duna ha baroh ki liang bad tang ka KSU kaba la leit sha kane ka shnong ban tei ia u mot sahnam jong une u Syiem la katto katne snem mynshwa.
Nongstoiñ, Jymmang 01: Ka jingbym treikam shuh jong u tower mobile phone ba la pynïeng da ka Bharat Sanchar Nigam Limited ha ki thaiñ Sangriang la bun bun bnai, ka la wanrah jingeh haduh katta katta ïa ki paitbah.
Kumta na ka liang ki nongïalam ka Federation of Khasi Jaiñtia and Garo People Greater Nongkhnum circle, mynta ka sngi ki la leit ban ïakynduh ïa u Sub Divisional Engineer jong katei ka tnad treikam ha Nongstoiñ, ban kyrpad ïa u ba um phah pynbiang noh ïa utei u tower.
U bah Ïoanis Ïawlar secretary ka seng haba ïakren bad u nongthoh khubor, u la ong ba ha kine ki bnai ba la dep ki la leit ban ïakynduh ïa ki nongtrei katei ka tnad.
Hynrei haduh mynta kim shym la leh ei ei, kumta ha kane ka sien kaba ar na ka liang ka seng ryngkat ka jingïatreilang bad ki nongsynshar shnong, ki paitbah ka thaiñ lem bad kiwei kiwei ki sengbhalang, kim banse ban leit ïakynduh ïa utei u heh jong katei ka tnad bad ki la aiti ruh da ka dorkhast, khnang ba un peit lem ïa katei ka jingeh.
Nalor kata u la ong ruh ba ka jingbym treikam jong utei u tower, ka long ka jingduh kaba khraw ïa ki nongpyndonkam mobile phone ha katei ka thaiñ, khamtam ha ki por ba ki don ki kam ba kyrkieh kum kaba pyntip ïa ki jingjia bad ki jingdonkam jong ki bapang ba shitom sha ka 108, lane ka jingpluh ïing sha ka Fire Service bad kiwei kiwei.
Shillong, Nohprah, 29: Ka Khun Hynñiewtrep National Awakening Movement (KHNAM) State Youth Wing ka la kynnoh ba ka Sorkar Meghalaya Democratic Alliance (MDA) ka la leh kuman halor ka jingdawa ban pyndam noh ïa ka Personal Interview ha ka jingthungkam ha ka Group, B, C bad D.U kyrwoh ba la phah lyngba u President ka KHNAM Youth Wing u Bah Thomas Passah, u la pynpaw ba ka seng ka ladep phah da ka jingthoh sha ka sorkar jylla, ba ha ka jylla Meghalaya ruh dei ban pynduh noh ïa ka jingpynlong Personal Interview kumba la leh ha kiwei pat ki jylla ha ka Ri India.
“Ngi sngewsih ba ka Sorkar kam patiaw bad wat ki MLA bad ki seng saiñhima ha ka jylla ruh ki long kiba kyllut bad kiba matlah" la ong u Bah Passah.
Halor kane u la pynpaw ba ka seng kam banse ban shim da kiwei pat ki sienjam ban pynthikna ïa ka jingkhuid jingsuba ha ka thungkam thungjam.
Shillong, Nohprah 29 : Ka Meghalaya BJP ha ka sngi Palei ka la pdiang burom ïa u Engineer barim ka MeECL, u Bah Allan K Suchiang ryngkat k nongkyrshan jong u ha ophis treikam jong ka BJP.Ïa utei u rangbah uba la bat teng kum u Superintendent Engineer MeECL la pdiang burom da u State President ka BJP Bah Ernest Mawrie ryngkat ka jingdonlang u Myntri sorkar ka jylla ba dei ruh u MLA ka BJP na Shillong South, Bah Sanbor Shullai nalor kiwei kiwei ki nongïalam ka party.
U President ka Party haba kren ha ka jingïalang pdiang burom u la ong ba kane kadei ka dak ba ka BJP ka la nang kiew arshah katba nang ïaid ka por da ka jingwan pynïasoh jong ki riewpawkhmat bad ki riewrangbah sha ka party.
U kyntu ruh ïa ki nongtrei party ba kin pynjur ïa ka jingpynrung kyrteng ha kylleng ki jaka.
Da kaba pynpaw ïa ka jingkmen ba ki ïoh ban pdiang burom ïa bun ki riewshemphang ha ka BJP, u President u la ong ba katei kan pyntikna ruh ïa ka jingpyntreikam bha ïa ki skim bad ki prokram jong ka Party.
Na ka liang u Bah Allan pat u la ïathuh ba naduh mynshwa u dei u nongkyrshan ka BJP bad dei na kane ka daw ba u thrang ban trei na ka bynta ka party kaba buh thong beit na ka bynta ban ai ka jingshakri bad ki kam pynroi.
Shillong, Nohprah, 29: Ki shipai BSF jong ka 4th Battalion, Meghalaya Frontier ki la ïoh kurup ïa ki jaiñ kiba shongdor T.11 lak na khappud ka East Khasi Hills bad ka ri Bangladesh ïa kiba la kit ha kawei ka Trok pick-up shwa ban jam sha shiliang jong u pud u sam ka ri Bangladesh.
Katkum u kyrwoh, ha kawei pat ka jingjia ki shipai BSF jong ka 43 Battalion kiba la pynlong ka jingkhynra bad ki Pulit ka Meghalaya ha khappud ka South Garo Hills ki la ïohkem ïa uwei u nong Bangladesh uba la thmu ban rung be-aiñ sha u pud u sam jong ka ri India da ka jingthmu ban kit ïa ki mar khaïi tuh na India sha Bangladesh.
Ïa uba la shah kem la ithuh kyrteng kum u Md Asherul Hoque, 20 snem ka rta, na ka shnong Bhawanipur, Netrakona District, Bangladesh.
Ki Pulit bad ki BSF ki la ïoh kurup ïa ki nep syaid, ki jingsleh pynbhabriew, ka kyiad bad kiwei kiwei de ki tiar.
Ki shipai BSF kiba ap pahara ha khappud ki la ïoh ban kurup ïa ki jaiñ bad ki jingsleh pynbhabriew kiba shongdor haduh 99 lak tang ha u bnai Nohprah, 2022.
Shillong, Nohprah 29 : U MLA jongka Mawlai Constituency u bah Process T Sawkmie u pynpaw ka jingsngew khia jur halor ka jingthmu ka sorkar Assam ban lum jingkheiñ ïa ki Khristan kiba don hapoh katei ka jylla.
Haba ïakren bad u nongthoh khubor u la ong “ Kane ka jingleh jongka sorkar Assam ba la ïalam da ka BJP ka thew sha jngai bah bad ka long thik kum ka jingthmu ban thom bor bad ïuh roit ïa ki paid Khristan kumba la ju jia ha kiwei ki jylla ba synshar da ka BJP.Dang ha kine ki khyndiat sngi la jia ruh ka jingshah thombor ki Khristan ha Mysore ha kaba ki riew shitniam ki la leit ban pynjulor ïa ka iing mane bad pynpra ïa ka dur u Trai Jisu ruh".
“ Kane ka jingleh jongka BJP ka thmu ban wanrah ka jingsngew ïapher niam bad pynthut ïa ka shongsuk shongsaiñ ha kane ka thaiñ bad khanglad ruh ïaki Khristan ba kin ïoh ban mane laitluid.
Ka jingthmu ban lum jigkheiñ ïa ki Iing Mane, ka jingpynkylla niam ha kine ki san hynriew snem bad kiei kiba ïadonkti ka long kaei kaei kaba ym lah satia ban pdiang" ong u bah Sawkmie.
Kumta u bah Sawkmie u khot u wer ïa ki paid nongshong shnong ka jylla bad kane ka thaiñ hi baroh kawei ba dei ban ïeng tylli pyrshah ïa kane ka jingthmu ka sorkar Assam bad u kyntu bad kyrpad ba u Myntri Rangbah duh ka ri U Narendra Modi ruh u dei ban shim khia halor kane ka kam khnang ban ym don jingeh hadien habud.
Shillong, Nohprah, 29: U National Spokeperson jong ka All India Trinamool Congress (AITC) ha ka sngi Palei u la phah da ka jingthoh sha ka Embassy jong ka Vatican halor ka jingkynnoh ba ka Sorkar BJP ha Assam ka la pynmih da ka notis ba la bthah ïa ka tnat Pulit ban phah sorjamin ïa ka jingdon jong ki iingmane Khristan ha ka jylla Assam bad kyntu ba ka Vatican ka dei ban ïakren ïa kane bad ka Sorkar Pdeng.
Ha ka shithi ba la phah sha u Apostolic Nuncio ka Vatican sha India u Most Rev.Leopoldo Girelli, u Gokhale u la thoh, “lyngba kane ka jingthoh, ngi kwah ban pynsngew ha phi ïa kane ka kam kaba ktah bha ha ka jylla Assam bad da ka jingkyrpad ban pyntip sha u Pope Francis bad sha ka Vatican ha kaba ïadei bad ka jingiuhroit ba la aibor da ka Sorkar pyrshah ïa ki Khristan bad ban rah ïa kane ka mat sha ka Sorkar India.
"Une u Nongaitktien jong ka Trinamool Congress u la kdew ïa ka jingpynmih hukum jong ka tnat Pulit Assam ban lum jingkheiñ halor ka jingdon jong ki Iingmane ha ka jylla Assam ryngkat bad ïa ka jingtip ba bniah ïa ki briew kiba donkti ban pynkylla niam jubor.
Halor kane, bun ngut ki nongïalam jong ka Trinamool Congress ba kynthup ïa u Vice President ka Meghalaya TMC u Bah George Lyngdoh ki la takraiñ tyngeh ïa ka Sorkar Assam halor ka jingpynmih hukum jong ka tnat Pulit ka jylla Assam.
Ha ka shithi, u Gokhale u la ong ba ka Sorkar Assam ka la pyndonkam da ka tnat Pulit bad ka tnat syntiat, “ban kthong ym tang ïa ki nongïalam Niam Khristan ha ka jylla hynrei wat ïa ki nongshong shnong kiba la jied ban pdiang ïa ki jinghikai jong u Trai Jisu Khrist bad kiba la kylla sha ka Niam Khristan.
"“Ka hok ban phla, ban pynphriang bad ban im katkum ka jingngeit ka dei ka hok ba la ai hapoh ka Article 25 jong ka Riti Synshar ka Ri India.
Nalorkata, ki aiñ ka pyrthei (international law), kumjuh ruh ka Geneva Convention ka ithuh ïa ka hok ban mane laitluid bad ban im katkum ka jingngeit ka dei ka hok longbriew," ong u Gokhale.
“Da katei ka hukum ba la kdew hangne, ka Sorkar BJP ha Assam mynta la seng nongrim ïa ka jingpynshitom bad ka jingpynlong sohpdung ïa ki Khristan bad ïa ki Iingmane ha ka jylla bad da kaba pyndonkam da ka tnat Pulit bad ka tnat syntiat ban pynduh ïa ka hok jong ki Khristan ban mane laitluid bad ban pynlong sohpdung ruh wat ïa kito kiba pdiang ïa ka Niam Khristan," u la bynrap.
Shillong, Nohprah, 29: Ka Election Commission of India (ECI) ka la pynkhreh ban wanrah da ka pilot project ban pynsuk ïa ki nongbylla nabar ka jylla ha kaba kim donkam shuh ban leit thep vote sha la ka jong ka jylla ynda la dei ka elekshon.
U Chief Election Commissioner u Rajiv Kumar bad ki Election Commissioner kiba kynthup ïa u Anup Chandra Pandey bad u Arun Goel ki la pyrshang ban wanrah da ka M3 EVM khnang ban pynsuk ïa ki nongthep vote nongbylla ha kaba ki lah bah ban thep ïa ka vote ha ki Polling Stations kiba don shabar na la ka jong ka jylla.
Ki nongbylla bar jylla kim donkam shuh ban leit phai sha la iing ban thep ïa ka jong ka vote ha ka por elekshon.
Ka ECI ka la sam sha ki seng saiñpyrthei ïa ka jingthoh kaba kdew ïa ki jingeh kiba ïadei bad ki nongbylla, ka jingpyntreikam ïa ka Model Code of Conduct, ka jingpynthikna ban buhrieh ïa ka vote ba la thep ba kam dei ban paw shabar, ka jingpynbiang ïa ki Polling Agent na ka bynta ka jingithuh ïa ki nongthep vote, ka rukom pyntreikam ïa ka jingthep vote ha ki jaka nongkyndong bad ka jingñiew ïa ki vote bad kiwei kiwei de ki mat.
Ka Commission da ka jingïatreilang bad ki Public Sector Undertaking ba pawkhmat ka la pynkhreh ïa ka Multi Constituency Remote Electronic Voting Machine (RVM) khnang ban pynsuk ïa ki nongbylla shabar ka jylla ba kin ïoh thep ïa la ka jong ka vote haba ki leit bylla sha jngai la iing.
Ïa ki EVM ba la shna pynwandur thymmai yn sa pyntreikam ha ki 72 tylli ki Cnstituencies na kawei ka Polling Booth kaba don sha nongkyndong.
Kane ka jingsdang, lada pyntreikam, kan wanrah ïa ka jingtreikam ba thymmai na ka bynta ki nongbylla ha kaba bunsien ka jingleit bylla jong ki sha jngai na la iing ka pynlong ïa ki ban kynriah ïa ki jaka sah na kawei ka jaka sha kawei pat, khamtam ha ki jaka ba ki long nongwei ha ki jaka bylla, ka jingkyntait ban pyndam noh ïa ka kyrteng na ka Electoral Roll na ki Constituency namarba ki don ïa ka jaka sah bad ka nongkynti ha la ka jong ka shnong.
Ka Commission ka la pynkhreh ban pyntreikam ïa ka Multi-Constituency Prototype Remote EVM ha ka 16 tarik, Kyllalyngkot, 2023 lyngba ki 8 tylli ki National Party bad ki 57 tylli ki seng saiñpyrthei ba la ïoh jingithuh ha ki jylla lyngba ki dkhot jong ka Technical Expert Committee.
Ka Commission ka la bthah ïa ki seng saiñpyrthei ba kin phah ïa ki jingpynsngew lyngba ki jingthoh ha lane shwa ka 31 tarik, Kyllalyngkot, 2023 halor kane ka mat bad kiwei kiwei de ki mat.
Shillong, Nohprah 29: U Nongïalam ka BJP bad u Myntri ka sorkar jylla u Bah Sanbor Shullai ha ka sngi Palei u la kyntu ïa ki nongïalam ka All India Trinamool Congress (AITC) bad ka Congress ba kin pan tiket noh na ka BJP lada ki la sngewthuh shai ba party kaba ki don mynta kan ym lah ban pynjop elekshon ïa ki.
U la ong ruh ba ka jingleh jong ki nongïalam jong kine ki ar tylli ki party ka pyni shai ba ki la sngewthuh ba ka seng jong ki kan shah kyntait ha u paidbah, namarkata ki pyrshang ban leh katlah katïai ban khroh ïa ka vote ki Khristan da kaba wanrah ïa ki mat ba ïadei bad ka niam.
“Baroh ar kine ki party kim don ishu ban kren sha u paidbah lait tang ban wanrah ïa ka jingsngew ïapher niam kaba ki pyrshang ban bsut ha ka jabieng ki poaidbah ka jylla na bynta ka jingmyntoi saiñ pyrthei jong ki," u la ong.
U la ong ruh ba ha ka jylla ym don uwei ruh u riewngeit Khristan uban sngew syier ne rit mynsiem na ka daw ka BJP ne na ki nongïalam bad nongtrei jong ka.
“80% na ki nongïalam jong ka BJP ha ka jylla ki dei ki Khristan bad lada phi peit ha Nagaland ha kaba 98% ki nongthep vote ki dei ki Khristan bad ki jied kumba 12 ngut ki MLA na ka BJP.Ha Manipur ki paidbah ki jied 7 ki MLA kiba dei ki Khristan na ka BJP bad lada phi peit wat ha South Goa kaba ki nongthep vote kiba bun ki dei ki Khristan ka BJP ka jop haduh 9 ngut ki MLA bad kumjuh ha jylla Mizoram kaba bun hi ki nongshong shnong ki dei ki Khristan hynrei u CEM ka Mara Autonomous District Council ha South Mizoram jong ka Siaha District u M.Laikaw u dei na ka BJP.Nga kwah ruh ban ïathuh ba ka BJP ka la pynïakhun da u kyrtong Khristan ha Gujarat u Mohan Konkani na Vyara constituency bad u lah ban pynliem ïa u kyrtong na ka Congress uba la jop ruh haduh 4 sien kum u MLA," u la ong.
Shuh shuh u la kyntu ïa ka Congress bad TMC ba kin da leh ïa ki homework ba lada ki sngewthuh shai ba kim lah ban pynurlong ïa kaei kaba ki kular bad ban jop elekshon na ki mat jong ki ba horkit hordang kim dei pat ban wanrah da ka jingïasngewpher niam ban jop elekshon hynrei ba kin kren halor ka roi ka kiew ka jylla.
“Wan sha ka BJP ka party jong baroh ki jingngeit niam kaba khlem pynïapher ruh phi dei ka niam aiu ne ka balang aiu hynrei kaei kaba ngi kren ka dei beit thik ïa ka roi ka kiew jong baroh lang," u la ong.
Shillong, Nohprah 29 : Ka Meghalaya BJP ha ka sngi Palei ka la pynbna ba kan ujor noh sha ka Election Commission jongka Ri pyrshah ïa ka jingkular ai jingïarap kyrshan pisa jong ka All India Trinamool Congress ïa ki longkmie jong kane ka jylla ïa kaba la tip kum ka We Card.
Na ka liang u President jong ka Meghalaya BJP haba kren bad ki lad pathai khubor u la ïathuh ba katkum ka jingtip jong ki, tad haduh ka 26tarik u Nohprah ki la don haduh kumba 96,000 ngut ki longkmie kiba la pynrung kyrteng ïalade ha katei ka WeCard ban ïoh ïa ka jingïarap pisa kaba long 1000 tyngka shibnai.
“Halor kane, ngi la rai ban ujor sha ka Election Commission jong ka Ri pyrshah ïa katei ka jingkular elekshon (election manifesto) jong ka AITC katkum ki kyndon elekshon kaba hap ban bud pyrkhing da kino kino ki political party katkum ka article 324," u la ong.
Shuh shuh u ong ruh ba don ki kyndon jong ka MCC kaba la mana lypa ba ki political party kidei ban kiar na kaba pynmih kino kino ki jingkular kiba syriem kum ki jingpynbiej kiba lah ban ktah ïa ka hok longtrai ban pyndep ïa ka thong jied nongmihkhmat jong ki paidbah.
Da kaba kam ruh ba haduh mynta ym pat pynbna ïa ka elekshon ha ka jylla, u President ka BJP u la ong ruh ba ka TMC kam pat pynbna pura ïa ki mat ïakhun elekshon jong ka, kumta khlem pep katei ka skim ba ki pynbna kan dei kawei na ki mat ïakhun elekshon jong ki ha Meghalaya.
Shillong, Nohprah 29: Ka Indian National Congress (INC) ha ka sngi Palei, ka la pyllait ïa ka thup kyrteng ba nyngkong jong ki 40 ngut ki kyrtong kiba ka Pradesh Election Committee (PEC) jong ka Meghalaya Pradesh Congress Committee (MPCC) ka la phah sha Delhi ban ïoh jingmynjur ba kin mih aireng kum ki kyrtong ka Congress ha ka elekshon MLA kaban long ha u 2023.
Ki 40 ngut ki kyrtong kiba ka MPCC ka la mynjur ban phah sha Delhi ban ïoh jingmynjur na ka All India Congress Committee (AICC) ki kynthup haduh 6 ngut ki Engineer, 8 ngut kiba la pyndep ïa ka master degree bad Ph.
D, uwei u doktor sumar briew bad kumjuh u Chairman barim ka Garo National Liberation Army (GNLA) u Champion R Sangma.
Shuh shuh ha kane ka thup ki kyrteng kiba la phah sha Delhi ki kynthup ïa u President ka MPCC uba long ruh u MP ka Shillong Parliamentary Constituency u Bah Vincent H Pala uban aireng na Sutnga-Saipung pyrshah ïa u MLA barim ka seng Congress u Ma Shitlang Pale uba la ryngkoh diengkper noh ha ka jingïalam u Dr Mukul Sangma sha ka AITC.Ha kane ka thup kaba nyngkong ki don kumba 10 ngut ki MLA barim bad 7 ngut ki kyrtong Kynthei.
Haba kren sha ki lad pathai khubor, u President ka MPCC u Bah Vincent ula pyntip ba ki 40 ngut ki kyrtong ki kynthup ïa 26 ngut na Ri-lum Khasi bad Jaintia bad 14 ngut ki dei na Ri-lum Garo.
“Ngin sa shong jingïalang biang hadien shitaiew ban rai ïa ki 20 tylli ki constituency ba dang sah ba kynthup ïa 10 tylli ha Khasi Jaintia bad 10 tylli ha Ri-lum Garo" ula ong.
U la ïathuh ruh ba kine ki kyrteng kiba la pynlait kim pat dei ki kyrtong kiba la ïoh jingmynjur hynrei kidei kiba ka MPCC ka la phah sha Delhi ban ïoh jingmynjur ba kin long ki kyrtong ka party.
U la ong ruh ba ha kane ka thup ba nyngkong eh kiba ka party na ka jylla ka phah sha Delhi ki don haduh kumba 8 ngut na ki ki dei ki kynthei kaba kynjoh sha ka 20% na ki kyrtong“Kine ki kyrtong kynthei kiba ngi pynbna ki dei kiba la nang la stad, kiba la don ka kyrdan kaba biang bha bad ruh ki long kiba trei shitom," ong u Bah Vincent.
U la ong ruh ba ka jingdon haduh kumba 20% ki kyrtong kynthei ka dei kaei kaei kaba kum ka party ki sngew sarong namar ym pat don kiwei pat ki party kiba don kyrtong kynthei haduh katne percent.
U la ïathuh ruh ba ha kane ka thup ki don kumba 6 ngut ki Engineer, 8 ngut kiba la pyndep ïa ka master degree bad Ph.
D bad uwei u doctor.
Ki don haduh 6 ngut ki MDC ba mynta ha kane ka thup kyrteng bad kine ki dei u Bah Pynshngaiñlang N Syiem (Pynthorumkhrah), Bah Ronnie V Lyngdoh (Mylliem), Batskhem Ryntathiang (Mairang), Gabriel Wahlang (Nongstoin), Charles Marngar (Mawhati) bad Carnes Sohshang (Mawkyrwat).
Ki kyrtong kiba la phah sha Delhi kiba la long teng ki MLA ki kynthup u Bah Pynshngaiñlang N Syiem (Pynthorumkhrah), Bah Ronnie V Lyngdoh (Mylliem), u Dr Celestine Lyngdoh (Umsning), J Antonius Lyngdoh (North Shillong), ka Deborah Marak (Williamnagar), Billykid A Sangma (North Tura), Edmund S Sangma (Rangsakona), Sayeedullah Nongrum (Mahendraganj), Rophul S Marak (Rongara-Siju) and Brigady Napak Marak (Bajengdoba) ki dei ki kyrtong kiba la long teng ki MLA sha ka Ïing Dorbar Thaw Aiñ ka jylla.
Ki kyrtong kynthei ha kane ka thup nalor ka Deborah, ki don 7 ba kynthup ïa ka Kong Rona Khymdeit kaba dei teng ruh ka MDC barim na Nongpoh, ka Kong Venetia Pearl Mawlong (South Shillong), Dr Banidashisha Kharkongngor (Nongthymmai), Lakyntiew Sohkhlet (Sohra), Pynhunlang Nongrum (Mawkynrew), Victorealness Syiemlieh (Ranikor) bad Uttora G Sangma (Ampati).
Lah ruh ban kdew ba u Champion R Sangma u Pulit barim uba la bat ïa ka kyrdan DSP uba la kieng atiar bad long ruh u Chairman ka kynhun lehnoh ha Ri-lum Garo ka GNLA un aireng pyrshah ïa u Dr Mukul Sangma u Myntri Rangbah barim ka jylla uba long ruh u Nongïalam ka liang Pyrshah ka Ïing Dorbar uba la mih khmat ïa ka Songsak ha kane ka kynti ba mynta.
Kiwei pat ki kyrtong ki dei u Ma Emlang Laloo (Nartiang), Nehemayah Tyngkan (Mokaïaw), Adrian Lambert Chyne Mylliem (Jirang), Marbud Dkhar (Mawlai), Manuel Badwar (East Shillong), Sardonik Nongkhlaw (Nongkrem), S Osborne Kharjana (Sohiong), Dannyson Kurbah (Mawphlang), Gopal Stone Hynniewta (Mawsynram), Nehru Suting (Pynursla), Goldenstar Nonglong (Rambrai-Jyrngam), Timjim K Momin (Mendipathar), Frederick Sangma (Raksamgre), Dr Kapin Ch Boro (Tikrikilla), Augustine D Marak (Dadenggre), Roger Benny A Sangma (Dalu), Karak R Sangma (Chokpot).
Nongstoiñ, Nohprah, 30 : Ka lympung phutbol jong ka Meghalaya State League ba pynïaid da ka Meghalaya Football Association, kan pynlong ïa ka play off ha ka 6 tarik mynta u bnai ha madan New Nongstoiñ.
Katkum ka tyllong khubor ba la phah da ki bor pynïaid jong ka Nongstoiñ District Sports Association, la ong ba ha katei ka sngi ka Khliehmawlieh SC na ka Nongstoiñ District Sports Association, kan hiar madan ban ïakhun pyrshah ïa ka Nongthymmai SC ka kynhun jong ka Ri Bhoi District Sports Association.
Kane ka jingïalehkai kan long ha ka por 12:30 shiteng sngi jong katei ka sngi bad ka bai rung na ka bynta ki paidbah ka long 50 tyngka.
Shillong, Nohprah 30 : Namar ka jingjyllei palat u dork hapoh ka jylla bad ba ki samla kin phikir lypa na ka jingsniew ba mih na utei u jait jingdih, ka Mawkynrew Sports & Cultural Club (MS&CC) ha ka sngi Thohdieng ka la pynlong da ka jingpynïalehkai phutbol ha ryngkat ka phang pdeng kaba ong “Say No To Drug" ïa kaba la pynlong ha madan ïalehkai phutbol jong ka shnong Mawkynrew, East Khasi Hills District.
Ïa katei ka lympung ïalehkai phutbol kaba la tip ruh kum ka Winter Sports Activities, ka Mawkynrew Sports & CC ka la ïoh ban pynlong lyngba ka jingkyrshan pisa da ka Yess! Meghalaya kaba dei kawei na ki shnat treikam jong ka sorkar jylla ha kaban kyntiew ïa ki kynhun bapher bapher la ka long ki kynhun pynïaid jingïalehkai bad kiwei kiwei bad khamtam eh na ka bynta ki samla.
Ïa ka jingpynïalehkai phutbol la ïoh ban pynlong tang shi sngi ha kaba la sdang ïa ka jingïalehkai da ka semifinal bad ki kynhun kiba la ïashim bynta ki kynthup ka Iaipyrshang SC, Parababiet SC, Kingfisher FC bad Youngsters SC kiba dei ha ka liang ki shynrang.
Ha ka liang ki kynthei kiba la ïahim bynta ki kynthup ka Wahshnong SC bad Nongrim SC.Katba ha ka liang ki khynnah shynrang U-13 ka Littlestar, Ryntih, Synroplang bad ka Nongrim.
Ha ka jingïalehkai semifinal baroh ki kynhun ki la jop lyngba ka jingshut tie-breaker hadien ba ki la ïakhaid ha ki jingïalehkai.
Ka Ïaipyrshang SC ka la pynliem da 4-3 kol ïa ka Pabababiet SC bad rung sha ka final.
Ka Kingfisher FC bad ka Youngsters SC ki la ïakhaid da kaba thep mar shi kol hashwa ba kin poi sha ka jingïashut tie-breaker.
Ïa ka shi kol na bynta ka Youngstes SC la thep da u Mac Donald Nongpluh ha ka minit ba 24 jong ka kylla step katba u Pynshai Surong u la thep ïa ka kol pynïakhaid na bynta ka Kingfishers FC ha ka kylla miet kata ha ka 60 minit.
Ha ka jingïashut penalty, ka Kingfisher FC ka la lah ban pynliem noh da 4-3 kol bad rung sha ka final.
Ha ka jingïakhun final kata hapdeng ka Ïaipyrshang SC bad Kingfisher FC ka jingïalehkai ka long kaba mar ïabiang bor bha, baroh ar ki la ïakhun tyngeh ban ïoh khur ïa ka nam jop.
Hapdeng ka jingïalehkai kaba itynnad bad shongshit bha da ka jingwan sakhi ki paidbah naduh ki longkmie longkpa, ki samla bad ki hep kiba rit, ka Kingfisher FC ka la ïoh ban plie pyrda nyngkong ïa ka shi kol ba la thep da u Pynshai Surong ha ka minit ba 65 bad ban nang pynskhem shuh shuh ïa ka kynhun ban khur ïa ka nam jop, u Dapbiang Shylla u la thep ïa ka kol kaba ar ha kaba ka Kingfisher FC ka la lah ban pynliem syndon da 2-0 kol.
Ha ka jingïakhun phainal jong ki kynthei, ka la long shisha kaba itynnad ha kaba ki la lah ban ïalehkai bha baroh arliang khlem da kynran dien bad ka jingïalehkai ka la kut noh khlem da don ba lah ban pynkhih jar.
Bad ban ai ka rai jop, la rah noh sha ka jingïashut tie-breaker bad dei ka Wanshnong SC kaba la ïoh khur ïa ka jingjop da kaba pynliem da 4-3 kol pyrshah ïa ka Nongrim SC.Haba phai pat sha ka jingïalehkai jong ki khynnah U-13 ha ka jingïakhun semi-final, ka Ryntih ka la rung sha ka phainal da kaba pynliem da 4-3 kol pyrshah ïa ka Littlestar katba ka Nongrim ka la pynliem da 2-1 kol pyrshah ïa ka Nongrim.
Ïa ki ar kol na bynta ka Nongrim la thep da u Kordial Nongdhar ha ka minit ba 14 bad 24 katba ïa ka shi kol na bynta ka Synroplang la thep da u Banlamlynti Nongpluh ha ka minit ba 26.
Ha ka jingïakhun phainal, ka Ryntih ka la khur ïa ka jingjop da kaba pynliem da 4-3 kol pyrshah ïa ka Synroplang lyngba ka jingshut tie-breaker.
Ha kaba kut jong ki jingïakhun phainal la sam ruh ïa ki khusnam song pisa.
Ha kane ka sngi la donlang u Bah Dikostar Lymba kum u kongsan ha ryngkat ka jingïadonlang u Sordar Shnong ka Mawkynrew u Bah Sharmon Warlarpih, u Sordar Shnong Umtngew, Bah Tanbor Surong uba dei u President ka M&SCC.La ïadonlang ruh ka Kong Aidari Mukhim kaba dei ka nongtrei Asha jong ka Mawkynrew PHC kaba la ai ka jingkren bad pynsngewthuh halor ka jingsniew jong u drok.
Na ka liang u Bah Tanbor Surong u la ai khublei ïa ka Yess Meghalaya kaba la kyrshan ïa ka Club ban pynlong ïa kane ka lympung bad kumjuh ruh ïa u MLA ka thai u Bah Banteidor Lyngdoh uba long ka kti kamon ka kti kadiang ha kaban pynbit pynbiang ïa ki jingdonkam ha ka jingpynïalehkai.
Mawkyrwat, Nohprah 30 : Kum ka dak jong ka jingaimynsiem ïa u samla Donbestar Syiemlieh uwei na ki ‘rangïakura uba la wanrah nam wanrah burom ïa ka Kur ka jait ka Shnong ka thaw, na ka liang ka Kur Syiemlieh jong ka shnong Diwah Shadmoit, ha ka 26 tarik u Nohprah, 2022 ka la ïoh ban leh burom da kaba ka la leit pdiang ïa u na shiteng lynti najan shnong Umjaraiñ ka lad ban kiew sha shnong Diwah Shadmoit, South West Khasi Hills District.
Lah ban kdew ba u samla Donbestar Syiemlieh na ka shnong Diwah Shadmoit, South West Khasi Hills District u dei uwei na ki nongïakura uba la jop bad ïoh pdiang ïa ka khusnam nongïakura bat bit ne ‘Best Fighter’ ha ka 1st Guwahati MMA Championship ba ka pynïaid da ka Legacy Combat MMA & Fitness Gym ba la kyrshan pisa na ka United Assam Mixed Martial Arts Association (UAMMAA).
Ha kane ka sngi jingleh burom ha ïing jong u samla Donbestar Syiemlieh la ïadonlang naduh u bah Carness Sohshang, MDC jong ka Mawkyrwat Constituency, u bah Steveford Marweiñ, MCS, Extra Assistant Commissioner, South West Khasi Hills District, u Kñi Rangbah jong ka Kur Syiemlieh uba bat ruh ïa ka kam Secretary jong ka Kur, u bah Roland Syiemlieh ha kaba kine ki la ai ruh ïa ki jingkren ai mynsiem ïa u samla Donbestar Syiemlieh ba um dei ban kut tang ha kane ka bynta ban ïoh ithuh kum u nongïakura uba tbit ha kane ka sien ba mynta hynrei u dei ban don ka thong ban poi de sha kiwei pat ki kyrdan kiba kham hajrong ban ïoh ruh ïa kata ka syrnod kum u “Professional License", namar kumba la ïathuh ba une u samla Donbestar un dang hap ban ïa khun sa kumba 20 tylli ei ei ki jingïakhun ban ïoh ïa kata ka jingithuh.
Kumta kum u nongïakura um dei ban shongthait hynrei u dei ban nang trei shitom nangne shakhmat bad long ruh u briew uba phikir ïa la ka jong ka jingim bad kiar na kiba bun ki jait jingsniew kiba long la daw jong ka jingpyntroiñ ne pynduh bor noh tang shiteng por.
“Kum u samla u dei ruh ban kiar na ka jingshongkha khynnah, kiar na ka bam ka dih kum ka kyiad bad kiwei de ki jingdih hynrei u dei ban minot thop ha kane kam kham ba kan long ka jingmyntoi ha ka lawei ka ban sa wan", ki la ai mynsiem.
Ha kajuh ka por ki la kyntu bad kyrpad ruh ba kum ki khun samla jong kane ka ïing ka sem ki dei ban long ma ki ki nuksa ba bha ïa kiwei dei ki para kur khnang ba ka lawei jong ki samla kan long kaba phyrnai lyngba ki kam ba bha ha ka imlang ka sahlang bad ka ri ka jaidbynriew.
“Ka jingtrei shitom hi ka long ka daw jong ka jingwanrah ïa u soh jong ka jingjop ha kiba bun ki jingïaleh", ong u bah Steveford Marweiñ, MCS, Extra Assistant Commissioner, South West Khasi Hills District.
U bah Cores Marweiñ, u nonghikai jong ka Mixed Martial Arts (MMA) ha ka jingkren jong u u la ïathuh ïa ki katto katne ki bynta jong ka jingsdang jong kane ka Mixed Martial Arts (MMA) ha kaba ha ka pyrthei baroh kawei la sdang ha u snem 1993 ha United State of America (USA) kaba la ai kyrteng ka Ultimate Fight Championship (UFC) bad ha ka Ri India pat la sdang ha ki snem 1998 shaneng.
Ula ïathuh ruh ba kane ka Mixed Martial Arts (MMA) ka dei kawei na ki jait jingïalehkai kaba long ïa tyngkhuh baroh shimet bad ka dei ruh ka jingïalehkai kaba kham eh haba ïa nujor bad kiwei de ki kam ïalehkai bad ha kajuh ka por ka long kaba kham eh bha ban ïoh ïa ka jingithuh kum kita ki nongïakura ba tbit ne ïoh ïa ka ‘Professional License’ lymda ymdon ka jingtrei shitom jong u ne ka nongïakura.
Namarkata, u la ong ruh ba lada u samla Donbestar Syiemlieh u kwah ban ïoh ïa kata ka ‘Professional License’ u la hap ban don ka jingïaleh sa kumba 20 tylli ki jingïakura.
Kumta u la ai mynsiem ïa u samla Donbestar bad kiwei de ki samla jong ka dong ka thaiñ ba haba ki jied ïa ka kam ne wat ha ka kam ïalehkai ki dei ban jied da kaba don ‘Professional’ bad buh ruh ïa ka thong bad lada ki bakla ban jied kin shu kut noh tang ha shiteng lynti.
U samla Donbestar Syiemlieh haba kren ha u nongthoh khubor, u la ïathuh ba ïa kane ka kam ïa kura u la sdang naduh u snem 2019 ha Shillong bad hadien kata lyngba ka jingaimynsiem na kiba ha ïing ha sem u la leit ban bteng ïa kane ka kam ïa kura ha kawei na ki shlem shah hikai ha Ri Bhoi hapoh ka jingïalam jong u bah u bah Cores Marweiñ, Coach jong ka Mixed Martial Arts (MMA) jong u snem 2021 bad haduh mynta u dang bteng ïa kane ka kam.
“Ka daw ba ka sa pynlong ïa nga ban rung ha kane ka kam ïa kura ne ka Mixed Martial Arts (MMA) ka long ba nga don jingthrang naduh dang rit ïa kaba nga ju i tynnad ban peit ïa ki phlim ia kura kum ka phlim Scott Adkins bad Bruce Lee", ong u samla Donbestar.
U la ong ruh ba ka thong jong u ban rung ha kane ka MMA kam dei tang ba un kiew tang ïa lade shimet hynrei u kwah ruh ba ynda u la shongthait na kane ka kam ïa kura ynsa buh de ïa kawei na shlem ai jinghikai hapoh ka South West Khasi Hills District.
La pynshit pynshngaiñ ïa kane ka sngi da ka jingshad na ki hep kiba rit bad kumjuh na ki samla jong ka Kur Syiemlieh.
Ha kajuh ka sngi la ïoh ruh ka jingkren ai mynsiem na u Kñi Rangbah jong ka Kur Syiemlieh uba bat ruh ïa ka kam Secretary, u bah Roland Syiemlieh ha kaba la pynïaid ïa ka jingïalang da u bah Crosstarwel Syiemlieh bad ka jingkren khublei na u samla Jespar Syiemlieh.
Shillong, Nohprah 30 : Satang shi sngi ba u snem 2022 un leit jynduh noh nangi bad ba ngin sa pdiang ïa u snem uba thymmai 2023, kum ki nongïalehkai na ki jait jingïalehkai bapher bapher jong ka Jylla Meghalaya kim lah ban klet ïa u snem 2022 bad undei ruh u snem uban pynsah jingkynmaw shi rta la ka long ha jingkiew jinghiar jong ka jingïalehkai bad kiwei kiwei kiba kum ki nongïalehkai ki la ïoh ban mad bad ïakynduh ha ka jingïaid lynti jong ki.
Haba phaidien ïa ka jinglong jingman jong ka jingïalehkai hapoh ka jylla hapoh ka shi snem, ka jingïalehkai ka la kiew bha ha kaba ki khun samla, ki hep kiba rit ki la ïoh ban pynpaw pyrthei ïa la ki jong ki sap ba ki don la ka long ha ka jingïalehkai hapoh la ka jong ka jylla, shabar na la ka jong ka jylla bad wat shaduh ki ri jong ka pyrthei.
Ym lah ban len ruh ba hapdeng katei ka jingïaid lynti, ki nongïalehkai ki la mad ka jingeh la ka long ha ka liang ki jaka ïalehkai, ka bai leit bai wan ha ka jingleit ïashim bynta ha ki lympung bapher bapher shabar na la ka jong ka jylla.
Hynrei kaba kham pyndiaw mynsiem ïa ki nongïalehkai kadei ha ka jingpynlong ïa ka Meghalaya Games 2022 ha kaba na ka liang ka Meghalaya State Olympic Association (MSOA) kam shym la lah ban pynbiang ïa ki jingdonkam jong ki nongïalehkai.
Ki nongïalehkai kiba la wan na kylleng ki District jong ka jylla ki la hap ban sahmiet ha ki kamra kiba jaboh ha JN Stadium, ka jingbym biang ki jaka leit shabar kum ka paiñkhana ka bam ka dih nalor kiwei kiwei.
Hadien kane ki la mih shibun ki jingshah kynthoh ïa ka MSOA bad kumjuh ruh ïa ka tnad sport jong ka sorkar jylla, hynrei na ka liang u Myntri Rangbah dalade u la hiar ban leit jngoh ïa ki jaka sah ki nongïalehkai bad u la lap dalade ïa ka jingshisha bad khlem da pynslem u la pynkynriah noh ïa kito ki nongïalehkai kiba sah ha katei ka jaka sha ki hotel.
Ki nongïalehkai kim lah ruh ban klet ïa kaei kaba ka sorkar ka la leh bha na ka bynta jong ki ha kaba ka sorkar MDA hapoh ka jingïalam u Myntri Rangbah u Conrad K Sangma ryngkat ka Directorate of Sports And Youth Affairs ka la pyllait ïa ka bai bam (scolarship) bad pynkup burom na ka bynta kito ki nongïalehkai kiba wanrah takma na ki jingïalehkai bapher bapher.
Ki nongïalehkai bad ki paidbah ka jylla kim lah ruh ban klet khamtam ka jingpynlong ïa ka 2nd North East Olympic Games 2022 ha u Naiwieng ha kaba katei ka lympung ka la long kaba jop da ka jingkyrshan lang da baroh ki paidbah nongshong shnong.
Ka Meghalaya kaba dei ka trai jaka, ka la pyni shisha sha ka pyrthei ba ka la kiew stet ha katei ka lympung namar na ka kyrdan kaba hynriew kaba ka don ha u snem 2018 mynta pat ka la kiew sha ka kyrdan kaba saw da ki 36 tylli ki takma ksiar kaba long haduh 12 shah na kaba ki ïoh ha u snem 2018.
Ka Meghalaya ka la ïoh ruh ban khur haduh 35 tylli ki takma rupa bad 78 tylli ki takma rnong.
Na ka liang ka sorkar Jylla katba lah ka la pynbit pynbiang ka jingdonkam jong ki nongïalehkai ka jylla.
Ka la ïaid shaphrang ruh mynta u snem ban tei ïa ki jaka ïalehkai kynthup naduh ka jingshna pynbha ïa ka JN Stadium kaba don ha Polo, ka PA Sangma Stadium ha Tura bad ki madan ïalehkai ha ki shnong nong-kyndong.
Kyrmen skhem ba ha u 2023 kumba ka Sorkar ka buh ka thong ban pyndep ïa kitei ki jingtei ba kin dep ha ka por kaba biang khnang ba kan long ka jingmyntoi na ka bynta ki nongïalehkai kiba don ka sap ha ki jingïalehkai.
Hadien ka jingshah syllad ha ka khlam COVID-19 ha ki ar snem tam ba la leit noh la i ba ki paidbah ki la don ha ka jingduh jingkyrmen namar kat shaba phai la dap da ki jingkhanglad suda.
Naduh ka leit ka wan, ka kamai kajih, ka rep ka riang, ka treikam trei jam bad kumta ter ter la hap ban pynsangeh lut namar kane ka khlam kaba ïabit bad pur sted haduh katta katta.
Da ki phew hajar ngut ki briew ki la ngat ha kane ka khlam hapoh kane ka jylla bad da ki hajar ngut ki briew ki la duh ei ïa ka jingim na kane ka jingpang.
Hynrei ha u 2022 la ïohi ba ka jingkyrmen ka la sdang ban wan phai namar ki briew ki la ïoh ban sdang trei ban ktah ban kamai kajih, ban leit trei bylla, ban leit rep leit riang bad ïa khaïi pateng ym tang hapoh ri hynrei wat shabar ri ruh bad kumjuh ruh ban leit ban wan na kawei ka jylla sha kawei pat bad wat shabar ri ruh.
Hooid ka jingshong suk shongsaiñ ka la sdang ban wanphai khamtam hadien ba ka seng HNLC ka la kloi ban wan sha ka miej jingïakren ïasuk kaba dang bteng haduh mynta hapdeng ka sorkar jylla bad ka sorkar pdeng.
Ym lah ban len ki jingïakhih jong ki seng bhalang bapher bapher halor kiba bun ki mat jingdawa ki ïai don tangba kine ruh kim da ktah jur eh haduh katta katta ïa ki paidbah namar ki nongïalam ki seng bhalang ruh ki pyrkhat bad ïohi jngai namar ki la ïohi katno ki paidbah ki la shah ktah ha ki snem ba la dep bad kumno ki sdang ban ïoh khyllie biang pat mynta u snem.
Nalor kata ki nongïalam jong ki seng bhalang ki ïohi ruh katno ka khlam ka la ktah ïa ka pule puthi jongki khynnah bad ki samla pule baroh hapoh ka jylla.
Kumta wat la ki buh ïa ki prokram jingïakhih kim da dei eh kiba ktah ïa ki paidbah, ïa ki nongrep bad khamtam ïa ki khynnah skul bad samla pule.
Ngi dei ban sngewnguh halor kane ka jingstad ki nongïalam seng bhalang ban pynkynmaw ïa ka sorkar ïa ki mat jingdawa jongki tangba ym ban ktah ïa ki paidbah bad ïa ka pule ka dangle.
Ngi dei ruh ban ai khublei kyrpang ïa ka seng HNLC kaba la kloi ban wan sha ka miej jingïakren ïasuk namar ki nongïalam jongka ki kwah ban im noh ïa ka jingim kaba ïadei dur bad ka imlang ka sahlang ym shuh ban ïa kieng atiar.
Halor kane ka sorkar ka dei ban shim khia bha khnang ba ka jingïakren kan ym sahkut tang ha shiteng lynti hynrei haduh ban da poi sha ka thong jong ka jingïasngewthuh jingmut lang na baroh lai liang mamla.
Ka jingïakren ban ïa pynbeit ïa u pud u sam da ka sorkar Meghalaya bad ka sorkar Assam ruh ka la ïaid shaid shaid hooid ha ka wat ba nyngkong la dep ïasoi ruh ïa ka MOU hapdeng ki ar Myntri Rangbah kata u Conrad K Sangma bad u Himanta Biswa Sarma ha khmat u Myntri Kam Pohïing ka ri u Amit Shah ha nongbah Delhi.
Ka jingud jingnam bad ka jingbym hun ka don beit namar kumba la ïakut naduh kaba sdang ba ha ka jingïakren ïa pynbeit pud kan don beit ka jingïa ai bad ïashim mar kylliang.
Kine ki ar sorkar ki leh ïa kane namar ki kwah ban pynkut noh ïa ka jingïakajia pud hapdeng ki ar jylla.
Ha ka jingshisha ïa ka bynta kaba ar ban ïakren ïa pynbeit pud ruh la dep ïa pynbeit ban sdang noh hynrei namar ka jingleh donbor ki pulit Assam ha Mukroh kaba la jia ha ka 22 tarik u Naiwieng 2022 kaba la wanrah ka jingduh ïa ki hynriew ngut ki mynsiem briew, kane ka kam ka la suki noh hynrei hadien ba la dep ïa pynbeit ban aiti tohkit noh sha ka CBI halor kane ka jingjia, ki ar ngut ki myntri rangbah ki la dep ïa kynduh bad rai ban bteng biang ïa ka jingiakren pynbeit pud.
Ym tip haduh hangno kane ka bynta ba ar kan poi namar la mih ki hukum na ka ïing bishar ruh ba ym pat dei ban sieh maw pud ha kito ki jaka ba la dep ïa pynbeit ruh tad haduh ka taiew ba sdang jong u Kyllalyngkot namar ka jingbishar halor kane ka kam ka dang ïaid shakhmat.
Mynta ka jylla kan leit noh sha ka election lehse ha u bnai Rymphang, ym tip la kane ka sorkar kan dang lah ne em ban pyndep ïa kane ka kam hynrei to ngin kyrmen ba lada kane ka sorkar MDA kam lah ruh hynrei ka sorkar kaba thymmai ka ban sa shimti ïaka jingsynshar ha u 2023 ka dei ban bud dien ïa kine ki kam ba la prat lynti da kane ka sorkar khnang ba kine ki kam ba dang sahteng kin dep bad lah ban ïa pynbeit noh bad poi sha ka thong.
Nongstoiñ, Nohprah, 30: Katkum ka khubor na ki pulit ka West Khasi Hills, la ïathuh ba uwei u rangbah ba la tip kyrteng u Phrising Kharbani na ka shnong Byrki, u la khlad noh bad la lap ïa ka met ïap jong u na kawei ka jaka khlaw kaba la tip kum ka Siarpa ha ka shnong Byrki, West Khasi Hills.
La ong ba u khun jong u Bah Phrising kata u Eslingroy Thongnibah u la pyntip sha ki pulit ba ha ka 28 tarik mynta u bnai, ha ka por 9 baje mynstep u kpa jong u, u la leit ban thohdieng ïap na katei ka jaka.
Hynrei, um shym la wan phai shuh satia sha ïing haduh ka por janmiet.
Kumta mar mar kiba haïing hasem ki la leit ban wad ïa u naduh ka por 5 baje janmiet.
Pynban dei tad haduh ka por 10 baje mynmiet ba ki la lap ïa ka met kaba la thiah ïap ha katei ka jaka thohdieng.
Halor kane ka jingjia, na ka liang ki pulit ki la shimkam ban tohkit bad ki la pynpoi ruh ïa ka met ïap sha Civil Hospital na ka bynta ka post mortem.
Hadien pat la aiti noh sha kiba haïing hasem ba kin pyndep ïa ka jingdonkam.
La register ruh ïa ka case katkum ka UD case vide Nongstoiñ PS UD case No.29/2022 bad ka jingtohkit ka dang ïaid shakhmat.
Nongstoiñ, Nohprah, 30: Ka election MLA ka la ha jan bad ka lyer jong ka jingïalap ban pynksan ïa la ki seng ka la sdang ban beh kat shaba lap bad ha man la ki shnong ki thaw, ha kaba la ïoh sngew bad ïohi ruh ba shibun ki briew ki la sdang khohreh ban pynkhreh ne shut pynnep ïa la ki reng ban mih madan ha u snem 2023 na ka bynta ka election MLA.Haba pyrshang ban buddien la lap bad ïoh jingtip kyllum lang ba na baroh kawei ka jylla ka don shisha shibun ki jingkylla, ha kaba ki briew ki rung ki mih na kawei ka sem sha kawei pat, khamtam eh ki nongïalam kiba kham hakhmat na man la ki seng Saiñ pyrthei bad ka la long ruh kaba eh ban ïa bishar la mano ban dang neh bad mano ban kyllon, mano ban poi sha ka thong bad mano ban pulom.
Namar ha kane ka kynti kat haduh mynta haba pyrshang ban khmih la shem ba ka la kham pher shisha bak ly bak haba ïa nujor bad ki election kiba mynshuwa ha ki snem kiba lah dep.
Haba ïadei bad kane ka phang, u nongthoh khubor haba pyrshang ban ïakren bad u Ma Vincent H.Pala MP ka Lok Sabha na ka Shillong Seat, u la ong, “Nga ïohi ba ki briew mynta ki phai khmat sha ka Congress.
Kiwei te ki dei tang ki para jong ka BJP ki ban long tang ki ‘ñiang kohnguh".
“Ki paidbah ki klumar namar ka jingïakhaïi ïa ki nongïalam jong ki seng saiñ pyrthei na kawei ka seng sha kawei pat.
Hynrei haba nga tur sha ki shnong ki thaw nga ïohi ba ki briew ki phai sha ka Congress, khamtam lada ka dei ha ka synshar khaddar ne ha ka suk ka saiñ kum ka law and order, khamtam eh ïa ngi ki khristan kiba dei tang ki rit paid ha ri India", u la ong“Lada ka Congress ka khlaiñ ka don ka jingshngaiñ bad ka jingshaniah ka don ha ka Congress ban ïa kiwei pat kum ka NPP ne ka UDP ki long kiba tieng eit kim ju long ba la pynkhreh ban ieng hapdeng ki jingeh.
Tang shu mad jingeh ki lah pyndem tdong, namar balei kawei ka long ba kim pat tbit ban long nongsynshar ne nongïalam bad kim don ka mynsiem ban shakri paidbah.
Ki don beit thik tang ka mynsiem kumno ban kamai ban khaïi ïa u paidbah ha kum kane ka juk kaba dap da ki kor ki bor mashin kaba ngi ong ki social media", u la ong“Hynrei, nga ngeit ba bun ki la sngewthuh shai bad ki briew ki lah stad bad shemphang wat ki nongkyndong ruh, ba kine ki party ki wan ki pynjot namar lada ka tlot ka rukom synshar haba ki nongsynshar ne ki ophisar ki long kiba bamsap ka jot ka jaidbynriew dei kane ba u drok ruh u jyllei ha ka imlang sahlang.
Nga ngeit ba kan wan ka jingkylla ha u 2023", u la ong.
Rambrai, Nohprah, 30: Ha ka sngi palei ka seng saiñ pyrthei National People’s Party, ka la pdiang burom ïa u bah Kimfa Sidney Marbaniang MLA ka Rambrai Jyrngam konstitwensi, ha kaba u Conrad K.Sangma National President ka National People’s Party u la hiar sha Rambrai ban pdïang burom ïa utei u MLA sha ka seng.
Ha katei ka jingïalang pdiang burom, la ïadonlang ruh u bah Prestone Tyngsong Symbud Myntri Rangbah ka jylla Meghalaya, bah Sñiawbhalang Dhar myntri sorkar, u bah Macmillan Byrsat MLA, kong Ampareen Lyngdoh MLA, u bah Mahindro Rapsang MLA bad kiwei kiwei bad la pynïaid ïa katei ka jingïalang da u samla Bajop Pyngrope MDC ka Rambrai Jyrngam konstitwensi.
Ha katei ka sngi nalor utei u MLA ka Rambrai Jyrngam konstitwensi, la ïohi ruh ba da ki hajar ngut ki nongbud jong u, ki la wan ban synran lang ïa utei u MLA bad ha kajuh ka por ki la pynïasnoh lang sha katei ka sem kaba thymmai.
Na ka liang u Conrad Sangma haba ai jingkren u la ïaroh shikatdei eh ïa ka rai jong u MLA ka Rambrai, ban pynïasoh noh ïalade sha ka party NPP.U da ong ruh ba kane ka sien jam ba u ne u MLA ka Rambrai u shim kan long ka jingmyntoi ym tang ïa ka party hynrei kyrpang na ka bynta ki paidbah ka Rambrai Constituency hi baroh kawei.
Shuh shuh, u la ong ruh ba u Bah Kimfa hi barabor u dei u briew u bym ju bun ktien, hynrei u dei pat u briew u ba ki kam ki kren kham jam man ka por.
Ka kong Ampareen Lyngdoh MLA haba ai jingkren, ka la ong kiwei ki seng ki dei tang ki seng nongwei suda bad kiba ym I don jingkyrmen haei haei ruh.
Hynrei mynta dei satang ka seng NPP kaba I don jingkyrmen ha ka Jylla na ka bynta ban synshar dalade ïalade.
U bah Prestone Tyngsong Symbud Myntri Rangbah ka jylla Meghalaya, u la ther tyngeh ïa kiwei pat ki seng kiba ju kynthoh ïa ka seng NPP da kaba u la ong, “Ki dei tang kum u to u myrsiang u ba kynthih katba lah ban ïoh kheit ïa u soh Grape, hynrei haba um lah ban kot sha u dieng, u la lum lang ïa ki para myrsiang bad u ong wat leit wat tang shajan u to u dieng namar u to u soh u long u ba jew".
Nongpoh, Nohprah 30: Kum shibynta ban ai mynsiem ïaki samla pule ba kin dang kiew shaphrang haki jingpule jong ki ba kham shalor kaba long ruh ka nuksa ïa kiwei pat ki samla pule ba kin minot thop haki jingpule, ka Seng Samla Shnong Umran Dairy haka sngi Palei kala pynkup burom ïa 12 ngut ki samla pule jong ka shnong kiba la pass bha haka eksamin SSLC bad HSSLC jong u snem 2022.
Ha katei ka jingpynkup burom naka liang ka seng samla kala aiti ruh da ki momentous ryngkat ka song pisa sha ki samla pule kum ka dak ka jingsah kynmaw bad ai mynsiem ïaki ba kin dang leh bha shuh shuh ïaki jingpule jong ki ba kham shalor, ha kaba u Bah Jason S Mawlong MLA Umsning u la wan ban shim bynta kum u kongsan haka jingdonlang U President ka seng Samla u Samla Wansing Wardkhar, ka kong Herdalin Lyngdoh, ki nongïalam shnong, ki nongïalam jong ka Seng longkmie, ki dkhot jong ka seng Samla ki kmie ki kpa jong ki samla ba la shah pynkup burom.
Haba kren ha katei ka sngi naka liang u Bah Jason u la ai ka jingïaroh ïaka seng Samla kaba la shim ïaka sienjam ban pynlong kum katei ka jait prokram ban pynkup burom ïaki samla pule da ka jingangnud ban pynshlur bad ban ai mynsiem ïaki khun samla jong ka shnong ba kin dang kiew shaphrang bad ba kin dang bteng ban leh bha haki jingpule ba kham shalor.
U la ai mynsiem ruh ïaki samla pule ha katei ka sngi kiba ioh pdiang ïaka jingshah pynkup burom ba kin dang minot shuh shuh haki jingpule jong ki namar ka jingnang jingstad ka long ka atiar kaba kongsan tam ha kane ka juk kaba mynta khlem da klet pat ïaka akor ka burom khamtam ïa kiba halor.
Jowai, Nohphrah 30: Ki Dkhot ka Jaiñtia Student Movement (JSM) kiba don na kylleng ka Ri-Lum Jaiñtia mynta ka sngi kila mih shitrhem ha ryngkat ki sur jingrwai sha ka jingïaid rally bala shim bynta da ki thuk thuk ar shaka bad ki kali kaba la sdang naduh madan Mihmyntdu bad ïaid na u surok Ladthadlaboh-Iawmusiang-Mission Compound, Iongpiah, Dulong, Panaliar bad hiar shaduh wah Syntu Ksiar.
Ka seng JSM kala pynlong ïa kane ka jingïaid Rally shi bynta na ka jingkymmaw burom ïa ka lynkhuh sngi ïap ba 160 jong u Kiang Nangbah uba long u Khlawait ka Ri-Lum Jaiñtia uba la aiti ïa ka jingim na ka jingshah shynshar donbor ha ka sorkar phareng.
Na ka liang ka seng kala mih na madan Mihmyntdu ha ryngkat ka jingduwai da ka ïaid jai jai ha ryngkat ki sur jingrwai jong ka seng shaphang u ‘Kiang Nangbah’ ba la ïalamkhmat ïa ka Rally da ki nongñiah thuk thuk bud sa ki kali da ki phew tylli haduh ban da poi ha Syntu Ksiar ban pynlong ïa ka jingïalang bah ban pynbam smai ïa ki nongkitkam ka “Central Executive Committee" ha Syntu Ksiar.
Hadien kane kila pynlong sa ka jingleit buh syntiew ha u mot sah nam jong u Kiang Nangbah katba ha ka por janmiet la pynlong ia ka ‘1st Kiang Nangbah Motor cross Show-2022’ ha madan Iongkaskat Syntu Ksiar.
Jowai, Nohphrah 30: Ka Jaiñtia Student Movement (JSM) Central Body Jaiñtia Hills District mynta ka sngi 30 tarik u Nohprah kala ïoh ban pynbam smai ïa ki nongkitkam ‘Ka Central Executive Committee’ na ka bynta ka samoi treikam jong ka snem 2022-2025 ha ka jingïalang kala la long ha madan Iongkaskat Syntu Ksiar.
Kine ki nongïalam thymmai ki kynthup ïa u Leningstar Rymbai uba la neh biang kum u President, Working President: Jimiral Kharmuti, Vice President: Skembhalang Dkhar & Eddy Lamare, General Secretary: Roitre Dkhar, Assistant Secretary: Kerbhame Dkhar, Chief Organizing Secretary: Pilarstone Phawa, Organizing Secretary: Jordan Rymbai, Education Secretary: Wellson RD Siangshai, Assistant Education Secretary: Heyboyme Marphet, Financial Secretary: Marbud Chyrmang, Asst Financial Secretary: Nicolast Rymbai, Discipline Secretary: Cleofas Shylla, Assistant Discipline Secretary: Chabas Nongtdu, Sport Secretary: Shnalad Rymbai, Asst Sport Secretary: Shining Shylla, Publicity Secretary: N Ribok Biam, Asst Public Secretary: Donkupar Kharkrang, Socio & Cultural Secretary: Pynbait s Passah, Asst Socio & Cultural Secretary: Eiladmiki Dkhar, Information Secretary: Chanskem Suchiang, Asst.Info Secretary: Bormi Dkhar, Office Secretary: Binet Suting, Assistant Office Secretary: Ionis Rymbai.
Jowai, Nohphrah 30: Ka Dorbar Shnong Mukhla Nongrim ryngkat bad ka Niamtre Committee ka la pynlong ïa ka jingrakhe sngi ïap ba 160 snem u Woh Kiang Nangbah uba long ruh u nongïaleh laitluid na kti jong ka Sorkar Phareng.
Ïa kane ka program la pynïaid ïa ka da u Bormi Sari Chairman Niamtre Committee Mukhla Nongrim ha madan shnong bad ha shwa kane la ïoh ban buh ïa u syntiew ha ka dur mot jong u Kiang Nangbah da u Waheh Shnong Buhlut Suna bad u Secretary Shnong Standbyme Sari lem bad ki dkhot ka Shnong.
Na ka liang u kongsan ba wan sakhi ha kane ka program dei u Eborlang Sari u Ex.Waheh Shnong Mukhla Umlangshor, u General Secretary ka Dorbar Shnong Mukhla Nongrim ma S.Sari ula ïathuh khana shaphang ka jingim bad ka ïaid lynti jong u Kiang Nangbah naduh ki por ba dang khynnah bad haduh ba ula shim kti ban ïalam bad ban ïaleh pyrshah ïa ki Shipai ka Sorkar Phareng.
Ha kane ka sngi la ïoh ruh ïa ki kyntien sneng na u Ryngkat Sari Secretary Niamtre Committee Mukhla Nongrim, na u Buhlut Suna Waheh Shnong Mukhla Nongrim bad Khatduh na u Kongsan u Eborlang Sari.
La pynphuh pynphieñ ïa kne ka program da ki shad tynrai na ki khun Samla ka Shnong bad kumjuh ruh la pynlong ïa ka jingïasiat khnam pyllah bad ha kane ka jingïasiat khnam la ïoh ban rah ïa ka nam jop ba nyngkong da u Arki Suna bad ba ar da u Rgh, Bram Suna.
La pynlong ruh ïa ka jingïaleh kai football ha phyllaw ka ïing Dorbar Shnong Mukhla Nongrim.
Nongpoh, Nohprah 30: U Bah Jason S MAwlong MLA ka Umsning mynta ka sngi ula plie paidbah ïaka lynti ïaid kjat jong ka shnong Sohkyndur ha Ri-Bhoi ryngkat ki jingker ba itynnad ban pynsuk ïaki paidbah haka leit ka wan harud surok bah National Highway.
Ïa katei ka lynti ïaid kjat la mang pisa lyngba ka skhim SRWP jong u snem 2021-22 haka jinglut kumba 5 lakh tyngka, bala sakhi ruh ha katei ka sngi da ka jingdonlang u Bah M Ranee Chairman ka Dorbar Pyllun Mawleiñ Mawkhan, Bah Maxwell Syiem President ka Seng Samla Shnong Sohkyndur, Bah S Mawlong Rangbah Shnong bad kiwei kiwei ki riew rangbah.
Naka liang u Bah Jason Mawlong ha katei ka sngi u la leit ruh ban shim bynta haka jingrakhe Youth Week bala pynlong da ka Seng Samla jong ka shnong Sohkyndur, kaba dei ruh shibynta ban lum ban lang ïaki khun samla jong ka shnong ban wanrah ka jingïeid bad ka jingïatylli hapeng ki khun samla.
Haba kren ha katei ka sngi naka liang u Bah Jasoh Mawlong u la pynpaw ka jingsngewkmen bala lah ban plie paidbah ïa katei ka lynti ïaid kjat jong ka shnong Sohkyndur kaba dei ka jingdonkam jong ka shnong ban pynsuk ïaki paidbah haka leit ka wan.
U la ong ruh, ba kum u nongmihkhmat u don ka jingangnud ban wanrah ïa shibun ki skhim sorkar khamtam ha kaba ïa dei bad ki lad pynroi ban kyntiew ïa ki shnong ki thaw jong ka Umsning Constituency, ban tynruh bad ban bsuh khlieh kumno ban ïoh ïa ki jingpynmang skhim bapher bapher la ka dei na ka sorkar jylla lane na ka sorkar pdeng khnang ba ki paidbah bad ki shnong ki thaw kin kiew bad kin ïoh ïa ka jingmyntoi kaba khraw.
Shuh shuh ruh, u Bah Jason u la ai ruh ka jingkitbok kitrwiang ïa ka shnong ka thaw hi baroh kawei khamtam ïa ki seng longkmie bad ki seng samla ba kin nang lah ban ai ka jingïatreilang ryngkat ryngkat bad ka dorbar shnong na ka bynta ban kyntiew ïa ka shnong ka thaw bad khamtam ban peitngor ïa ki jingsniew bad ruh ban pynbha ïa ka shnong hi baroh kawei.
Khliehriat Nohprah 30: Da ki spah ngut ki dkhot jong ki sengbhalang kiba don hapoh ka shatri jong ka Save Hynñiewtrep Mission mynta ka sngi ki la wan ban ïa shim bynta ha ka rally kaba la pynlong ha Khliehriat, ha ka jingialang ba la pynlong ha trai u mot jong u Kiang Nangbah ki nongialam ka SHM ki la pynshai paidbah halor ki mat jingdawa ba kynthup ruh ka jingsngew pyrshah jong ki ïa ka SOP ba la pynmih da ka sorkar jylla ha kaba iadei bad ka kam tih dewïong ha ka jylla.
U President jong ka Hynñiewtrep Youth Council, uba dei ruh u nongialam jong ka Save Hynñiewtrep Mission, u bah Robertjune Kharjahrin, u la kynthoh jur ïa ka jingleh Shah shiliang u Conrad Sangma bad haba kren halor ki mat u la ong “Wat ong ba ngi leh communal, hynrei ki jingleh jong u Conrad Sangma ki long communal? Mano ba bet ïa u symbai ka jong ka jingsngew communal?"“Katno ngut na ngi na ngi ki khun Hynñiewtrep trep kiba nud ban ong ba dang lah ka jingiap ban ïa kaba long mraw hala ka ri, Kane ka rally ka dei halor kawei ka nongrim ba ma ngi ka jaitbynriew hynñiewtrep ngi dang im bad da lei lei ruh ngin ym duh jingjyrmen, don shibun bah ki paid kiba la shim ïalade ba ngi la duh jingkyrmen kiba la ong ngim lah ban ieng ïaleh pyrshah ïaka sorkar u Modi, ban dawa ïa ka ILP, ban dawa ban pynrung ïaka ktien khasi ha ka Eight Schedule ki ong ngim lah, don kiba ong ba ngim lah shuh ban iatynjuh bor bad u Conrad Sangma bad ai ba un leh katba mon ba un plie ki ktem khalai ba un plie ki ktem nuti katba u mon don kiba ong ba ngim lah shuh ban ïada ïaka khyndew ka shyiap hap ban shu ailad ba kin pynmih SOPs katba mon ban ïoh licence, ko Conrad Sangma yn ïoh khyndew na ei 100 hecter? San snem mynshwa ngi dang ki wan ban ong ailad ïa ngi bad ngin pyllait ïaka kam tih dewïong, ki beiñ ki kynthoh ïaka sorkar kaba la leit, da kaba kdew ïa ka kyndon ha ka MMDR Act kaba ong ban ailad ïa kata ka company jong ka sorkar hato Kane ka100 hecter kam dei ka jingtuh khyndew?“Conrad Sangma wat kheiñ ïa ka jaitbynriew jong ngi kaba biej kaba me lah ban ñion katba mon, wat nym shim ba me la ai uwei u sniang , ki syiar ngi la klet, wat nym kheiñ ba me plie ïa ki maw nongrim khlem Pisa khlem mang tyngka, ngi la klet, em ngi dang kynmaw kyndiang, kan poi ka por ba ngi hap ban ieng ban pyn eh rngiew ïaka jaitbynriewU heh pulit Kum u bah Iangrai la kem bad set byndi ïa u, ngi khlem ieng ban kyrshan ïa u hynrei ka jingkylli ïa u Conrad Sangma ka long ba balei ïa u Director jong ka Printing and Stationary kumba la lap da ka CAG report ba la lap ba u pyndonkam bakla ïaka pisa paidbah la buh sah hapoh ka kam (post) ïa u, hato namar ba u dei u Garo? Wan siat ki briew kiba ha ki uniform ïa u bah Cherish ha Mawlai, ym shym la leh eiei,hato namar ba u dei u dkhar? mano ba bet ïa u symbai ban long communal, lada ym long communal balei pat dang buh sah ïa tei u Director jong ka Printing and Stationary ha ka kam, balei ym leh eiei, ïa ki nongialam jong ka tnat pulit kiba la lap ba ki la pyndonkam palat ïaka bor ban shim ïa ka jingim kaba kordor jong u doh u snam jong ngi, kumjuh ruh haba kren ïa ka bhah thung kam (Reservation Policy) kam dei ba ngi kren communal"U President jong ka East Jaiñtia National Council, u bah Sambormi Lyngdoh, u la kren halor ki mat jingdawa ba la dawa da ka Save Hynñiewtrep Missions lem bad ka jingpyrshah ïa ka SOP ha kaba ïadei bad ka kam tih dewïong, haba kren shaphang ka jingdonkam kyrkieh noh ïa ka Inner Line Permit u la ong “Kane ka ILP kan iada ïa ngi na ka jingwan tyllep kiwei pat ki jaitbynriew, ha East Jaiñtia Hills District la ima ban peit ïaka jingbun ki khar ïong khar lieh kiba knieh noh ïa ki hok jong ngi na ka por sha ka por, kane ka jingiohlad jong ki ban wan rung shapoh ka jylla jong ngi ka wanrah ïaka jingkyrduh kam jong ngi ki trai ri, trai muluk, kine ki bar jylla ki iohlad ban trei laitlluid, ki wan thied dewiong ki wan thied mawrasong bad kiwei kiwei ki mar kane ka jingleh jong ki ka ktah ïa ngi"Utei u nongialam ka EJNC uba dei ruh u nongialam jong ka Save Hynñiewtrep Missions, u la pynshai paidbah ba ki District Council kim lah ban ïada na ka jingwan rung ki bar jylla hynrei ki don bor ban ïada tang ïa ka khyndew ka shyiap bad ki dukan, hynrei haba peit pat kum ha Khliehriat, ha Ladrymbai, ha Sookilo bad kiwei kiwei ki jaka ngi iohi ba bun ki dukan ki dei jong ki bar jylla beit kumta ngi donkam ban ioh noh da ka aiñ ban ïada ïa ngi bad ka ILP ka dei kaba la i donkam kyrkieh bha"U la kren ruh halor ka Reservation Policy kaba noh shiliang haduh katta katta ha kaba ha ka bhah thung kam hapoh ka jylla ki Garo ki ioh jingmyntoi shibun na kane.
Haba kren shaphang ka SOP kaba ïadei bad ka kam tih dewiong u la kynthoh jur da kaba ong ba " Kane ka jingleh jong ka sorkar ka dei tang ban pyn im tang ïa ki katto katne lane ïa ki karkhana dewbilat bad ki karkhana coke bad Kan pyniap ïa ki paidbah uba rit uba ria ki bym don ka jaka kaba heh haduh 100 hecter, kumjuh ruh haba peit ïa ka jingtih mawrasong kaba na ka daw ba kim ioh licence ki hap ban die ïa ki jaka ki puta sha ki cement company , ka jingiohnong dei kine ki karkhana,kane ka kam dewïong ruh kan long kumta hi lada ngim ieng pyrshah mynta ïa kane ka SOP kaba don ki kyndon ki bym sngew iahap" u la kren sngew bynñiaw ruh ba ioh kan poi ka por ban duh noh wat ïa ka jinglong trai ïa ki jaka ki puta.
U Secretary jong ka Save Hynñiewtrep Mission, u bah Roikupar Synrem, u la kren halor ki mat jingdawa “Balei ngi dawa ban ithuh ïaka ktien khasi namar ngi sngewthuh ba lada ithuh ïaka ktien kan plié ïa ki lad ki lynti bad haba kren shaphang ka ILP u la ong ba “Ka por kan sa poi ba lada ka jingbun paid jong ki kan tam ban ïa ngi ngin sa kylla long ki mraw hapoh jong ki ba na bar"Haba kren shaphang ka kam dewiong bad ka kam mawshun, u la ong ba lada kane ka jingleh ka High Level ka dang ïai bteng, kan urlong kumba ong u who Kiang Nangbah ba ka jinglong mraw ka kham tyrha ban ïa ka jingiap, “mano ba kwah kum ïa kane, ngi la iohi nuksa ïa kiwei kiwei kiba la kylla rit paid ha la ka jong ka ri, hato ngi lah ban mutdur ba uwei u briew un ioh tih dewiong tang ha kawei ka jaka kaba heh 100 hecter?U la ong ruh ba ka SHM ka leit na kawei ka jaka sha kawei pat ban pynshai paidbah bad kumjuh ruh ban kyrsiew thiah ïa ki para ri namar ba ngim kwah ban pynurlong ïa ka ktien kaba ong ba ioh ngi long ki mraw hala ka jong ka ri bad ka jaitbynriew kaba dang khih dang ksar ka dei ka jaitbynriew kaba dang im.
U bah Donbok Kharlyngdoh u la ong “To tip ba ka jaitbynriew mynta ka don hapdeng ka jingtyrha, nga ong ruh ba ka jaitbynriew ka don hapdeng ka jingma, ki lei san snem kiba don ha Secreteriat ki la pyn jem rngiew bad pyn jem daw ïa ka jaitbynriew" u la pynïasyriem ruh ïaka sorkar MDA kum k bos kaba kit ïa ki passenger kiba dei na ka jait Rymbui, ka jaitTyngsong, jait Dhar, jait Lyngdoh, jait Dohling, jait Nongsieh, jait Shylla, kine ki dei tang ki passenger hapoh ka bos MDA, kiba anna, kiba don jingduna ha ki dkhot met jong ki" u la kyntu jur ïa ki paidbah ba kin ïa mih sha khmat ha ki madan thma ban ïakhun na ka bynta ki daw bah jong ka jaitbynriew.
Kiba la ai jingkren ki kynthup ruh u Secretary ka EJNC u bah Nangjan Dkhar bad i President jong ka Hynniewtrep Achik National Movement Women Wing, i kong Bythygrace Dkhar.
Baroh kiba la ai jingkren ki kyntu jur ïa ki paidbah ba ki dei ban long kiba stad haba jied ïa ki nongmihkhmat.
Ha kane ka sngi, ki dkhot bad ki nongialam jong ka Save Hynñiewtrep Mission ki la buh syntiew ha u mot tei nam jong u woh Kiang Nangbah kum ka jingkynmaw burom ïa ka sngi iap kaba 130 snem jong utei u khla wait ka ri na ri lum Jaiñtia.
Jowai, Nohphrah 30: Ïa ka lyngkhuh sngi ïap ba 160 jong u Khlawait ka Ri 12-Dolloi u Woh Kiang Nangbah, la rakhe pyndon burom mynta ka sngi ha Kiang Nangbah Memorial Park Madiah Kmai Blai harud jong ka Wah Syntu Ksiar bala pynlong da ka Kiang Nangbah Iasiat Khnam Memorial Society (KNIKMS), Jowai.
Ïa ka jingïalang la pynïaid da u Wh P.Toi President ka seng ha ryngkat ka jingdonlang u kongsan u MLA ka Jowai Constituency u ma Wailadmiki Shylla, u ma Puramon Kynjing Dolloi ka Elaka Jowai, u ma Saron Paswet MDC 19-Jowai South Constituency kiwei de ki riew rangbah bad ki paidbah kiba la wan sakhi lang ïa kane ka sngi kynmaw burom ïa ka sngi ïap u Kiang Nangbah.
U ma Wailadmiki Shylla haba ai jingkren kum u kongsan ula buh ka jingkyntu da kaba ong kum ka jaitbynriew ka donkam shisha ban pynneh pynsah ïa ka riti ka dustur jong ki longshwa manshwa naduh ka riam ka beit, ka ktien ka thylliej, ka akor ka burom nalor kiwei de ki jinglong tynrai.
Ula ai ruh ka jingïaroh ïa ka KNIKMS kaba la shim ka jingkitkhleh ban pynmiat pynbha ïa kane ka jaka ba don u mot jong u Kiang Nangbah bad kujuh ïa ka madan ïasiat khnam kaba khring ïa ki nongwan jngoh kai, ula pynsngew kum ka jaitbynriew dei ban pynduh pyndam noh ïa ka jinglong bishni iwei ïa iwei khnang ba yn lah ban wanrah ka jingïatylli lang kawei.
Ula ong lyngba ka jingïatylli ‘ngin da lah ban pynsngew ïa kawei ka sur naduh ki nongïalam bad ki paidbah’ khnang ba kino kino ki jingdawa naka bynta ka Ri-Lum Jaiñtia kin long kiba jop da kaba ai nuksa ban dawa wanrah ïaki jaka pule (University).
Ula ong kum u nongmihkhmat ka 2-Jowai Constituency ula pyrshang ban wanrah ïa ki kam pynroi hapoh ka shnong Jowai hi baroh kawei, wat ïa u Surok uba hiar shaduh Syntu Ksiar sa tang katto katne sngi ka kam kan sa sdnag noh lyngba ka jingïarap pisa jong ka World Bank kaba kot haduh 28 klur na ka bynta ban pynshna ïa baroh ki surok ha Jowai kaba kynthup lang ïa utei u surok Syntu Ksiar.
Ha kane ka sngi u kongsan u la leit ban buh ruh ïa u syntiew ha trai jong u mot u Kiang Nangbah bad pynher ïa ka lama jong ka Kiang Nangbah Iasiat Khnam Memorial Society.
Kiwei de ki seng bhalang jong ka Ri-Lum Jaiñtia kiba kynthup naduh ka JSU, FKJGP.MPUF, JYF, JSM kila leit ban buh syntiew, katba ha ka por janmiet la pynlong ïa ka jingsiat khnam ha katei ka madan (Madiah Kmai Blai)Na ka liang u kongsan ula pyllait paidbah ruh ïa ka kot rit ba la thoh da u ma R.Q Laloo kaba ai kyrteng “U Kiang Nangbah As I know, see and Found Him to be – A Short Conversation with Shri.S.Quotien Sumer", la pynphuh pynphieng shuh shuh ïa kane ka sngi da ki jingleh drama bad ki jingrwai kyrpang.
Ha ka juh ka por la sam ruh ïa ki khusnam sha ki nongjop haka jingïasiat khnam ha ki kyrdan bapher bapher bad kumjuh ha ka jingïakop dor dur ba la pynïaid da ka KNIKMS.Mynta hi ka sngi ha ka por 10 waje mynstep la rakhe pyndon burom ïa kane ka sngi ha ka jingiphuh iphieng ba la long ha madan Mynkoi Pyrdi Iongpiah, Jowai ba la pynkhreh da ka Seiñ Raij Jowai ha ryngkat ki prokram bapher bapher.
Ha kane ka prokram ka Deputy Commissioner ka East Khasi Hills ka kong Isawaka Laloo (IAS) kala long kum ka kongsan ha ryngkat ka jingdonlang u Prof.L.R Gassah uba la ai jingkren shaphang ka History jong ka Ri-Lum Jaiñtia, u President ka Seiñraij ma O.R Shallam, ma Lammat-oo Laloo Secretary Land SRJ nalor kiwei de.
Nongpoh, Nohprah 30: Ki ummat jong ka jingkmen ki tuid ha ki khmat jong ka Longkmie kaba kyrshan ïa ki khun hapdeng ka jingduk, namar mynta ka sngi shuwa ban pdiang ïa u snem ba thymmai ka FKJGP Byrnihat Circle ka la aiti noh ïa ka Ïing kaba ka la pynshna kyrpang sha kawei ka Longïing baduk ha ka shnong 15mer, Nongthymmai ha ka thaiñ Byrnihat ha Ri Bhoi District.
Kane ka Longkmie kaba la ioh pdiang ïa kane ka ïing ba la pynshna ei da ka FKJGP Byrnihat Circle ka dei ka Longkmie ba la tip kyrteng kum ka Kong Krepmon Khongmuit kaba don saw ngut ki khun bad kaba hap bsa marwei ïa ki khun kaba dei hadien ba u Kpa ka ïing u la khlad noh la kumba 6 snem mynta.
Haba aiti ïa kane ka ïing la wan ban plie bad aiti da u Vice president ka FKJGP sengkmie, u Bah Kitboklang Nongphlang ha ka jingdon ryngkat u President ka FKJGP North Khasi Hills District, u Bah Lui Star Lyngdoh, u Senior vice president, u Bah Lumlang Mawnai, u General secretary, u Bah Shanlang Diengdoh, u Rangbah Shnong ka 15mer, u Bah Elin Suting, u pastor Kordor Swer bad kynthup ki longkmie, ki seng samla badnki dkhot nongïalam ka FKJGP na sengkmie bad na Ri Bhoi District bad Byrnihat Circle.
Ïa ka jingïalang la pynïaid da u General Secretary ka Byrnihat Circle, u Bah Noah Khongstid.
Lyngba jong kane ka sngi ka jingkmen kam dei tang ïa kane ka longïing kaba la ioh pdiang sngewbha da ka ïing kum ka jingai sngewbha snem thymmai, hynrei naduh ki Longkmie, ki Samla bad ki nongïalam Shnong ruh ki ïa kmen lang haba la aiti ïa kane ka ïing sha ka Longkmie Krepmon Khongmuit.
Haba kren ha kane ka sngi kum u kongsan, u Bah Kitboklang Nongphlang kum u Vice President ka seng kmie u la ai khublei kyrpang ïa ka FKJGP Byrnihat Circle kaba la shim ïa kane la kam kaba bha tam ban pynshna ïa kane ka ïing da kaba ïa synñiang para dkhot bad kane ka dei ka kam kaba kum ki nongïalam ki don ka jingkitkhlieh ban ïa tynrong lem ïa ki paradoh ki para snam kiba duk ba kyrduh.
U la ong ruh ba kane ka dei ka lyngkhuh sngi ïap ba 160 jong u Woh Kiang Nongbah bad kaei ka kam kaba kitei ki nongïalam kila leh ka long ruh kum ka jingkynmaw burom ïa une u khla wait, namar ka jinglong nongïalam kam dei ka pangsngiat hynrei ka dei ka jingkitkhlieh bad kane ka sienjam ban pynshna da ka ïing sha katei ka longkmie kaba duk ba rangli ka long kum ka nongmuna pateng la pateng ba kum ka seng kan dang lah ban shakri khambha naka bynta ka ri bad ki paradoh parasnam.
Wat haba ka Khasi Jaintia Christian Leaders Forum (KJCLF) ka ai ïa ki jingkhublei kutsnem 2022 bad sdang snem 2023, ka Forum ka don katto katne ki jingphalang ha ka jingïadei bad ka jingjied nongmihkhmat ha ka Jylla jong ngi ha kine ki khyndiat por ki ban wan.
Mynta ka la poi biang ka aiom ha kaba ka Jylla jong ngi ka la ïaid sha ka por Election – ban jied thymmai ïa ki nongmihkhmat jong ngi ki ban long ki dkhot jong ka Dorbar Thaw Aiñ ka Jylla ha kaba katto katne na ki kin thaw bad pynlong ïa ka Sorkar kaba thymmai ka ban bat ïa ka bor synshar ha kane ka Jylla ha ki san snem ki ban wan.
Nalor jong kane ka lyer election kaba la nang beh ha kylleng ki shnong ki thaw, ki la don ruh ki jingjia jingman ha kine ki khyndiat por kiba ktah ïa ka shongsuk shongsaiñ ha ka Jylla.
Kum kito ki jingjia ba sngewsih ha ka ‘Rally ha Shillong halor ka jingbymïohkam’ kiba la jia ha ka 28-tarik u Risaw 2022 kaba la pynshaiong ïangi kum ka jaitbynriew, bad tang hadien katto katne por pat sa ka jingjia ba sngew sangsot ha ka shnong Mukroh ha kaba ki jingim bakordor ki la shu duh noh kumto.
Toi, ngin ym ïaid shuh halor kine ki jingjia, namar ka Forum ryngkat bad kiwei de ngi la pynpaw ïa ki jingsngew jong ngi halor kine ki jingjia, bad kyntu de ïa ki samla ka ri kiba dei hok ban sngewbitar sngewkhia bha, ba kin ym leh ïa kino kino ki kam ki ban wanrah ïa ka jingpynthut ïa ka suk ka saiñ ba man ka sngi.
Ka Riti Synshar jong ka ri India ka don ki kyndon ba dei ban ai lad ïa u paidbah jong ka ri man la ka san snem, ban jied thymmai ïa ki nongmihkhmat jong ngi sha ka Dorbar Thaw Aiñ jong ka ri hi baroh ka wei (Parliament), bad ruh sha ki Dorbar Thaw Aiñ jong ki Jylla (State Assembly) ha kylleng ka ri.
Ngi tip ba mynta dang shen ki la don kine ki election ha ki Jylla Gujarat, Himachal Pradesh, bad ruh ki election sha ki bor pynïaid Sor ha Delhi.
Sa tang khyndiat por, ha ban mih u snem thymmai, ka la dei ka pali jong ka Jylla Meghalaya, ha kaba u paidbah Garo, Khasi bad Jaiñtia kin jied ïa kita ki hynriew-phew ngut ki dkhot jong ka Dorbar Thaw Aiñ, bad na kine, kin sa don kito ki ban lah ban thaw ïa ka sorkar thymmai.
Ka la juh long ka rukom ba ngi ïohi, ba kine ki political party ki pyrshang kat lah kat ïai ban lum pisa kham bun na ka bynta ka kam kanbas lane ïalap election – ban khring ïa ki paidbah nongthep vote ban kyrshan ïa u/ka kyrtong jong ki.
Ïa kane ruh, ki aiñ ki shah, tangba don da u pud haduh katno bad kumno ba ki seng bad ki kyrtong ruh ki lah ban pyndonkam ïa ka pisa.
Haba ka election ka la kut, baroh ki kyrtong bad ki seng saiñ hima ki hap ban ai jingkheiñ ïa ki jinglut jingsep kiba ki la pynlut ha ka election ryngkat bad ki jingpyntip kiba bniah ha kaba ïadei bad kane.
Hynrei kumba ka long ka man mynta, kaei kaba ngi ju ïohi na kawei ka election sha kawei pat ka long ba wat hapdeng ka jingdon jong kine ki kyndon ba pyrkhing, ym don kawei ruh ka party lane u/ka kyrtong ki bym wad ïa ki lad ki lynti kumno ban pynkhein ïa kine ki kyndon, ban pyrshang da ki lad baroh ban pynjop ïa ki kyrtong jong ki.
Bad kawei na kine ki lad kaba sniew eh, ka long ka jinglah jong ki ban pynlut kham bun shah ïa ka pisa na kaba ki ai jingkhein sha ki bor election, bad ki lah da kaba suk ban buhrieh ïa kine ki jinglut ba ki pynlut ha ki bynta ki ba long be-aiñ.
Ngin pyrshang ban pyni hangne katto katne na kine ki buit ba ki pyndonkam.
Kawei kaba kiba bun na ki paidbah ki juh liat ka long ka jingai buhrieh da ka pisa ban thied ïa ka vote jong nga bad jong phi.
Baroh ngi sngewthuh ïa ka dor jong ka pisa.
Uba duk ne uba riewspah ruh un shem shitom ban kyrngah haba don ba ai pisa ei.
Kane ka rukom thied ïa ki paidbah ban kyrshan ïa uno uno u kyrtong ka la byrsieh haduh katta katta ha kane ka Jylla jong ngi.
Ha ka pisa, imat u nongai bad u nongpdiang ruh um don jingsang, ym don niam, ym don jingïatiplem shuh.
Ngi la ïohsngew ïa ki khubor ba pyndiaw shisha ba don ki kyrtong ki bym buhrieh shuh ïa kane, hynrei ki kop pynban ïa kine ki jingleh bymhok jong ki.
Nalor ka pisa, mynta ngi ïohi ba ki kyrtong ki pyndonkam sa da kawei ka buit: kata, ban ai da ki jingaisngewbha, kum ki jaiñ, ki tiar ki tar, ki blanket bad kiwei de.
Kum ki Khristan, ngi dei ban tip ba kane ka jingai bad jingpdiang ïa ka pisa ban thied bad ban die ïa ka vote jong ngi ka long ym tang kaba be-aiñ, hynrei ka long kaba ki jinghikai bad jingngeit Khristan ki mana pyrshah.
Ka dei namar kata ba kum kiba ngeit ngi donkam ban da puson bha bad ym dei ban shu tep eit miaw ïa ka jingïatiplem jong ngi na ka bynta ban ïoh jingmyntoi kaba tang shipor.
Nalor kane, ngi dei ruh ban tip ba ka vote jong ngi ka long kaba don dor kham bun shah ban ïa kine ki jingtyrwa sbun jong ki kyrtong ne party.
Namar dei lyngba jong ka vote jong nga jong phi ba ngin lah ban pynwandur ïa ka lashai lashisngi jong ka jingsynshar ha ka Jylla.
Ngim artatien ba baroh hi ngi angnud ban ïoh ïa ki briew kiba khuid ka jinglong jingim bad ba donburom ban ïoh ban bat ïa ka synshar khadar ha ka Jylla.
Haba ngi lah ban jied ïa kum kita ki nongmihkhmat, katno ka wanrah burom ïa ka Jylla hi baroh kawei ryngkat bad ki jingkyrkhu.
Nalorkata, ka aiñ ka ai jingïada ïa ka vote jong ngi da ka jingdon ka aiñ kaba la tip kum ka ‘secret ballot’ lane ka jingthep vote kaba jar jar.
Ka mut aiu kane ka aiñ? Ka mut ba ïano bad kumno ngi ai ïa ka vote jong ngi ha kato ka sngi thep vote, ym don ba lah ban tip la ngi thep sha u kyrtong A ne B, ne ïano ïano ruh, lait tang ha lade hi.
Kaba mut ruh ba lada ma ngi hi ngim phla ne ïathuh ïano ïano, ym don ba lah ban tip ïano ngi kyrshan da ka vote jong ngi.
Ki briew kiba stad bad ba sngewthuh ki bat pyrkhing bha ïa kane ka hok jingthep vote ba rieh, lane ka secret ballot.
Kawei pat ka rukom pah bad phon jong ki kyrtong bad ki party ka long da ki jingkular ha shuwa ka election ba lada ki jop kin leh ïa kane ne katai ka kam, lane ki kular ba kin ai ïa kiei kiei baroh.
Kum ka nuksa, don ki party kiba kular ba kin map noh ïa ki ram ba shim na bank, ne kin map ïa ka bai elektrik, ne kin siew bai skul ïa ki khun bad kumta ter ter.
Ban da ïa jer kyrteng lut ym kut trai shuh.
Kum ki paidbah nongthep vote kiba sian, ngi dei ban pyrkhat ba, ha kaba khatduh, ym dei kato ka party ne u kyrtong ki ban ai na pla jong ki, hynrei, dei ka pisa kaba nga bad phi ngi ïa siew lyngba ki khajna halor ka ïoh ka kot, ki khajna halor ki mar ki mata – kaba mut ba dei hi ma ngi ki paidbah kiba siew ïa kine ki jingkular ba kine ki kyrtong bad ki party ki ai.
Nang heh ki jingkular, nang khia ka ram sorkar kaba manga bad maphi ngi hap ban buria, la mynta hi ne kham slem.
Ka long hi ha ka juh ka rukom ïa ki kyrtong ruh: ym juh don u kyrtong nongïaleh election u ban siew na pla la jong ïa kaei kaei ruh ba ki ai sha u paidbah.
Khamtam ki kyrtong, naei kin buria ïa ki jingai jong ki sha u paidbah, sha ka constituency lymda ki dei kiba bamsap.
Bamsap naei? Na ka khung u paidbah kein.
Kum ka nuksa, haba ai contract ïa ki kam ne jingtrei ha constituency, ki lah buh lupa ka jingdawa ïa ka bhah ba ki mang.
Kaba mut ba, ha ka jaka ba u contractor un ai estimate 100 tyngka ïa ka kam ba u trei, un buh dor lupa lehse 150 tyngka, namar hap ai ïa ka bhah jong ki nongïalam, bad lehse ki ophisar ruh.
Kumta, ha ka jaka ba ka pisa u paidbah kankan lut 100/- la hap kiew ka jinglut 150/- bad kane ka dei ka pisa ba ma nga bad maphi ngi bei lyngba ki khajna.
Hynrei lada ngi nang ban jied ïa ki briew kiba hok ba shida, kan ym don kum kane ka jingbamsap.
Ine i dei tang i nuksa i barit eh halor ka jyrsieh bamsap kaba la kjit kum u thlen shisha ïa ka ri bad ka jaitbynriew.
Katba nang heh ka contract, katta nang heh ka bhah bamsap jong kiba don ha ka bor.
La hap ban kren pyrshah hangne halor kane, namar, ban shu ïakren buhrieh ym long shuh, bad ha ki por ki ban wan, lehse kan nang jyrsieh shuh shuh.
Mynta ym ïakren shuh ïa ki contract kiba da ki lakh ne phew lakh, hynrei da ki phew ki spah klur bad ki hajar klur ruh.
Sa kawei ka jingpah jingphon ba ngi juh mad ka long ba ki kyrtong kin pan ïa ka vote jong ngi halor ka jingïalong niam – na ka juh ka niam, lane na ka juh ka balang.
Kane ruh ka long kawei kaba ngi kum ki nongjied ba la sngewthuh ngi dei ban husiar bha, bad ban ym ngop ha kum kine ki jingpah.
Don ki kyrtong bad party ruh kiba nud haduh ban phai khmat sha ki nongïalam niam ba kin ai jingbthah ïa ki kynhun jong ki ban ïanoh sha u ‘lajong’.
Kane ka la paw bha ha kane ka Jylla jong ngi ha kine ki election kiba la dep.
Sngewbha da husiar ban ym ïakhleh khaw lang ïa ka niam ne balang bad ka jingkyrshan jong ngi.
Ngim mut ban ong ba ym dei ban kyrshan ïa ki para niam ne para balang, lada ha ka jingbishar jingïatiplem jong ngi ngi shem ba uta u kyrtong u long uba bit ba ngin ïa kyrshan.
Kaba ngi mut ban ong ka long ba, to ngin da ïit da bishar bha ïano ngin ai ïa ka vote jong ngi.
Kumba ngi ong, baroh hi ngi kwah ïa ka jingkhuid jingsuba ha ka synshar khadar.
Bad kum kata ka “Christian majority State" ngi don ka jingkitkhlieh ïa ki nongshong shnong, ïa ka ri bad ïa U Blei jong ngi ban pynwan ïa ka synshar tip briew tip blei, namar ka pyrthei, khamtam ha kine ki por mynta, ka peit hi dngong ban ïoh lad tang kumno ban kdew kti bad pynthoh bria ïa ngi ki riewngeit Khristan.
Lehse kine kim thew tang ïa ki Khristan hynrei ïa baroh u paid nongshong shnong ha kane ka ri tip briew tip blei baieit jong ngi.
Ki dang don shibun kiei kiei kiba ngi kwah ban pynpaw sha ki paidbah jong ngi, kiba, lada ngi don ïa ka jingïatiplem bad lada ngi pyrkhat ruh ïa ka ‘source’ ne ka tynrai ba kita ki pisa ki wan, ngin shem ba kim wan satia na ka lynti ba hok bad ba khuid.
Te hynrei lehse kine kin kham don jingmyntoi ban ïakren pat hadien ka election, ynda ngi la ïoh ïa kita ki nongmihkhmat bad nongsynshar.
Ïa mynta hi, lehse ngi dei ban ïaphai khmat shuwa tang halor ki mat ba dei bynta bad ka jingjied jong ngi ïa ki nongmihkhmat sha ka Dorbar Thawaiñ, bad ki nongbat ïa ka synshar khadar.
Ngi kwah eh dikdik ban ïoh ïa ki briew kiba biang ha ka jingstad, ha ka maiñ bad khamtam eh ha ka longbriew manbriew jong ki.
Ngi kwah eh ban lait na ka jingjyrsieh kaba ngi ïohi ha kine ki sngi ki por.
Ngi kwah eh ban lait noh na ka jinglehraiñ kaba ngi ïa mad ha khmat ka pyrthei namar ka jinglong lyngkar, bymtieng blei shuh jong ki nongsynshar.
Katba nang mih bun ki kynhun synshar, katta nang jur ka jyrsieh, ka bamsap.
Bun bun sien ki juh shi ki juh ki dur khmat ki wan, kylla tang ka kyrteng kynhun.
Ki paidbah baieit, hato ngi hun halor kane ka jinglong jingman? Ka bor ban pynkylla ka don ha ki kti jong ngi, ha ka “secret ballot" lane ka vote ba jarjar jong ngi.
Don ka jingong, ‘Be the change you want to see’, lane long dalade kita ki nongpynkylla lada ngi kwah ïa ka jingkylla.
To ngin plie ïa ki khmat jong ngi mynta ka kynti, ban kiar horkit hordang na kine ki jingpynshoi pisa bad kiwei kiwei ki rukom pah rukom phon sianti jong kito kiba wad ïa ka jingkyrshan jong ngi; hynrei ban duriap ban puson bha, ba napdeng kikyrtong kiba ieng ha ka constituency jong nga jong phi, mano na ki kiba don ïa ki sap long nongïalam ba shisha, bahok bad babeit ha ka jingim bad jingtrei jong ki.
Ka KJCLF ka ïawer ruh ïa ki kynhun bad Balang Khristan ban ai jingkdew ïa la ki jong ki dkhot ba kin sngewthuh ïa ka jingkordor jong ka vote jong ki shimet shimet, ban jop ïa ki jingshah pynshoi jong ka pisa bad kiwei ki jingriam ba myntoi tang shipor eh, bad ban jied ïa ki kyrtong kiba don ka jingtbit, ka jingaiti na ka bynta ban shakri ïa ka jaidbynriew bad ka jingskhem jingmut ban ïaleh pyrshah ïa ka bamsap bampong ha ka Jylla.
Ha kajuh ka por ruh ngi kyntu ïa ki party saiñ hima bad ki kyrtong, ba bun naphi phi ïa dei ki nongmane ïa ujuh une U Blei uba im, uba dawa na phi ruh ïa ka jinglong tip briew tip blei.
Phi ruh phi don ïa ka jingkitkhlieh halor kaba kumno ka synshar khadar phi kwah ban ïohi ha kane ka Jylla baieit jong ngi.
Ngi juh ïohi ba, haba don ha ka kynhun liang synshar, phi khapbrip beit ïa ki khmat halor ki jingleh bymhok bad jingbamsap.
Phi ïa pyrshang kat ba lah ka bor ban buhrieh, bad haba ym lah buhrieh shuh, phi ïa said ban pynksan lane ban ong ba kam long kaba shisha.
Kane ka jinglong bad kum kine ki kam, i kumba ki la long doh long snam ha ka kolshor-politik jong ngi.
Nangta, ynda la don pat sha ka liang pyrshah, kynnoh kylla ba ki liang synshar ki leh ïa kine ki juh ki kam ba maphi ruh phi la ïaleh haba phi ïa bat ïa ka bor synshar.
Ka khaïi dewiong ka dei ka wei ka nuksa kaba ha khmat eh jong ngi.
Lano phin ïakyndit thiah bad ban khmih noh da kumno ngin pyndon burom ïa u Blei jong ngi da ki kam ki jong ngi? Dei tang ynda ngi la ïoh shisha ïa ki kynhun saiñ hima bad ki nongmihkhmat ki ban trei hok khlem da khmih lynti kumno ban lum spah-bymhok, ba ngin sa ïoh mad ïa ki jingkyrkhu ba theh shlei na U Blei uba ngi mane ha kane ka ri bad jaitbynriew baieit jong ngi.
Rev Dr Edwin H Kharkongor, Secretary KJCLFMr RO Wallang, Member KJCLF.Shillong, Nohprah 30: Ka jingshah kheiñ troiñ ha la ki nongmihkhmat paidbah ba ki la jied tang namar ba ki dei ki shnong kiba rit bad duna ki nongshong shnong ne nongthep vote ka dei borabor kaba ju jia ha bun tylli ki Constituency ka Jylla Meghalaya.
Bunsien ki nongmihkhmat kim pynsngap ia ki jingeh kiba ki pynsngew watla ki dei kiba ha khmat eh khamtam ki shnong rit ha kaba bun ki nongshong shnong ki dei ki nongrep kiba ïakhun ban kyntiew ia ka ioh ka kot jong ki wat hapdeng ka jingbym biang ka surok ne lynti syngkien.
Ha ka 29 tarik u Nohprah, 2022 ki lad pathai khubor la poi sha ka shnong Mawkyrdang kaba hap ha Mawthadraishan Constituency ban sakhi lang ia ka jingplie ia kawei ka jingkieng iaid kjat kaba rit lyngba kawei ka wah katei ka shnong ia kaba la noh synñiang da u wei u riewshimet kata u Bah Estansing Jana Nongbet.
Katei ka jingkieng kan dei mynta ka jingmyntoi ia ki nongrep na lai tylli ki shnong kata ka Mawkyrdang, ka Riangmang bad Mawsmai ha kaba kin lah ban kit ban bah ia ki mar rep khlem da donkam shuh ban klan beit na ka wah.
La wan ban plie ia kane ka jingkieng wat hapdeng ka jingïaid lynti kaba jngai naduh shnong Mawkyrdang da ka Kong P Mawblei, kaba ju iatrei iaktah lang bad u Bah Estansing ha ka jingiadonlang u Bah DD L Nongbri, Sordar katei ka shnong uba dei ruh u President ka Water User Farmers Association Them Marong Tirot Sing, Mairang, u Bah B Lyngdoh, President ka Mawkyrdang Sports Club nalor ki nongrep na kitei ki lai shnong.
U Bah DD L Nongbri u la iathuh ba kum ka kynhun nongrep ki la leit ban pan jingiarap na ki nongialam ki nongmihkhmat hynrei kam shym la don kano kano ka jingpynsngap ia katei ka jingdonkam ban iarap ia ki nongrep kata ba kin ioh iaid ioh wan kylluid mynsiem wat hapdeng u slap ha ka por lyiur.
“Namar tang shu slap ki nongrep na Riangmang bad Mawsmai kin hap ap haduh ban da hiar ka um katei ka wah ba kin ioh leit ioh wan sha ki jaka rep", u la ong da kaba ai khublei ia u Bah Estansing, uba khlem poi lang sha katei ka jingialang plie jingkieng, bynta ka jingiarap jong u watla um dei u nongmihkhmat hynrei tang u riewpaidbah.
Kham hadien ha ka por janmiet ha katei ka sngi, u Bah Estansing u la wan poi sha katei ka shnong ban ia kynduh bad ki nongkitkam ka Sports bad aiti ruh ia ka tiar pynsawa jingkren ha ka jingialang ba lyngkot.
Shillong, Nohprah, 30: U Kyrtong ka Seng Congress u Bah Marbud Dkhar da lade hi u la shimkhia ban pynpoi ïa ki Work Order ba la ai da u MP ka Shillong Lok Sabha Constituency u Bah Vincent H.Pala lyngba ka MP Local Area Development sha ki shnong bapher bapher kiba don ha ka jylli jong ka Mawlai Constituency.
Ha ka sngi Thohdieng jong ka taiew baladep u Bah Marbud Dkhar u la leit ban aiti ïa ka Work Order kaba T.2 lak sha ka Dorbar Shnong Mawlai Iewrynghep ha kaba la sakhi lang da u Rangbah Shnong u Bah H.War, ki Executive Member jong ka shnong, ki nongïalam jong ka Seng Samla, Seng Kynthei bad ki nongshong shnong.
Sa ha ka Lah Sngi u Blei mynta ka taiew, u Bah Marbud u la pynpoi ïa ka MPLAD Scheme ha ka shnong Mawsiatkhnam bad ha ka shnong Mawlai Syllaikariah ha kaba la sakhi lang da u Rangbah Shnong, ki nongkitkam shnong lem bad ki nongshong shnong.
Kum u kyrtong ka Seng Congress uba la pynkhreh bha ïalade ban ai reng ha ka elekshon sha ka Iingdorbar Thawaiñ ka Jylla ka ban sa long ha u snem 2023, u Bah Marbud Dkhar u la pynpaw ïa ka jingsngewkmen ban pynïoh ïa kane ka skhim na u MP ki ban sa long ki jingmyntoi ïa ki nongshong shnong ym tang ïa uwei ne arngut.
U la ai khublei kyrpang ïa u Bah Vincent Pala uba la trei shitom shisha ban wanrah ki skhim pynroi ha ki shnong ki thaw jong ka shnong Mawlai.
U Bah H.War haba ai khublei ïa u Bah Marbud u la ai ka jingïaroh ba kum u samla rangbah uba don ka thong ban ai jingshakri ha ka shnong Mawlai u la trei shitom shisha ban wanrah ïa kane ka skhim ha ka shnong Mawlai Iewrynghep namar wat ha ki 10 snem ba ka Dorbar Shnong ka la pynsngew hynrei ym don satia ba patiaw ïa ki jingeh jong ka shnong.
Ka Shnong Mawlai Iewrynghep ka la kitbok kitrwiang ïa u Bah Marbud Dkhar ba un dup poi sha ka thong khnang ba un dup lah ban trei kham bha na ka bynta ki paidbah ha ka shnong Mawlai.
Shillong, Nohprah, 30: Ka Sein Raij Niamtre Shillong hynne ka sngi Thohdieng ka la rakhe ïa ka lyngkhuh sngi ïap ba 160 jong u Khlawait ka Jaidbynriew na Rilum Jaiñtia, da kaba plie artad ïa u mawbuh shyiemg (Moo Booh Chyien) ha jaka ba don ka ‘Kambel Shullai Eco-friendly crematorium’ Jaïaw, Shillong.
Ïa utei u mawbuh shyieng ba la tei lyngba ka skim MLA la wan ban plie paidbah da u MLA ka Shillong North, Bah Adelbert Nongrum ha ryngkat ka jingdonlang ki nongïalam ka Sein Raij Niamtre, nangta i Kong Patricia Mukhim, DHS barim ka sorkar jylla Dr.Aman War bad kiwei kiwei.
Haba kren ha ka jingïalang, u Bah Adelbert u la pynpaw ïa ka jingkmen ba u la ïoh ban mang na ka skim MLA na ka bynta ban shna ïa u maw buh shyieng ha katei ka jaka bad ïoh ban plie ha katei ka sngi kynmaw burom ïa ka lyngkhuh sngi ïap u Kiang Nangbah.
“Kam myntoi tang ban shu leit buh syntiew hynrei kaba kongsan ka long ban bud ïa ki dienjat bad ki nuksa ba la buh da u Kiang Nangbah ban pyntikna ba ka Jaidbynriew kan ïoh ïa ka jingïada," u la ong haba kren kum u Kongsan.
U ai ruh ka jingïaroh ïa ka Sein Raij kaba la pynneh pynsah ïa ka riti dustur haduh mynta mynne bad kumta u kyntu ruh ïa ka jaidbynriew Hynñiewtrep la ka long naduh ki Khasi Pnar, Bhoi, War bad Lyngam ban tylli lang kawei.
Shuh shuh u ong ruh ba u Kiang Nangbah watla u dei u Khlawait ba Khraw ka Jaidbynriew hynrei u dei uba mih na ki riewpaidbah hynrei u ïakhun pat na ka bynta ban pyllait ïa ki briew lajong.
Kiwei pat kiba kren ha kane ka sngi ki kynthup naduh u General Secretary ka Sein Raij Dr.Omarlin Kyndiah uba la ïathuh khana lyngkot shaphang ka jingim jong u Kiang Nangbah.
Na ka liang ka Sein Raij ka pynpaw ruh ka jingsngewnguh ïa u MLA na ka bynta katei ka skim kaba u la mang kyrpang na bynta jong ki.
Shillong, Nohprah 30: U Bah Daniel Stone Lyngdoh, uba long u Nongsaidaiñ ha Supreme Court bad uwei na ki nongthoh kot ka jylla ha ka 26 taruk mynta u bnai, u la pyllait paidvah sa ïa kawei ka kot ba la ai kyrteng, “Ki Dak ka Hima Khasi ba la jah noh".
ïa kane ka kot la pyllait ha u lum Mawhiang da u ADC jong ka Eastern West Khasi Hills, u Bah Alertson Nongbri uba long kum u Kongsan ha kane ka jingïalang ha kaba la ïadon lang ruh u Bah Raphael Warjri, kum u Kongsan Symbud.
Napdeng Ki kot kiba u Daniel Stone Lyngdoh u advocate ka Supreme Court of India u la thoh, kane ka kot ka dei kaba kham kyrpang.
U nongthoh tang ha kane ka snem 2022 u la pynmih 4 tylli ki kot kiba donkam ïa ka jaidbynriew.
Lah ban pynkynmaw hangne ba ha ka 7 tarik u bnai Kyllayngkot, 2022 ia ka kot jong u KA JINGSDANG KA HIMA LANGRIN HADUH KA POR U NONGTEI SINGH SYIEMIONG la pyllaitpaitbah da u syiem Nongtei Singh Syiemiong ha Phlangdiloin hapoh ka Hima Langrin kaba dei ka kot kaba nyngkong kaba la thong shaphang ka Hima Langrin.
Ha ka 8 tarik u January 2022 pat la pyllaitpaitbah ïa ka kot jong u KA SPILITY LYNGDOH LANGRIN – KA RIEWSHLUR KA RI KHASI ba la pyllaitpaitbah da ka Khasi Students Union Central Body bad ka KSU Delhi Unit ha Office ka KSU ha ka jingïadonlang u Bah Samuel Jyrwa u President ka NESO kum u Kongsan kaba kane ka kot ka iathuh shaphang ka jingim jong ka riewshlur kaba pyrshah ban tieh uranium ha Domiasiat kaba la kyntaid ïa ki phew klur ba la tyrwa da ka UCIL.Ha ka 29 tarik u bnai ïaïong 2022 pat la pyllaitpaitbah ïa ka kot jong u ka PHAN NONGLAIT – A LADY FREEDOM FIGHTER OF INDIA da ka Khasi Hills Autonomous District Council Shillong kaba dei ka kot shaphang ka kynthei Khasi ba nyngkong bad ka kynthei ba nyngkong na jylla Meghalaya kaba la ialeh pyrshah ïa ki shipai phareng kaba la ithuh ïa ka kum ka National Unsung Hero.
Ha kane ka 26 tarik u Nohprah, 2022 pat la ïoh ban pyllait paitbah ïa ka kot jong u kaba la ai kyrteng KI DAK KA HIMA KHASI BA LA JAHNOH ba la pyllait paitbah halor u lum Mawhiang ha Mawkyllei kaba dei ka jaka pdeng jong ka Hima Khasi kaba la jahnoh bad ïa kane ka kot la pyllait paitbah da u Bah Alertson Nongbri u Additional Deputy Commissioner ka Eastern West Khasi District kum u Kongsan bad u Bah Raphael Warjri u Artist ba pawnam ka jylla na Riti Academy kum u Kongsan Symbud.
ïa kane ka kot la pynmih da ka Durbar Kur Lyngdoh Nonglait ha ka jingiadonlang jong u Bah Manly Star Lyngdoh Nonglait u Acting Basan ka Durbar Kur Lyngdoh Nonglait ha ryngkat kiwei de Ki Riewrangbah ba la pynïaid ïa ka Jingpyllait kot da u Bah Pynkhrawborlang Marwein na Nongstoin.
Ia kane ka kot la edit da ka kong Barikynti Lyndem kaba dei ka Gold Medalist bad ka Asst Lecturer jong ka Rama Krishna Mission Higher Secondary School Sohra.
Ha ka jingiathuh jong u nongthoh, kane ka kot ka dei ka kot kaba kham pher khyndiat na baroh Ki kot kiba u la thoh namar ka dei ka kot kaba u la don jingangnud ban thoh ia kane ka kot naduh ka por ba u dang dei u khynnah ap blang ap masi ha ki lum sha shilliang ka wah Rilang bad sha shiliang ka wah Kynshi kaba u lap ia kane ka jaka ha ka por u dang ap masi bad lyngba ka jingïathuh ki Riewtymmen na Nonglait la ïoh ban pynshisha shuh shuh da ka jingïathuh na kiba bun ki riewtymmen kiba la khladnoh kum jong u Bah Hoping Stone Lyngdoh, Bah Sedon Lyngdoh Bah Kringly Lyngdoh bad kiwei kiwei.
Kane ka Hima Khasi ba la jahnoh la seng da u uwei u Nongsynshar uba kyrteng u Moit Sngei.
Kane ka Hima u Moit Sngei ka Synshar shaduh ki lum Mawthawpdah shaphang Shatei bad u pud sawdong jong ka uba iar naduh mihngi, Sepngi, shatei bad shathie.
Kane ka Hima ka don la ka riti ka dustur, ka don la ka riam kaba ki khot ka Riam Nonglait bad la ki jong ki jingshad kum ka Shad Mawhiang bad ka Shad Khli Sngei.
Kane ka Hima ka don ruh la ka jong ka Ktien kaba Stepmom ka dei ka shem nonglap bad ka nongsdang ia ka Ktien kaba ki khot ka Ktien Mawhiang.
Hadien ba la jahnoh kane ka Hima jong u Moit Sngei la pynim biang da u Namdei na ka Shnong Nonglait uba la Lumlang biang ia ki saw Ki kur kiba wan hadien ban pynlong ia ka Raid Mawhiang bad la pynkhi im biang ruh ia ka Hima Mawhiang hynrei ha ka por Ki phareng Ki la pynjahnoh ia u ‘H’.
Wat lada ha por ki phareng la jahnoh u ‘ H’ hynrei ka Hima kaba mih hadien ka dang pynpyndonkam ia ka Ktien jong ka Hima Mawhiang ka Ktien ba la seng naduh ka por u Moit Sngei.
Ka kyrteng jong kane ka kot ka dei kaba khring bha ïa ki nongpule.
Ki Riewrangbah baroh kiba la don ryngkat ha katei ka sngi kum U Bah Manly Star Lyngdoh u la ai jingïaroh ïa u nongthoh.
U Bah Alertson Nongbri u la ong ba lyngba u nongthoh ki pateng ba mynta bad kumjuh ki pateng ba dangwan ki ïoh jingtip shaphang ka Hima Khasi kaba jahnoh lyngba ka jingthoh.
Katba u Bah Raphael Warjri pat u la pynpaw ba u nongthoh u don shisha ïa ka sap kum u nongthoh ba lyngba ki rai eh raidam kiba bun kiba kiba u lumlang na ki Riewtymmen u la lah ban pynkhiim biang ia ka Hima Khasi kaba la jahnoh kaba don la ka riam, ka Ktien bad ki jingjia kiba donnam jong ka spah snem ba la leit noh.
U Bah Raphael Warjri u la kyntu ruh ïa kiwei pat Ki samla pule ba kin bud ia ka nuksa jong u Bah Daniel Stone Lyngdoh ba u pynlut ïa ka por kaba bun sha Delhi hynrei u danglah pat ban noh synñiang kum u nongthoh.
Kum ban pynkut, ha kane ka ka kot u Nongthoh u la thoh ruh shaphang ka Riam Raishan bad ka Shad Raishan ha ka por jong u Namdei ba u Namdei u pynsahnam ia Ki matti u Moit Sngei u nongsynshar ka Hima Khasi ba la jahnoh.
Ha kane ka kot u Bah Daniel Stone Lyngdoh u la pynkhi Im biang ia ka Riam Nonglait bad ka Riam Raishan ba la iarap da U bah Raphael Warjri ban dro bad ban design ia ki jaid riam bad jingshad katkum ba la thoh da u nongthoh.
ïa kane ka kot yn ioh ha Ri Khasi Book Agency Shillong, Amazon bad Flipkart.
Shillong, Nohprah 30: U Superintendent of Police (SP) barim ka Shillong u Bah M.Kharkhrang ha ka sngi Thohdieng u la ong ba khamsuk ban ïakhun pyrshah ïa ki lehnoh ban ïa u drok namar ka jingjyllei jong u ka kham jur bad ka jingteh kynjri jong u ka kham shyrkhei ban ïa kiba rah ktang suloi kum ki lehnoh.
Ïa kane u Bah Kharkhrang u la ong ha ka jingïalang jong ka anti-drug campaign jong Bharatiya Janata Party (BJP) East Shillong Constituency Mandal bad kumjuh ïa ki volounteer kiban trei borbar na bynta ban rat dyngkhong ïa u drok ha ka jylla ha ka jingïalang kaba la long ha u soso Tham Auditorium.
Haba kren ha kane ka sngi u Bah Kharkhrang u la ïathuh ba ha ka por ba u dang long heh Pulit ka Shillong u la shem shibun ki samla ki la ngop ha ki kam sniew kum ka kam pynïap briew bad ha ka jingtohkit ki la phla la lap ba kidei hi kiba la shah teh kynjri ha ki sni jong ka jingkyrni drok.
“Ha kawei ka Interview ki nonglum khubor ki la kylli ïa nga, ha ka por ba long Pulit, hato khamsuk ban ïakhun pyrshah ïa u drok ne lehnoh bad khlem da artatien nga la jubab, khamsuk ban ïakhun pyrshah ïa ki lehnoh" la ong u Bah Kharkhrang.
U Bah Kharkhrang u la ïathuh ba ki samla kiba dang hapoh 21 snem ki kham kyrni bha ha u drok bad dei namar kane ki kloi ruh ban leh ïa ki kam sniew kiba ktah ïa ka lawei jong ki bad dei namar kane donkam ka jingïatreilang na ka bynta ban pynduh pyndam noh ïa u drok napoh ka jylla.
U la ong ba ka donkam ïa ki sorkar ne ïa ki tnat Pulit jong man ki jylla ban ïatreilang kumno ban tehlakam ïa ka jingwan poi u drok namar ki nongkhaïi drok ki donbynta ha man ki jylla ban pynpoi ïa u drok.
Shuh shuh u la bynrap ba ka jylla Meghalaya ka la donkam ban thaw noh daka Forensic Science Laboratory na bynta ban ïarap tohkit bad tian bishar ïa kino kino kiba shah kem haba ïadei bad ka jingkhaïi ne dih drok hapoh ka jylla.
“Ka jingïoh jamin noh kiba shah kem haba ïadei bad u Drok kadei hi namar ka jingbym don ka Forensic Science Laboratory naka bynta ban lum sakhi sabut kaba biang naka bynta ban ïarap ïa ki Pulit ban Charge Sheet" la bynrap u Bah Kharkhrang.
Nalor kane u Bah Kharkhrang u la pynpaw ba ka donkam ban syllok bad ban pynshai paidbah ïa ki samla bad ïa ki kmie ki kpa kumno ban leh na ka bynta ban pynthikna ba ki khun samla shynrang bad kynthei kin lait na ka jingshah ïalam bakla ka ban pynpoi sha ka jingngop ha u Drok.
Ha kane ka sngi la ïadonlang u President ka BJP Meghalaya u Bah Ernest Mawrie, u SP Mahanta bad kiwei kiwei ki nongïalam ka BJP.Shillong, Nohprah, 30: Ka Khun Hynñiewtrep National Awakening Movemnt (KHNAM) ha ka Sngi Thohdieng kum ka dak ka jingkynmaw burom ïa ka lyngkhuh snem ïap kaba 160 snem jong u khla wait ka jaitbynriew u Woh Kiang Nangbah ka leit ban buh syntiew ha u mot ba shiryngieng uba don ha phyllaw jong ka State Central Library.
Ka seng ka sngewdei ban phah ïa u kyrwoh, ha kum kane ka por la ïohi ba kam don kano kano ka jingshim kyrpang na ka liang ka Sorkar ban kynmaw burom ïa ki riewïaleh ka jaitbynriew.
Lada ym don sa ki Sengbhalang la ïohi ba ym don shuh ki ban kynmaw burom ïa kum kine ki sngi.
Kum ka seng, ngi kyntu ïa ka Sorkar ban shim ïa kine ki sngi kum ki sngi kyrpang ym tang da kaba ai shuti hynrei ban pynthikna ba ka pateng kaba mynta bad ki pateng kin ban dang wan kin ym klet ïa la ki riewïaleh.
Shillong, Nohprah, 30: “Ki paralok ki ong ba ki sengbhalang mynta ki shu heh tang ka tyngam, ki heh tang ka nia, hynrei ngi im ha ki sngi ba ki don kita ki khlawait tang ha Social Media, ban mih sha madan ki tieng ïoh shah kem, ki tieng ïa u Pulit.
Ha kine ki sngi ba mynta ki khlawait ba shyrkhei ki dei ki nongwohnia ki bym im sngi ban pyrkhat na ka bynta ka ri bad ka jaidbyrnriew bad ki bym shlan ban kren ïa ki jingshisha hynrei kiba im tang ban wohnia ïa kiba trei na ka bynta ka jaidbynriew," ong u President ka KSU u Samla Lambokstarwell Marngar ha ka jingrakhe kynmaw burom ka lyngkhuh sngi ïap kaba 160 snem jong u Kiang Nangbah ha ka sngi Thohdieng.
Ki dkhot ka KSU bad ka FKJGP ki la rakhe rakhe kynmaw burom ka lyngkhuh sngi ïap kaba 160 snem jong u Kiang Nangbah da kaba buh syntiew hakhmat u durmot uba don hajan ka Shillong Civil Hospital.
Ha kane ka sngi, la sakhi lang da ki nongïalam barim ka KSU kiba kynthup ïa u Bah Michael Syiem, u Bah Paul Lyngdoh, u Bah Danny Khryiem bad kiwei kiwei.
U la pynkynmaw ruh ba u tyllai phasi jong ka Sorkar Phareng um shym la lah ban dkhat jubor ïa ka mynsiem ieid ri jong u Woh Kiang Nangbah bad ki aiñ khyllah jong ka Sorkar India kim shym la lah ban dkhat jubor ïa ka mynsiem ba shynrang jong ki khun ka Bri u Hynñiewtrep.
“Ha une u snem 2022, ngi la sakhi bun bah ki jingjia ha ka jaidbynriew kum ki jingjaw ummat bad ka jingjaw snam haba ki paradoh parasnam kiba im ha khappud ki la mad ïa ki jingshah pyndik bad ngi la sakhi ruh ïa kaei kaba ladep jia ha Mukroh," u la ong.
“Ngi suba bad ngi dang tih bniah ba hangne ha sor Shillong ki jaka ki puta ki la sdang ban leit lut sha ki heh saipan.
Ka jingkylli ka long, sha khappud la shah kyntur ha ka Assam bad ha Shilong la lut ki jaka, shaei ka jaidbynriew kan leit," la buh jingkylli u Samla Lambokstarwell.
U la ong ruh ba ka Seng ha u snem ba thymmai kan dang ïai bteng ban ïai pynsngew ïa ki mat ki jura sha ka Sorkar ïa ki jingdawa jong ka jaidbynriew.
Haba ïathuh ïa ka jingsin jong ki dkhot sengbhalang ïa ki Pulit da ki ksew, une u nongïalam ka KSU u la ong, “nga kren shai balei ki dkhot sengbhalang ki khot ïa ki Pulit kum ki Ksew bad balei ki pyrta kumta, u don u dkhot ka seng uba dang lait na along, namarba ha along la kren ïa ki palat ban ïa u ksew.
Nga kwah ban kren sha ki nongbat aiñ, sngewbha ynnai pynbitar, ynnai aiding ïa ka mynsiem jong ki samla hynrei pyndep hok ïa la ka kamram ba ka Sorkar ka la pynkhamti hynrei wat ñiew poh ïa ki samla kiba rung ha along na ka bynta ki dawbah jong ka jaidbynriew.
"“Ngi ïakhun na ka bynta ki dawbah jong ka jaidbynriew bad ym shym la don Sorkar kaba siew tulop ïa ngi, ngi don tang ka snam bad ka jingim ban siewspah ba ka jaidbynriew ba kan im.
Nga kyntu ïa ki dkhot ba kin shim ïa ki jingshah pyntyrha kum ki jingai mynsiem ban nang pynkhlaiñ ïa ka jingshakri jong phi," u la bynrap.
U Bah Paul Lyngdoh haba kren ha kane ka sngi, u la pynkynmaw ba u Kiang Nangbah um shym wan na ki ing paki dulan hynrei u la long u riewmadan ba u Blei u la bsiap ha u kum u nongïalam.
“Ki la don ki riewkhraw kiba mih na ki ing Syiem ban ïada ïa ka dewmet kum u Tirot Sing, ki don kiba mih na ka iing trep ban ïada ïa kane ka dewmet kum u Kiang Nangbah, ki la don kiba ym shym la rah wait, rah stieh hynrei ki rah ïa u khulom kum u Soso Tham, u Bah Desmond Kharmawphlang ter ter kiwei kiwei ban ïada bad ban pynskhem ïa ka la jaidbynriew," u la ong.
“Naduh ki riewmadan, ki Syiem, haduh ki riewpyrkhat, ngi dei ban pynïatylli lang ban ïoh bor ban pynkhlaiñ bad ban pynskhem ïa ka jinglong tynrai jong ngi halor kane ka dewmet," u la ong bad bynrap, “ha ki 31 snem mynshwa ba nga la rung ha ka KSU bad haduh mynta nga ïohi kiba mih bad kiba tur shakhmat ki dei kiba wan na ki longing kiba duna ka ïoh ka kot bad ki iing ki bym dei ki khun binong ki khun bishon hynrei kiba ka kamai ka kajih ka long kaba tlot, hynrei ki ïakhun, ki ïada, ki ïap na ka bynta ka kane ka jaidbynriew.
Katba kiba duna eh ban mih shakhmat ki dei na ki iing paki dulan, ki ing jong ki heh saipan.
ngi ïakhun ma ngi, ma phi na ki ing kiba shu bit shu biang ka ïoh ka kot hynrei phi ïoh ïa ka jinghikai ban ïalam ïa ka jaidbynriew na kum kata ka longiing hynrei ynda la poi ka por ban thaw aiñ, wan poi pynban da ki heh spah nangno re ki bym tip ïa ka jingïapher jong u Kiang Nangbah bad u Tirot Sing," la ong u Bah Paul.
U la kyntu ruh ïa ki briew kiba mih shakhmat ban ong ba ki kwah ban mihkhmat ban ïalam ïa ka jaidbynriew ki dei ban da pyntbit ïalade shwa ïalade ban tip nyngkong ïa ka histori jong ka jaidbynriew, ban tip ïa ka riti syshar, ban pule ïa ki aiñ, ban pule ïa ki Notification, hangta kin sa long kiba la bit ban mihkhmat ïa u paidlang jong ka jaidbynriew.
“Hato kam ladei ka por ban pynthymmai ïa ka rukom pyrkhat ka jong ngi lada ngim kwah shuh ban shah phasi," la ong u Bah Paul haba kyntu ïa ki paidbah ka jylla ha ka jingpdiang ïa u snem thymmai ba ka jylla Meghalaya kan sa leit sha ka jingjied ïa ki nongthawaiñ ba thymmai jong ka Iingdorbar Thawaiñ.
“Mynta u tyllai phasi u ap ïa u ryndang jong kawei ka jaidbynriew.
Lada ngi bakla lynti, uta u tyllai un nang syngit un nang khñiot bad khatduh ngin ym lah ban ring mynsiem," u la ong.
Shillong, Nohprah 30: Ka Hynniewtrep Integrated Territorial Organization (HITO) ha ka sngi Thohdieng ka la pynlong ïa ka jingïalang bad ka jingïaid paidbah na Motphran sha State Central Library ha jaka ba don u mot Sahnam u Kiang Nongbah kum shi bynta ban rakhe ïa ka lyngkhuh sngi khlad ba 160 jong ka u bad kumjuhban pynpaw ïa ka jingpyrshah ïa u nongïalam ka TMC uba dei ruh u MP barim u Kirti Azad halor ka jingkren pynpoh dor jong u ïa ka riam tynrai jong ki Khasi kaba u la kren ïa u Myntri Rangbahduh ka ri u Narendra Modi uba la riam da ka riam Khasi ha ka jingwan ïuhkjat jong u ha Shillongha ka 18 tarik mynta u bnai.
Haba kren ha kane ka sngi ki nongïalam ka HITO da kawei ka sur ki pynpaw ba kane ka jingkren jong une u nongïalam ka TMC kam dei tang ka jingkren kynthoh ïa u Myntri Rangbahduh ka ri hynrei ka dei ruh ka jingkren beiñ bad ka jingpeitpoh bad pynpohdor ïa ka riam tynrai ki Khasi kaba u myntri Rangbahduh u phong ha kato ka sngi.
U Vice President ka HITO na Ribhoi u Elvis Kyrsian u la ong ba kane ka jingkren u nongïalam ka TMC ka dei kaba la pynmong ïa ka jaidbynriew baroh ba ka jingpanmap jong u tang lyngba ki social media ka seng kam pat hun satia bad ka dawa ba u dei ban pamap da ka jingthoh ne bad ban wan panmap ha khmat ki paid ka Bri u Hynñiewtrep lymkumta ka seng kan nym ailad satia ïa u ba un ïuhkjat ha ka jylla.
“Lada mem panmap da ka jingthoh ha khmat ki paid ka Bri u Hynñiewtrep kynmaw ngin ym ailad satia ba men wan ïuhkjat sha kane ka jylla jong ngi," u la ong.
U President ka seng u Bah Donbok Dkhar haba ai jingkren u la ong ba ka HITO kam dei ba ka leh saiñ pyrthei ïa kane ka mat hynrei namar wat ka riti synshar ka ri ruh ka ai ka jingïada ïa ki briew ba kin phong ïa ki riam tynrai jong ki.
“Kynmaw ko Kirti Azad ïa ka riam tynrai jong ngi kam dei kaba men lah ban phong tang ba me don pisa ban thied hynrei ban phong da ka jingsarong kumba ngi phong me dei ban don ka burom kaban ïahap bad ka jingkheiñ kyntang jong ngi ïa kane ka riam tynrai," u la ong.
Haba kren halor ka jingaipor ba lai sngi jong ka seng ïa ki party kiba don ha ka MDA ba ki dei ban weng noh ïa ka jingkyrshan na ka MDA lym kumta ka seng kan ïeng ban ïalap elekshon pyrshah ïa baroh kito ki party bad ki MLA kiba don ha ka sorkar namar ka jingkyntairt ban pynlong da ka dorbar kyrpang ban pyndam ïa ka aiñ khalai.
“Ka jingaipor jong ngi ka la kut bad ngin kren hangne da kaba shai ba ngin kiew rynsan ban ïalap elekshon ban pynrem ïa kine ki party bad ki MLA ba don ha ka MDA namar baroh ki dei kiba kyrshan ïa ka casino," u la ong bad bynrap ruh, “ka casino ha ka jylla kan treikam biang tang shu wan biang kane ka sorkar ha ka bor namar ïa ka aiñ pyndam khalai ruh ka wanrah tang ka ordinance kaba ka rta ba kan treikam kan dei tang 6 bnai ym da ka act kaban im junom, dei namarkata ngin hap leit sha u paidbah ban pynsngewthuh ïa kane bad ba u dei ban pynliem lyndang lut ïa baroh kine ki MLA kiba don ha ka MDA khamtam eh ïa ki myntri sorkar,"u la maham tyngeh.
U Donbok u la ong ba ka la dei ka por ba ki paidbah ka ri Khasi kin stad ban jied ïa ki nongïalam kiba long ki nongthaw ain ba kit khlieh ïa ka bha ka miat ki paidbah bad ka jylla baroh kawei bad ki paidbah kim dei ban shah pynbiej ha ka T.5000 kiba kwah ban long nongïalam tang ban myntoi shimet.
U la bynrap ruh ba ka seng ka pynlong ruh ïa kane ka jingïaid paidbah naka bynta ban dawa naka sorkar jylla ban pynbit pynbiang ïa ki lad jingsumar, ka pule puthi, ki surok bad kiwei kiwei de ki kam pynroi ha baroh kawei ka jylla.
Ka HITO ha kane ka sngi ka la leit ruh ban buh syntiew ha u durmot jong u Kiang Nangbah ban kynmaw burom ïa ka lyngkhuh sngi khlad ba 160 jong u ha u tyllai pasi ki Phareng.
Ha kane ka sngi la sakhi ba da ki palat spah ngut ki paidbah ki la wan ai jingkyrshan ïa ka HITO ha ryngkat kiba bun kiba la riam da ki jynriam tynrai ha kaba ki pulit ruh ki la pahara ha shi lynter ka surok naduh Motphran terter shaduh State Central Library.
Shillong, Nohprah 30: U Vice President jong ka All India Trinamool Congress (AITC) Meghalaya u Bah George B Lyngdoh u la ong ba ka jingbyrngem ka BJP ban ujor pyrshah ïa ka jubanlak elekshon kaba ka party ka kular sha u paidbah ka jylla ba lada ka TMC kan wan ha ka bor kan ai jingkyrshan pisa kaba 1,000 shi bnai sha ki kynthei lyngba ka skhim kaba ki kular ban pyntreikam kaba la jer kyrteng kum ka Meghalaya Financial Inclusion for Women Empowerment (MFI WE) ne ka WE Card.
U Bah George u la ong ba kumba long mynta ki don kumba 1.5 lak ki long ïing kiba la pynrung kyrteng ban ïoh jingmyntoi na kane ka skhim kaba ka TMC ka kular ban ai jingkyrshan pisa bad ka jingthmu jong ka BJP ban ujor sha ka Election Commission of India ka pyni shai ba ka BJP ka long pyrshah ïa kine ki duk ki rangli kiba ap kyrmen kmang ïa ka jingkyrshan pisa na ka sorkar TMC ynda ka la wan sha ka bor.
“Kane ka sienjam kaba ka BJP ka thmu ban shim ka pynishai kdar ba ka BJP ka dei ka party kaba long pyrshah ïa ki paidbah, ki duk ki rangli kiba donkam jingkyrshan na ka sorkar," u la ong.
U la ong ruh ba kane ka skhim kaba ka party ka kular ban kyrshan pisa 1,000 shibnai kaba kot 12,000 shisnem sha ki kynthei ka jylla ka thong hi ka jong long ban kyrshan ïa ki kynthei ba duk ba rangli ha ka jylla.
“Kum kine ki jait skhim kaba ngi kular ka pyni shai ba na ka liang jong ngi ngi la pyrkhat lupa san snem shakhmat na bynta u paidbah ynda ngin synshar ïa ka jylla ym kum kito kiba pyrkhat tabng laibnai sha khmat tang kumno ban jop elekshon," u la bynrap.
U la ong ruh ba ka BJP tang ha ki khyndiat sngi shu ban pynlong ïa ka elekshon ha Gujarat bad Himachal Pradesh ka BJP hapoh ka jingïalam jong ka ïa ka sorkar NDA ka la pynjlan biang ïa ka skhim ai khaw ei, nangta ka jingplie ïa ki skhim kiba kot kumba 80,000 klur ha Gujarat bad lada peit sha kiwei kiwei ki jylla ruh kiba bun kiba ka BJP ka kular ha shuwa ki elekshon jong ki jylla bapher bapher," u la ong.
U la ong ruh ba ha ki khyndiat bnai kiba kham mynshuwa ka BJP ka kren pyrshah bha ïa ka kam bamsap ka sorkar ba la ïalam da ka NPP hynrei mynta kynsan kynsan ka leh klet ïa kane ban kynthah wad daw ïa ka TMC namar ka jingthmu ban wanrah ïa ki skhim kiban myntoi ïa u paidbah ynda ka party ka la thaw ïa ka sorkar.
Ka Ophis jong ka kotkhbor Mawphor ka shim ïa kane ka kabu ban ai khublei Snem Thymmai Basuk Bakmen, Ba Pahuh bad Dap Kyrhai ïa phi baroh ki paid nongpule ba ieit eh jong ngi kiba ïai kyrshan ïa ngi na uwei u snem sha uwei u snem wat hapdeng ki jingeh kiba bun ba ngi hap ban ïaid lyngba.
Ngi ai khublei snem thymmai kyrpang ïa kito ki nongthoh article, ki nongthoh jingïathuh khana, nongthoh poitri, ki hep barit kiba phah ïa ki jingdro na ka por sha ka por bad ïa baroh kiba ju pyntip ïa ngi haba don ki khubor ba kyrpang.
To U Blei un don ryngkat bad phi ha u snem ba thymmai ba phin dang ïoh pdiang ïa ki jingkyrkhu ba khraw na u.
Kum ka dak ban ïashim bynta ha ka jingpynkhreh ban pdiang ïa u snem ba thymmai, ka ophis jong u Mawphor kan khang naduh ka 31 tarik Nohprah 2022 haduh ka 2 tarik Kyllalyngkot 2023.
Ka ophis kan plie ha ka 3 tarik bad ka kot khubor kan mih pat man la ka sngi naduh ka 4 tarik.
Snem Thymmai Basuk bad Bakmen ïa phi barohNa ka ophis jong u Mawphor.
Shillong, K’Lyngkot 03 : Ka kynhun ïalehkai jong ka Challenger FC ka la ïoh ban rah ïa ka song pisa kaba 1.50 lak tyngka hadien ba ka la ïoh ban pynliem noh ïa ka MLFC ha ka lympung ïalehkai ba la pynlong da ka Lawsohtun Sports Club ha ka 31tarik mynta u bnai ha Lawsohtun.
Haba phai sha ka jingïakhun, dei ka Challengers FC kaba ïoh ban thep kol nyngkong hynrei dei tang hadien katto katne por ka MLFC ka la ïoh ban pynïakhaid noh.
Ka jingïalehkai hapdeng kitei ki kynhun ka long kaba itynnad bha wat hapdeng ka jingkhriat jong ka janmiet Tlang.
Ka jingdon jong ki katto katne ki nongïalehkai ba kynsai ka jylla ban shim bynta lang ha katei ka lympung ka la khring bun bha ki nongpeitkai ha katei ka janmiet.
Kumta, hadien ba baroh arliang kim shym la ïoh shuh ban pynkhih jar na ka liang ki bor pyniaid ki la pynlong noh da ka tie-breaker ha kaba ka Challengers ka la pyntikna ia ka nam lahduh da 5-4 kol.
Na ka liang ka MLFC kaba mad ia ka nam rem ha katei ka sngi ka la ïoh ban khur ia ka song pisa kaba 70 hajar tyngka ryngkat ka khusnam.
Na ka liang ki bor pyniaid ki la sam ruh ia ki khusnam bapher bapher sha ki nongïalehkai kiba kynsai kiba pyni ia ka jingtbit jong ki.
Ha katei ka lympung kaba heh bha ki la don haduh 66 tylli ki kynhun na kylleng ki bynta jong ka jylla kiba wan ban shim bynta.
Ia kane ka lympung ialehkai la pynhap pyrda da u Executive Member ka KHADC ba dei ruh u MDC ka thiañ, Bah Mitchel Wankhar kum u Kongsan.
Ha ka jingkren u Bah Mitchel u la ai ka jingïaroh ïa ki bor pynïaid kiba la lah ban pynlong ïa katei ka lympung ïalehkai kaba heh bha bad ban pynhap pyrda ha ka sngi ba khatduh jong u snem.
U pynpaw ruh ka jingkmen ban ïohi ba ki samla Khasi kiba la kiew stet ha ki kam ïalehkai ym dei shuh tang ha ka jylla hynrei wat ha ki lympung ïakhun kiba heh ha ka Ri.
Shillong, K’Lyngkot 03 : U Kishan Lyngdoh u la ïoh ban khyrwit ïa ka spah ron kaba nyngkong jong u ryngkat u rangïalehkai ba wan ïalehkai na ka jylla, u Punit Bisht uba la ïoh ban kamai haduh 200 ron tam (double ton) tang ha ka sngi sdang jong ka jingïakhun jong ka Meghalaya ha ka Plate Group jong ka Ranji Trophy pyrshah ïa ka Arunachal Pradesh kabal ong ha Anand, Gujarat hynne ka sngi.
Tad haduh ba kut ka sngi, ka Meghalaya ka la ïoh ban kamai 424 ron la 3 wiket hadien ki 90 over.
U Bisht u la dei ban ïoh kamai kham bun shuh shuh watla u la pynkut ïa ka sngi da ki 205 ron lyngba ki 193 bol.
Ka jingkamai ron kaba heh tam jong u kadei da ki 343 ron pyrshah ïa ka Sikkim bad lada ka bteng kumne, u lah ban tam wat ïa kane ka thong lashai ka sngi.
Haba phai pat sha u Kishan, kane kadei ka sien ïakhun kaba ar ba u lah ban ïalehkai bha ha ka lympung ïakhun kiba heh.
Ka sien nyngkong ba u lah ban ïalehkai bha kadei da ka jinglah ban kamai 40 ron pyrshah ïa ka Mizoram ha u bnai ba ladep.
Lada nujor u la lah ban ïalehkai bha ha ki jingïakhun T20 ha ka Syed Mushtaq Ali Trophy ha u snem ba la dep, hynrei u la kham shem jingeh pat mynta u snem watla ka rukom ïalehkai jong u ka khlem pat hiar satia.
Une u rangïalehkai u la ïoh ban kamai 128 ron na ki 223 bol kaba kynthup ïa ki 17 tylli ki saw ron.
U Kishan u dei ruh uba lai na ki rangïalehkai ka Meghalaya ban ïoh kamai ïa ka spah ron ba nyngkong na ka bynta ka kynhun ïalehkai ka Jylla hadien u Raj Biswa bad u Dippu Ch Sangma.
Ha ka jingïakhun, u Kishan u la ïoh ban kamai lang haduh 81 ron bad u Biswa hadien ba ka Arunachal Pradesh ka la jied ban kawang bol nyngkong.
Hynrei ha ka jingïalehkai, u Biswa u khlem lah satia wat ban kot sha ka shiteng spah ron bad khyllem noh tang ha ki 49 ron, katba u Swarajeet Das pat u lah ban kamai tang 11 ron, kata ruh hadien ba u la lah ban ïalehkai bha pyrshah ïa ka Bihar ha u bnai ba la dep.
Na ka liang u Kishan bad u Bisht ki la ïoh ban ïalehkai bha bad ïoh ban kamai lang haduh 212 ron na ka bynta ka wiket kaba lai bad dei kine kiba la lah ban tehlakam ïa ka liang pyrshah.
Watla na ka liang u Kishan u la ïakhun tyngeh hynrei ha katei ka sngi, la ïoh pat ba u Bisht u la ïoh ban khyrwit haduh 35 tylli ki saw ron bad kawei ka hynriew ron.
Utei u rangtied watla u duh noh ïa u Kishan ha shwa ban kut artad ka sngi, hynrei u la bteng ban ïalehkai lang sa bad u Tarique Siddique uba la khyllem noh tang da ki 21 ron.
Kine ki arngut ki la neh ban ïalehkai lang da ki 93 ron ha ka wiket kaba saw.
Shillong, K’Lyngkot 03 : Ka kynhun ïalehkai jong ka Mawkasiang Sports Club ka la ïoh ban khur ïa ka nam lahduh da kaba pynliem noh ïa ka Sohryngkham Sports Club ha ka jingïakhun phainal jong ka MLA Cup 2022 ba la pynlong da ka Sohryngkham Lulong Sport and Cultural Club ha ka 30 tarik u Nohprah, 2022.
Ka Mawkasiang kaba la la long ka kynhun lahduh ka la ïoh khur ïa ka song pisa kaba 2 lak tyngka, katba ka Sohryngkham kaba la long ka kynhun kaba wan baar ka la ïoh khur ïa ka song pisa kaba 1 lak tyngka.
Ha kane ka sngi, la sam ruh ïa ka khusnam da ka song pisa sha ki rangialehkai kynthup naduh u Best Goal Keeper ba la ïoh rah da u Damutskhem Lyngdoh, Best Midfielder ba la ïohrah da u Damebanker Lyngdoh, Best Defender ba la ïoh rah da u Jonas Nongbri, Best Player ba la ïohrah da u Ïarbok Kshiar bad Best Defender ba la ïoh rah da u Fulino Myllempdah.
Shillong, K’Lyngkot 03 : Ka Meghalaya ka la ïoh ban rung mynta sha ka Final Round jong ka 76th Men’ National Football Championship jong ka Santosh Trophy hadien ba ka la lah ban pynïakhaid da mar 2-2 kol bad ka Odisha, kaba dei ka kynhun trai haka ha ka jingïakhun kaba khatduh na ka Group-5, kaba long ha Bhubaneswar ha ka sngi sdang jong mynta u snem.
Ha katei ka lympung, dei tang ki hynriew tylli ki kynhun kiba wan ha khlieh duh jong ka miej ïa kheiñ ryngkat bad lai tylli ki kynhun kiba wan ha ka kyrdan kaba ar kin poi sha ka kylla kaba khatduh ne ka final round.
Shwa jong kane ka lympung ïalehkai, ka Meghalaya ka la lamkhmat ha ka Group hynrei ka hap ban kiar na ka jingshah rem ha ka Odisha kaba wan ha ka kyrdan kaba ar khnang ban pyntikna ba kan ïai neh ha ka kyrdan kaba nyngkong.
Ka jingïakhun ka la long kaba ïakhaid bha tad haduh khyndiat minit shwa ban kut ka kylla step.
Ïa kine ki kol la ïoh ban thep da u Allen Lyngdoh jong ka Meghalaya ha ka minit kaba 45+1 hynrei tang hadien ar minit, kata ha ka minit kaba 45+3 ka Odisha ka la ïoh ban pynphai noh lyngba u Prabin Tigga.
Shwa ba ka jingïalehkai kan dap shi kynta, ka Odisha lyngba u Chandra Muduli ha ka minit kaba 59 ka la ïoh biang ban lamkhmat sa shi kol, kaba la pynlong ïa ka kynhun jong ka Meghalaya baroh kawei ban khihwin.
Ha kum katei ka por, ka Meghalaya ka donkam sa shi kol na ka bynta ba kan ïoh ban bat ïa ka kyrdan kaba hakhlieh duh bad kane ka la urlong lyngba ka kol kaba la ïoh ban thep da u Everbrightson Mylliempdah ar minit shwa ban kut artad ka kylla miet.
Haba phai sha ka kynhun ïalehkai ka Jylla, ka kynhun ka la ïoh ban khur haduh 11 point na ki san tylli ki jingïakhun.
Nyngkong ka la sdang da ka nam ïakhaid pyrshah ïa ka Sikkim kaba don mynta ha kyrdan kaba lai bad hadien kane pat ka la bteng ïa ka jingjop ïa ka Telangana, Andaman & Nicobar Islands bad Pondicherry ha shwa jong katei ka jingïakhaid ha katei ka sngi.
Shillong, K’lyngkot, 03: Ka Joint Action Committee jong ka kur ïawren ïawlar Nongsangriang ka la rai ban khrong hi noh ïa ka bai ïeng kali jong ki nongwan jngohkai sha ka dewlyn-nong Nongkhnum bad ban ym shah shuh ban ai wai ha kino kino ki riew shimet kumba ju long baroh shikatta ki snem.
Na ka liang ki nong-kitkam jong ka Committee ki la ïathuh ba ki jaka ieng kali ki long ha Niamlang ka surok ka ban lad na Diengsiang ka ban leit sha Lawkyntang, nangta kawei kaba lad na Lawse terter sha Sangriang bad na Sangriang ka don ka lad sharum jong ka shnong Mawthar ka ban ïaid shaphang ka diang ban poi sha ka kshaid Weinia.
Ka Committee ka la pyntip ruh sha ki nongwan jngohkai ba ha kaba ïadei bad kine ki jaka ieng kali ka Joint Action Committee kan sa khrong pisa beit thik tang ïa ki kali hynrei ha kaba ïadei bad ki briew kiba wan jngohkai kan nym don kano kano ka jingkhrong pisa.
Ka dewlynnong Nongkhnum ka dei kaba khring bha ïa ki nongjngohkai pyrthei na jylla bad nabar ka ri India.
Ngi la dep ban rakhe ïa ka Khristmas ne ka jingwan long briew ka jong u Trai Jisu sha sla jong kane ka pyrthei ban pynim ïaki nongpop ba rem kum ma nga ma phi ,ngi la dep khublei ïa u snem ba rim bad pdiang ïa u snem ba thymmai to mynta pat ngin pynkhreh bad bishar bniah bha sa ïa ka jingjied ïa ki nongmihkhmat sha ka ïing dorbar thawaiñ ka jylla namar sa tang shibnai tam ei ei ka election ha kane ka jylla ka la long.
Ngi im ha ka ri synshar paidbah kaba ngi don ka bor bad ka hok ban jied ïa la ki jong ki nongmihkhmat ban ïasaid ha ka ïing dorbar thawaiñ ka jylla.
Hooid ha kine ki san snem ba la dep lai snem ki dei ki snem kiba ka sorkar MDA kam ïoh ban treikam hok namar ka jingwan lyngshop ka khlam COVID-19.
Ar snem lei lei kata u 2020 bad 2021 ki dei ki snem kiba ym long shuh ban ïakren, kiba ka sorkar ka ïoh ban treikam hok ki long naduh shiteng u 21 haduh u 2022 bad lah ban ong naduh ba sdang 2018 haduh 2023 kiba ka sorkar ka ïoh ban treikam hok ki dei hi tang lai snem duna ne ar snem tam ei ei.
Namar mar ïa shimti ia ka jingsynshar la sdang shwa da ki jingïakhih ban weng shwa ïa ki kharmetor na Them Iew Mawlong, hadien kane bud sa ka jingïakhi pyrshah CAA bad dawa ILP kumta la shu lut ka por tang ha kaba pyrshang ban wanrah ïa ka jingshongsuk shongsaiñ bad ïakren ban ai ka sorkar pdeng ïa ka ILP.Hadien kane wan sa ka khlam COVID naduh u Nohprah 2019 ter ter 2020 bad haduh shiteng u 2021 sa nud ban plie biang ïa ki ïew ki hat, ki khaïi pateng, ka leit ka wan, ka treikam treijam bad kumta ter ter.
La ka long kumno kumno ruh kane ka sorkar MDA ka pyrshang hi ban trei wat ïa ka dei ka sorkar synrop lang da baroh ki party naduh ka NPP, UDP, PDF, HSPDP, KHNAM, BJP bad ki MLA laitlan (Independent), kaba i tynnad ka long haba don ka jingbym shongsuk shongsaiñ ne mih kino kino ki jingïakhih baroh ki ïatylli ban wanrah ïa ka shongsuk shongsaiñ.
Haba shah kynthoh ki myntri sorkar bad haba u myntri rangbah u hap ban bate shuki bad bujli myntri, u leh da kaba ïamir jingmut lang bad baroh ki nongïalam jong ki party kiba ïa synrop lang.
Hooid ym lah ban len haba synshar da kano kano ka party ruh kata ka jingshah kynnoh ba har rukom kan mih bad jia beit tang shu la jan ka election.
Mynta ka shong ha ki paidbah keiñ ban bishar bniah bad shim ïa ka rai kumno phin leh ha kane ka election ban wan.
Namar kane ka dei ka kabu bad ka bor jong ki paidbah.
Dei ha kum kane ka por jied nongmihkhmat keiñ ba ki paidbah ki don ka bor.
Kumta ban hun ha ki san snem ban wan bad ban lait na kino kino ki jingbabe ki paidbah ki dei ban bishar bniah la ki nongmihkhmat ba mynta ki ai shisha ka jingshakri hok ïa phi lada ki ai jied biang ïa ki hynrei lada kim ai ruh shim ïa ka rai kaba biang tangba tang kawei ki paidbah kim dei ban shah pynbieij ha ka pisa.
Lada ki paidbah ki ngop ha ka pisa te kin ym lah ban shim ka rai namar hangne ha jylla ki paidbah ki dang hok palat wei ba la shim pisa tang katta kim kylla ktien shuh ym kum sha kiwei ki jylla ba kim don kata ka jingïatip lem lehse ba ki kloi ban shet kylla wat hadien ba la shim ïa ka pisa ruh.
Kaba bha tam ka long ban buhti ha ki jingduwai khnang ban ïoh ka jingpynshai ïa kiba kumno ki nongmihkhmat phin jied ha kine ki khyndiat por ban wan.
Shillong, K’Lyngkot 03 : Ka Pay for Right Academy ka la ïoh ban khur ïa ka nam lahduh ha ka lympung ïalehkai jong ka 6th Swargadeo Sarbananda Singha National Invitation Tournament kaba long ha Dibrugarh, Assam hadien ba ka la ïoh ban pynliem noh ïa ka kynhun ïalehkai jong ka NorthEast United FC ha ka tie-breaker kaba long ha ka 30tarik Nohprah, 2022.
Ka PFR ka la ïoh ban lamkhmat ar kol ha ka kylla step hynrei na ka liang ka NEUFC pat ka la ïoh ban pynphai kylla bad pynïakhaid ïa kitei baroh ar kol ha ka kylla miet.
Haba ka jingïakhun hapdeng madan ka la kut noh da ka jingïakhaid mar 2-2 kol, kumta ïa ka rai rem rai jop la rah noh da ka penalty shoot-out ha kaba katei ka kynhun na Shillong ka la ïoh ban rah ïa ka nam ladhuh da 5-4 kol.
Ïa katei ka kynhun la lam da u Amit Rai kum u Coach bad u Bah Robin Nongrum kum u Assistant Coach ryngkat ka jingdonlang u President ka Academy Bah Franky Kharumnuid.
Ha kane ka lympung ki bor pynïaid ki la jied ruh ïa u Andy Suting na ka PFR kum u rangïalehkai ba kynsai ha kaba u la ïoh ïa ka song pisa kaba 10hajar tyngka ryngkat ka khusnam.
Ïa ka khusnam rangap kol ba tbit ruh la ïoh na ka PFR, kata u Eben Warbah uba la ïoh ban khur ïa ka song pisa kaba 5hajar tyngka ryngkat ka khusnam.
Mawkyrwat, K’lyngkot, 3: Wat hapdeng jong ka jingkhriat jong ka miet tlang, ka South West Khasi Hills District Swimming Association (SWKHDSA) ha ka 31 tarik jong u Nohrpah, 2022 ka la pynlong ka jingïajngi um ne ka Midnight Swimming ha ka por 11:30 shiteng miet ha Phot Mawpon, South West Khasi Hills District, Mawkyrwat.
Ka SWKHDSA ka la pynlong ïa ka jingïakop jngi kum ka jingai mynsiem ia ki paidbah ba kin sngewthuh ia ka jingkordor jong ka jingkoit jingkhiah bad ym tang ban shu leh sngewbha shisien ha ka shi snem.
Kane ka jingïajngi jong ki ha kane ka wah ka long kum shibynta ban pdiang burom ïa u snem thymmai u snem 2023 bad ïa kane ka jingïajngi la lamkhmat da u bah H.S.Diengdoh, MCS, u SDO ba la shongthait jong ka Ranikor Civil Sub Division bad uba bat ruh kum u President jong ka South West Khasi Hills District Swimming Association ha ryngkat u bah Weljune R.Nongsiej, General Secretary ka South West Khasi Hills District Swimming Association.
Ha katei ka miet la don lang ruh kumba 14 ngut ki nongïashimbynta ba kynthup kata u bah H.Stalyne Diengdoh, u Jerry Stevens Kharlyngdoh, ka Alabaster Kharlyngdoh, ka Fairysha Khar-lyngdoh, ka Balasiewdor Wahlang, ka Junemerry Shangdiar, ka Mebada Thongni, u Fulljunesing Marngar, u James Anderson Khar-lyngdoh, u Welljune R.Nongsiej, u Pynkhlaiñ-bor Wanniang, u Willborn-son Wahlang, u Lamku-par Kharjahrin, bad u Kynsaibor Wahlang.
Ha kajuh ka por ki la ïoh ruh ban ot ïa u Cake snem thymmai.
Nongstoiñ, K’lyngkot, 3: Ka Rambrai Jyrngam Assembly Constituency, ka dei kaba la phiah la kham slem na ka Nongstoiñ Assembly Constituency bad naduh ba la phiah nyngkong ka la ïoh tang ka MDC Constituency, ha kaba u (L) bah I Grallington Lyngkhoi u la jop kum u MDC ba nyngkong duh na ka Hills State People Democratic Party.
Katba ha ka MLA pat ka dang hap ha ka Nongstoiñ Assembly Constituency.
Dei ha u snem 2013 ba ka Election Commission jong ka ri ka la bthah ïa ka Delimitation Committee, ba kan peit bniah ïa ka jingdon briew ha ki Constituency bad lada I donkam, kan sa phiah bad ba ka Election Commission kan mynjur ba pynlong noh kum ki Assembly Constituency kiba thymmai.
Kumta na ka liang ka Delimitation Committee hadien ba ka la lap ba ka Rambrai ka la dei hok ban phiah noh la ka jong ka Assembly Constituency, ka la phah ïa ka kaiphod sha ka Election Commission bad ka Rambrai ka la ïoh ar tylli ki kyrteng.
Kumba ka long mynta ka Rambrai Jyrngam Assembly Constituency.
Haba phai ka jinglong jingman jong katei ka Constituency, ym lah ban len ba ka dei kawei na ki Constituency kaba ka jingjrong bad ba jlan, ha kaba na shaphang mihngi ka dei naduh Ribhoi district shaduh khap jong ka East Garo Hills District.
Nalorkata ym lah ban len ba baroh shilynter naduh mihngi haduh sepngi, ki dei ki jaka kiba eh tam bad ka jingshah thombor jong ki nongshong shnong ha ki bor jong ka sorkar Assam bad ki mynder ri ka jur bha, ha kaba ka jingkyntur pud jong ka sorkar Assam na shaphang shatei haduh shathie, ka la jan poi ha tduh jong ka constituency kaba mar khap bad ka Nongstoiñ bad Mawshynrut Constituency.
Ha kaba ïadei bad ka jingjrong palat jong ka Constituency bad ka jingïakynduh jingeh jong ki paidbah na ka jingshah thombor ha ka Assam, ki riew rangbah bad ki paidbah nongshong shnong kiba dei ki Khasi bad Garo na ki thaiñ khappud ba kynthup ïa ki shnong kiba hap ha ka Nonglang Sirdarship, Jyrngam Sirdarship, Raidmynsaw Sirdarship, ki la ong ba la dei ban phiah noh ha ki ar tylli ki Constituency.
Ki la ong ruh ba naduh ba u Myntri Rangbah ka jylla u la pynbna ban kyntiew noh ïa ka Mairang Civil Sub Division sha ka District, la jan baroh ki paidbah jong ki Civil Sub Division bapher bapher, ki la ïa khohreh ban dawa ba ka sorkar kan pynïoh District ïa ki bad ki da byrthen ruh ba lada ka sorkar kam leh ïa kata kin pynlong da ki jingïakhih.
Ki la ong ruh ba kitei kiba dawa District kin nang ïaid la ka kam bad ka sorkar, hynrei na ka liang jong ki pat kim banse ban phai khmat sha ka Khasi Hills Autonomous District Council, ban pynkynmaw bad ban dawa ba ka dei ban pynurlong noh ïa ka jingthmu ban kyntiew noh ïa ka jingdon jong ki MDC na ka laiphew ngut sha ka saw phew ngut.
Namar katkum ka jingkynmaw jong ki ha ki snem ba la dep ka la don ka jingthmu ban leh kumta.
Ki la ong ruh ba lada peit bad bishar bniah ïa ka jinglong jingman jong ka jaka bad ka jingbun briew, lada phiah noh ïa ka Rambrai Assembly Constituency ha ki ar tylli ki MDC Constituency ka la biang palat.
Ki la ong ruh ba lada phai ha u pud u sam jong ki MDC Constituency ruh, ka long kumba la dep phiah lynpa naduh dang long ka pyrthei namar sa ka wah Umit ka long kum u lain ba la pruid lypa haduh bad da ïakynduh bad ka wah Khri ha Kyrshai.
La ong ba sha sepngi pat ka ïa khap thik bad ka East Garo Hills bad lada phai ha ka jingbun briew ruh ka la don palat khatsan hajar ngut.
Kumta ka la biang pura ba ka KHADC kan pynurlong noh, khnang ba ki paidbah kin kham lait na ki jingeh.
Ka surok Nongstoiñ-Maweit la ju bna ha baroh kawei ka Jylla, wat ki bym pat ju poi ne ym donkam ïa ka ruh ki kwah ban tip, namar ka dei ka Surok kaba la rim tam (1963-1964 da ka sorkar Assam) na sor Nongstoiñ sha katei ka thaiñ bad kaba don kyrhai ki spah mariang.
Ban ong ha baroh kawei ka jylla ka long namar, kat sha ba leit, la ha sor ne ki jaka kyndong ki ïa kylli kumno ka surok Maweit ?.
La tih ïa katei ka surok Nongstoiñ-Maweit naduh u snem 1963-64, por sorkar Assam bad ka arta jong ka, ka la dap mynta 58 snem ha kaba khlem lah pynbha da ka Jylla Meghalaya.
Ïa ka nam bad ka kyrteng jong ka barabor ha kum kine ki por ba la jan ka election, ka kyrteng jong ka ka la sdang mih pyrthei.
Kum ki Nongshong shnong kim sngew phylla shuh ïa kum kita ki khubor kren sngew synei, ne kyntien kular, namar ka long tang kum ka jingwan phai biang ka mariang jong ka snem.
Ki Nongshong shnong, kim sngew nang shuh ban ngeit, la kata kawei pat ka khubor shna Maweit kan wan urlong shisha ne em kata ka jingtrei “Intermediate" (Single lane) kaba yn sa sdang na ka 0.23rd km Nongstoiñ-Maweit road.
Ka khubor te, la ïaleh shitom bha ban pynpoi ha man la ki thliew ïing jong ka Mawshynrut Consti-tuency, bad la sngew kum ban pan bainong namar kitei ki kam, ym dei shuh kum ka kamram jong u ta u ba hap ban kitkhlieh.
Ki daw kiba pynlong ïa ki jingartatien, ka dei namar kajuh kane ka kynhun kaba la kular lypa ha ka por ïalap election, ba lada un jop yn pyndep ïa ka tang hapoh 6 bnai, naduh Nongstoiñ haduh Wah Blei 68 km.
Hynrei mynta pat la bna tikna ba tang 23.00 km kaba long tang marshiteng ruh em, hato kan pynim aiu ïa ki paidbah ka thaiñ lano yn bteng biang?, ka por ruh kam don shuh ïa u ban pyrshang pynbiej da kumwei pat.
Ka por satang khyndiat sha ka Election, itei I 23 kilometer ruh pat sdang, kumno yn tikna, namar ka surok Maweit te ka la ïoh bun tylli ki jaid scheme khlem longkam bad kine harum ki long ki jingshisha:Ha u snem 1979, mynba dang leh hok ka sorkar jylla, la rung ha ka Meghalaya Assembly Budget ban pynheh (Improvement) 0.00 to 21st km Nongstoiñ-Wahlyngdoh, hynrei ka shu jah rngai noh kumto.
Ha u 2005-06, namar ki jingleit byrngem boycott election ki Rangbah Nongshong shnong, u Chief Minister ba don burom Bah D.D.Lapang u la ai kyrpang 10 crore tang ïa ka Surok Nongstoiñ-Maweit ban siang rong 10 km, hynrei ym shym la ïoh surok rong namar ki jingleh kam kai ki Contractor Nongstoiñ.
Naduh kitei ki snem la sdang ñiom ki trok dewiong.
Ka kaba kut u 2010, ka pisa kam don shuh, katba 2 km na ka 10 kilometer kumba la ai work order pat khlem ktah eiei.
Ha u snem 2015, U MLA barim bad u ba nyngkong eh hadien ka Delimitation of Constituency jong ka Mawshynrut ST, Bah Witting Mawsor, u la pyrshang katba lah wat ban leit shaduh Delhi bad la ïohi ruh ïa ka estimate kaba 85 klur kaba phah da u Chief Engineer (NH) PWD (Road) Meghalaya, Shillong, sha Delhi kat kum ka No.PW/CE/NH/ISC/3/2015/2 dt.16th March, 2015.
Hynrei kane ruh ka la shu jah rngai kumjuh namar ym don ba buddien.
Kam long kaba shisha pat kumba u la kren ha ka Youtube ha kine ki sngi ba u leit Delhi shaphang ka 2 lane Nongstoiñ-Maweit haduh Nongjri-75 kms, hynrei ka jingpyrshang jong u ka long tang kumtei haneng.
Ha ka 5th April 2017, ka Ministry of Transport & Highways ka sorkar India, ka la approved “In Principle" and, Declaration Nongstoiñ-Maweit-Nongjri (Length-75.00 Kms as New National Highways in the state of Meghalaya.
No.NH-14012/15/2013-P&M (Pt-23) GOI Ministry of Road Transport & Highways, Dt.05.04.2017.
Ïa kane ym lah ban len, kumba la pyntikna lyngba ki kot ki sla ba dei U Bah Vincent pala MP ba trei shitom, ïa ki ar tylli ki project, Nongstoiñ-Maweit-Nongjri Road bad Jowai-Moulsei-Silshar Road kajuh ka File.
Katkum ka shithi na u Maya Prakash, Director (P&B) Ministry of Road Transport, Govt.
of Indua, la bthah kumne ïa u Chief Engineer, National Highways, Meghalaya: “You are, therefore, request to take up the work of Preparation of DPRs of the said stretches, most immediate".
Katkum kitei ki jingthmu ka Ministry, ka la biang eh hynrei sa tang ka kamram jong ka sorkar jylla.
Ïa kine ki jingshisha la ïoh jingtip bniah lyngba ka RTI ba la pan da kawei ka sengbhalang.
U Chief Engineer NH, ka State, u la tender 2 sien, na ka bynta ban survey ban ïoh ïa ki DPR kumne:La tender ha ka 08.08.2017 la buh ban plie tender 04.09.2017.
Hynrei, namar bym ïoh ïa ki Consultancy ba biang, ka Ministry ka la bthah ban khot tender biang vide; Letter dt.19.03.2019.
La khot bïang (Re-invite) ha ka 24.05.2019, hynrei la cancelled noh vide; letter dt.30.09.2020.
Namar katei ka surok la shu approved “In principle" bad haduh kata ka por ym pat pynbna (Notified) kum ka National Highway da ka sorkar India, kumta la sangeh shuwa shipor kat haduh ban da pynbna NH ïa ka.
Ha kaba khatduh eh katkum katei ka shithi, ka Ministry ka ong; Kat bym pat pynbna National Highway, ka sorkar Jylla kan hap peit bad maramot hi na ka pisa ka state ba ïoh lum na ki khajna.
Katkum ka jubab jong u Chief Engineer NH Shillong, u ong kumne ha ka ktien phareng: On pending the above, “Construction of Intermediate Lane Road from 0-35th km under World Bank funded MITP is Proposed".
Ha kaba kut ka 4.5 snem, la ïohi lyngba ki kot ki sla ba katei ka 35 km la shah ot noh satang 23 km.
Ym lah ban pynshisha la ka urlong neem haba lah kat kitei ki scheme baroh ki la jah noh.
Ka jinglyngngoh jong ki nongshong shnong, ka long kumno bym lah ban pyndep haduh ka 35 km kumba la dep survey ban pynpoi haduh shnong Maweit, ban pynmyntoi ïa ki.
Kat ïa ka surok Maweit kaba la ju kyrshan khamtam ïa ka sor Nongstoiñ bad ka district baroh kawei.
Ka jingïoh jingtip na ka jubab RTI ka DMR dt.18.04.2018, ba ka jingkit ïa u old stock ha u 2014 haduh 2017, tang napoh ka Counter Nongstoiñ kaba u Dewiong u wan tang na Maweit bad khyndiat na Shahlang, ka long Rs 190, 00 51,282 bad ka challan ba dangsah ban die ka long 13,926.
