Ha kajuh ka por, T.9,99,300/- na bynta ka jingshna ïa ka surok (CC jeep-able road) ha ka shnong Debajani, T.9,99,300/- haba ïadei bad ka surok (CC jeep-able road) ha Sanjengpara bad T.9,99,600/- na bynta ka jingshna ïa ka surok (CC jeep-able road) ha Aruakgre la sei da u Secretary ka Chinasa Self Help Group.
Kaba sngewlyngngoh ka long ba watla baroh ki projek kiba la dep kyntiew ha ka thup ha ka jingthoh ki kdew ba ki dei kiba la dep pyntrei, hynrei ym shym la don kawei ruh kaba la sakhi ha madan.
Baroh kitei ki projek kiba la mutdur ba ki dei kiba la dep pyntrei ki hap hapoh Zikzak C&RD Block, South West Garo Hills.
Ha kawei ka liang, haba kdew ba kitei ki 2 tylli ki SHG ki la dep ban sei tuh T.49,96,100/-, ka NGCO haba pynrem ïa katei ka jingjia ka la dawa ban thaw da ka ‘Inquiry Commission’ ban tohkit ïa katei ka kam khnang ba lah ban pynshitom pyrshah ïa ki.
Ka Meghalaya High Court ha ka Sngi Balang ka la bthah ïa ka sorkar bad ïa ka Jowai Municipal Board ba na ka daw ka lehniam Behdeiñkhlam, dei ban pynthikna ba ki jaboh jabaiñ bad ki ñiut ki ñier kim dei ban lang ha surok bad ki lynti syngkien ha sor Jowai.
Haba bishar ïa ka mukotduma ba la ai da Synjuk Ki Waheh Shnong Jowai pyrshah ïa ka sorkar bad kiwei, ka High Court ka la ong ba ki la don ki jingthoh na ka liang ka Synjuk bad ka Municipal Board kiba la pynpaw ba ki la don ki lad kiba la buh na ka bynta ka jinglum ïa ki ñiut ki ñier na sor Jowai.
“Kyrmen ba la pynbeit ïa ki jingeh ki nongshong shnong na ka daw ka jingbym wan ki trok kit ñiut sha ki dong," la ong ka High Court.
Nalorkata, ka High Court ka la ong ba namar ka jinglehniam Behdeiñkhlam ka ban long mynta ka taïew, ka sorkar bad ka Municipal Board ki dei ban kham trei borbah ban pynkhuid ïa ka sor Jowai bad lah ruh ban pyndonkam kham bun ki trok khnang ba kin lah ban kit ïa ka ñiut ka ñier bad kan ym lang ha surok lane ha ki ïing briew.
Ka jingïalang ba la wer kyrpang da u CEM bathymmai, Bah Pynïaid Sing Syiem ha office ka KHADC ha ka 5 tarik Naitung halor kata ka aiñ UCC bathymmai, ka la long shisha ka jingïalang kaba sngewhun, namar la ïawan lang ki katto-katne ki Khlieh Nongsynshar Hima bad ki Sengbhalang na ri Khasi, ha ka jingïadon ryngkat u Deputy CEM, u Bah P.N.Syiem, kiwei ki dkhot ka Executive Committee bad katto-katne ki ‘riew rangbah, ka la ïathir bha halor ka jingthmu ka Sorkar India ban wanrah noh ïa ka Aiñ thymmai, ka Uniform Civil Code (UCC) ha baroh kawei ka ri India.
Baroh kiba la ïawan ha ka jingïalang, da kawei ka sur ki la pyrshah ïa kane ka jingthmu ka Sorkar India, namar tang na ka kyrteng ruh, la sngewthuh, ba ka long ka Aiñ ka ban kynthup lang kumjuh ïa baroh.
Ka Sorkar District Council dang ha ka taïew ba la dep, ka la ïathir bha halor kane ka mat UCC hapoh Ïng Dorbar, khamtam ba ki jingjia bashyrkhei ha Manipur ki la pur kylleng, kynthup shaduh Sor Shillong bad sha kiwei ki bynta ka jylla.
Ka UCC (Uniform Civil Code) lane kata ka ‘Thup ki aiñ kyllum’ ba ki paidbah ka Ri ki hap ban bud, kaba la ïatai bha ha kine ki khyndiat por, ka dei kaba ka Sorkar India kaba pynïaid mynta da ka Seng BJP jong u Myntri Rangbahduh Narendra Modi bad u Home Minister Amit Shah, ka thmu ban pynjari ïa ka ha ka ri India baroh kawei.
Ïa kane ka UCC, ka dei kaba la mang hi hapoh ka Article 44 jong ka Riti Synshar ka Ri India (Constitution of India) naduh ba sdang, hynrei ym pat ju don kano-kano ka Sorkar ka ban pyntreikam ïa kane ka thup UCC, namar don bun kiei-kiei kiba kyllaiñ, khamtam ha ka ri India ba bun ki Niam bad ki jaitbynriew bapher, ka shitom ban pynjari ïa ki kyndon aiñ khyllah, kiba hap ban ïabud kyllum lang da baroh.
Dei na kata ka daw, ba mynta la 76 snem ba ka Ri India ka la don kum kata ka Ri Laitluid (Independent), ym pat shym don kano-kano ka sorkar ha Delhi, ka ban pynjari ïa kane ka UCC, tang kane mynta ha Manipur kaba la sdang ban ai ksai, hynrei kaba la pynmih ki jingpyrshah ha kylleng, namar kitei ki kam Umsnam.
Katkum ba ïatai da kiba bun, la kdew ba ka Sorkar BJP u Modi ka sdang kawang da u khwai UCC ha Manipur, kat haduh ba ka Manipur High Court shuwa, ka la ai lad ïa ki paid Hindu Meitei ba kin ïoh ïa ka kyrdan ‘riewlum (Scheduled Tribe), tang da ki Affidavit (Jingsmai hakhmat ka Aiñ).
Kine ki la lah mynta ban dakhol ïa ki jaka-puta bad kiwei ki kabu ba ïoh kyrpang ki ‘riewlum.
Katba ka Meghalaya High Court pat, tang ïa i kam Roster ki nongtrei Sorkar ruh kam shym kwah tuklar, ka ieh beit ha ka Sorkar ban rai.
Ka la jia shisha kynsan kum ba klang ka ding ha kylleng ki shnong ki thaw ha Manipur, kynthup sha ki Nongkyndong, ha kaba la thang ïa ki ïng ki sem jong ki paidbah, khamtam jong ki ‘riewlum Kuki, la pynïap ruh da ki spah.
La thang lang ruh ïa ki phew tylli ki Ïngmane, ki jaka mane Blei, ki ïng ki sem, ki skul bad ki jaka pule, kat haduh ba ki bor pulit-shipai ki la ïadonktilang hana, namar la pyndonkam da ki suloi bad ki tiar jong ki ruh, ban leh ïa kine ki kam pynïap, katkum ki jingthoh ba la phriang kylleng ha ki kotkhubor bad ha ki lad pathai khubor paidbah (Social media) bad ba la pynshisha ruh.
Haduh ka por ba thoh ïa kane ka Sai-Kyrwoh (article), dang shu ïoh jingtip ba dang ha ka miet 2.7.23, ki runar ki la leit tur sha shnong ki Kuki rit paid bad ki la khrai khlieh ïa uwei u Samla Shnong, u David, uba pyrshang ban ïada.
Tip shano kum kine ki kam thombor kin ïalam.
Ym lah ban mutdur, ba kum kine ki jingjia kin wan jia kynsan ha Manipur, ong ki khubor.
Kata ka aiñ UCC kaba kham bun ki jnit-ki jnat ban ïa u khwai lai pnat, ka kwah ba baroh ki paid India kin mane ïa kajuh ka jingngeit ba ïa pdiang lang, kin kren ïa ki ktien ban ïapei lang bad kin pdiang ïa ki juh ki riti-ki dustur ki ban ïasyriem kumjuh ha ka imlang-sahlang, ha ki kam ki jam, ha ka ïoh ka kot bad ban lait na ki jingïapher ba palat pud, lyngba kiwei-kiwei ki aiñ ba bun rukom, hapoh kawei ka Ri.
Kitei ki mat, malu-mala ki kdew ïa ka nongrim jong kata ka Unified Code of Conduct (U kynjri pynsnohlang ïa ki nongrim bapher-bapher).
Ïa ka ri India la ju tip naduh ba sdang kum kata ka Ri kaba don ka “Unity in Diversity" (Ka jinglong kawei, hapdeng bun ki jingïapher jait), hynrei hangno keiñ yn phrung ïa kata ka UCC? Dei ka jingthmu phrung jubor ha Manipur ba ka la pynpoi shaduh une u pud.
Dei na kane ka daw, kumba la kdew haneng, wat ka Supreme Court bad baroh ki High Court ha ri India ruh, haduh mynta kim shym shlan ban shim ïa kano-kano ka rai halor kane ka mat UCC bad ka Supreme Court lei, ha kawei ka mukotduma ha u snem 1994, ha ka Kies u Maharishi Avadhesh pyrshah ïa ka Sorkar India, katei ka kashari bahalor tam ka kyntait war ïa ka jingkyrpad jong u Maharishi ban pynjari ïa kane ka UCC bad kaba bthah ïa u ba un leit sha ki bor Sorkar ban leh, namar ‘ka ïngbishar kam dei ban rai kum ïa kine ki jait kam.
’Bun ki Ïngbishar High Court ha ri India ki shem pynban ba ki don bun ki shynrang Hindu kiba leit kylla niam Muslim noh, namarba ki bor bishar kim treh ban pynksan ïa ki jingkwah jong ki ban ithuh da ka Aiñ, ba kin ïoh lok palat ïa kawei, kumba ithuh ka Niam Muslim, ba kam long ka pop ban bun lok (polygamy), la kumno-kumno, ban ri 4 ngut ki lok ha kajuh ka por bad ba ki Ïngbishar ki pynksan ïa ki shynrang Muslim lada don ba leit ujor ïa ki.
Kumta ki shynrang Hindu ruh ki kwah lang ban ïoh kum ïa kane ka jait UCC jong ki Muslim.
Ki MDC baroh 30 ngut ki la pdiang lang da kawei ka sur ïa ka Jingtyrwa ba la wanrah hi da ma nga ha ka 27.6.23, ban ïeng skhem ban pyrshah ïa ka jingthmu ka sorkar India ban pynjari ïa kane ka UCC ha ri India baroh kawei.
Ka Ïng Dorbar ka la kyntu ruh ïa ki shnong ki thaw ki sengbhalang, ki Dorbar Shnong bad ïa baroh ban peit ba ki briew kiba wan phet shapoh jylla Meghalaya, khamtam na Manipur, ki dei ban leit phai noh ynda la jem ki jingïakhih.
Kum kine ki jingjia, ki pynkynmaw biang pat ïa ka jingpyrshang ka Sorkar u Modi ha u snem 2021, ba ka Sorkar bad ki District Council kin pyntreikam ïa kawei ka aiñ khyllah, ka “Svamitva" ha ki 6846 tylli ki shnong ha ri Khasi, ha kaba kin wan da ki hajar ngut ki nongwei ban wanrah ka tnat Survey of India, ban wan shong ha baroh kitei ki shnong ym duna ïa ka 5 snem, na ka bynta ban leh ïa kita ki kam “Drone Mapping" da kita ki Continuous Operating Reference System (CORS).
Baroh ma ngi ki MDC ki bym pei ei-ei ïa kata ka jingthmu, hynrei ngi la ïohi ba kin bun da ki jingma, ki ban mih pynban da ki longïng-longsem lajong, ban ïalong kpa da ki nongbylla-daju nongwei hapoh kitei ki 5-6 snem.
Kumta la kyntait mardor ïa katei ka jingthmu kaba wan na Delhi, ha ka dur ka thew suiñ bneng, namar kin thew jingthew pynban ha ryngkew, khnang ban pynsatah da kitei ki nongwei ha kylleng ki shnong ki thaw.
Uwei u nongshong shnong ka Assam u la khlad na ka jingshah bom ha u paidbhur ha West Garo Hills, Meghalaya hadien ba la suba ba u dei u nongtuh masi.
Kane ka la jia ha ka shnong Baklagre kaba hap ha Selsella ha ka miet jong ka Lah Sngi U Blei.
Ka tyllong khubor na ki pulit ka ïathuh ba utei u briew uba la khlad u dei ba tip kyrteng kum u Aynal Hoque bad u dei na ka shnong Purandiara kaba hap ha Mankachar, Assam.
La ong ba u Aynal u la shah bom shah tied ha u paidbhur ha Baklagre katba u dang pyrshang ban phet krad ryngkat bad artylli ki masi.
Hynrei katba u dang pyrshang ban phet, u paidbhur u la ïoh bat ïa u bad u la bom la tied.
Ynda ki pulit ki la wan poi ha katei ka jaka, la shem ba u la khlad noh namar ka jingmynsaw jur.
Ki pulit ki la ïathuh ba u Hoque u la ju shah kem teng mynshwa bad ki don ruh bun tylli ki jingujor pyrshah ïa u ha thanat Tura.
Ka Myntri ka tnat ka koit ka khiah, Kong Ampareen Lyngdoh ka la pynpaw ba ma ka ruh ka sah lyngngoh halor ka jingbret sha jaka theh ñiut ïa ki dawai kiba la kut ka por ban pyndonkam bad bthah ban don ka jingtohkit haba ïadei bad kane.
Ka Myntri ka la ong ruh ba kane ka dei ka jingleh bakla kaba ym dei shu ban jia biang ha ki por ban sa wan, namarba ka la ong ba kam dei ka sien banyngkong ba kum kane ka jingleh ka la jia ha kaba la hap ban bret ïa ki dawai, kiba dei ban pyndonkam ha ka por ba dang biang.
Haba jubab ïa ka jingkylli, ka Kong Ampareen ka la ong ba ynda la ïoh ïa ka kaiphod halor ka jingtohkit, kan sa ai jingtip sha ki paidbah haba ïadei bad ki sienjam ki ban sa shim haba ïadei bad kane khnang ban lah pynbeit shisyndon.
Haba pynpaw ka jingbym tip ei ei ïa ka jingshim rai ban bret noh ïa kine ki dawai, kane ka Myntri ka la ong ba donkam ban kren da kaba shai ïa ki ophisar kiba dei jong ka tnat ba kim lah ban shu ai jingbit ban leh ïa kum kine ki kam halor ki daw bapher bapher.
“Ka jingkylli kam dei ba balei ym sam ïa kine ki dawai, hynrei ka jingkylli ka long ba, balei ym pyndonkam ïa kine ki dawai ha ka por ba dang biang," la kren diaw kane ka Myntri ïa la ka jong ka tnat ha kaba la bret ïa ki dawai sha Marten ha Mawlai Mawïong ha ka 29 tarik Jylliew, 2023.
Dang shen, ka tnat ka koit ka khiah lyngba ka DHS (MI) ka la pynshai ba kine ki dawai kiba la leit bret ki dei kiba la kut ka por ban pyndonkam, bad ka jingbym lah ban pyndonkam ïa kine ki dawai ka dei na ka daw ka jingpang COVID-19.
La kam ruh ba kane ka jingbret ïa ki dawai ka dei kaba la ïaid katkum ka rukom ba dei ban leh ha kaba la pyntip sha ki bor ba halor namarba ka jaka pyllang dawai ruh ka la khapngiah ka jaka buh ynda la wanrah ïa ki dawai kiba dang thymmai.
Hynrei ka Kong Ampareen ka la bteng ban buh ki jingkylli, ha kaba la kylli, kumno ki briew ki ïoh rung sha ka jaka theh ñiut jong ka Municipal ha Marten? Mano ba ailad ïa ka kali ban rung? Mano ba bret ïa kine ki dawai?.
“Ym sngew lah ban ngeit ba ïa ki dawai la shu kit na jaka buh (godown), bad ym don ba tip mano ba kit.
Ka Municipal Board ha ka jingshisha ka dei ban dei ka bor ba la ai jingbit ban bret ïa ki dawai ba la kut ka por ban pyndonkam, bad kata ruh ka dei ban long hadien ba la ïoh jingbit na baroh ki bor ba dei khmih," la ong ka Kong Ampareen.
Ka la ong ba ym lah ban shu leit rung sha ka jaka theh ñiut bad shu bret kat kaba phi kwah namar ki don da ki kyndon, bad haba bud ïa kine ki kyndon, lehse hap ban pynbeit ïa kane ka jingbakla kaba la leh.
“Kine kim dei ki jingkylli ban shu ïakynnoh briew, bad ngim kwah ba kane kan dang jia biang," ka bynrap.
Ka Kong Ampareen ka la ong ruh ba ïa mynta, ka dang ïoh ïa ka kaiphod ba tohkit da ka DHS bad ïa kane yn sa phah sha ki ophisar ba kin bishar, ban sngewthuh bad ban tohkit shuh shuh, bad la bthah ïa u Managing Director ka National Health Mission ban thaw ïa ka Committee halor kane ka kam.
Ka Meghalaya High Court ha ka Sngi Balang ka la thalaiñ ïa ka sorkar jylla ha kaba ïadei bad ka jingduna bording bad ka la ong ba kam lah satia ban pdiang ba ka jingduna bording kan long palat ïa ka 50 na ka 100 (50 per cent).
Katei ka jingkynthoh na ka High Court ka la wan ha ka por ba ka la shong bishar ïa ka mukotduma ba la ai da u Flaming B.Marak pyrshah ïa ka sorkar bad kiwei halor ka jingkyrduh bording ha jylla.
Khyndiat bnai mynshwa ha ka por bym pat wan u slap lyiur, ka sorkar ka la pynpaw ba namar ka jingduna slap, ka um ha Umïam ka la hiar bad namarkata, ka la jynjar ban tan bording ha ka rukom kaba dei.
Nalorkata, ka sorkar ka la pynpaw ba da ka jingsdang wan u slap lyiur bad ka um ha Umïam ka la kiew, yn sa lah ban teh lakam ïa ka jingkyrduh bording.
Shuh shuh ha ka jingthoh ba ka ai kham mynshwa sha ka High Court, ka sorkar la ka kdew ba watla ka jingdawa bording ha jylla ka long kumba 200 Mega Unit ha ka shi sngi, ka jinglah ban pynbiang bording pat ka long tang 88 Mega Unit ha ka shi sngi.
Ha ka kaiphod jong ka sorkar ba la ai mynta ka sngi, la pyni ïa ki shlem kiba kongsan kiba la shah pyllait na ka jingpynlip bording, hynrei ym shym la batai pat katno ka jingdawa bad jinglah pynbiang bording ka long ïa mynta.
Ha kajuh ka por, ka sorkar ka khlem batai bniah ki sienjam kiba ka la shim ban pynkhlaiñ ïa ka jingsam bording.
“Ka long ka bym lah ban pdiang ba ka jingduna bording kan tam ïa ka 50 per cent.
Ka lah ban long ba na ka daw jong ka jingduna slap bad kiwei ki jingdkoh, ka jingsam bording ka lah ban hiar ym palat ïa ka 10 per cent na ka jingdawa kaba man la ka sngi," la ong ka High Court.
Ha kajuh ka por, ka la ong ba ka paw ba ka jingduna hangne ka long palat 50-60 per cent na ka jingdawa kaba man la ka sngi, bad ïa kaba kum kane, yn ym lah satia ban pdiang da lei-lei ha ka por ba ki kam khaïi-pateng bad ka jingim briew ba man la ka sngi ka shah ktah jur na ka jingbym don bording.
Namarkata, ka sorkar ka la shah bthah ba ka dei ban ai biang da ka kaiphod kaba bniah bad ban pyni katno ka jingdonkam bording ha man ki distrik bad katno na kata ka jingdonkam, ka sorkar ka lah ban pynbiang.
Ka sorkar kan hap ruh ban pynpaw ïa ki sienjam ba ka la shim ban pan bording shuh na ka National Grid bad kiwei pat ki tyllong kiba don khnang ban pynrit ïa katei ka jingduna ha ka jingsam bording.
Ha kawei pat ka liang, ka High Court ka la bthah ïa ka sorkar ba kan peit ïa ki lad ban shna ïa ki Hydel Project kiba rit lane kiwei pat ki projek pynmih bording khamtam ba ka jylla ka ïoh bha ïa u slap.
Ha ka jingshisha, ka High Court ka la ong ba dei ban don ka saiñdur kaba na ka bynta 10 lane 20 snem da kaba shim jingkheiñ ïa ka jingdonkam bording ha ki snem ki ban wan khnang ban pynthikna ba yn lah ban pynmih bording lane ban thied ne ban shim na kiwei pat ki tyllong ba kan ym don ka jingduna ha ka jingdonkam bad ka jinglah ban sam bording.
Ka Seiñ Kur Sutnga 14 Khrong, Jowai ka la pynshai paidbah ba u Bah Jimmy Sutnga uba shah kem ha kine ki khyndiat sngi ha ki pulit jong ka West Jaiñtia Hills District halor ka jingdonkti ban khaïi drok um dei na ka Kur Sutnga.
Ka Seiñ Kur Sutnga 14 Khrong ha u kyrwoh ba la phah da u General Secretary ka Seiñ Kur Sutnga 14 Khrong, Jowai, ka la ong hadien ba la mih ha ki kot khubor ïa ka jingshah kem u Bah Jimmy Sutnga ba shong ba sah ha Jowai, ki dkhot jong ka Seiñ Kur ki la leit ïakynduh ïa ki bahaïing hasem jong u Vag Jimmy ban wad ïa ka tynrai ha kaba ïadei bad ka jingkam kur jong u.
Ka kur ka la pynshai ba hadien ka jingkylli bad tohkit bniah na ki bahaïing jong u, la ïoh jingtip ba u Jimmy um dei na ka Kur Sutnga hynrei u dei na ka Kur Pdang.
Ha kaba ïadei bad kane, ka Seiñ Kur ka la maham ïa kino-kino ki briew kiba pynthohbria ïa ka kyrteng jong ka kur da kaba kam kulmar khlem da dei shisha bad lada lap nangne shakhmat ka Seiñ Kur kan pynshitom katkum ki kyndon treikam jong ka.
Ka Khasi Hills Autonomous District Council (KHADC) ka la ïeng skhem ban pyrshah ïa ka Uniform Civil Code (UCC) ha ryngkat ki seng bapher bapher da kaba kdew shai ruh ba ki kyndon ka Sixth Schedule kiba kren shaphang ka jingsynshar ïa ki jaka riewlum ha kaba ka Sorkar Pdeng ruh kam don hok ban leh donbor ban pynduh pyndam ïa ki riti dustur jong ki jaitbynriew ’riewlum.
Ïa kane la pynpaw ha ka jingïalang jong ka Executive Committee ka KHADC kaba la lum da u Chief Executive Member (CEM) Bah Pynïaid Sing Syiem lem bad kiwei ki EM ha ryngkat kiwei pat ki seng bad khlieh nongsynshar, ha kaba la rai da kawei ka sur ban pyrshah jur ïa ka jingthmu ka Sorkar Pdeng ban pyntreikam ïa ka UCC.Ha kane ka jingïalang, kiwei pat ki seng kiba la poi lang ki kynthup ïa ka KSU, FKJGP, HNYF, HYC, bad ka Synjuk Ki Nongsynshar Shnong Ka Bri U Hynñiewtrep (SNSBH) kiba la pyrshah jur ïa ka jingthmu ka Sorkar Pdeng ban pyntreikam ïa ka UCC ha ka ri namar ki ong ba ki ’riewlum kiba don la ki riti dustur tynrai, kin sa shah ktah ha ka UCC bad wat ki District Council ruh kin shah pynduh bor noh.
Nalor ka jingai jingmut ban pynsngew kawei ka sur sha ka National Law Commission, ka la don ruh ka jingai jingmut ïa ki District Council ka jylla ban ryntih kawei ban pyrshah ïa ka UCC.La pynsngew ruh ba donkam ban lum ïa ka jingïalang jong baroh 10 tylli ki District Council kiba don ha ka thaiñ Shatei Lam Mihngi ban shimlang ïa ka rai ban pyrshah jur ïa ka UCC.Haba kren sha ki lad pathai khubor, u Deputy CEM ka KHADC Bah PN Syiem haba batai ïa ka rai ban pyrshah jur ban pyntreikam ïa ka UCC, u la ong ba kane ka aiñ kan ktah jur ïa ki riti ki dustur tynrai, ka khyndew ka shyiap, ka jinglong kyrpang ka jaitbynriew bad ïa ki niam bapher bapher bad kan pynduh bor ruh ïa ki District Council.
Haba batai ïa ka rai, u la ong ba ïa ki jingpynsngew bad jingai jingmut, yn sa bsut lang ha ka jingthoh kaba ka KHADC kan sa phah sha ka National Law Commission shwa ka 14 tarik u Naitung ban pyrshah ïa ka UCC.Ka Sorkar Pdeng lyngba ka Ministry of Law and Justice ka pan ïa ki jingai jingmut halor ka UCC haduh ka 14 tarik Naitung, 2023.
Ka jingthoh kan bynrap lang ruh bad ka rai (resolution) kaba la dep mynjur da ka Ïingdorbar KHADC ha ka 24 tarik Jylliew ban pynkhlaiñ ïa ka jingpyrshah ïa ka UCC.U Bah PN Syiem u la batai ruh shaphang ki kyndon hapoh ka Article 244 jong ka riti synshar ka ri kiba kren shai ba ka jingpynïaid bad jingkhmih ïa ki jaka jong ki ’riewlum ka dei ban long katkum ki kyndon aiñ ka Sixth Schedule jong ka riti synshar ka ri.
Haba pynkynmaw ba bun tylli ki Sorkar Pdeng kim shym la ktah ïa kane ka aiñ, u Bah PN Syiem u la ong ruh wat ha ka por ba synshar ki phareng, kim shym la nud ban pynduh jait ne pyntlot bor ïa ka riti dustur bad jinglong tynrai jong ki Khasi.
Nalor kane, u la ong ba ka KHADC kan sa lum ruh ïa ka jingïalang bad kiwei pat ki Autonomous District Council kiba don hapoh ka jylla ban ïakren ïa kane ka mat.
U MLA barim ka Mylliem uba dei ruh u nongaibuit jong u Myntri Rangbah ka Jylla, Bah Hamlet Dohling u la ong ba ki don ki MLA kiba kyntait ban ïarap bai dawai ïa ki paidbah haba ki pang ki shitom, hynrei u buh jingkylli ka shiphew lak tyngka ba ai ka sorkar ïa uwei u MLA ha ka shi snem ki mut buh shaei.
Ïa kine ki kyntien u Bah Hamlet u la pynpaw haba ai jingkren hadien ba u la plie ïa ka ïingdorbar shnong Nongpyiur bad ka kamra klas jong ka Nongpyiur Secondary School, Mylliem Constituency kaba la long ha ka 5 tarik Naitung, 2023 ha jingïadonlang u rangbah shnong, ki nongkitkam shnong, ki khynnah skul bad nonghikai.
U Bah Hamlet u la ïathuh ha ka por ba u long kum u MLA u ju ïarap pisa ïa kiba pang ba shitom khamtam kiba thiah ha ki hospital namar ka dei ka pisa ba wan na sorkar.
U la ïathuh ba ha ka por ba u long kum u MLA u la ïoh ban kyrshan pisa ïa ki nonghikai haduh saw tylli ki skul kynthup ïa ar ngut ki nonghikai kiba hikai ha Nongpyiur Secondary School.
Shuh shuh u la ong ïa ka tulop kaba u ïoh um ju ïoh ban pyndonkam ïalade namar u ju pynlang ban sam khusnam ïa ki samla pule kiba pass bha naduh SSLC bad HSSLC da kaba ai pisa mar T.3000 bad ka laptop ïa kiba wan Top-20 ha SSLC.“Nga sngewthuh kam myntoi ban kamai spah hangne ha pyrthei namar ynda nga la shah khot sha kawei ka pyrthei, ngam lah ban rah tang shi tyngka, namar kata katba nga don ka por ngan trei shitom ban shakri ïa ki paidbah" u la ong.
U la pynkynmaw haba u dang long kum u MLA haba ki paidbah ki wan pan bai dawai, bai kot skul, bai thiah pang ha hospital, bai dawai sboh u ju ai beit namar kam dei ba u sei na pla lajong hynrei u ïoh ka jingïarap shiphew lak ha ka shi snem na ka sorkar ban ïarap ïa ki paidbah.
Kumta u la kyntu ïa ki paidbah ba ki dei ban tip ïa kane ka jingïoh u MLA namar ha kine ki sngi ki don ki MLA ki la kyntait lypa ban ai bai dawai, bai kot skul ïa ki paidbah.
Ha kajuh ka por u la ong haba la long MLA hap don ka jingkitkhlieh kum u kpa ïa ka ïing ka sem.
Ïa kane ka ïingdorbar bad kamra klas jong ka Nongpyiur Secondary School la shna ha ka jinglut na ka MLA skhim ha ka por ba u Bah Hamlet u dang long kum u MLA.Ka lympung ïakob siat suloi ba la tip kum ka 8th Meghalaya State Shooting Championship ka la poi sha kaba kut ha ka Sngi U Blei ha Indoor Shooting Range jong ka Assam Regimental Centre, Happy Valley, Shillong.
Ha kane ka lympung la wan ïashim bynta da kumba 60 ngut ki nongsiat suloi.
Ha katei ka sngi la ïadon lang u Chief Executive Member (CEM) ka KHADC, Bah Pynïaid Sing Syiem kum u kongsan ha ryngkat u Bibatdor M.Syiem, Chief Engineer ka State Sports Council Meghalaya bad Bah Toshanlang Kharsati, Principal Pearly Dew Secondary School, Shillong kum ki symbud kongsan.
Ha kane ka sngi la sam ïa ki khusnam sha ki nongjop ha la ki jong ki kyrdan ïalehkai kiba kynthup ïa u Banrilang Bleine, Wanpliborlang Nongsiej, Abhay Mukharjee, S.Rebecca, Veronica Buhroy, Amalisha N.Sangma, Khrawborlang Jyrwa, Rijun Kharbani Malvin Kurbah, Christina Kharbuli, John Thounaojam, Walsall M.Momin, Mawdaker Marweiñ, Toiaibha Mylliempdah, Da-i-labynta Ryntathiang, Sumita Paul, Sahil Sinha, Lamphrang Mame Allya, Divieja Om Bali, Davis N.R Marak, Bapynkmen Ajar, John Kharshiieng, Rajdeep Ghosh, Anjali Singh, Jeremy Nongrum, Marbarisha Mylliempdah, Anthony Lakiang, Shirley Mary Kharbuli, Balarisha Rani, Pynskhem Surong, Mathiush Sangma, Bibatdor M.Syiem, Verisha Maring bad ka Balarishisha Rani.
Haba ai jingkren ha katei ka sngi, u Bah Pynïaid u la ai jingïaroh ïa ka SAM kaba la lah ban pynlong ïa kane ka lympung ïalehkai kaba jop wat hapdeng ka jingshah pynthut ha ki bor ka mariang.
U la ai khublei ruh ïa baroh ki nongïalehkai kiba la wan ïashim bynta ha kane ka lympung.
Nangta u la pynshlur ruh ba kin ïai bteng ban ïalehkai bha khnang ba kin nang kiew shaphrang ha ka kam ïalehkai.
Kiwei pat kiba la ïadon lang ha kane ka sngi ki long u Ritu Raj Bhagwati, International Judge Bah John F.Kharshiing, President ka SAM, Davis N.R Marak, Vice President ka SAM, Bah Niel Sooting, General Secretary ka SAM Bah Nicholas J.Nongkhlaw  bad kiwei.
Ka Laitkor Sports Club bad ka PFR Football Academy ki la lah ban pyntikna ban jam sha ka semi final ha ka Women’s Football League ba la pynïaid da ka Shillong Sports Association.
Kane ka wan urlong hadien ba ka lah ban pynliem noh ïa ka Lawei SC haduh shiteng dorjon kata da 6-0 kol ha ka Sngi Palei ha madan Polo.
Lyngba kane kan pynlong ïa ka Laitkor ban ïai bteng ïa ka jingjop kaba saw ha kane ka lympung bad ka Nisilia Majaw ka la khur ïa ka hat-trick.
Kumba ka paw na kane ka jingïakhun baroh ar ki kynhun ki la lah ban ïalehkai bha naduh kaba sdang, hynrei ka Laitkor ka la ïoh ban pynkhih jar nyngkong eh lyngba ka Nisilia ha ka minit kaba 3.
Kane ka shi kol ka la nang pynïoh mynsiem ïa kane ka kynhun bad tang hadien 4 minit ka la pynbud biang ïa ka kol ba ar lyngba ka Iaraplang Nongrum na ka bynta ban tam 2-0 kol.
Ka Nisilia ka la pynbud biang ïa ka kol ba ar ha ka minit kaba 20.
Hadien shiteng kynta ka Laitkor ka la ïoh ban thep kol biang ha ka minit kaba 36 lyngba ka Ïawanlang Nongbet.
Hadien ba la bteng ïa ka jingïakhun jong ka kylla miet, ki ’thei ïalehkai ka Lawei SC ki la sdang ban ïakhun tyngeh ha kaba ki la ïoh katto katne ki kabu kiba biang, hynrei namar ka jingbym don ïa ki nongthep kol ba kynsai ka la pynlong ïa kane ka kynhun ban duh ei ïa ki kabu ksiar.
Ka Nisilia Majaw ka la khur syndon ïa ka hat-trick hadien ba ïoh thep ïa ka kol balai ha ka minit kaba 46.
Ka Laitkor ka la ïoh ban thep ïa ka kol kaba khatduh na ka daw ba ka ’thei apkol ka Lawei ka la kum pyllait ïa ka bol na kti hadien ba ka Solina Jaba ka la ïoh ban shut na jngai ha ka minit kaba 56.
Haba phai sha kawei pat ka jingïakhun kaba la long kham hashwa, ka PFR Academy ka la pynliem noh ïa ka Kick Start Academy da 2-0 kol.
Ïa kine kol la thep da ka Ridalin Suting ha ka minit kaba 22 bad ka Elviorika Sohkhlet ha ka minit ba 27.
Kumta ka Laitkor ka la ïoh ban bat ïa ka kyrdan ba hakhlieh duh na ka Group-A da kaba kamai 12 dor-thong (point) na ki saw sien ïakhun bad thep haduh 35 kol, bad kam pat shah thep kol wat tang shisien ruh.
Katba ka PFR kaba la wan ba-ar, ka la kamai 12 dor-thong (point) na ki saw sien ïakhun bad thep 29 kol na bynta ban shah thep shi kol na ki saw sien ïakhun.
Ka jingïalehkai ha ka Sngi Thohdieng ha ka Group-B kan long hapdeng ka Synroplang 77 pyrshah ïa ka Lumparing SC ha ka por 2:30 noh phai sngi, katba ka Maw U-Tieng ïa ka Mawlai SC ha ka por 4:15 janmiet.
U Secretary ka Khasi Jaiñtia Christian Leaders Forum (KJCLF), Rev.Dr.Edwin H.Kharkongor ha ka Sngi Balang u la ong ba ka Uniform Civil Code (UCC) kan ym long satia ka atiar ka ban wanrah ïa ka jingïatylli hapoh ka ri.
“Ha kaba nyngkong eh, ngam shai ka UCC ka dei kaei bad kaei ka jingthmu jong ka.
Katkum ki jingbatai paidbah, la ong ba ka UCC kan wanrah ïa ka jingïaryngkat bad jingryntih ha ka jinglong jingim haba phai sha ki riti-dustur, shongkha-shongman, ka jingïoh pateng, ka jinglong-jingman ha ka imlang-sahlang bad kiwei-kiwei.
Ngim tip pat haduh katno kan ktah ïa ka jingngeit," la ong u Rev.Kharkongor.
Ha kajuh ka por, u la ong ba lada jia ba pyntreikam ïa ka UCC, ka rukom long jong ka jaidbynriew, kaba ju shim jait na ka kmie ruh ka lah ban duh noh.
“Ka UCC kam pat long kaba shai namar ngim pat ïohi wat tang ïa ka saiñdur jong ka ne kiei kiba la thoh ha ka," u la ong.
Ha kawei ka liang, u la ïathuh ba katkum ka jingsngewthuh jong u, ka UCC ka la mih na ka Article 44 jong ka Riti Synshar ka Ri ha kaba la kdew ba ka Jylla ka lah ban don ïa ki aiñ ban wanrah ïa ka jingïaryngkat ha ka imlang-sahlang, hynrei ym shym la batai bniah ha kano ka rukom ban pyntreikam ïa ka.
“Ha nga shimet, lada ka UCC ka dei ban pynurlong ïa ka jingong u Modi – kawei ka jaidbynriew, kawei ka ktien, bad kawei ka niam hapoh ka ri, kata kan sa mih ka huri-hura, ka ïapait-ïapra hapdeng ki jaidbynriew bapher-bapher.
Kumta nga kwah ban buh jingkylli…hato ka UCC kan pynurlong ïa ka jingkwah u Modi?" la buh jingkylli u Rev.Kharkongor.
Haba phai sha ka shongkha-shongman, u la ong ba lada ka UCC ka don jingthmu ban pynïaryngkat ne pynryntih ïa kane ka bynta, kan ym long kaba suk namar ka ri ka don ïa ki jaidbynriew bapher-bapher kiba bud bad don ha ki jingngeit niam bapher-bapher bad kumta kin ym pdiang lada long lang kumjuh salonsar.
“Ha ka liang ka jingïoh pateng ruh kan wanrah jingeh khamtam ïa ka jaidbynriew jong ngi.
Kan ym ïahap satia bad kiwei pat ki jaidbynriew," u la ong da kaba bynrap, “Wat lada kam paw ba kan ktah ïa ka jingngeit jong ki briew shimet lane ka jingbud jong ki ïa kano-kano ka niam ba ki sngewbit – hato ka UCC ka lah ban wanrah kawei ka rukom jingngeit kaba ryntih bad ïa ryngkat hapdeng ki jingngeit niam bapher-bapher.
"Haba ban biang ba kat bym pat ïohi ïa ka saiñdur, u la ong ba ym lah ban ai jingshai ne jingkynthoh halor katei ka bynta.
“Kaba ngi sngewthuh na ki jingïatip-jingïasngewthuh paidbah ka long ba ka UCC kan wanrah bun ki jingeh hapdeng ki jaidbynriew, jingngeit bad rukom im ha ka liang ki riti-dustur bad kan ym long satia ka atiar ka ban wanrah ka jingïatylli hapoh ka ri," la ong utei u nongïalam ka KJCLF.Na ka liang jong u, u la pynsngew ba lada jia ba ka UCC ka pyrshang pynban ban wanrah ïa ka jingryntih ha ka ïoh ka kot, jingdon-jingem; kata uba riewspah u nym riewspah than bad uba duk um dei ban duk tasam, kata ka long kaba sngew dei ban pyrshang bud bad pyntreikam ïa ka.
Shuh shuh u la bynrap, “Lada ka UCC ka pynduh-pyndam ïa ka jingsngewpher jaidbynriew, kata kan wanrah ïa ka jingbha.
".
Ka lympung ïalehkai Subroto Mukherjee Cup Football Tournament 2023 ba la pynïaid da ka shlem treikam ka District Sports Officer (DSO) East Jaiñtia Hills ka la jam sha ka semi final ka ban long mynta ka sngi Thohdieng ha madan Deingchynrum jong ka EJDSA.Ki kynhun kiba la rung sha ka semi final ha ka Under-17 (kynthei) ki long ka Lotus Secondary School, Sham Sham Secondary School, Khliehriat HSS bad ka Rymbai Government SS.Ha ka Under-14 (shynrang) ki long ka Cheihruphi SS, Khliehriat HSS, K.B.Memorial SS bad ka Step By Steps SS.Ha ka Under-17 (shynrang) ki long ka Sein Jait Tuber HSS, Rymbai Presbyterian SS, Seng Samla KJP Synod bad ka Wapung HSS.Ka lympung ïalehkai District Level Subroto Mukherjee Cup Football Tournament 2023 ba la pynlong da ka shlem treikam District Sports Officer, West Khasi Hills ka la jam sha ka final ha kaba ki hynriew tylli ki kynhun kin pynkhreh ban ïaknieh ïa ka nam lahduh ha ka Sngi Thohdieng ha madan Mawkadiang, West Khasi Hills.
Ha ka jingïakhun semi final jong ka Under-17 ki kynthei kaba la long ha ka Sngi Palei, ka BBC Secondary School Steplanglur ka la pynliem noh da 3-0 kol ïa ka Joel Gatphoh HSS bad ka Sibsingh Govt.
Memorial HSS ka la pynliem noh da 1-0 kol ïa ka Christ Disciple’s SS.Ha ka Under 14 ki shynrang, ka St.Peter’s HSS ka la pynliem noh da 2-0 kol ïa ka Nongstoiñ Public Secondary School bad ka St.Anthony’s SS Jaidoh ka la pynliem noh da 2-1 kol ïa ka Dapboklang Giri SS.Ha ka Under-17 ki shynrang, ka Sibsingh Govt.
Memorial HSS ka la pynliem noh da 3-0 kol ïa ka Joel Gatphoh HSS bad ka Rev.JJM Nichol’s Roy SS ka la pynliem noh da 1-0 kol ïa ka Anderson HSS.Kumta na ka liang ka shlem trei kam DSO ka pyntip ba ka jingïalehkai final jong kane ka lympung kan long ha ka 7 tarik (Sngi Thohdieng).
Ka Moodop Royal, Pateinki Sabah, FAM bad Mookyrdup ki la khur jingjop ha ka lympung ïalehkai Third Division Football- 3rd Adelbert Laloo Memorial Trophy kaba pynïaid da ka West Jaiñtia District Sports Association (WJDSA) ha Kiang Nangbah Stadium ha ka sngi Palei.
Ka nam jop jong ka Moodop Royal ka la wan hadien ba ka lah ban pynliem da 2-1 kol ïa ka Chatholic Youth Mihmyntdu.
U Wanshwa Laloo u la thep ar kol ha ka minit kaba 9′ bad 51′.
Katba ïa ka shi kol na ka Catholic Youth Mihmyntdu la thep da u Firterborn Talang ha ka minit kaba 53′.
Ha ka jingïakhun kaba bud, ka Pateinki Sabah ka la jop haduh 4-0 kol pyrshah ïa ka Sohmynting Dongnein.
U Treimi Shylla u la thep ar kol ha ka 3′ bad 33′, katba ïa ki shi kol la pynbud da uPynshngaiñ Shylla ha ka minit kaba 47′ bad Lakhon Dkhar ha ka minit ba 65′.
Ka FAM ka la pynliem noh ïa ka Kseh Sylle lyngba ka shi kol ba la thep da u Pynshngaiñmiki Papang ha ka minit kaba 36′.
Ha ka jingïakhun kaba khatduh jong kane ka sngi, ka Mookyrdup ka la jop da 2-0 kol ïa ka Khliehmyntdu Neinshnong Mihmyntdu.
Ïa kine kol la thep da u Nidaiar Kamar ha ka minit kaba 65′ bad 70’+1.
Na ka liang ki bor pynïaid ki la pynbna ba kan ym don jingïalehkai ha ka Sngi Thohdieng bad Sngi Saitjaiñ na ka daw ba ka don ka jinglehkmen Behdieñkhlam ka Seiñraij Jowai.
U Myntri Rangbah ka Jylla, Conrad K Sangma u la pyntip ba la pynsangeh shwa ïa ka jingïakren pynbeit pud jong ka wat ba-ar hapdeng ka Meghalaya bad Assam namar ka jingdon bad ïaid shakhmat ka kam phiah konstitwensi jong ka Election Commission of India (ECI) ha Assam.
“Ha ka jingshisha, ngi la ïa pynbeit bad u Myntri Rangbah ka Assam u Himanta Biswa Sarma ban leit jurip mynta ka taïew ïa ka thaiñ Khanduli, West Jaiñtia Hills hynrei namar ba ka don ka jingphiah konstitwensi hapoh katei ka jylla, la hap ban pynkynriah noh ïa kane ka kam sha kawei pat ka tarik," la ong u Conrad haba kren bad ki lad pathai khubor ha ka Sngi Palei.
U la ïathuh ruh ba na ka liang u Myntri Rangbah ka Assam u la kyrpad ïa ka sorkar Meghalaya ban pynbeit noh ïa ka tarik bathymmai ban leit jurip ïa ki jaka ha ki thaiñ khappud ha shuwa ban sdang noh ka jingïakren pynbeit pud jong ka wat ba ar.
“Ha shuwa ban kut une u bnai, ngin sa leit jurip ïa ka thaiñ Khanduli, hynrei wat la katta ruh ki Chairman bad ki Regional Committee ki la leh ïa ki jingdonkam haba ïadei bad ka jingsdang noh ïa ka jingïakren pynbeit pud," u la ong.
U Myntri Rangbah ka Jylla, Conrad K Sangma u la pyntip ba ka Sorkar ka dang ap ban ïoh sa katto katne ki kyrteng jong ki briew na ka bynta ban thung kum Chairperson ka Expert Committee ba la thaw ban shong bishar ïa ka State Reservation Policy.
Haba kren bad ki nongthoh khubor ha ka Sngi Palei, na ka liang u Conrad u la pyntip ba tang kawei ka kyrteng ka dang wan ban thung kum Chairperson ka committee.
“Namar kata, ngi sngew ba ki kyrteng ki dei ban don kham bun, na kata ka daw ngi dang ap ban ïoh sa 3 ne 5 tylli ki kyrteng khnang ba ka Sorkar kan ïoh ban bishar.
Shisien ba ngi la ïoh ïa ki kyrteng sha ka shuki Chairperson, ngin sa wanrah ha ka kynhun myntri ba kan shim rai," u la ong.
U la pyntip ruh ba ka Sorkar ka la ïoh pdiang ïa katto katne ki kyrteng ban thung kum kiwei pat ki dkhot jong ka Expert Committee.
U Bah Commander Shangpliang uba dei uwei na ki nongshna phlim ha ka jylla bad uba la pynmih ïa ka phlim Khasi kaba ai kyrteng Khyndai Lad, u la pynpaw ka jingsngewsih ban ïohi ba ki bor district kin phah khang ïa ki dukan naduh 10 baje mynmiet ha Khyndai Lad kaba dei ka jaka pdeng jong ka sor Shillong.
U la ong ka jingdon kiba shong dukan ha ka por mynmiet ka la ïarap ïa kiba wan jngohkai pyrthei kiba wan na Sohra, Dawki bad kiwei ki jaka namar ki ïoh ka bam shwa ban leit thiah ha ki ïing basa (hotel).
U la ong lada khang noh ïa ki dukan naduh 10 baje mynmiet ha Khyndai Lad ka sor Shillong kan sa long kum ka nongkyndong.
Kumta u la kyntu ïa ka sorkar haba shim rai dei ban da puson bha khnang ban nym ktah ïa kiba bylla jakpoh bad ïa kiba wan jngohkai pyrthei.
Shuh shuh u la ïathuh ba ka jingshna ïa ka phlim Khyndai Lad ka don ruh ïa khana sha lyndet, hynrei kane kam thew ïano ïano, pynban ka wanrah ruh ïa ka jinglong jingman jong ka Khyndai Lad kaba ki briew ki im man ka sngi bad man ka miet.
U la pynkynmaw ha ka por ba ringdur ïa ka phlim Khyndai Lad haduh 1 baje mynstep haba ki thngan ki ïoh ban bamja namar ki dang don kiba die ja ha surok.
Nalor kane, u la ïathuh ruh ba mynta wat ha Laitumkhrah ki la don kiba die dukan ha ka por mynmiet.
Kane ka la nang wanrah shuh shuh ïa ka jingshngaiñ bad kyntiew ïa ka kamai kajih jong u briew.
Nalor kata, u la ong kam lah ban long ba jia ha kiwei ki jaka yn leit khang dukan ha Khyndai Lad, hynrei dei ban pynbiang da ki bor pulit keiñ ba kin shngaiñ ki nongshong dukan.
Namar kata, u la ai jingmut ba ha Khyndai Lad la dei ban don noh ka jaka shangkai ha ka por mynmiet bad dei ban kem ïa ki briew kiba pynkulmar shnong.
Ka Voice of the Peoples Party (VPP) ha ka Sngi Palei ha ka jingleit buddien ïa ka mat Reservation Policy, ka la pynpaw ïa ka jingsngewtynnad ba ka Sorkar ka la pynsted ïa ka kam ba ïadei bad ka jingthung ïa ka Expert Committee bad kaba sah mynta sa tang ban thung ïa u Chairman jong ka Committee.
U President ka VPP Bah Ardent Basaïawmoit u la ong ba ka jingleit ïakynduh ïa u Myntri Rangbah ka jylla Conrad K Sangma ka dei ban buddien ha kaba ïadei bad ka jingdawa ban phah pynbeit thymmai noh ïa ka Reservation Policy jong ka jylla.
“Ka jingïakynduh ka long kaba sngewtynnad haba u Myntri Rangbah u la pyntip ba ka sorkar ka la pynsted ïa kane ka kam bad kaba sah mynta ka dei sa tang ban rai ïa u Chairperson jong ka committee," la ong u Bah Ardent haba ïakren bad ki lad pathai khubor.
U la ïathuh ba ka sorkar ka la pynpaw ba kam kwah ban leh kyrkieh ïa kane ka kam namar ba ka dei ka mat kaba eh bad kam dei ka mat kaba jem.
Kumta ka VPP ka kwah ban ailad ïa ka sorkar ba kan pyntyllun ïa ki kam.
“U Myntri Rangbah u la pynpaw ba mynta kaba sah ka dei sa tang u Chairperson bad ki la paw ki kyrteng kaba kin ïa pyrkhat ba kin thung kum u Chairperson.
U Myntri Rangbah u la pynpaw ba kan shim por sa 2 ne 3 taïew ban thaw ïa ka Committee bad thung ïa u Chairperson bad ngi sngew ba kane ka jingïakynduh ka jong ngi ka long kaba jop," la ong u Bah Ardent.
Haba kylli, hato ka VPP ka hun ba ha ka Expert Committee yn thung ruh da ki briew kiba na shabar, u Bah Ardent u la ong, “Naduh ka sngi kaba nyngkong ngi la ong ïa ka sorkar ban thaw ïa ka Expert Committee, ngi ngim kwah ba ka VPP kan shim halade ïa kata ka lynti baroh ban batai nadong shadong kumno ban pynkylla ïa ka Policy bad dei na kata ka daw ngi tyrwa ïa ka sorkar ban thung ïa ka Expert Committee".
“Ka jingïakren ka jong ngi bad ka sorkar ka long ban thaw ïa ka Expert Committee ba kan pynbeit thymmai ïa ka Reservation Policy bad ka mat kaba ngi kham kwah ka long ban ïakren halor ka jingbhah hapdeng ka jong ngi bad ki Garo na kane ka 40:40 kaba ngi la kren bad ngi la ai jingmut ba ka dei ban long katkum ka jingdon paid," ong u Bah Ardent.
Ha kawei pat ka liang, u Bah Ardent u la ïathuh ba ha kane ka jingïakynduh ïa u Myntri Rangbah, ka VPP ka la ïoh ruh ban ïakren ha kaba ïadei bad ka jingpynmih hukum ka Deputy Commissioner ïa ka jingpynjari ka kyndon 144 CrPC kaba la bthah ïa ki dukan ha nongbah Shillong ba ki dei ban khang noh ha ka por 10 baje mynmiet bad ka VPP ka la pynpaw ba ka sorkar ka dei ban pynkylla noh ïa kane ka hukum.
Nalor kane, ka VPP ka la ïoh ruh ban pynsngew ha u Myntri Rangbah halor ka jingkiew dor ki mar bam khamtam eh u khaw, ka jingkiewdor ki mar rep, ka jingpyntreikam ïa ka Load Shedding kaba la ktah jur ïa ki paidbah.
“Ngi sngewtynnad ba na ka liang u Myntri Rangbah u la kular ban shimkhia halor kine ki mat kiba ngi la ïoh ban pynsngew," la ong u Bah Ardent.
Ka kynhun ki paid Karbi ryngkat bad ki pulit ka Assam ha ka Sngi Balang ki la wan hiar bad jynrat naphang haduh 800 tylli ki dieng kiba la thung dang shen ha ka shnong Lapangap.
U Waheh Shnong ka Lapangap, Bah Deimonmi Lyngdoh u la ïathuh ba kine ki dieng ki dei kiba la ai da ka Meghalaya Basin Development Authority (MBDA) lyngba ka Japan International Cooperation Agency (JICA) na ka bynta ban pynjyrngam ïa ki lum ki wah kiba la syllen ha kane ka shnong.
U la ong ba ki paid Karbi ki la wan ha ka por kumba 12 baje mynsngi bad jynrat naphang ïa kine ki dieng kiba thung dang shibnai mynta.
U la ong ba ki la thung haduh 21,000 tynrai dieng ha ka jaka ba la tip kum u Lum Moo Pyrdet Pynthor.
Kumta na ka liang ka dorbar shnong ka la pyrshah jur ïa kane ka jingwan thombor ki paidbah Karbi shapoh shnong poh thaw tang na ka bynta ban ïoh kyntur pud sha Meghalaya.
Halor kane ka jingjia, na ka liang ka shnong Lapangap ka la ujor sha u Deputy Commissioner ka West Jaiñtia Hills, Bah BS Sohliya ha ka Sngi Palei ban kyntu ïa u ban shimkhia bad tuklar ïa kane ka jingwan thombor jong ki Karbi.
U Symbud Myntri Rangbah, Bah Prestone Tynsong u la ai jingkheiñ ba ka Jylla ka duna pulit kumba 2000 ngut bad shen yn bud sa ka wat ba-ar ban pynrung kam pulit khnang ban pyndap ïa ki kam ba thylli.
U Bah Prestone uba peit ïa ka tnat pulit ka Jylla, u la ong ba ki don palat 1000 ngut kiba dei ban shah thungkam pulit noh hadien ba ki la shahjied, bad shen yn thungkam noh ïa ki.
Hadien kane yn bud ruh sa ka jingpynrung kam pulit ha ka wat ba-ar bad ka jingkhot pynrung kam kan long kumba 1500 ne 1600 ngut kaba la dei ban leh bad sahteng mynta la bun snem.
U la ong ba ka jingduna pulit ka pynlong ïa ka tnat ban duna briew wat ban pahara ha ki jaka kiba donkam khamtam ban shngaiñ ki paidbah.
Kumta u la ong ba lada ai jingkheiñ kyllum ïa ka jingduna ki pulit ha Jylla, ka jingduna ka long ym duna ïa ka 2000 ngut ha kaba la donkam ban pyndap noh ïa ki kam ba thylli kham kloi katba lah.
Ha ka step jong ka Sngi Palei, ki pulit ka thanat Mawlai ki la leit ban tam noh ïa ka metiap jong uwei u briew bad u thyrnia injek ba la dung ha kti kaba la thiah lyngktar ha lum jingtep jong ka shnong Lummawnei, Mawlai.
Katkum ka khubor ba la ïoh, ki pulit ki la ïathuh ba ïa kane ka metiap la lap nyngkong da ki nongshong shnong ka thaiñ kiba la pyntip noh mar mar sha ki pulit ba kin wan leh ïa kaba donkam.
Na ka liang ki pulit ruh mar ïa ïoh jingtip ki la hiar ban tohkit ïa ka jingjia bad ruh ban pynkit noh ïa ka met sha ka jaka buh metïap ha Shillong Civil Hospital na bynta ban pyndep ïa ka ‘post mortem’.
Nalor kane, na ka liang ki pulit ki la pyntip ba ïa une u briew la tip kyrteng da u Vicky Lyngdoh Lyngkhoi, kurim jong ka Kong D Marbaniang na Mawlai Nongkwar Block 13.
Une u briew u don hapdeng ka rta ba 30 haduh 40 snem.
Tat haduh ba thoh ïa kane khubor ym pat shym la lah ban pynthikna ïa ka daw jong ka jingïap.
Ka kynhun ïalehkai Indian Super League (ISL) ka NorthEast United FC ka la pynkhreh ban soi ïa u rangïalehkai shakhmat na Brazil u Ibson Pereira de Melo hadien ba u la long uba laitluid ban leit ïasoh sha kano kano ka klob kaba u sngewbit.
Une u rangïalehkai shakhmat un long uba ar na kiba nabar ri ban wan ïalehkai na kane ka klob ha ka aïom ïalehkai 2023-23.
“Ka NorthEast United ka la nangjan ban soi ïa u rangïalehkai shakhmat na Brazil u Ibson Pereira de Melo na ka bynta ka aïom ïalehkai 2023-24," la pynpw ki khubor na katei ka klob.
Utei u rangïalehkai shakhmat u dei uba na Recife, Brazil.
U la sdang ïa ka kam ïalehkai phutbol na ka ACD Potiguar ha 2014 bad u la ïoh ban ïalehkai tang ar sien na kane ka klob.
Hadien u la pynïasoh sha ka kynhun ïalehkai second division ka Ethnikos Achna FC na ka bynta ka aïom ïalehkai 2013-14.
U la ïalehkai 25 sien na ka bynta ka Achniotes bad u la ïoh ban thep ar kol.
Hadien u Ibson u la mih noh na Cyprus ha u 2015 na ka bynta ban soi ïa ka kontrak bad ka Ayia Napa FC.Na kane ka klob u la ïoh ban ïalehkai 16 sien bad u la ïoh ruh ban thep shi kol.
Sa shisien pat une u rangïalehkai shakhmat u la leit phai biang sha Cyprus bad ha kane ka kynti u la soi bad ka klob first division ka Pafos FC.U la ïoh ban mihkhmat na ka Pafos ha ki 21 sien ïakhun bad u la ïoh ruh ban thep kol ha ka aïom ïalehkai 2015-16.
Ha kajuh ka aïom, une u rangïalehkai u la leit ïasoh sha kawei ka klob kaba na Cypriot ka Ermis Aradippou FC.U la ïalehkai 36 sien, katba u la ïoh ban thep 7 kol bad ïarap pynbuh saw sien hashwa ba un bteng ïa ka aïom ïalehkai 2016-17.
Hadien ba u la ïoh ban ïalehkai katto katne por ha Cyprus, une u rangïalehkai u la leit sha Portugal ha kaba u la soi ïa ka kontrak bad ka klob second-division ka CS Maritimo.
U Ibson u la ïoh ban ïalehkai 26 sien na ka bynta katei ka klob kaba na Portugal bad u la ïoh ban thep shi kol bad ïarap pynbuh lai sien.
Ha u 2019, utei u rangïalehkai na Brazil u la wan sha dewbah Asia bad ha ka sien kaba nyngkong u la soi na ka bynta ka kynhun ïalehkai Thai League 2 ka Samat Prakan City 2.
Ka Sorkar Jylla ka la shim ïa ka rai ban pynjlan noh ïa ka por ban khang ïa ki dukan bad jaka die jingdie ha ki katto katne ki jaka paidbah ha kane ka nongbah sha ka 11.30 mynmiet.
Kane ka rai jong ka Sorkar ka la wan hadien ba la mih ki jingkynthoh pyrshah ïa ka hukum kaba la pynmih da ka Deputy Commissioner ka East Khasi Hills district dang shen ha kaba la bthah ba baroh ki dukan bad jaka die jingdie ha surok ha nongbah Shillong ki dei ban khang noh ha ka por 10 baje mynmiet.
Haba kren sha ki lad pathai khubor hadien ka jingïalang jong ka Sorkar ha ka Sngi Palei, u Symbud Myntri Rangbah Bah Prestone Tynsong u la ong ba hadien ba la ïatai halor ka jinglong jingman ka suk ka saiñ bad halor ki katto katne ki sienjam kiba donkam ban shim, ha kaba la rai ban shah ïa ki dukan bad jaka die jingdie ha surok tang haduh 11.30 baje mynmiet, bad kam dei shuh tang haduh 10 baje mynmiet.
Ki jaka kum ha thaiñ Khyndai Lad sha Jail Road bad City Hut Dhaba yn nym shah palat ïa ka 11.30 baje mynmiet bad yn pynkhlaiñ ïa ka jingpahara ha kine ki jaka.
U Bah Prestone u la ong ruh ba ki jaka kum ka Urkaliar bad thaiñ Polo ruh la bthah ïa ki pulit ban pynkhlaiñ ïa ka jingpahara bad kine ki jaka ruh kim lah ban plie dukan katba mon palat ïa ka 11.30 mynmiet.
U Bah Prestone u la ïathuh ruh ba ka Sorkar ka dang peit kyrpang ïa ki jaka kum ki bynta jong ka Khyndai Lad, ka surok na Hotel Assembly ter ter sha City Hut shaduh Nan Polok, Quinton Road ban poi sha Courtyard by Marriott, ha kaba yn nang pynkhlaiñ shuh shuh ïa ka jingpahara bad pynbiang ruh ïa ka jingpynshai bad jingpynitynnat khnang ba kan long ka jingshngaiñ ïa ki paidbah kiba ïaid ba ïeng.
U Bah Prestone u la ïathuh ba la bthah ruh ban nang pynkhlaiñ ïa ka jingpahara khnang ba ki jaka kin long kiba shngaiñ ïa ki paidbah bad ki nongjngohkai kiba wan sha kane ka nongbah.
U la ong ba ka jingpynjari ïa ki kyndon aiñ kan treikam naduh ka por 11.30 baje mynmiet.
U Symbud Myntri Rangbah u la ïathuh ruh ba ka Sorkar ka la ïakren sani haba ïadei bad ka suk ka saiñ khamtam haba ïadei bad ki jingjia ha kine ki khyndiat sngi ha kane ka nongbah, bad u la bynrap da kaba ong ba ka shongsuk shongsaiñ kumba ka long mynta ka biang bad kam dei kaba sniew.
Haba kren halor ka shongsuk shongsaiñ bad ki jingjia kum ka jingshah thombor ka Thanat ha Laitumkhrah ha kaba la shahthang ki kali pulit bad ka jingshah kawang maw ka ïing jong ka Myntri Sorkar, u Bah Prestone u la ong ba kine ki jingjia ki dei ki bym lah ban pdiang.
Ki pulit ki la kem ïa kiba donkti bad ka jingtohkit ka dang ïaid shakhmat.
Namar kata, u la ong ba kum kine ki jingjia ym dei ban ailad bad ka aiñ kan sa shim ïa la ka jong ka bynta bad shen yn sa ïoh jingtip mano kita ki briew kiba don kti ha kane ka kam.
Ka jingpynkhyllem ïa ki katto katne tylli ki karkhana thang dewïong be-aiñ ha West Khasi Hills bad East Jaiñtia Hills da ka sorkar ha kine ki sngi ka la ailad ïa ka sorkar ba kan pynhiar mynsiem namar ka Meghalaya High Court ha ka Sngi Palei ka khlem pynmih hukum eiei ha kaba ïadei bad ka jingtih dewïong be-aiñ, jingkit ïa u dewïong ba la tih be-aiñ bad ka jingtreikam jong ki karkhana thang dewïong be-aiñ.
Mynta ka sngi, ka High Court ka la ong ba kan ap lai taïew bad ka sorkar ka dei ban ai ïa ka kaiphod halor kitei ki lai tylli ki bynta kiba kynthup ïa ka jingtih dewïong be-aiñ, jingkit ïa u dewïong ba la tih be-aiñ bad ka jingtreikam jong ki karkhana thang dewïong be-aiñ.
Ka jingbishar halor kine ki mat bad mukotduma kan long biang ha ka 8 tarik Nailar, 2023.
Dang ha ki khyndiat sngi, ka High Court ka la pynpaw ba kan jin da la bha ban aiti noh sha ka Central Bureau of Investigation (CBI) ba kan tohkit halor kitei ki mat.
Hynrei mynta ka sngi, ka High Court ka la pynpaw ba ka don ka lad ïa ki pulit ka jylla Meghalaya ba kin pan ïa ka jingïarap bad ka jingïatreilang na ki pulit Assam ban kem ïa kito kiba donkti ha kitei ki kam be-aiñ bad ha kajuh ka por, ban pynsangeh ïa ka jingshah pyndonkam bakla jong ki trai shnong kiba don ïa ki par dewïong kiba rit ha ki briew kiba sah sha kiwei pat ki jaka.
Ka High Court ka la ong ba ka sorkar ka dei ban pan jingtip na ki nongmudui mukotduma pyrshah ïa kitei ki kam be-aiñ ïa ki kyrteng jong kito ki ‘kingpin’ kiba donkti ha kine ki kam bad ban pan jingïarap ruh na ki pulit Assam ban thwet bad kem ïa ki.
Nalorkata, ka High Court ka la ong ba ka paw ba ki trai par dewïong kiba treikam ha kane ka jylla ki dei kiba rit ba ria bad ïa ki kam ki jam baroh la pynïaid da ki ‘kingpin’ kiba lah ban ym dei kiba don ha kane ka jylla.
Namarkata, ka la ong ba kham hashwa ka la pynpaw ba ïa ka jingtohkit halor kine ki kam be-aiñ lah ban aiti noh sha ka CBI.Ha kajuh ka por, ka High Court ka la ong ba ki pulit Meghalaya bad Assam ki dei ban pynthikna ba ki nongmudui ïa ki mukotduma kim dei ban ngat ha kino-kino ki jingma.
Kham hashwa, ka sorkar ka la pynpaw ba mynta ka la shim ïa ki sienjam kiba tyngeh ban teh lakam syndon ïa ka jingkit ïa u dewïong ba la tih be-aiñ bad ban pynthikna ba kan ym don ka jingshna thok ïa ki kot ki sla ban ïoh kit ïa u dewïong ba la tih be-aiñ da kaba pyni ba u dei u dewïong ba la ïoh na shawei pat.
Na ka liang ka High Court ka la ong ba ka sorkar jylla ka la kyndit na ka jingïohthiah bad ka la long kumne lehse hadien ba ka ïingbishar ka la pynmih ïa ki hukum dang shen.
Ka High Court ka la ong ba ka jingwanrah ïa kane ka mukotduma na ka liang ka ïingbishar ka long ban pynthikna ba ka sorkar jylla ka treikam kumba la hukum ka Supreme Court ba kynthup ka jingkhanglad ïa ka jingtih dewïong be-aiñ lait noh ka jingtih kaba long katkum ka juk saïan bad katkum ki kyndon ka Mines and Minerals (Development and Regulation) Act, 1957.
“Kumba ka paw mynta, ka sorkar jylla ka la shim ïa ki sienjam pyrshah ïa ki karkhana thang dewïong be-aiñ ha ka rukom kaba dei, bad namarkata, yn ym don ka jingpynmih ïa ki hukum bathymmai bad ka jingbishar kan long biang hadien lai taïew," la ong ka High Court.
Ki dkhot jong ka Jaiñtia Students’ Movement (JSM) bad ki nongshong shnong Khanduli kiba don palat 200 ngut ki la thom da kaba suk sha ar tylli ki shlem treikam kiba hakhmat duh ha Jowai kata ka DC ophis, Jowai bad ka ophis jong ka JHADC namar ka jingtlot jong ki bor pynïaid district bad tnat pulit jong ka West Jaiñtia Hills District.
Ka jingleit thom da kaba suk ïa kitei ar tylli ki shlem treikam ka long hadien ka jingïaid proseshon naduh Petrol Pump Wah Gate, Jowai lyngba ka surok bah Iawmusniang shaduh DC ophis ter ter shaduh ophis jong ka JHADC.Ha ka por ka jingïaid proseshon, ki dkhot ka JSM ha ka jingkyrshan lang ki nongshong shnong Khanduli kynthup naduh ki longkmie longkpa bad ki samla ryngkat ka jingrah placard ki la pyrta shla “MDC JHADC thiah sngi, DC down down, pynkynriah mardor ïa ka Tax gate, ka Khanduli jaka jong ngi".
Hakhmat ka khyrdop jong ka JHADC la pynlong ïa ka jingïalang lyngkot bad la ïoh ka jingkren na u Waheh shnong Khanduli Yooshida Nongspung, u Chairman shnong Khanduli N.Challam, ka Kong Darapbiang Mulieh longkmie Khanduli, u Pyrkhat Pyrphet, u working president JSM Western Region bad kiwei kiwei ki nongialam ka JSM.U Waheh shnong Khanduli u Yooshida Nongspung u la ong ka Dorbar Shnong Khanduli ka pynrem jur ïa u CEM ka JHADC bad ïa ki MDC namar ki dei ki MDC kiba matlah.
Ka Karbi Anglong Autonomous Council ka la pynïeng ïa ka khyrdop khrong khajna bad khanglad ïa ki nong Khanduli ban leit rep leit riang.
U la ong kat kane ka jingjia, hynrei kaba sngewsih ka long ba haduh mynta ka District Council ka dang ïohthiah, wat lada ka dei kata ka nongda ïa ka khyndew ka shyiap jong ka jaidbynriew.
U Waheh shnong u la ïaroh ïa u DC bad SP ka West Jaiñtia, kiba kloi ban hiar sha Khanduli bad ïakren ruh bad ki bor pynïaid District jong ka Karbi Anglong bad pynbiang ïa ki bor pahara ha ka shnong Khanduli bad ha kajuh ka por u la beiñ bad kynthoh ïa u CEM bad MDC ka JHADC ki bym juh ïohi syrngiew wat tang shisien ba kin hiar sha Khanduli bad kiwei ki shnong khappud haba ki nongshong shnong ki shah pyndik haka Assam.
Hadien ka jingïalang hakhmat khyrdop ka JHADC, ki nongïalam ka JSM bad nongshong shnong Khanduli ki la leit tur sa sha shlem treikam u DC ryngkat ka jingpyrta shla.
Yada la poi ha phyllaw ka shlem treikam u DC, hadien katto katne por u DC u la khot ïa ki katto katne ngut ki nongïalam shnong Khanduli bad ki nongïalam JSM ban ïakren sani halor kane ka kam.
Hadien ka jingïakren bad u DC, u waheh shnong Khanduli u la pynbna ban pynsangeh shwa shi taïew ïa ka jingïakhih namar ba u DC u la kular ban shimkhia katba lah halor kane ka kam.
U la ong shuh shuh ba lada ka jingkular ban shimkhia kam seisoh u la pynbna ban bteng biang ïa ka jingïakhih da kaba tyngeh.
U nongïalam ka Voice of the People Party (VPP), Bah Ardent M Basaïawmoit u la ong ba lada ka VPP ka ai jingmut ïa ka Sorkar te kan don jingmut aïu pat ban tyrwa thaw ïa ka ‘Expert Committee’.
Haba kylli halor ka jingkren ka Myntri ka tnat Aiñ ka Kong Ampareen Lyngdoh ba ki seng saiñ pyrthei kim shym la ai jingmut sha ka committee ne ka sorkar jylla lait noh tang ka KHNAM, u Bah Ardent u la pynshai “Ba ka pyrthei ka tip shai ïa ka nongrim kaba ka VPP ka ïeng bad ngi la ïakren bad u Myntri Rangbah ba balei kane ka mat ka mih shi mih.
"“Phi khmih lynti aïu na ngi, haba ngi la dep ong ban thung ïa ka Expert Committee, kaei ka kam jong ka Expert Committee lada ma ngi, ngi la ai noh ïa ki jingai jingmut.
Ka Expert Committee ka dei ban trei ïa la ka bynta ban pynbeit thymmai ïa ka Reservation Policy bad u Myntri Rangbah un sa pynshai halor kane ka bynta".
“Kam don jingmut ban kren ïa kajuh shi kajuh, ba ka VPP kam pat ai jingmut bad kam donkam ruh ban ai jingmut, hynrei kaba kongsan ka dei ba kane ka Expert Committee kan sdang ban pyntyllun ïa ki kam kumno ban khmih bniah ban pynbeit thymmai ïa ka Reservation Policy bad ngin sa peit ïa ka kaiphod jong ka Committee, la ngi dang donkam ne em ba ngin kren ne ngi la hun ïa ka jingpynbeit jong ka Expert Committee," la ong u Bah Ardent.
Ka Mawlai Sports Club bad ka Lumparing Sports Club ki la ïasam mar shi dor-thong (point) ha ka jingïalehkai kaba khatduh jong ka Group-B ha ka Women’s League 2023 ba la pynïaid da ka Shillong Sports Association.
Kane ka wan jia hadien ba ïakhaid mar 3-3 kol, katba ka Laitkor SC ka la pynliem noh ïa ka PFR Football Academy da 3-1 kol ha ka sngi Thohdieng ha madan Third Ground, Polo.
Ka jingïakhun hapdeng ka Mawlai bad ka Lumparing ka la long kaba ïakhaid bha ha ka rukom ïalehkai naba ki la lah ban pyni ïa ka sap ïalehkai ba kyrpang.
Wat la ka Mawlai ka la ïalehkai tang shiteng madan, pynban kam shym la lah ban thep kol.
Hynrei da ka jingïakhun tyngeh ki ’thei ïalehkai ka Lumparing ka la pynlong ban ïoh pynkhih jar ha ka minit kaba 25 lyngba ka Ïaphishisha Marbaniang.
Hadien shiteng kynta ka Mawlai ka la lah ban pynphai kylla lyngba ka free-kick ba la shut da ka Baiarkynti Mylliemngap ha ka minit kaba 33 na ka bynta ban ïakhaid mar shi kol.
Hadien ba la bteng biang ïa ka jingïakhun jong ka kylla miet, ka Mawlai ka la pyrshang ban ïakhun tyngeh ha kaba ka la ïoh ban thep ïa ka kol kaba ar lyngba ka Da-aijinsuk Basaiawmoit ha ka minit ba 41.
Tang hadien shi minit ka Lumparing ka la lah ban pynïakhaid kylla lyngba ka Chibasal Sangma.
Ka Mawlai kaba long ruh ka kynhun ka bym pat shah rem ha baroh ar tylli ki aïom ïalehkai jong ka Women’s League, ka la ïoh biang ban thep ïa ka kol kaba lai lyngba ka Marbarin Nongrum (57′) hadien ba ka jingïarap pynbuh bol da kawei na ki para nongïalehkai.
Ha ka minit kaba 70 ka Ïaphishisha kam shym la lah ban pynurlong hadien ba ka ïoh ban shut ïa ka bol bad ka la leit dei na diengkol.
Hynrei hadien shi minit ka Catherine Kharkongor (70’+1) ka la lah ban pynphai kylla na ka bynta ban pynlong ïa ka Lumparing ban ïakhaid mar 3-3 kol.
Da kane ka jingïakhaid ka la pynlong ïa kitei ki kynhun ban ïaryngkat mar 13 dor-thong (point) na ki san sien ïakhun.
Hynrei ka Mawlai ka la ïoh ban lamkhmat lyngba ka jingïapher kol da ka jinglah thep kol ïa ka Lumparing kaba la hiar sha ka kyrdan ba-ar.
Haba phai sha kawei pat ka jingïakhun kaba la long kham hashwa, ka Laitkor ka la ïoh ban thep kol nyngkong lyngba ka Tracy Rympei ha ka minit kaba 6 bad ïa ka kol ba ar la bynrap da ka Ïaraplang Nongrum ha ka minit kaba 13.
Ha ka minit kaba 23 ka Rympei ka la pynbud biang ïa ka kol ba ar na ka bynta ban pynlong ïa ka Laitkor ban tam da 3-0 kol.
Wat la ka la shah thep haduh 3 kol, hynrei ka PFR ka la ïakhun tyngeh ha ka kylla miet bad ka la ïoh ban pynphai kylla shi kol lyngba ka Elviorika Sohklet (57′) ha shwa ba kan mad ïa ka jingshah rem.
Lyngba kane ka jingjop ka Laitkor ka la ïai bat ïa ka kyrdan ba hakhlieh ha kaba la kamai 15 dor-thong (point), katba ka PFR ka la wan ba-ar da kaba kamai 12 dor-thong (point) na ki san sien ïakhun.
Kumta ka Laitkor kan ïakynduh semi final pyrshah ïa ka Lumparing bad ka Mawlai ïa ka PFR.Ïa kine ki jingïakhun semi final yn pynlong ha ka 24 tarik mynta u bnai ha SSA Stadium kaba ha First Ground.
Ki saw tylli ki jingïalehkai kiba dangsah kin bteng biang ha ka Lah Sngi U Blei ha kaba ka Maw U-Tieng SC kan ïakhun pyrshah ïa ka Ïasnohktilang Madanrting FC (Group-B) ha ka por 2:30 noh phai sngi, katba ka Umpling SC ïa ka Lawei Smit SC (Group-A) ha ka por 4:15 janmiet.
Ka Bengaluru FC ka la thung ïa u rangïalehkai barim ka ri, u Renedy Singh kum u Assistant Coach na ka bynta ka jingïateh soskular kaba lai snem, la pynbna kane ka klob.
U Renedy, uba dangshen u la bat kum u Assistant Coach bad kum u coach ba shipor ha ka East Bengal, un ïadon bynta hapoh ka kynhun jong u Simon Grayson na ka bynta ka aïom ïalehkai 2023-24.
“Nga sngewkmen eh ban ïadon bynta bad kane ka kynhun ha kane ka jingïaid lynti kaba thymmai.
Kane ka klob ka don ïa ka rukom treikam kaba biang bha ha ka ban pynïaid phutbol hapoh ri India, bad nga da thrang eh ban ïai bteng ban ïadon bynta ha ki snem ki ban wan," la pynpaw u Singh, hadien ba u la lah ban pyndep ïa ki jingdonkam baroh na ka bynta kane ka jingïateh soskular.
U Singh, uba la long u rangïalehkai uba tbit ha ka kam ïalehkai ha ki por kiba la leit.
U la ïalehkai na ki klob kum ka East Bengal FC, Mohun Bagan bad ka Shillong Lajong nalor kiwei pat ha shwa ban un shongthait noh ha u 2015.
Kum u kapten barim jong ka kynhun ïalehkai ka ri, u Singh u la ïoh ban ïalehkai 72 sien na ka bynta ka ri India hapdeng u snem 1998 bad 2011.
U la ïadon bynta ruh bad ka kynhun kaba la khur ïa ka nam lahduh ha ka SAFF Championship (2005, 2011), Nehru Cup (2007, 2009) bad ka AFC Challenge Cup (2008).
Utei u rangïalehkai barim na Manipur u la don bynta ruh bad ka kynhun ïalehkai ka ri ha ka AFC Asian Cup 2011.
“Ngi sngewkmen eh ban wanrah ïa u Renedy sha ka klob ka jong ngi, namar u long u rangïalehkai uba tbit bad ruh kum u coach.
Ka jinglah ka jong u kan ïarap ban sei ïa ki rangïalehkai phutbol kiba kynsai na ka bynta ka Bengaluru FC, te kumta nga pdiang sngewbha bad nga kyrmen ba u lah ban pynïaid ïa ka kam kaba la pynkhamti ha u," la ong u Director of Football jong ka BFC u Darren Caldeira.
Hapdeng u 2015 bad 2016, u Singh u la shimti kum u Assistant Coach ha ka FC Pune City ha shwa ba un leit shimti ïa ka NEROCA FC kum u Head Coach ha u 2019.
Hadien ba u pynïasoh sha ka East Bengal kum u Assistant Coach ha u 2020, u la shah thung ruh kum u Coach ba shipor na ka bynta ka aïom ïalehkai 2021-22.
Ka Mookyrdup, Mupliang bad ka Royalpole Mihmyntdu ki la khur ïa ka jingjop ha ka lympung ïalehkai 3rd Division Football Tournament na ka bynta ka 3rd Adelbert Laloo Memorial Trophy ba la pynïaid da ka West Jaiñtia District Sports Association.
Ha ka jingïakhun kaba la long ha ka Sngi Thohdieng ha Kiang Nangbah Stadium kaba ha Jowai, ka Mookyrdup ka la pynliem noh ïa ka Sohmynting Dongnein da 5-0 kol.
Ïa ka kol kaba nyngkong la thep da u Missile Bareh ha ka minit kaba 13.
Kane ka kynhun ka la ïoh ei shi kol na ka daw ka jingbakla thep hi u rangïalehkai ka Sohmynting u Samson Lyngdoh (34).
Ka Mookyrdup ka la ïoh ban thep biang sa ar kol lyngba u Dennis Passah ha ka minit kaba 39 bad u Nidaiar Kamar ha ka minit kaba 68 na ka bynta ban khur syndon ïa ka jingjop.
Ka Mupliang ka la pynliem noh ïa ka Khliehmyntdu Neinchnong da 3-2 kol.
U Byforcestar Dhar u la ïoh ban thep ar kol ha ka minit kaba 37 & 70+2 bad ïa kawei pat la thep da u Kermi Dkhar ha ka minit kaba 56.
Na ka liang ka Khliehmyntdu Neinchnong ka la lah ban pynphai kylla ar kol lyngba u Fivestarson Shylla ha ka minit kaba 45 & 70+4.
Ka Royalpole Mihmyntdu ka la pynliem ïa ka Samaro da 4-1 kol.
Ïa ki kol jong ka Royalpole la thep ar kol da u Pynshailang Shullet ha ka minit kaba 2 & 6 bad u Leirangki Papang ha ka minit ba 12 & Bankerlang Shylla (19).
Katba ïa ka kol jong ka Samaro la thep da u Deibor Bareh ha ka minit kaba 51.
Haba phai sha kawei pat ka jingïakhun hapdeng ka Umshangiar bad ka Pateiñki Sabah ki la ïasam mar shi dor-thong (point) hadien ba kim shym lah ban thep kol haduh kaba kut ka jingïalehkai.
Hadien ka jingpynkulmar jingmut ïa ki nongshong shnong, nongleit nongwan, nongdie jingbam bad trai dukan ha sor Shillong, ki bor distrik ka East Khasi Hills ha ka Sngi Palei ki la pyndem da kaba pyndam bad pynthymmai ïa ki hukum ba ki la pynmih.
Ha ka banyngkong, la weng noh ïa ka hukum ba la pynmih ha ka 10 tarik Naitung, 2023 kaba ïadei bad ka jingphah khang ïa baroh ki dukan kiba don ha sor Shillong shwa ka 10 baje mynmiet.
Ha ka ba ar, la pynsangeh shwa shipor ïa ka hukum ban phah ïaid pud sngi lane kata ka ‘Odd-Even System’ ïa ki kali kamai.
Kane ka dei ka hukum ba la pynmih naduh ka 1 tarik Jylliew, 2023, hynrei kaba la sdang ban pyntreikam naduh mynne ka sngi kaba la wanrah ïa ka jingkulmar jingmut bad ka jingpyrshah na ki nongñiah ïa ki kali kamai.
Lah ban kdew ba kitei ki hukum ki la pynlong ïa kiba bun ba lang khamtam kiba shah ktah kum ki nongdie dukan bad nongñiah kali ba kin pyrshah.
Na ka bynta ki dukan, ki bor distrik ki la pyntip ba yn shah ban plie tang haduh 11:30 mynmiet ha ki katto katne ki jaka bad kam dei shuh na ka bynta ka sor Shillong baroh kawei.
Ki dukan kiba don harud surok Assembly Hotel shaduh Nan Polok na ka lynti Oakland, Polo Hills baroh kawei, Urkaliar, Quinton Road, bad na Eee Cee Restaurant shaduh sha ka Petrol Pump ba don ha Jail Road ki lah ban plie tang haduh ka por 11:30 mynmiet bad kane ka la treikam naduh mynta ka miet hi.
Ha ka por mynstep bad mynsngi, ka sor Shillong ka la sakhi ïa ka jingpyrshah ki nongñiah kali kamai hajan ka Shillong Civil Hospital hadien ba ki pulit ki la pyntreikam ïa ka hukum ban phah ïaid pud sngi ïa kine ki kali na Kachari Point sha Khyndailad bad Motphran.
Ki nongñiah kali kiba la bitar ki la bat lut ïa kiwei pat ki kali kamai bad pynsangeh ïa ki bad la phah hiar ruh ïa ki nongshong kali.
Hynrei ha ka por janmiet, ki bor distrik ki la pyntip ba la pynsangeh noh shwa ïa ka jingphah ïaid pud sngi.
Kano kano ka rukom leh jong ngi ki briew ka don beit ka jingsniew bad ka jingbha.
Kiba ai jait kpa ki don bun kiba kit khunrei, kiba ai jait kmie ruh ki don bun kiba kit khunrei.
Balei kane ka kit khunrei ka kynrei ha ngi ki Khasi, ka daw lehse namar bun ki longkpa kiba ïap shiteng por.
Kumta ki longkmie ki hap kit khunrei.
Kumjuh kiba ai jait kpa bun ki longkmie kiba kit khunrei namar ki longkpa ki ïap khlem pat dei por.
Kane ka jia ha baroh ki jaitbynriew bad ym tang ha ngi ki khun Khasi khara.
Kumta ka sang ka ma ruh ka don beit ha baroh ki jaitbynriew ha satlak ka pyrthei.
Ka sang ka don ha kano kano ka jaitbynriew ruh.
Ka ïaleh markynti ruh ka don ha baroh ki jaitbynriew ka pyrthei.
Haba phai sha ka ktien U Blei ruh ka don kumba ïa bna kylleng ba don ka jingshong sang hapdeng jong phi bad kat kata ka jingshong sang kam ju don wat hapdeng ki Jentil ruh, ba uwei u la ioh ia ka tnga u kpa jong u (I – Korinth 5 : 1).
Kumjuh ka la jia ha kita ki khun kynthei u Lot baroh arngut ki la pun-khun na u kpa jong ki hi (Jenesis 19 : 36).
Te ha ngi ki Khasi kiba ai jait kmie ruh ka don beit ka jingshong sang.
Kam dei ka jingkynnoh ne phareb ba ka ai jait kpa ka ialam sha ka sang ka ma.
Namar ka ai jait kmie ruh ka don beit ka shongsang.
Ki tymmen Khasi mynshuwa ki ong haba phi shong sang to sumar ioh un pom u pyrthat bad un dait u khla.
Kane ka pyni ba ka don beit ka shong sang ha man ki jaitbynriew.
Hynrei wat la ngi im hapdeng kine ki jingkylla to ngin kit khia pat ba ka kamram jong ka kmie u kpa ia la ki khun kan long kaba janai khnang ban pynmih ia ki khun kiba bit ban long ki nongshong shnong kiba lah ban tei ia ka ïing ka sem, ka imlang ka sahlang bad ban ïada ïa ka ri Khasi Jaintia, ïa ka ït ka hima bad ka shnong ka thawKa kmie kaba stad ka kha ïa i khun katkum ka jingthmu, ka plan bad ka jingshemphang jong ka.
Shwa ban kha ka la dei ban buh jingkylli halade kumno ban pynlong briew IA ITA I khun ba kan sa kha.
Ha shwa ban kha ïa ki khun, ka kynthei ka don ka bor ban pynim bad sumar ïa la i khun ne ka don ruh ka bor ban pynduh pyndam noh ïa i shwa ba in wan long briew sha kane ka pyrthei.
Kumta i khun ba la kha i long ka jingai sngewbha jong ka kynthei ka ban long ka kmie bad ka nong sumar ïa ita i khun ba ka la pun bad kit khyndai bnai ha ka kpoh jong ka.
Dei ka kmie ka ban hikai ha ita i khun kumno ban heh ban san ha ka niam ka rukom, ka riti ka dustur ba la buh da ki longshuwa man shwa jong ngi ha kano kano ka ri jong ka pyrthei khnang ba ita i khun ban sa wan long briew in ïaid ha kata ka lynti ban btin da ka kmie bad u kpa jong i bad in heh in san ha ka tipbriew tipblei.
Ym don ba lah ban ïaid lait na kane ka riti ka dustur u mynba rim ha kano kano ka jaitbynriew bad shisien ba lah iaid lait, na kata ka lynti ba la buh ban hikai ïa ki pateng ban wan.
Ki don shibun ki maw jynthut ha ka jingim namar ki ong lah kylla lieng ne lah leh khyllah,kane ka jingleh khyllah na ka liang ka kmie na ka bynta ban hikai ïa la ki khun, ka pynshitom sat ïa ki khun ban ïaid ryngkat ha ka imlang ka sahlang.
Bad phin shem barabor ba ki khun ba la pynbor da ka kmie u kpa ban ïaid lait na ka riti dustur ha ka imlang da kaba leh khyllah ha ka bam ka sa, ka ktien ka thylliej, ka riam ka beit bad kumta ter ter, kine ki khun ki kylla bitar (stubborn) bad im ka jingim kaba khim ha ka jingim ba man ka sngi.
Kumta, ka kamram ka kmie ban sumar ïa i khun ka long ban ïaid ryngkat bad ka riti ba ka la ioh pdiang na ka pneh ka kmie jong ka ne na la rympei bad kane ka kamram ka sdang naduh ba la kha ïa i haduh ba in da long briew man briew, la phi don ha kano kano ka kyrdan long briew man briew, la phi long uba duk ne uba riewspah ne phi don ha sor ne ha nongkyndong, phi dei u Khristan ne u Hindu ne Musalman ka jingsumar bad ka jinghikai naduh ba ki dang rit ka long ka kamram kaba kongsan.
Namar, ka imlang ka sahlang mynta ka la pun da ka jingthala suda kat shaba phai (the present society is pregnant with vice and virtuous).
Ki longkmie kiba sah ha Shillong, ha Sohra, ha Nongstoiñ, ha Nongpoh, ha Jowai bad ha ki khap sor ki jynjar namar ki khun ba la heh ki ïaid ha la ka mon jong ki.
Don napdeng kine ki khun kiba kyrni ha ka buaid, ka shang makia, ka jingdih drug, jingtah tattoo, jingdih kynja, bad kaba shyrkhei eh ka dei ka jingbyrngia ha ki kam thala kiba don kyrhai ha ka imlang ka sahlang.
Da ka jingïaid mon jong i khun na ka ïing bad ka tnum jong ngi, ngi shem ba ha lynti syngkien ngi lap ïa ki khynnah ba dang khie dang san, ki bam ki gutkha, ki raja khaini, ki kren ki ktien kiba sngewlehraiñ ban sngap.
Ha kti jong ki, ki bat ia ki mobile phone ba lyngknep bad ki set ia ki shkor da u earphone ha la ka jong ka pyrthei.
Kane ka dei ka dak jong ka pop ba shyrkhei kaba ki khun jong ka juk mynta ki im, kum kine ki khun kin don ha ïing ka long ka jingkit ba khia ia ki kmie ki kpa.
Bunsien haba phah jingphah ne kynto ban trei ia kano kano ka kam, ki ong ‘to mei’ lane ‘to pa’ bad ka shimpor da ki taiew ki bnai ban pyndep ia kata ka kam ryngkat bad ka jingpynkynmaw bunsien bunsien.
Hynrei ïa kane ngim lah ban shong kli kti bad kynnoh ia ki khun jong ka juk mynta ba kin ngat ha kane ka rukom im thala (easy life style), baroh ka pop ka leit sha ka kmie u kpa kiba pynheh pynsan ia ki bad ki bymlah ban buddien ïa ka iaid ka ïeng ba man la ka sngi ka jong ki.
Haba nga ong bud dien, kam dei ban bud dien kat shaba ki leit, hynrei bud dien myn miet mynstep, ia ka rukom kren ka rukom im ki paralok ba kumno u leit bad kumjuh ban peit pyrman ha ka thiah ka dem bad ka saiñ pyrkhat jong u ne ka khun.
Bad buddien ka mut ban synran ia ka jinglong mynsiem ïa (behavioral activity) kaba ki khun ki pyni.
Kumjuh ban pynlong ïa ki kiba smat ha ka kam ba la pynkhamti, ka kmie u kpa kaba buddien ia ki khun kam dei ban hun ba u khun u ong “Ngan leit bad ki paralok", Kane ka jingleit paralok man ka sngi man ka por ka ïalam jngai ïa ki khun na ka lynti kaba ki dei ban leit, kumta shim jingkitkhlieh halade ba ka jingïakynni paralok khlem ka thong ka long ka jingïasylla ha ki kam thala.
Buh barabor ïa ki khun ha ka thong jong ka jingim, ba kin don la ka kamram ban kit manla ka sngi la ka long kaba khia ne kaba sting ka shong ha ka jingim ba ka kmie u kpa ki don.
Namar kata – phi ka kmie u kpa to sharai bad bud dien ïa la ki khun ba phi la kha ha kane ka pyrthei, ba kin long:-* Ki Diengduh ba skhem jong phi ka kmie u Kpa.
* Ki rishot ba khlaiñ ha la ïing* Ki Riew peitngor ha ka imlang ka sahlangKi Diengduh ba skhem jong ka kmie u Kpa:- Bunsien haba ki khun ki la kynjoh ia ka rta ka jinglong khynnah samla, ki la poi ha ka aïom jong ka jingshah pynshoi.
Kane ka jingshah pynshoi ka wan na ki lok ki jor, kiba leit ba wan lang la ha skul pule ne ha jingbylla ki don ki lok kiba la kham heh kham sian ki pynbang pynbieit bad pynngop ia kito kiba shah ha ka lynti jong ki.
Haba la ngop ha kum kine ki riew shalak, ki khun ki ialeh ban buhrieh na ki kmie ki kpa ia kata ka jing-iakynduh jong ki shabar na la ïing.
Kim trei ban shong kai lang ban pynshngaiñ ia ka kmie u kpa hynrei ki ialeh ban phet jngai jngai na la ïing.
Haba ki wan phai sha la ïing ryngkat bad ka jingarsap ha ka dur, ki ialeh ba leit thiah noh.
Ynda ka kmie u kpa ki sneng ki pyni ïa ki, kim treh shuh ban bamja bad thiah noh bym don jaka shang shuh ba la miet.
Ha jingthiah ki tap op ia lade da ka nep, katba ka mobible jong ki ka thaba, ynda khie mynstep ki khreh ban phet noh na ïing.
Ki khun ba la leit pule lada ki don ka kmie u kpa kiba dang duna ha ka thoh iaka pule ki pynbieit shuh shuh ia ki na ka bynta ka pyrthei jingsngewbha lajong.
Bun bah ki kmie ki kpa ki bynñiaw bad jynjar trah haba ki khun ba ki la kha ki iaid ha la ka mon.
Hynrei don ruh ki kmie ki kpa kiba ioh ïa ki khun kiba long kum ki diengduh ba skhem ha ka jinglong tymmen jong ki kum kine ki khun ki pynsngewbha ïa la ka kmie u kpa, haba ki khun ki lah ban pynsngewbha ia la ka kmie u kpa na ka burom ka akor jong ki, ka ïing ka sem ka suk ka saiñ bad kine ki khun kim ju shah pynbieit hano hano namar ki ioh ia ka jingieit bad jingkyrkhu na la ka kmie u kpa la jong bad dei kine kein ki diengduh ba skhem jong ka kmie u kpa.
*Ki rishot ba khlaiñ ha la ïing:- Ki khun kiba iaid ryngkat bad ka kmie u kpa ha manla ka sien jam ki kylla long ki nongkit nongbah ia ka ïing ka sem, ki iohi ia ka jingduna bad ki pyndap ïa kaba duna.
Kine ki kylla long ki rishot ba khlaiñ jong ka ïing ka sem.
Ki Riew peitngor ha ka imlang ka sahlang:- Ha ka imlang sahlang phin shem khamtam ha ki jaka ba la ia khleh dkhar, ki khun kynthei Khasi jong ngi ki deng khadu, ki sam khmut bad ki kren kham bun da ka dkhar bad da leh sarong ba ki la ia khleh khawlang.
Kane kam dei ka jingshai hynrei ka dei ka jinglong mraw ha ka ri lajong.
Dei namar ba ki laitlan bad ka kmie u kpa kim buddien bad kim shakri ïa la ki khun ha ka riti dustur bad ban sarong ïa la ka jong.
Katba ki dkhar ba wan sah hangne ym ju iohi ba kin pyndonkam ïa ka jaiñ sem Khasi laitnoh ki khar Nepali katto katne kiba phong jain kyrshah na ka bynta ka jingbit jong ki.
Namar kata ka ri ka donkam ia ki khun kiba long ki riew peitngor ha kiei kiei kiba rit bad kiba heh kat kum ka bor bad jinglah jong ki ha baroh ki liang.
Peitngor ha ka liang ka khaïi pateng, ka pule puthi, ha ka liang ki kam bylla ne ka rep ka riang bad ri jingri.
Ha ka liang ka khaii pateng, katba u bar jylla u shong ha i dukan rit, kat nang mih ki snem u nang pynheh ia ka seng, hynrei ki khun jong ngi ki shong ha ki dukan baheh bad kham bun ki nang ran bad sa khang khyrdep noh namar ka seng ka la lut.
Haba ka kmie u kpa ki seng kam lajong, katba ki dang im ka kam ka bha, ynda ki la khlad noh na pyrthei, ia ka kam jong ki, ki khun kim nang ban trei namar kim ïahap jingmut ban ia trei lang naduh ba ki dang rit.
Hynrei ha ki khun kiba ïa kit lang ia ka khia ka shon jong ka kmie u kpa, lada ki sdang ïa ka kam ba la seng ka kmie u kpa, ki roi arshah bad nang khraw namar kim donkam ban sdang naduh tynrai, ki donkam ban pynheh ia ka seng kaba la don lypa.
Kum ka kam ri jingri lada bun ïa ka kam ba la seng da ki kmie ki kpa – khun kim donkam shuh ban shna sem, ne ban seng thymmai ia ki jingri namar ki la don lypa ha iing, kane ka long ruh ka nuksa ban apply kumjuh ia kiwei de ki kam la jong.
Kum ki riew peitngor ha shnong ha thaw: Ki khun ba la pdiang ia ka sneng ka kraw na la ïing kin ym shah thied ban ngop ha ka bamsap bam pong kumba shah thied ki syiem bad Myntri jong ki hima ba don ha khappud.
Namar u mynder na shiliang pud um lah ban kner ia ka jaka sha shiliang pud, palat ïa u pud u sam, khlem da leit die bad tyrwa dalade na ka bynta ban ioh pisa.
Ka jingkynnoh ba la shim u khar Bangla , u khar Assam, ne u khar shipai ia ki jaka puta ba don ka kylleng ka sor bad ha khappud kam don nongrim ei ei, namar dei ki trai lum trai khyndew ryngkat bad ki rangbah kur / ki rangbah shnong ba don seal kiba bynda khyndiat pa khyndiat na ka bynta ka jingdonkam la jong.
Kum ban shu pyni noh khyndiat, phin lap ha thaiñ Nongrah parmaw la don ki ïing mane Lurshai , don sa ki “Baptist church na Thangkhul" kiba wah sarong ia ki Notice board ban tei jaka shong jaka sah.
Lada leit sa ha thaiñ Majai don ki Manipuri basti, naïa basti ki jaka mane Blei man la ki jaka, don sa ka new Majai, bad ka khaii pateng la dap da ki bar jylla, bar ri.
Kane ka dei namar ba ngi iohthiah lyngngai ha ka wad jingsuk, kumta ngim salia ban peitngor ha ka imlang sahlang.
Ka khaïi ka pateng ka dei ka budlum jong ka ri, lada ki trai jylla kim treh ban bat lakam, baroh ka jingiohnong ka leit lut shabar bad ngin shu long tang kum ki nongthied ha ki kam baroh.
Ha Ïewduh, man ka sngi ki dukan Khasi ki la nang jah noh bad mih ki dkhar ban die bad leh trai ha kine ki dukan ba ju die ki Khasi.
Hooid, ngi Donkam ka jingïakhleh bad kiba nabar hynrei haba ngi khlaiñ ka bor synshar ka jingïatylli bad ka jingstad ban ïa khun (competition) ha baroh ki liang, ngin ïai long ki trai ha la ri la jong.
Ban peitngor naduh iba rit baria bad ban ym long lang kñia ha la ri la jong.
Da kaba ïa khlehlang bad ki bar jylla ngi ioh shibun ki buit ki sap kiba bha kiba ai jingmyntoi ïa ngi ha ka jingïadei kaba man ka sngi.
Don ruh shibun bah ki buit sniew ba kine ki bar jylla ki don hynrei shim ia kaba bha bret ïa kaba sniew.
Wat la ym lah ban khang ïa ka jingwan kiba nabar hynrei ngi don shibun ki atiar ban khang ia ka khaii pateng bad ïa ka jinglong trai ïa ka bri ka khyndew, ki aiñ iada ki don, hynrei dei ka jingwad jingsuk bad ka mynsiem jaipdeh, mynsiem sngewheh bad sarong kaba ai lad ïa kine ki bar jylla ba leh rit bad ïai shah ban shuh khlieh ha ka ri jong ngi.
Lada phah ïa ki khun jong ngi ban die alumuri ha khmat Nan Palok ne ha Phan Nonglait Park, bad Motphran kin ong “shish ka kmie bieit kaba phah ïa ka kam kaba pynlehraiñ," hynrei u mama u ïeng shwa marwei, hadien shibun wan sa arngut bad ter ter ki ïeng phra khyndai ngut ban kamai ja kpoh na kane ka kam khleh bam rneng ba ki nongleit nongwan ki bam  byrngia, ki ioh ban phah skul ïa ki khun sha foreign bad ki ioh ban shna ïing bangla sha la shong.
Katno ka pynkthang ïa ka mynsiem ban iohi ba ki khynnah samla Khasi bad ka riam ba i phuh, ba ki ïeng jawdud masala katba u dkhar pat nang phuh syep ka khlieh ban ioh pisa nokot da kaba kamai da ki hajar shi sngi.
Khnang ban pynlong ïa ki khun ba kin long kiba peitngor ha ka imlang ka sah lang ka kamram jong ka kmie u kpa ka long kaba khia.
Hynrei bun bah ki long-kmie long kpa tang ka nam (parents by accident) bad bun u kpa u bret noh ïa la ka kamram ba khia na ka bynta ki khun ha ka kmie ba kan kit marwei ïa ka lyngkor.
Don ki rangbah ba wan wad khun ynda ki khun ki la heh ynda haba u la kdang ka ïaid kai thra bad iaid pathar ïalade bad sngewthuh ba un sa tymmen noh, namar kito ki kha saw kiba ju ïa muja bad u kim treh ban iohi ba u long uba tlot bad ba pang.
Kumta ki ïehnoh ia u ha ka por ba une u Rang – dakaid – kynthei u donkam ïa ka jingïarap jong ki.
Kum kine ki jait Rangbah ki long ki nongpynjot ym tang ïa ki khun bad ka tnga la jong hynrei u pynjot ïa ki khun jong kiwei kiba ïa muja bad u.
Ha ka jaka ban shim ia ki khun kum ki lyngkor ba khia la jong u leit ban shong bad ka khun jong kiwei pat kiba ïa ryngkat rta bad ki khun la jong da kaba buhrieh ïa la ki khun na ka jingim jong u.
Kumta kine ki jait Rangbah ki duh noh ïa ka iktiar kum u kpa bad kim lah da lei lei ruh ban pynehrngiew ia ka jaitbynriew.
Ha kane ka liang ngin sngew sammut ba ka kmie u kpa ba la kham don kham em bad ba kham heh spah jong kine ki khun ki dang wan ïalam nongbylla da u dkhar, ban trei ha dukan ha kar khana ban shna surok bad ban thaw ïing, ki khun pat ki dang leit beh bar jylla.
Kumta ka jingpeitngor na ka liang ki khun ka long lehnohei namar hap pyllait noh ha la iing lajong bad shwa ba khynra bar jylla kin hap bthah ïa ka kmie u kpa ban pynrieh shwa ïa ki nongtrei la jong.
Ka jingai spah ha kane ka liang kan buh jingeh ïa ka lawei jong ki khun la jong.
Donkam ka jingpeitngor, ban kyndat shiliang ïa kane ka umsaw kaba ïai tuid sha kane ka ri kaba pynkylla ia ka tip thuh bad ka pyrkhat pyrdaiñ jong ki khun da ki seng long kmie bad ki rangbah ban ïada ia la ka ri la jong da kaba sdang na la rympei.
Haba ka kmie u kpa ki don ki khun kiba la heh la san bad ki bym lah shuh ban sneng ban pyni, kim tip shuh ki khun jong ki shano ki wan shano ki leit.
Ha kum kane ka por ki kmie u kpa ki dei ban pan jingïarap na ki longsan ki rangbah ha dong ha shnong bad ha iingmane ban buddien ia ka iaid ka ieng khnang ba kin lait na ka jingtyllep ka pap ka sang ban shah pynbor ban leh ïa ki kam sniew.
Khnang ban lait na ka jingkit kaba khia pashat lem ha ki riew Rangbah kiba don sawdong jong phi ïa la ka jingeh, namar katba phi dang buhrieh ïa ka kam poh ba ki khun jong phi ki leh katta ki khun dakaid ki nang rieh ha ka syrngiew jong phi bad pynlong mraw ïa phi, lada phi ïalap ia riew ïa ka jingeh ba phi don namar ka jingleh ki khun phin ym kit ïa ka pap tang marwei hynrei phin long kaba laitluid ha ka jingmut jingpyrkhat jong phi.
Kham bunsien, ngi sngew kumba ym don nongiohi ïa ki kam babha ne ba sniew jong ki khun ne ki pyrsa, kaba ki leh man ka sngi, bad lada don ba kylli, phi ïaleh ban buhrieh, kumba da ‘rabjot kane ka nang pynskhem ïa ki khun bad shim ba phi ïashah ïa kiba kin leh katba mon.
To tip ba lada buddien tang 5 sngi la tip lut ki khun jong phi ki dei kiei ki dei ki soh pyut ne ki soh kynsai ha ka imlang sahlang.
Ia kane leh noh kloi ioh ki khun jong phi kin buh ïa phi ha ka jingeh kaba khraw na ka bynta ka pap jong ki.
Ha kane ka juk ba mynta ngi im ha ka pyrthei ba la shai, ha kaba ki digital bad electronic media ki synshar, ym tang da ki simple electronic applications hynrei da ki 3g bad 4g speed of media services.
La synshar ïa ka ïaid ka ïeng ka trei ka ktah da ka internet bad stallite, ym don jaka rieh hangno hangno ruh.
Kumjuh ruh ki social Media kum ka Fb, instagram Twitter etc etc.ki don kyrhai ban pyni ia ka rukom im ka ïaid ka ïeng bad ki paralok jong ki khun kiba follow bad unfollow ïa ki.
Kumta kam long kaba eh than ïa ka kmie u kpa kiba im sngi ban buddien ïa la ki khun ba la ieit bad shaniah ioh ka poi ka por ba ki khun jong ki ïa kiba ki kheiñ kum ki paro kin kylla long ki sohpdung jong ka jingim thala ha ka imlang ka sahlang.
Lada ngim lah kum ka kmie u kpa ban lum ïa la ki khun, ngin ym lah dalei lei ban ïada ïa ka dong ka shnong bad ka ri Khasi baieid jong ngi na u nongshun bad u poiwir uba tuid kum ka umsaw man la ka sngi.
Na ka por sha ka por bad jan ha man ki jingbishar ïa ki mukotduma kiba ïadei bad ka jingtih bad jingkit dewïong be-aiñ, ka sorkar jylla bad ka tnat pulit ki ju shah thalaiñ ha ban da biang ha ki nongbishar ha Meghalaya High Court.
Ym dei tang katta.
Wat ka High Court ka la dep ban pynpaw ba kam don jingshaniah ha ka tnat pulit jong ka jylla ba kan teh lakam ïa ka jingtih bad jingkhaïi tuh ïa u dewïong.
Lada kat ka High Court kaba dei ka ïingbishar kaba halorduh ha kane ka jylla kam don jingshaniah, sa ngi ki paidbah lei! Ngi sngewthuh ba ka High Court bad ki nongbishar kin ym bakla haba ki kynthoh ba kim shaniah shuh ïa ki pulit ka jylla namar ki la dep ban peit thik-pa-thik ïa ki kot ki sla bad ki jingshisha.
Ym dei ba ki shu kren khlem jingtip ne khlem ki sabut kiba biang.
Ka High Court mynta ka ap ïa ka jubab na ka tnat pulit ba balei ka ïingbishar kan dang hap ban shaniah ha kane ka tnat ban ïakhun pyrshah ïa ka jingtih bad jingkit dewïong be-aiñ.
Ha ka taïew ban wan, ka High Court kan sa shong bishar halor kane.
Ngi dei ban kdew ba ka High Court ka la dep ban kynthoh da kaba ong ba kan jin da la bha ban aiti noh sha ka Central Bureau of Investigation (CBI) ban tohkit halor ki kam kiba ïadei bad u dewïong – naduh ka jingtih bad jingkit be-aiñ bad haduh ka jingdon ki karkhana thang dewïong kiba la treikam khlem da ïoh jingbit.
Ha ka jingsngew jong ngi kum ki paidbah, imat kan bha shibun ban aiti noh sha ka CBI ïa ka jingtohkit namar ngi la thait ban ïohi ïa ka jingïaid sahuh ki trok kit dewïong khamtam ha ka por mynmiet khlem jingtieng khlem jingriej bad khlem ka raiñ ka rem ïa ka aiñ.
Ki pulit ki leh aïu? Hato ki la ïoh hukum ne nangno-nangno ba kim dei ban bat ïa ki trok kit dewïong be-aiñ? Lada ki nongpyntreikam ïa ka aiñ ki dang hap ban sngap hukum bad leh matlah, ka mut kam don jingmyntoi ban don kata ka tnat pyntreikam aiñ.
Ngi sngewthuh shai ba lada wan shisha ka jingtohkit CBI, ki bun ki khlieh ki ban tyllun ha madan.
Ki heh bad ki rit khlieh – naduh ki ’riew saiñpyrthei, babu sorkar, pulit (bad ba heh bad ba rit) bad kiwei – kin ngat lut ha ruh nar.
Ka CBI barabor ka ju trei khlem jingmap ïano-ïano bad ka ïaleh ban sei lut ïa ki jingshisha kumba ki long.
Lada wan ka jingtohkit bad lada ka long kaba khuid bad kaba ïaid beit khlem shah liang, imat ki patok ha jylla kin ym dap ban thep lut ïa baroh kiba donkti ha ki kam be-aiñ kiba ïadei bad u dewïong.
Bad ym dei tang kiba na Meghalaya ki ban ngat ha ka ruh nar.
Kin don lang sa kiwei pat kiba na kiwei ki jylla ki ban sa hap ban shah pynsaja.
Don kiba ong ba balei ban hap tuklar halor u dewïong? Kata ka long ka jingpyrkhat kaba bakla.
Hap ban tuklar namar ka pisa kaba dei ban rung sha pla jong ka sorkar ka lait lut sharud bad ka jinglait ruh ka dei namar ka jingleh khnang.
Da ki hajar klur tyngka ki khlem poi sha ka pla jong ka sorkar namar dei ki briew jong ka sorkar hi kiba la pynduhnong.
Bad kata ka pisa kam dei jong ki shimet.
Lada ki pynksan ba ka dei ka pisa shimet ngi hap pat ban kylli na ka surok jongno ki ïaid haba ki kit dewïong be-aiñ shabar jylla bad shabar ri? Hato kam dei ka surok ba la shna na ka pisa paidbah, ka pisa kaba la siew khajna da ki paidbah kiba bun ba lang? Ki khlem ïaid na suiñ lane na ki surok kiba ki shna hi kita ki nongkit dewïong be-aiñ!Kaba dei jong u paidbah, ka dei ban wan sha u paidbah; bad kaba dei shimet, ka dei ban leit sha ka pla shimet.
Ngim dei ban pynïakhleh ïa kine.
Lada lap ba ka jong u paidbah ka leit sha pla shimet, hangta donkam ïa ka jingtohkit.
Bad kumba la pynpaw jingartatien da ka High Court, ma ngi ruh ngi sngewïahap ba ngim lah ban shaniah ha kane ka tnat pulit kaba treikam mynta ha Meghalaya.
Lehse ki don ki heh pulit kiba beit ha ka rukom treikam hangne hangtai bad ki bym ju ailad ïa ki kam be-aiñ ba kin ïaid, hynrei ngim kren ïa kata – ngi kren beit salonsar kumba la kynthoh da ki nongbishar.
Lada ngi kylli tang na ki 10 ngut ki nongshong shnong ha ïew ha hat la ki don jingshaniah ne em ha ka tnat pulit, khlem pep kiba bun na kita kin ong beit ‘em’ kim shaniah.
Bad ka tnat pulit kam lah ban kynnoh ïa ki paidbah lada kim shaniah namar dei ka jingleh jong ka tnat hi kaba pynartatien lut nadong shadong ïa ka jingtreikam ki pulit.
Ngin hap ban ïa peit bad ïa ap kaei kaba ki nongbishar ka High Court kin rai ha kine ki sngi – la yn aiti sha ka CBI ban tohkit halor ki kam be-aiñ kiba ïadei bad u dewïong lane yn aiti sha kiwei pat.
Hynrei kum ki nongshong shnong ka long ka jinglehraiñ ba kat ka High Court kan pynpaw ïa ka jingartatien ïa ka rukom treikam jong ki pulit.
Ngi sngewsynei ïa kito ki pulit kiba trei hok ïa ka kam.
Tangba donkam ban rat dyngkhong naduh tyllong ïa ki pulit bamsap bamngem bad kiba pynthohbria ïa ka tnat baroh kawei.
Ha kajuh ka por, kito kiba lute im-im peit-peit bad kito kiba la ailad ïa ka jinglute im-im peit-peit – la ki dei ki ’riew saiñpyrthei ne ki babu sorkar ne ki pulit ne ki ’riew paidbah – ki dei ban ngat beit ha ka jingshah pynshitom jong ka aiñ la ka long ha kano-kano ka dur.
Ka Netherlands ka la long ka kynhun kaba shiphew ban ïoh rung sha ka ODI World Cup 2023 ka ban long hapoh ri India.
Ka jinglah ban pynthikna kane ka kynhun ka la wan hadien ba ka la lah ban pynliem noh ïa ka Scotland da 4 wiket ha ka lympung ïaknieh rung World Cup (qualifier).
Haba shimti ïa ka pali ban tied nyngkong, ka Scotland ka la lah ban kamai 277 run bad shah pynkhyllem 9 wiket ha ki 50 over.
Hynrei haba wan ban beh ïa ka thong, ka Netherlands ka la donkam tang 44 over na ka bynta ban pynliem ïa ka Scotland.
Te kumta kane ka kynhun ka la lah ban pynurlong ha ki 42.5 over bad kane ka la wan lyngba ka jingïalehkai bha u Bas de Leede, uba la ïoh ban khyrwit 123 run na ki 92 bol.
Kumjuh ka Sri Lanka ka la ïoh sha kane ka kyrdan, katba ka Zimbabwe ka la duh noh ïa ka lad ban ïoh rung hadien ba ka la shah rem noh ha ka Scotland ha ka sngi Ba-ar.
Ki bor pyniaid ka Mexico ha ka Sngi Balang ki la iathuh ba 6 ngut ki briew kiba kynthup ia 2 ngut ki kynthei, ki la shah siat iap hapoh ka thaiñ Monterrey jong ka Mexico kaba long ka thaiñ kaba kynrei bha ia ki kam runar bad ka jingjur ki kam khaïi drok.
Ia ka met jong kitei kiba khlad baroh la shem na ka jaka sah briew ha katei ka nongbah.
La ong ruh ba  bun na kitei ki don ia ki dak mong ha ki bynta jong ka kti.
Katei ka jingjia ka long hadien ba ki paidbah nongshong shnong ki la pyntip sha ki bor pyniaid halor ka jingioh sngew ia ka jingriew ki ktang suloi ha ka miet ba la lah.
Ka Monterrey, ka don kumba 160 kilometre lane 100 mile na khappud jong ka Mexico bad ka United States.
Ka Mexico ka la sakhi palat ia ka 3,50,000 tylli ki jingjia pyniap, ha kaba kham bun ki dei ki jingjia thombor da ki kynhun runar bad kane ka long ruh wat hadien ka jingwanrah ia ka tnat shipai ka ban iakhun pyrshah ia ki kam khaïi droks hapoh ka ri naduh u snem 2006.
Ha ka Lah Sngi U Blei, u heh ka tnat iada jong ka thaiñ Northeast ka Tamaulipas, u Hector Joel Villegas, u la lait-im na ka jingshah thmu pyniap ha ki kynhun runar bym don jingithuh.
Kumta, ha ka Sngi Ba-ar, u la hap ban leit trei- leit ktah kumba ju dei ia u hynrei u iaid ryngkat bad ki lad jingiada kiba kham kyrpang namar ka jingma kaba ap ia ka jingim jong u hadien katei ka jingjia.
Ha kane ka khubor la ong ba kawei ka liengsuiñ ka la leit hap bakla ha ka thaiñ East jong ka Haut-Rhin hapoh France.
Ha kane ka jingjia 2 ngut ki briew ki la duh noh la ka jingim ha ka Sngi Balang.
Katei ka liengsuiñ kam shym la lah shuh ban iaid ha ka lynti ba ka dei ban iaid kumba ka mih na Karlsruhe jong ka Germany bad kaba la pynlong ia ki bor pahara bad ki tnat ba dei khmih ba kin leit ban wad ia katei ka liengsuiñ kaba la leit her bad hap sha ka jaka bym lah ban iohi.
Ki bor pyniaid ka France ki iathuh ba la lap ia ka met jong kitei ki 2 ngut kiba shong ha katei ka liengsuiñ bad baroh 2 ngut ki la khlad noh naduh ka por shwa ba ki bor pahara bad ki tnat iarap kin leit shem ia ki ha katei ka jaka ba hap ka liengsuiñ.
Ia kaba mynta, ki bor pyniaid ka France ki dang phah ban wad bniah ia ka daw jong katei ka jingthud ka liengsuiñ ha katei ka jingjia.
Kane kan hap ban iaid lyngba ia ka jingtohkit naduh ki tnat ba dei khmih jong katei ka liengsuiñ.
Ka West Khasi Hills District Chess Association kan pynlong ïa ka 9th WKHDCA State B Chess Championship cum Inter Schools Chess Championship 2023 ha ka 8 tarik mynta u bnai naduh ka por 9.30 mynstep ha SGRY Hall C&RD Block Nongstoiñ.
Kane ka lympung kan long na ka bynta ki paidbah bad ki khynnah skul jong ka West Khasi Hills District ki ban shim bynta ha ka Under-12, Under-15 bad Under-18.
Ha ka open category yn jied 6 ngut kiba wan hakhmat duh ki ban ïoh mihkhmat ïa ka District sha ka Meghalaya State Level ka ban long ha Ri Bhoi District ha ka 14 bad 15 mynta u bnai.
Kat kum ka kyrwoh ba la pyllait da u Bah Bonney Kharbani, General Secretary ka WKHDCA, la ong na ka bynta kiba kwah ban shim bynta ki lah ban phone lane message ha u number jong u (8258898775) bad President Bah Richard Sun (7005842605).
U Novak Djokovic u la jam sha ka final ha ka sien kaba khyndai ha ka Wimbledon hadien ba une u lahduh jong u snem ba la dep u la pynliem noh ïa u Jannik Sinner na ka bynta ban khur ïa ka rekod kaba 35 ha ka Grand Slam ha ka sngi Thohdieng.
Ha kane ka jingïakhun semi final, u Djokovic u la lah ban pynliem ïa u Sinner da 6-3, 6-4, 7-6 (7/4) bad u la nang jan mynta ban kynjoh ïa ka nam lahduh kaba phra ha ka Wimbledon.
Kumta da kane ka jingjop, u Djokovic un pynkhreh ban ïaknieh ïa ka nam lahduh ha ka Sngi U Blei pyrshah ïa u rangïalehkai ba bat ïa ka kyrdan ba nyngkong ha ka pyrthei u Carlos Alcaraz, uba la lah ban pynliem noh ïa rangïalehkai na Russia u Daniil Medvedev da 6-3, 6-3, 6-3 ha kawei pat ka jingïakhun final kaba long ha ka miet jong ka sngi Thohdieng.
Lada u lah ban khur ïa ka nam jop ha ka Wimbledon, utei u rangïalehkai na Serbia un ïaryngkat mar phra sien bad u Roger Federer ha katei ka lympung kaba la long ha All England Club.
Ka jinglah u Djokovic ban kynjoh ïa u mawjam ban khur ïa ka rekod kaba 35 ha ka final jong ka Grand Slam, ka la pynlong ban tam ïa u khlur ïalehkai na America u Chris Evert.
Lyngba ka jingïoh bat ïa ka Grand Slam kaba 23, utei u khlur ïalehkai uba la bat ïa ka kyrdan ba-ar ha ka pyrthei u la khmih lynti ban ïaryngkat bad ka Margaret Court, kaba la jop 24 sien.
U Djokovic mynta ka aïom u la khur jingjop ïa ka Australian Open bad French Open, bad u khmih lynti ruh ban khur saw sien ïa ki Grand Slam ha ujuh u snem, ha kaba ka US Open kan sa sdang ha u Nailar.
Kumba ka paw u Sinner ba dang 21 snem ka rta na Italy u la jan pynliem ïa u Djokovic ha ka quarter-final jong ka Wimbledon ha u snem ba la dep ha shwa ba utei u rangïalehkai na Serbia un wanphai da ka jingjop.
Hynrei mynta u snem u Djokovic u la lah ban pynpaw ïa ka jingtbit naduh kaba sdang jong ka ‘set’ nyngkong bad haduh kaba kut u la lah ban pynurlong ban khur ïa ka jingjop.
Ka ïingbishar ba kyrpang ba ju bishar bniah halor ki jingjia kiba long pyrshah ïa ki MP bad ki MLA, hynnin ka sngi ka la pyllait noh ïa u Myntri jong ka Tamil Nadu uba dei khmih ïa ka Higher Education bad u heh nongïalam jong ka seng DMK u K Ponmudi ha kaba ïadei bad ka jingjia jong ka jingshah kynnoh klun ïa ka jaka sorkar da kaba pyndonkam da ki kot ki sla thok.
U nongbishar jong ka ïingbishar u G Jayavel u la dep ban pynbna ïa kiba la shah kynnoh donkti ha ka jingjia ba ki la shah pyllait bad kine ki kynthup ïa u Ponmudi bad ïa kiwei pat ki 6 ngut kynthup ïa u Deputy Mayor jong ka Greater Chennai Corporation u Magesh Kumar naba la kwah ïa ki sabut kiba paw khnang ban pynshisha halor ka jingkynnoh.
Ïa ka ejahar ha kaba ïadei bad ka jingkynnoh ba la klop jaka la buh da ka Directorate of Vigilance and Anti-Corruption (DVAC) ha u snem 2003 pyrshah ïa u Ponmudi, ïa ka kiaw kurim jong u kaba la khlad noh mynta ka P Saraswathi, ïa u Magesh Kumar bad ïa kiwei pat.
Katkum ki khubor la ong ba, ka United States ka lah ban long ka ri kaba la ai jingkyrshan bad phah bun tam ki jingiarap bad jingnoh synñiang sha Ukraine naduh ba sdang ka jingleit hiar thma ka Russia tat haduh kane ka kynti.
Katto katne ki ri kiba la kham iarap jur ia ka Ukraine ki long ka US bad ka Germany, ha kaba baroh ki jingiarap ba ka United States ka la phah haduh kane ka kynti ka long kumba 70.7 Billion Euros naka bynta ka tnat shipai jong ka Ukraine.
Kaba ar pat ka dei ka ri Germany kaba la phah kumba 18.01 Billion Euros, ha kaba 10.68 Billion Euros ka long lyngba ki tnat iarap jong katei hi ka ri bad 7.33 Billion Euros pat lyngba jong ka European Union.
Ka ri kaba lai napdeng ki ri kiba la phah jingiarap bun tam sha Ukraine, ka long ka United Kingdom bad baroh ki lad jingiarap ba ka UK ka la phah sha Ukraine ka la kot ia ka 10.74 Billion Euros.
Nalor jong kitei ki ri ba hapoh ka dew bah Europe pat, ka ri kaba la phah bun tam eh ki lad jingiarap sha Ukraine ka dei ka Japan, haduh 6.62 Billion ki jingiarap kiba ka la phah sha Ukraine haduh kane ka kynti.
Katba ka Poland pat ka long ka ri ba nyngkong ha u snem 2022 ban ai jingkyrshan ia ka Ukraine da ki tup iakhun thma, ki kali thma bad kiwei kiwei de.
Ha une u snem 2023 pat, ka Poland ka la ioh ban phah ia 2 tylli ki tup ‘Leopard’ kiba ka thied na ka Germany.
Ka China ka la pdiang sngewbha ia 2 tylli ki jhad thma ka Russia kiba la dep iaid lyngba ia ki bynta jong ka duriaw ka Taiwan bad Japan ha kine ki khyndiat por, bad ha kane ka kynti la khmih lynti ba ka China kan pyn kilan ia kitei ki shipai duriaw ka Russia bad ki jong ka China naka bynta ka jingiadei kaba kham skhem hapdeng jong kitei ki arliang ri.
Kumta, la ong ba kitei ki jhad ‘Gromkiy’ bad ‘Sovershenniy’ ki la leit poi sha ka jaka sangeh jhad jong ka China hapoh ka nongbah Shanghai ha ka Sngi Balang bad ki dang pynkhreh ban sdang noh ia katei ka jing kilan bad ki tnat shipai duriaw jong ka China ha kine ki khyndiat kynta ki ban wan.
Ka jingïalang jong ka liang pyrshah kaba la thmu ban pynlong ha Bengaluru kan sa long noh ha ka 17 bad ka 18 tarik, Naitung, la pynbna ka seng Congress ha ka Lah Sngi U Blei.
Kane ka jingïalang ka long halor ka jingthmu ban ïakhun tyngeh pyrshah ïa ka seng BJP.Kane ka jingpynbna ka la long hadien ba la pynkynriah ïa ka tarik, ba la thmu ban pynlong ïa kane ka jingïalang ha ka 13 bad ka 14 tarik, Naitung, namar ka jingdon jong ka dorbar Lyiur.
Ka tyllong khubor kaba la wan na ka kynhun ka liang pyrshah ka la ong ba ki nongïalam kin sa ïakynduh ha ka janmiet jong ka 17 tarik, Naitung ha kaba yn sa bteng ha ka sngi kaba bud.
Kum shi bynta ban bteng ïa ka jingpyntreikam ban ïaleh katba lah ban ïada ïa ki nongshong shnong na ka jinghiar ka khyndew ha Joshimath, ka sorkar jylla ka la rai ban pynshna biang ïa kumba 984 tylli ki ïing kiba la orpait bad tor hadien ba la dep ban pynlong ïa ka jing-leit jurip bniah.
Kine baroh ki ïing ki la shah buh ha ka bynta jong ka ‘Yellow Category’.
Ka sorkar ka la sdang ïa ka jingpyntreikam na ka bynta ban jied ïa ka kompeni ka ban lah ban trei ïa kane ka kam bad ban pynskhem biang ïa ki.
“Ïa ka kynhun jong saw ngut ki dkhot la lah ban thaw ha ka jingkhmih jong u Secretary Disaster Management, u Dr.Ranjeet Kumar Sinha", la ïathuh u nongaiktien ha ka jingïakren bad ki nongthoh khubor.
Ka jingngam jong ka khyndew ha Joshimath ka la sdang ha basdang jong u bnai Kyllalyngkot jong une u snem.
Naduh kane ka por ka jinghiar ka khyndew ka la nang ïai bteng da bun bun sngi.
Kumba la sakhi, la ong ba ka Joshimath ka la ïoh pdiang ïa ka jinghap jong u slap uba jur bha haba ïanujor bad kiwei pat ki jaka ha ka jylla ha ryngkat ka jingjur jong ki jingtwa khyndew bad ka jingor pait jong kiba bun ïing bad ki jingtei, ha kaba la lap ruh ïa kawei ka thliew kaba dang thymmai ha kaba kane ka la pyntieng pynsyiee ïa ki nongshong shnong.
Kumba la sakhi, la ong ba la lap ïa kawei ka thliew kaba jylliew kumba 6 phut ha kawei ka jaka ha Joshimath kaba don ha Chamoli distrik jong ka Uttarakhand.
Ka jingïai bteng jong ka jinghap slap ka la ktah jur ïa ka mariang ha kiba bun ki jaka ha Chamoli distrik ha kaba ki la mih shibun ki jingtwa khyndew bad ki jingor pait jong ki ïing.
Kane ka la long khyndiat bnai hadien ba la don bun tylli ki ïing ha Joshimath kiba la khyllem bad orpait bad la lap ruh ha ki surok bad ha ki shnong ba la ïohi ïa ka jingnang ngam jong ka khyndew.
“Haduh mynta dang ïoh jingtip ba ki dang don ki ïing kiba la orpait, ha kaba ka jingshna ïa kine ki ïing kan sa sdang hadien ka aïom slap", la ong u nongaiktien.
Ïa ka kaiphot Post Disaster Need Assessment (PDNA) la pynkhreh da ka National Disaster Management Authority na ka bynta ban shna ïa ki ïing ha Joshimath.
Ki rukom julor jong ki ïing yn sa buh ha ki bynta bynta katkum ki rukom julor la ka long bun ne khyndiat.
Ki la don baroh kumba 67,566 ngut ki nongleit ïaid riewblei kiba la leit ban jngoh ïa ka jaka kyntang kaba don ha ka krem ha Amarnath naduh ba la sdang ïa ka Yatra ha ka 1 tarik, Naitung, la ong ka jingthoh kaba la wan na ki heh sorkar.
Ha ka sngi Balang, ki la don kumba 18,354 ngut ki nongleit ïaid riewblei kiba la mih ban leit sha ka jaka kyntang ha Amarnath na baroh ar tylli ki jaka sah jong ki kiba don ha Baltal bad Nunwan na ka bynta ka jinglehniam.
"Kine ki kynthup ïa 12483 ngut ki shynrang, 5146 ngut ki kynthei, 457 ngut ki khynnah, 266 ngut ki Sadhu bad 2 ngut ki Sadhvi," la ïathuh shuh shuh ka jingthoh.
“Ka jingdon jong baroh ki nongleit ïaid riewblei kiba la ïashim bynta ha ka jinglehniam Darshannaduh basdang ïa ka Yatra ka la long 67566 ngut.
Kin sa don shuh shuh ki nongleit ïaid riewblei ki ban sa leit ban jngoh ïa ka jaka kyntang ha kine ki sngi ban sa wan," ka la bynrap.
“Baroh ki tnat, kiba kynthup ïa ka tnat pulit, SDRF, Army, Paramilitary, Health, PDD, PHE, ULB, Information, Labour, Fire and Emergency, Education, bad Animal Husbandry ki la don bynta na ka bynta ki jingdonkam bad ka jingbuh ïa ka SANJY ka la long da ka jingpyntreikam ïa ki briew jong ka bad ki kor ki bor," la ong ka jingthoh.
Ka jingïaid riewblei kaba 62 sngi sha Shri Amarnath Yatra kan sa kut ha ka 31 tarik, Nailar, 2023.
Ka Nongthymmai Sports & Cultural Club ka dap da ka jingsngewsarong ba u General Secretary ka Meghalaya Basketball Association (MBA) u Bah Donald S.Wahlang uba lah shah jied ban long kum uwei na ki Vice President jong ka synjuk ïalehkai Basketball kaba heh duh jong ka ri India kata ka Basketball Federation of India (BFI) ha kine ki khyndiat sngi kiba la dep.
Halor kane ka jingïoh bat ïa ka kam Vice-President, ka klob ha ka Sngi Thohdieng ka la pynlong ïa ka jingïalang pynkup burom bad pynpaw ka jingsngewnguh kaba khraw ïa une u rangbah uba la wanrah nam ïalade bad ïa ka jaitbynriew Khasi hi baroh kawei ban ïoh bat kat kane ka kam kaba heh.
Kumta ka klob ka kitbok shuh shuh ïa u ban un nang ïai trei shitom bad ban kyntiew shuh shuh ïa kane ka jingïalehkai basketball khamtam ha ka Jylla hi baroh kawei.
Ïa kane ka kyrwoh la pyllait da u Bah J.C Cajee, General Secretary ka Nongthymmai Sports & Cultural Club.
Ka jinghap jong u slap ka la ïai bteng ha kiba bun kibynta jong ka Kerala hynnin ka sngi, ha kaba kane ka la ktah jur ïa ki skul ha kaba ki bor sorkar ki la pynbna shuti ha kiba bun ki distrik bad ki la don ruh da ki spah ngut ki briew ki bym don jaka sah shuh, naba ki ïing jong ki ki la shah pynjulor na ka jingkhyllem jong ki dieng bad na ka jingshlei um.
Kiba bun ki wah ki la kiew bad ki la pynshlei um sha kiba bun ki shnong bad kane ka la pynlong ïa ki briew ba kin mih na ki ïing jong ki bad ban leit sah sha ki jaka ba shngaiñ kiba lait na ka jingshlei um.
Kumba la sakhi, la ong ba ka jingwan hap jong u slap uba jur ha ka miet jong ka sngi Balang, ka la pynjulor ïa ki spah tylli ki ïing kiba don ha ki distrik bapher bapher jong ka jylla.
Ki la don kumba katto katne tylli ki Dam kiba la pyllait noh ïa ka um, bad kine ki kynthup ïa ka Malankara Dam kaba don ha Idukki distrik.
Ka India Meteorological Department (IMD) ka la pynmih ïa ki jingmaham ba ha kine ki sngi ki ban sa wan ka jinghap slap kan sa nang jur bad ki briew ki la dei ban long kiba husiar.
La sngewdei ban kyntu jur ïa ki para khun – u – Hynñiew – Trep baroh phar ban ïeng tylli lang baroh ban ai ka jingkyrshan tylli tyllan ïa ka jingdawa jong ka Jaiñtia Durbar na ka bynta ka “Khasi – Jaintia State’ lane “Ka Hynñiew – Trep State" kaba long ka kyrteng kaba kdup lut ïa u khasi u Pnar (Jaintia), U Bhoi, u War, u Maram bad Lyngngam ïa kaba la pdiang da  baroh ki Riewstad bad Riewshemphang jong ka jaidbynriew jong ngi kum u Soso Tham bad kiwei kiwei naduh ka por hyndai hynthai khnang ba ka jaidbynriew hynñiewtrep bad ki pateng jong ka kin lait noh phar na ka jingshah ñiewbeiñ bad na ka jingshah longmraw ha kiwei pat ki jaidbynriew kiba kham duna ban ïa ngi ha ka liang ka jingbun paid bad ha ka jingnang jingstad.
Kam myntoi shuh kata ka jingdawa ban pynkylla thymmai ia ka bhah thungkam thungjam bad pule puthi namar ngi la iohi shai kdar naduh basdang ioh Meghalaya ba ki Garo kim shym la lah ban pyndap wat tang 20 % na ka bhah jong ki kaba long 40 % hynrei da lei lei ruh kim shah ban pyndap ne thep da ki khun u Hynñiew trep ha ki jaka ba kim lah ban pyndap.
Nalor ba kim lah ban pyndap ïa kata ka bhah (40 %) jong ki haduh mynta mynne ki dawa sa ïa kata ka “Roster System" ban khanglad syndon ïa ki khun samla Hynñiew Trep ban ioh kam ioh jam bad ban ioh leit pule Medical, Engineering bad kiwei kiwei ki laiñ jingpule.
Ngi iohi shai kdar ruh ba ym dei tang ba ngi duhlad ha ka iohkam iohjam bad pule puthi, hynrei ngi duhnong ruh haduh katta katta ha ka liang ka roi ka par namar ba ngi shah tehmraw bad shah synshar ha ki Garo, kumta ki rah lut khoit ïa ka spah ka phew jong ka Jylla Meghalaya sha Ri lum Garo.
Lano kin sdang ïa kata ka Medical College ha Shillong katba ha Tura ki la jan dep tei.
Ka khleiñ bad dohmet dohkshong baroh ki la rah lut sha Garo, ki ieh ha ngi ki khun u Hynñiewtrep sa tang ka dohshyieng bad don satar suda.
Ngi iohi ruh ba kata ka jingdawa ban pynkylla thymmai ïa ka bhah thung kam thung jam bad pule puthi kam shym rung sha ki shkor jong ki Garo bad ki da pyrshah tyngeh bad kin nym shah hi ruh lano lano ban pynkylla thymmai ia ka Reservation Policy hapoh ka State Meghalaya katba ngi dang ïa don lang ha kajuh ka Jylla namar ngi shah synshar bad shah pynïaid ha ki naduh ba sdang ioh Meghalaya.
Kumta ka la biang eh ka por ba ki khun u Hynñiew trep kin ia tylli mlon ban mih noh sha madan ne sha surok da ki lak lak ngut ban dawa noh da ka Hynñiew Trep State kumba la sdang da ka Jaiñtia Durbar bad dei tang kane ka lad ka ban pyllait pher ïa ngi na ki jingeh baroh phar kiba ngi ïa kynduh naduh ba ioh Meghalaya haduh mynta.
Ym dei shuh ban shah shkor ne ailad ïa ki Nongïalam bad Ïingkhong shyllangmat, ki khwan myntoi shimet ba kin pynbiej tang ba kin jop elekshon, ban ioh shuki Minister, bad ban die mraw ïa la ka Ri bad ka Jaidbynriew lajong.
Ki pynkhihwin ïa ki paidbah tang shipor shipor khnang ba kin ioh ki envelop kiba heh baheh na ki Nongïalam jong ka jaidbynriew Garo kiba bat bad pynïaid katba ki mon ia ka Sorkar Jylla namar ba ki ieit hok ïa la ka jaidbynriew.
Shano kata ka Expert’s Committee bad lano kan treikam bad kan neh haduh katno por ne kan shu jah rngai kumba jah bun bun tylli ki Committee ka Sorkar u Conrad Sangma kiba shu jah khlem da pyndep ïa la ki jong ki kamram.
Ki Nongmihkhmat Garo ki ieit ïa la ka Ri Garo bad ka jaitbynriew la jong haduh katta katta, namarkata ki thied da ki phew bad spah klur ïa ki Nongmihkhmat Hynñiew Trep na ka bynta ka jingmyntoi jong ka jaidbynriew la jong.
Na ka bynta ka jingmyntoi ka jaidbynriew Garo, ki Nongmihkhmat jong ki baroh 24 ne 25 – 26 ngut katba ki don kin ïeng tylli kawei khlem khein la ki don ha kano kano ka Party lane la ki don ha ka liang synshar ne liang pyrshah na ka bynta ka jingmyntoi jong ka jaidbynriew la jong ki ia long kawei.
Ka Jylla Meghalaya ka la palat ïa ka 50 snem ha kaba ngi ïadon lang ma ngi ki khun u Hynñiew Trep bad ki jaidbynriew Achik ne Garo kiba don bun ki jingïapher ha ka Riti – Dustur bad kiwei kiwei ki rukom.
Kum ki jaidbynriew Riewlum jong ka North East India ngi la don hapoh ka sorkar Assam tang kumba 20 snem tam ei ei bad dei tang namar ba ka Sorkar Assam ka thmu ban pynrung ïa ka ktien Assamese hapoh ki Ophis bad jaka treikam ha ka Sorkar baroh basa ïeng tylli ki paidbah Hynñiew Trep ban ioh la ka jong ka Jylla ba kyrpang ka long pynban kumba ong, “Na ka Nar ha u Dek.
" Ngi iohi mynta ba ki Garo ki ïaleh ban pynkylla ia ki bynta ka Bri U Hynñiew Trep sha ka Rilum Garo.
Bun bun ruh ki longkmie Hynñiew Trep kiba shong kurim ia ki shynrang Garo ki hap ban kylla jaid Garo noh ha ryngkat bad ki khun ki kti jong ki.
Ngi iohi ruh bala bun ki Assembly Constituency kiba don hapoh ka Bri u Hynñiew Trep la wan ïaleh elekshon da ki jaidbynriew Garo bad la don ruh kiba jop bad long MLA ne Nongmihkhmat da ki Garo hapoh ka Bri U Hynñiew Trep ngim dei shuh ban ïaid matlah, ngi la dei ban kyndit thiah noh ym ban shah kynoi shuh ha ki Nonglilam bad ki Nongdie mraw ia la ka Ri bad ka jaidbynriew baieit jong ngi.
Kaei kaba la leh bakla da ki Nongmihkhmat Hynñiew Trep ha ka por ba ioh ïa ka Jylla Meghalaya, ngi dei ban pynbeit mynta mar mar ym dei shuh ban dang buhteng.
Ngi iohi ruh ba ym dei tang ki jylla Riewlum kum ki Naga, Mizoram, Meghalaya bad kiwei kiwei kiba pait na ka Jylla Assam hynrei bun bun ki Jylla shapoh ka Metbah India ruh kiba pait bad mih ar ne lai tylli tang na kawei ka Jylla kaba rim.
Kumta ka por ka la biang bha ïa ka Jylla Meghalaya ban pait ne phiah noh sha ki Ar tylli ki Jylla kata sha ka Hynñiew Trep State bad Achik/Garo State.
Kynmaw ko ki khun u Hynñiew – Trep ba katba ngi dang sah lang bad ki jaidbynriew Garo, ka jaidbynriew Hynñiew Trep jong ngi ka nang ring sdot bad im jyllai jyrwit namar ngim shym ioh ïa ki Nongialam jaidbynriew, ngi dang ioh tang ki Nongïalam Ri bad Jaidbynriew naduh ba ioh Meghalaya haduh mynta katba ka jaidbynriew Garo pat naduh basdang haduh mynta ka ioh da ki Nongïalam kiba paka bad ba da ieit shisha ïa la ka Ri bad ka jaidbynriew lajong.
Lada kum ka jaidbynriew Hynñiew Trep kaba shah synshar ha ka jaidbynriew Assamese tang kumba 20 snem tam ei ei balei ngin shah synshar pat ha ka jaidbynriew Garo da palat 50 snem ei ei.
Ngi la dei ban kyndit bynriew noh ban ïeng ialeh kloi kloi bran bran ban ioh da la ka jong ka Jylla Hynñiew Trep ym dei shuh bad nang hap ha ka jingjynjar trah.
Ynda la ioh ïa ka Jylla Hynñiew Trep la jong ngi dei ruh ban kynmaw shuwa ïa u pud u sam uba biang katkum ba la buh bad la pruid dak da u Ñi u Kong bad ki kpa tymmen naduh hyndai hynthai.
Ngim dei ban duh ei wat tang shi ksai ne shi in chi ka jaka ne khyndew ka shyiap jong ngi.
Kumjuh ruh ynda la ioh ka Jylla la jong ngi dei ban pyrthuh bud ïa ka rukom jong ki Manipur (Kuki) ba yn nym shah ban pynrung Schedule Tribe ia kano kano ka jaidbynriew bym dei Hynñiew Trep hapoh ka Jylla Hynñiew Trep jong ngi bad ngim dei ruh ban ailad ïa ki ban ïaleh elekshon hapoh ka  Bri u Hynñiew Trep jong ngi.
Kino kino ki bym dei ki khnun u Hynñiew Trep haba ki shong ki sah hapoh ka Bri u Hynñiew Trep kim dei ban long trai ne long kynrad kin dei beit tang ki nongbylla bad nongtrei jong ngi.
Ha ka liang u pud u sam mynta katba ngi dang iadon lang hapoh ka Jylla Meghalaya, ngim dei shuh ban shah ia u Conrad ne iano iano ban pynbeit katba ki mon ma ki, lada don mano mano ba tam pud ne kyntur pud, dei ban pyrthuh bud ïa ki jaidbynriew Naga bad Mizo ban ïaleh ïa la ka jong ka hok ym  dei shuh ban shu ïa bun tang ka ktien la dei ban leh beit beit da ka kam shlur kumba leh ki Naga bad Mizo.
Ka jingbym banse ban sdang ïa ka jingtih dewïong da ki kor ki bor kiba long katkum ka juk stad saïan ka long ka jingmyntoi ïa kito kiba don ïa ki par kiba heh bad kiba lah ban shimti ïa ki par ki barit.
Baroh ki ngeit ba lada pyndonkam ïa ka jingtih dewïong da ki kor ki bor hapdeng ka jingdon ki lad ban ïada ïa ka mariang bad ïa ka jingim briew, ka jingkyrkhu kan ap ïa kito kiba don par dewïong bad kan nang pynriewspah ïa ka jylla ha ka liang ka jinglum khajna.
Tangba aïu kan jia ïa ki trai par kiba ym lah ban kot bor ban wanrah ïa ki kor ki bor? Hato kin hap ban shu lilam noh ïa ki par jong ki sha kito kiba kham heh spah bad kham heh par? Na ka liang ka Meghalaya High Court ha ka Sngi Palei ka la ong ba kan bha shibun lada ka sorkar jylla ka ai mynsiem ïa ki trai par dewïong ki barit ba kin thaw da ki kynhun lane ki ‘Cooperative’ khnang ba kin lah ban ïoh jingbit na ka bynta ban sdang ïa ka jingtih dewïong katkum ka juk saïan (Scientific Mining), bad hadien kata, ka sorkar ka lah ban ïalam lynti ïa kine ki kynhun ban pynthikna ba ka jingtih dewïong kan long katkum ki kyndon aiñ baroh bad ka juk saïan.
Ka High Court ka la pynpaw ba lada ka sorkar ka leh kumtei, kan don ka jingmyntoi na ka bynta ka sorkar ha liang ka jingïohlum khajna bad ha kajuh ka por ka jingïoh kamai jakpoh jong ki briew kiba ju im ha ki kam kiba ïadei bad u dewïong kan sdang biang.
Hynrei ka la ong pat ba kane ka shong ha ka sorkar jylla ba kan rai.
Na ka liang ka High Court ka la ong ba ki don kiba la pyni nia bad kawei na kita ki long ba naduh bym long shuh ka kam khaïi dieng, ka jingtih marpoh khyndew ka la ailad ïa ki trai ri trai muluk ha Meghalaya ban kamai jakpoh.
Hynrei la ong pat ba ka jingpynsangeh kynsan ïa ka jingtih dewïong ka la pynduh ja ïa kiba bun ba lang bad namarkata, kiba kum kita ki la hap ban bteng beit ïa ki kam tih dewïong wat hadien ba la don ki jingmana.
Ha kaba ïadei bad kane, na ka liang ka High Court ka la ong ba ha ka jingshisha, ka sorkar jylla ka la dei ban shim ïa ki lad ki lynti ban ai da kiwei pat ki lad kamai jakpoh ïa ki briew kiba la shah ktah na ka jingkhang tih dewïong.
Ka la ong ba ka dei ka jingkitkhlieh jong ka sorkar hapoh ka Riti Synshar ban pyntreikam ïa ki hukum ka Supreme Court.
Ngim lah ban len ba ha kaba ïadei bad ka jingtih dewïong, kan hap don ka jingïabiang hapdeng ka jingkamai jakpoh bad ka jingïada ïa ka mariang.
Lada la hap ban shu ïada tang ïa ka mariang, shaei ka lad ban kamai jakpoh? Bad lada shu ailad than tang ïa ka jingkamai, aïu kan jia ïa ka mariang? Ngi sngewthuh ba ym lah ban pynbiang 100 na ka 100 ïa kiei-kiei, hynrei dei ban ïaleh shitom ban wanrah ïa ka jingïabiang khnang ba kan ym don jingktah than ïano-ïano.
Mynta ba la plie lad ïa ka jingtih dewïong da kaba pyndonkam da ki kor ki bor, ki trai par kin hap ban husiar bha namar lada ki bakla biang sa shisien, ngim tip aïu ka National Green Tribunal lane ka Supreme Court kin leh.
Kine ki la shah ban tih dewïong da kaba pyndonkam katkum ka jingstad saïan, hynrei ki la khang horkit-hordang ïa ka jingkhlong dewïong da kaba pyndonkam ïa ki thliew ki syar kumba pyndonkam ki khnai ban rung ban mih namar ka ktah lut nadong shadong.
Ngi la ïohi ha kine ki snem kiba la leit noh ïa ka jingïap jong ki briew hapoh ki krem dewïong kiba I triem wat tang ban peit, ynnai pat ïakren ïa kata ka jingleit rung shapoh ban khlong bad kit ïa une u marpoh khyndew.
Ngim lah ban shu ïaid sah ha ka juk jong ka jingdum.
Ki bun ki bym sngewïahap bad pyrshah ïa ka jingkhang tih dewïong kaba la sdang ha u Ïaïong 2014 namar ka ktah ïa ka kamai, hynrei ngim lah pat ban phet na ka jingshisha ba ka rukom tih dewïong kam long satia kaba shngaiñ.
Sa katno ngut ki nongbylla kin ïap hapoh jong kito ki krem? Sa katno tylli ki longïing longsem kin duh noh ïa u nongkamai bad u nongwanrah khaw? Bad sa katno ngin nang ïai pynduh bad pynjot ïa ka mariang kaba la ai ei ïa ngi katne ki jingdon jingem ba ngin lah ban kamai kajih?Ngi sngewïahap ïa ka jingai jingmut jong ka High Court ïa ka sorkar ba kan ïarap ïa ki trai par dewïong ki barit da kaba thaw ïa ki kynhun lane ‘Cooperative’ bad ban ïalam lynti lem ïa ki ha ka jingtih ïa u marpoh khyndew katkum ka jingstad saïan bad ka juk jong ka jingpyndonkam da ki kor ki bor.
Lada ym ïarap ïa kine ki barit, khlem pep kin sa shah ñion ha ki trai par kiba kham heh.
Lehse ki barit kin hap pyndep ha ki baheh lane kin hap ban lilam ne ai wai noh ïa ki par jong ki namar kim kot bor satia ban pyndonkam ïa ki kor ki bor lane wat tang ban pynbiang ïa ka ‘Mining Plan’ bad ban ïoh ïa ka laisen.
Ym dei ban im tang kiba heh ba khraw, hynrei kiba rit ba ria ruh ki don ka hok ban kamai ïa la ka jakpoh.
Kyrmen ba ka sorkar kan bud ïa kane ka jingai jingmut jong ka High Court.
Ka kynhun ïalehkai Indian Super League (ISL) ka Chennaiyin FC ka la soi nyngkong ïa u rangïalehkai nabar ri u Jordan Murray uba na Australia na ka bynta ban pynkhreh ïa ka aïom ïalehkai 2023-24.
Une u rangïalehkai shakhmat ba dang 27 snem ka rta u la ïasoh sha kane ka klob hadien ba u la pynlut ïa ka aïom ïalehkai ba la lah bad ka Nakhon Ratchasima FC kaba na Thailand.
“Nga sngewkmen eh ban ïadon bynta bad kane ka klob kaba khraw ka Chennaiyin FC.Ngam sngewlah ba ngan ïakynduh ïa kane ka kynhun bad ïa baroh kiba don bynta bad ka klob.
Nga la khmih lynti ban wanphai sha India bad nga da kwah eh ban ïakynduh ïa ki para nongïalehkai bad ruh ïa ki nongkyrshan ka Chennaiyin," la pynpaw utei ha ka kyrwoh ba la pyllait da katei ka klob.
Kham hashwa u Murray u la wan ïalehkai sha India, hadien ba u la ïoh ban ïalehkai nyngkong ha ka ISL na ka bynta ka Kerala Blasters FC ha ka aïom ïalehkai 2020-21 hashwa ba un leit ïasoh sha ka Jamshedpur FC ha ka aïom ïalehkai 2021-22 ha kaba la khur ïa ka ISL Shield.
Ha kitei ki ar tylli ki aïom kiba u la ïalehkai ha ka ISL, u Murray u la ïoh ban thep 11 kol na ki 34 sien ïakhun.
Ha kane ka por, la ong ba ka jingkylla ka suiñ bneng bad ka jingkhluit ka la ktah ia ka pyrthei baroh kawei.
Ki ri kum ha Europe, China bad ka United States ki la ioh mad lypa ia ka jingkhluit kaba jur bha jong ka suiñ bneng ha kine ki sngi.
Kumta ruh ka la mih ka jingmaham ia ki ri jong ka pyrthei baroh kawei namar ka jingma kaba ap ia ka pyrthei na ka jingkylla jong ka suiñ bneng.
Ha kajuh ka por ruh, ka tnat National Weather Service ka la maham lypa ia 100 million ngut ki paidbah nongshong shnong ka America ba kin hap ban ioh mad ia ka jingkhluit bad jingshit kyr-ang jong ka sngi khamtam ha ki nongbah kum ka Arizona, California, Nevada bad ha Texas.
Kumjuh ruh kane ka jingmaham ka leit sha kito ki ri jong ka dew bah Europe kiba kynthup ia ka France, Germany, Italy, Spain bad ka Poland, kiba la ioh mad lypa ia ka jingkhluit ka suiñ bneng naduh kine ki sngi.
Kumta, la ong ba ka jingshit jong ka suiñ bneng ka lah ban tam palat ia ka 48 Degree Celsius lane kumba 118.4 Degrees Fahrenheit ruh ha ka dew lynnong Sicily bad Sardinia, la ong ka European Space Agency ha ka kaiphod ba iadei bad ka jingkylla ka suiñ bneng.
Kumjuh ruh wat ka North Africa ka la ioh mad ia ka jingshit kaba jur ha kine ki sngi bad ka la ioh ruh ia ka jingmaham na ka Moroccan Meteorological Service ba ka lah ban ioh mad ia ka jingkhluit kaba kham palat shuh shuh ha ki por ban wan.
Shuh shuh ruh la ong ba katto katne ki bynta jong ka China, kiba kynthup ia ka nongbah Beijing, ki la sdang ban sakhi ia ka jingshit kyr-ang jong ka suiñ bneng.
Ha u bnai ba la lah, ka tnat NASA bad ka tnat Copernicus Climate Change Service jong ka European Union ki la iathuh ba u Jylliew u long u bnai uba ioh mad ia ka jingkhluit kaba jur tam ha une u snem.
Kumta ki heh jong ka World Meteorological Organization (WMO) ki la iathuh lypa ba ka jingkhluit bad jingshit kyr-ang ka suiñ bneng ha kine ki sngi, ka long ka dak jong ka jingma kaba khraw ia ka pyrthei baroh kawei.
Namar la ong ruh ba ka jingkhluit jong ka suiñ bneng, ka long ka jingma kaba khraw tam eh ia ka pyrthei, katkum ka jingwad bniah jong ka WMO.La iathuh ruh ba kmumba 61,000 tam ki briew kiba la khlad na ka jingkylla bad jingkhluit palat jong ka suiñ bneng hapoh ka dew bah Europe ha ka aïom lyiur jong u snem ba la leit.
U Myntri Rangbahduh ka Pakistan, u Shehbaz Sharif ha ka Sngi Palei u la ong ba un sa aiti noh ia kane ka sorkar ba mynta, ha ki kti jong kita ki ban sumar bad ki ban synshar khuid naduh u Nailar hadien ba ka samoi treikam jong kane ka sorkar ba mynta kan kut noh.
U Sharif u la pynbna ruh ba ka samoi treikam jong ka sorkar jong u ka la dei ban kut noh ha ka 14 tarik jong u Nailar u ban wan.
Watla katta, u Sharif um pat shym la ai ksai ne pynpaw eiei shuh shaphang ka jingiatrei lang biang jong ki seng bapher kumba long mynta haba iadei bad ka National Assembly (NA) bad kumta ruh la ong ba ia ki jingpynbna kiba bun un sa pyntip hadien ynda ka por treikam jong u ka la jan dei ban kut noh.
Namar kumba la dep ban iasoi bad ka sorkar PTI ha ka 12 tarik u Nailar jong u snem 2018, ka samoi treikam jong ka NA kan hap ban kut noh ha une hi u Nailar u ban wan namar ka samoi ba la buh ka long 5 snem.
Hynrei ia ka samoi treikam jong kane ka sorkar ba mynta, yn pyndep bad pynkut da ka sorkar iatrei lang hapoh ka jingialam jong u Shehbaz namar ka jingkhyllem noh jong ka sorkar u Imran Khan ha u snem ba la leit.
U Myntri Sorkar Pdeng ba dei khmih ïa ka tnat Information and Broadcasting, u Anurag Thakur u la pynbna ba kane ka tnat kan pynthikna ïa ka jingaiei ïa ki connection Doordarshan DTH ha ki shnong kiba don ha ki jaka khappud hapdeng ka India bad ka China.
U la ong ruh ba yn pynthikna ia ka jingpynkhlaiñ ia ka mobile network ha kine ki shnong bad ba ka Sorkar ka ïeng skhem ban pynthikna ïa ka jingïasoh kaba kham bha bad kine ki jaka.
U Myntri u la ong ïa kane ha ka jingïakren ba u la pynlong bad ki nongshong shnong jong ka Karzok kaba don ha Ladakh kaba jngai kumba 211 kilometre na Leh.
Lah ban shu kdew hangne ba khnang ban pynurlong ïa ka thong ban pyniasoh bad ki briew kiba sah ha ki jaka kyndong kynshrot bad ki jaka khappud lyngba ka rynsan jong ka DD “FreeDish", ka Sorkar ka la ai jingmut ban ai ei 1.5 tylli ki connection Free Dish ha ki shnong kiba don ha ki jaka khappud.
U la ong ba ka Sorkar ka kut jingmut ban kyntiew ïa ki shnong kiba don ha ki jaka khappud bad u la kular ïa ki nongshong shnong ba ki jingdawa jong ki kiba ïadei bad ka jingïasoh kaba kham bha bad ki kam digital bad ki lad ka leit ka wan, ka jingkyntiew ïa ki kam jngohkai, ki jingdon jingem na ka bynta ki kam ïalehkai bad ka JalJeewan Mission kaba kham bha ki dei ki kam ban pyntreikam lyngba ka jingpeit bniah.
Kum shi bynta jong ka prokram jong ka Sorkar na ka bynta ki shnong kiba khlaiñ, u Myntri u la leit jngoh lai sngi ïa ka Leh-Ladakh, ha kaba u la sah ha ka shnong Karzok, u la pynlong ki jingïalang bad ki bor pynïaid UT bad distrik ban peit ïa ki skhim ba pyntreikam da ka Sorkar Pdeng bad Sorkar Jylla bad ka jingsam ïa ki tiar ïalehkai ha Karzok, u la iakren bad ki shipai ITBP ha Karzok platoon post kaba don ha ka jingjrong kaba kumba 15000 phut ha ka jaka khappud hapdeng ka India bad China.
Da ka jingthmu ban sngewthuh ia ka jingpoi jong ki projek bad ki skhim jong ka Sorkar bad ruh ban sngewthuh ia ki jingeh ba ki briew kiba sah ha ki shnong khappud hapdeng ka India bad China ki ïa kynduh, u Myntri u la pynlong ia ka jingïakren bad ki nongshong shnong bad ki ophisar.
Ia u Anurag Thakur la leit bud da ka kynhun ki ophisar bad ki nongmihkhmat.
U la ïakren bad ki nongshong shnong ka Kharnak,Samad bad kiwei kiwei ki shnong bad u la sngap ïa ki jingkhuslai bad ki jingthrang jong ki.
Ha Kharnak, u la plié ïa ka surok PMGSY kaba pynïasoh bad ka surok bah Dadh Kharnak.
U Myntri u la ïa kren shaphang ki kam kiba ïadei bad ka bording solar, ka um dih, ka jaka sah ïa 32 tylli ki longiing, ka surok niah cycle, ka wah ba shna da ki briew, bad ka subsidy na ka bynta ki kam jngohkai.
U la iakren ruh shaphang ka jingshngaiñ jong u pud u sam, ka jingpynbha ia ki surok, ki mobile tower, ki kam kiba ïadei bad ki mradkhlaw, ka jingpyniasoh hapoh ka prokram Vibrant Village, bad ka jingsah jong ki briew kiba shang shane shatai ha kawei ka jaka.
Ha kawei ka jingïakren jong u bad ki briew na kane ka thaiñ, u Myntri u la ong ba hadien ba la seng ïa ka UT, ka la don shibun ka roi ka par ha Ladakh kum ka jingbei tyngka, ka bording baroh shi sngi, ka jingseng ïa ka jaka pynmih bording solar kaba kot sha ka T 21000 klur, ki lad ha ka kamai kajih, bad ka jing sanction ia 375tylli ki mobile tower ha Leh.
Shuh shuh, u Myntri u la ong ba baroh ki longiing ha ka thain Changthang ki la ioh ia ka um kor lyngba ka JalJeevan Mission (JJM).
U Thakur u la ïathuh ba ka don ka jingthmu ïa ki kam nangneshakhmat ki ban kyntiew ïa ka roi ka par ha ka thain Changthang bad ki jaka kiba kerpyllun ïa ka.
Kine ki sienjam ki kynthup ia ka jingkyntiew ïa ki jingdon jingem na ka bynta ki lad pyniasoh bad ka jingkyntiew ïa ki kam jngohkai.
U Myntri u la kular ïa ki nongshong shnong ba ka Sorkar kan pynbiang ïa ka jingkyrshan bad ki jingdonkam ban pyntreikam bha ïa kine ki jingthmu.
Ki sienjam jong ka Sorkar Modi kin ïalam sha ka jingkyntiew ïa ki kam jngohkai ha Changthang, la ong u Myntri.
Ha ka jingleit jong u sha ka Puga Residential School, u Thakur u la ïa kren bad ki khynnah bad  la ïashim bynta ha ka jingïalehkai volleyball.
Shuh shuh, ka District Youth Services bad ka tnat Kam Ialehkai ka la sam ïa ki tiar ïalehkai.
ïa kine la sam ha ka skul kaba don ha Karzok ruh.
Shuh shuh, u Myntri u la ïalehkai table tennis ha ka cell phone/mobile light.
Ha Chumur, u la ïakren bad ki shipai bad u la ïakren ruh bad ki nongshong shnong shaphang ki jingeh kiba ki ïashemkhamtam ha kaba ïadei bad ka surok, ka mobile network, JJM bad kiwei kiwei.
U Executive Engineer PWD u la ïathuh ïa u Myntri ba la ai jingmut ban shna ïa ka surok kaba 7 km na ka bynta ka shnong bad ba ka DPR na ka bynta kane ka dei kaba la dep pynkhreh.
Shuh shuh, ha ka jingïakren bad ki shipai na ka 37th ITBP Post, u Thakur u la kren shaphang ki jingpynkylla ba la wanrah da ka Sorkar ban ai jingmyntoi ïa ki shipai kiba don ha ki jaka khappud kum ki jain kiba kham bha, ki tiar ïaleh, ki sienjam Make in India bad ki bai bam tymmen.
Ka jingleit sha ka shnong Changthang ka dei ka dak jong ka sienjam ban pynkupbor ia ki nongshong shnong ha ki jaka nongkyndong, ka jingkyntiew ia ka jingim jong ki bad ka jingplie lad ia ka roi ka par kaba lah ban iaineh ha ka thain.
Lyngba ka jingkut jingmut bad ka jingïatrei lang, ka Sorkar ka thmu ban tei ïa ki shnong kiba khlaiñ bad kiba lah ban kyrshan ïalade ki ban don ka bynta ha ka jingïaid shaphrang jong ka ri.
Hynñiew ngut ki dkhot ka All Meghalaya Sqay Association (AMSA) kaba dei ka synjuk kaba thymmai, ki la ïoh ban leit shim bynta sha ka 24th National Sqay Championship kaba la sdang naduh 23 haduh ka 26 tarik u Jylliew ha Kurushestra, Haryana.
Wat la ka dang dei ka sien kaba nyngkong, pynban ka long ka jingsarong ïa ka Jylla hi baroh kawei ba katei ka kynhun ïalehkai Sqay ka la ïoh ban shim bynta ha kaba ar ngut na ki la ïoh ban khur ïa ka nam jop da kaba khur ïa ki takma rnong.
Kine ki kynthup ïa ka Espiranza Stela Songthiang ha ka jingkhia kaba 50 kilo bad ka Saimi Phawa ha ka jingkhia kaba 48 kilo.
Ha katei ka lympung la wan ïashim bynta kumba 29 tylli ki jylla na kylleng ka ri India.
Kat kum ka kyrwoh ba la pyllait da ka Gene-ral Secretary ka AMSA ka Kong Sumarlin Mary Warjri la ong ba ka Sqay (Indian Martial Arts) ka la ïoh ban rung ha ka thup jong ka National Games ka ban sa long ha Goa ryngkat bad 5 tylli kiwei pat ki jingïalehkai kiba thymmai.
Namar kata, katei ka lympung ba la pynlong da ka Sqay Federation of India (SFI) ka long ban jied ïa ki kynhun na kylleng ka ri India ban ïoh ïa ka lad ban leit ïashim bynta ha ka 37th National Games ka ban sa long ha Goa ha u Risaw.
Ka AMSA kaba la ïoh lad ban shim bynta sha ka 37″ National Games ka ban sa long ha Goa, ka la buh ka jingkyrpad na ka tnat ïalehkai jong ka Sorkar Jylla bad ka MSOA khnang ba kan ïoh shim bynta ha ka Meghalaya Games ka ban sa long shen ha Tura, Garo Hills mynta u snem.
Shuh shuh ka AMSA ka dawa ruh na ki bor bahalor ban ai jingïarap lem khnang ba kan ïoh ban pynlong ïa ka prokram ai jinghikai (coaching camp) ryngkat ban pynbiang ïa ki tiar ki tar ruh bad ka bam tei met (diet) na ka bynta ki nongïalehkai kaba long shi bynta ban pynkhreh ha ka National Games.
Ka jingkwah bad ka jingdonkam ka long kaba don ha manla u briew.
La shu biang, la duk, ne la riewspah, baroh ngi kwah baroh ngi donkam.
Bun ki jingkwah bad jingdonkam, kiba kum ka pisa, ki rongphong ka pyrthei, ka bam ka dih, ki dawai dashin, bad kiwei kiwei de.
Kat nang ïar bad nang stad ka pyrthei, ki khmat ruh ki nang shai kiba pynlong i’u briew ban kwah.
Teng-teng, ngi kwah namar ngi donkam, don pat ki por ngi shu kwah hynrei khlem da donkam shisha.
Ka jingkwah bad ka jingdonkam kam lah ban pynhun ne pynbiang ïangi lada khlem ka tyngka kot kaba biang.
Ban ioh pat ia ka tyngka kot kaba biang, ne ban lum bad kynshew ïa ki long kaba jynjar bad hap ban trei shitom bha.
Ka jingkwah kaba khlem da donkam, bunsien ka ïalam bakla bad pynsniew ïa u briew.
Baroh uba kwah suda, hynrei ngim thikna ba kita baroh ki dei ne em kiba donkam shisha ne tang ka jingkwah.
Te kumta, ngi dei ban nang ban buh u pud khamtam eh ïa ki jingkwah jong ngi.
Ka jingkwah kam die kaba sniew lada ngi tip ban buh u pud ka jingkwah.
Ki jing-kwah kiba khlem u pud, ki long ki jingpynlut ksan kaba ktah bha kata ïa ka pla tyng-ka u briew.
Kum ka nuksa, ki rongphong ka pyrthei, ki khring bha ïa ki khmat kiba pynlong ïangi ban kwah.
Katta tylli ki jaiñphong ngi don, la katta ruh ngi nang kwah kata wat ïa kaba la don la biang ruh.
Hateng hakhmat ruh, dei namar ki lok ki jor ruh kaba pynlong ia ngi ban kwah ia ka bym lah long tang namar ba ki don.
Sngewthuh te ngi la sngewthuh lypa ba ngim lah kot bor la katta ruh ngi nang ïai kwah.
Kaba eh ka long ruh, ba katta nang heh dor bad rem, katta ruh ngi nang mon ki khmat jong ngi.
Kumjuh ka long ha ka bam ka dih bad kiwei kiwei.
Kum ki briew, ngi pynhun tang namar ba ngi kwah, katba ngi khlem pyrkhat pat ba kine kim ai jingmyntoi ïa ngi hynrei ka kjit pynban ïa ka spah ka ba khyndiat eh kaba ngi don bad kynshew ïa ka.
Haba la jur than ka jingkwah khlem pyrkhat shuh ïa ka jingkongsan ka jingdonkam, kumne keiñ ha kaba kut ngin kylla long kita ki nongkit ram haduh ba la sohsat ban pynkhuid ïa ka.
Kane ka dei kata ka jingkwah kaba kwah khlem u pud bad kaba pyrshah ïa ka jingdonkam.
Kumta, ka jingtyngkai ka long ka ban ïarap bha ha ki khep ka jingkyrduh.
Ngin lait ruh na ka jingpan ram, khamtam ha ki por kyrkieh.
Ka shaniah than ïa ka jingshim ram ruh kam long kaba bha.
Kumta kan jyn da la biang ban tyngkai lypa.
Thied tang ïa kiba donkam shisha kata kaba lah ban pyndonkam ha manla ka sngi, ne man ka por.
Ka jingthied ïa ki tiar ne ki mar ki mata ruh ki bym da pyndonkam ruh, kata long lehnohei khamtam haba ngi la duna lypa ha ka jingmih ne ka ioh ka kot.
To tyngkai khnang ban long ka jingïarap ha ki por kyrduh ka lawei.
Ka tnat ba khmih ïa ka jinglut-jingsep, jong ka tnat Pla Tyngka mynta ka sngi ka la pyllait haduh T.7,532 klur sha 22 tylli ki Sorkar Jylla na ka bynta ki State Disaster Response Fund (SDRF) jong ki.
Ka tnat ka la pyllait T.27.20 klur sha ka Meghalaya bad la pyllait ïa kane ka pisa katkum ka jingai jingmut jong ka tnat Kam Pohïing.
Namar ka jingjur slap ha kylleng ka ri, la pynjem ïa ki kyndon bad la pyllait ïa ka pisa kum ka jingai jingïarap kaba mardor ïa ki Jylla khlem da ap ïa ki ‘Utilisation Certificate’ jong ka pisa ba la pyllait sha ki Jylla ha u snem mang tyngka ba la dep.
La seng ïa ki State Disaster Response Fund (SDRF) ha man ki Jylla hapoh ka Section 48 (1) (a) jong ka Disaster Management Act, 2005.
Kane ka pisa ka dei kaba don bad ki Sorkar Jylla ban ai jingïarap haba don ki jingjia lynshop mariang.
Ka Sorkar Pdeng ka ai ka bynta kaba 75% sha ki SDRF ha ki Jylla bad 90% ha ki Jylla ka thaiñ Shatei Lam Mihngi bad ki Jylla ha ki thaiñ Himalaya.
Ïa ka bynta jong ka Sorkar ha ka shi snem la pyllait ha ki ar bynta katkum ki jingai jingmut ka ‘Finance Commission’.
Katkum ki kyndon, ka jingpyllait pisa ka wan hadien ba la ïoh ïa ka ‘Utilisation Certificate’ jong ka pisa ba la pyllait ha ka bynta kaba la dep bad hadien ba la ïoh ïa ka kaiphod na ka Sorkar Jylla halor ki kam ba la trei da ka SDRF.Hynrei, namar ka jingkyrkieh, la weng shi por ïa kine ki jingdonkam haba la pyllait pisa mynta ka kynti.
Ïa ka SDRF yn pyndonkam tang ha ka jingpynlut haba ai jingïarap mardor ïa kito kiba shah ktah ha ki jingjia lynshop bapher-bapher jong ka mariang kum ka ‘erïong, ka jingkyrduh um, u jumai, jingpluh ding, jing-at-phyllung duriaw, jinghap phria, jingtwa khyndew, ‘Cloud Burst’, ka jingpynjulor ki khñiang bad ka jingkhriat tasam.
Ka jingai ïa ka pisa SDRF sha ki Jylla ka don nongrim ha ki bynta bapher-bapher kum ki jingpynlut ba mynshuwa, ka jaka, ka jingdon ki briew bad ka jingma na ki jingjia lynshop mariang.
Kine ki bynta ki pyni ïa ka jinglah treikam ki Jylla, ki jingma ba ki ïakynduh bad ki jingma ba don.
Katkum ki jingai jingmut ka 15th Finance Commission, ka Sorkar Pdeng ka la mang T.1,28,122.40 klur ïa ka SDRF na ka bynta ki snem 2021-22 haduh 2025-26.
Na kane, ka bynta jong ka Sorkar Pdeng ka long T.98,080.80 klur.
Ka Sorkar Pdeng ka la dep pyllait haduh T.34,140.00 klur shuwa kane ka jingpyllait pisa.
Ha ryngkat kane ka jingpyllait pisa mynta, baroh ka bynta jong ka Sorkar ha ka SDRF ba la pyllait sha ki Sorkar Jylla haduh mynta ka long T.42,366 klur.
Ha kaba ïadei bad ka jingpyntreikam kaba dang shen, ka ïingbishar jong u Special Judge ha ka sngi Ba-ar ka la kyntait ban ai jamin sha baroh 6 ngut ki briew kiba la shah kynnoh donkti ha ka kam bamsap kaba la kot sha ka T.105 klur na ka State Council of Educational Research and Training (SCERT) ha Assam.
Ïa kine kiba la shah kynnoh bamsap la tip kyrteng kum u Hunmoni Nath, Bhaskar Hazarika, Manoj Das, David Adhikary, Benin Doley, bad u Rajesh Kumar Joshi, kine ki la phah ïa ka jingkyrpad jamin hynrei na ka liang ka ïingbishar kam shym la pdiang.
Hashwa kane, kata ha ka 1 tarik, Jyliew, u dkhot ba pawkhmat jong ka seng Aam Aadmi Party (AAP), u Bidyut Kalita, u la shah weng noh na ka seng halor ka jingshah pynshisha jong u ba u la donkti ha kajuh ka kam bamsap kaba la mih na ka SCERT.Ka seng khlem da pynslem ka la shim ïa ki sienjam na ka bynta ban pyntreikam shakhmat ha kaba ïadei bad ka jingpynshitom ïa une u dkhot ka seng uba la donkti ha ka kam bamsap u Kalita da kaba weng kam shipor na ka kam kaba u la bat hapoh ka seng.
U Bidyut Kalita, u dei u nongshong shnong jong ka Mirza, une u la shah khot hajir ha ka kynhun Special Vigilance Cell (CM’s SVC) jong ki Myntri Rangbah ha kaba ïadei bad ka jingdonkti ha ka kam bamsap.
Ha kaba ïadei bad kane, ka la paw pyrthei ba u la ïaleh ban lait na ka jingshahkem naduh ba u la ïoh shithi, namar u tieng ba ïoh u shahkem.
U District Planning Officer, East Jaiñtia Hills District, Khliehriat u la pynbna sha baroh ki seng treimon sngewbha hapoh ka distrik kiba ithuh da ka Sorkar ba ki lah ban aplai ïa ka Chief Minister’s Youth Development Scheme (CMYDS) khnang ban lah pynlong ïa ki prokram pynsngewthuh paidbah bapher-bapher kiba ïadei bad ki samla.
Ki seng treimon sngewbha ki lah ban shim ïa ki ‘application form’ na ophis District Planning Office, ha ophis u Deputy Commissioner, East Jaiñtia Hills District, Khliehriat.
Ïa ki ‘application form’ la sam naduh ka 6 tarik Naitung haduh 18 tarik Naitung ha ki kynta long trei bad ka tarik khatduh ban pynpoi ïa ki ‘application form’ kan long ha ka 28 tarik Naitung.
Ka Jaiñtia Student Union (JSU), Jaiñtia Student Movement (JSM) bad Hynñiewtrep Integrated Territorial Organization (HITO), West Jaiñtia Hills District ki la ai khublei Behdienkhlam basuk bakmen ïa baroh ki khun ka Seinraj Jowai.
Ha ka kyrwoh ba la phah da u Bah Dapmain Suchiang, Publicity Secretary JSU, Publicity Secretary ka JSM, u Bah N.Ribok Biam bad Publicity Secretary ka HITO, u Bah Yomiki Passah ki la ong ba ai ba kane ka Behdienkhlam ha une u snem kan wanrah ka jingkyrmen, ka kyrkhu kyrdoh, ka koit ba khiah, ka roi ka par ha baroh liang khamtam ban bha ka kamai kajih bad ban ïoh ïa ka shongsuk shongsaiñ hapoh ka imlang-sahlang.
Ki shipai jong ka tnat Assam Rifle ha ka jingïatreilang bad ki pulit jong ka nongbah ki la ïoh ban kem ïa uwei u briew ha ryngkat palat 276 gm u Heroin, uba la kot sha ka T.1.1 klur ha ka ïew bar ri, la ïathuh ki heh pulit.
Ka la don ka jingïatreilang jong ki shipai ka Radhanagar Battalion of Assam Rifles bad ka kynhun nongmihkhmat jong ki pulit na Jirighat Police Station jong ka Cachar distrik ha ka Lah Sngi U Blei hadien ba ki la ïoh jingtip shaphang ka jingdon jong ki briew kiba thmu ban die ïa u drok.
Hadien kane, ïa une u briew uba la shahkem bad ïa kine ki jingdih pynbuaid ba la ïoh ban kurup la aiti sha ki pulit jong ka Jirighat bad ka jingtohkit ha kaba ïadei bad ka jingjia ka dang ïaid shakhmat, la bynrap shuh shuh ki heh pulit.
Ha ka 30 tarik, Jylliew ruh, ki shipai ka tnat Assam Rifles ki la ïoh ban kurup ïa u Heroin bad ïa u Cigarettes bar ri uba la kot sha ka T.2.07 klur ha Zote bad Zokhawthar jong ka Champhai distrik.
Ki la don kumba 1,058 tylli ki shnong jong ki 14 tylli ki distrik ha Punjab kiba la shah ktah jur na ka jingshlei um, la ong ka jingthoh ba la phah da ki heh sorkar.
Ki shnong kiba la shah ktah ki kynthup ïa 364 tylli ha Rupnagar, 268 tylli ha Sahibzada Ajit Singh Nagar, 250 tylli ha Patiala, 71 tylli ha Jalandhar, 30 tylli ha Moga, 25 tylli ha Hoshiarpur, 16 tylli ha Ludhiana, mar 3 tylli ha Sangrur bad Ferozepur, bad 6 tylli ha Tarn Taran, la ong ka jingthoh na ki Gaushala kiba don ha Brahman Majra, Sirhind, Fatehgarh Sahib.
Ha kane ka jingjia kumba 800 tylli ki masi la ïoh ban pyllait im ha ka por ba la don ka jingpyntreikam, la ong shuh shuh ka jingthoh.
Ka jingïap jong ki masi la ïoh jingtip ba ka la long na Fatehgarh Sahib, Sahibzada Ajit Singh Nagar, Shaheed Bhagat Singh Nagar, Tarn Taran bad Jalandhar, la ong ka jingthoh.
Nalor kane ka jingthoh ka la ong ba ki la don ruh kumba 6,300 tylli ki syiar kiba la ïap ha Shaheed Bhagat Singh Nagar, bad 8 tylli ki khun sniang, 7 tylli ki sniang bad kawei ka blang ki la ïap ha Sirhind City namar ka jingshlei um.
Ka Relief and Rehabilitation Department ka dang bteng mynta na ka bynta ban ai ki jingïarap bad ban ai jaka sah ïa ki bym don ïing shuh ha kiba bun ki distrik hadien ka jingshah ktah jong ki na ka jingshlei um.
U Myntri Rangbah jong ka jylla u Bhagwant Mann shen un sa pyllait ïa ka pisa kaba T.71.50 klur na ka bynta ban ai jingïarap sha ki briew kiba la shah ktah na ka jingshlei um ha ki thaiñ ba la shah ktah jur, la ong u Myntri ka Revenue, Rehabilitation and Disaster Management u Bram Shanker Jimpa.
Ki la don palat 145 ngut ki briew kiba la ïap na kiba bun ki jingjia jong ka jingshlei um naduh ba la sdang ka jingwan hap jong u slap ha kiba bun ki bynta ba shaphang Shatei jong ka ri.
Ka jingshlei um bad ka jingtwa khyndew ka la nang ïai bteng ha ki jylla kiba don ha ki jaka lum kum ha Himachal Pradesh bad ha Uttarakhand, ha kaba ki la don bun ngut ki nongjngohkai pyrthei kiba la sahkut lynti.
Ka Himachal Pradesh ka la shah ktah jur na ka jingwan hap jong u slap namar kumba 91 ngut ki briew kiba la ïap, 14 ngut ha Uttar Pradesh, 16 ngut ha Haryana, 11 ngut ha Punjab, bad 16 ngut ha Uttarakhand.
Ki heh ba dei khmih jong ka Himachal Pradesh ha ka sngi Ba-ar ki la ong ba na ka jinglum jingtip, la ong ba ki la don kumba 31 ngut ki briew kiba la ïap ha ki lai sngi na ka jingtwa khyndew bad ki jingshlei um kiba la khang lajan 1,300 tylli ki surok bad pynjulor ruh ïa kumba 40 tylli ki jingkieng kiba heh.
Ka Himachal ka la duhnong bha na ka jingwan thombor ki bor mariang ha kaba la ong ba kane ka la kot sha ka T.1,050 klur naduh ba la sdang ka jingwan hap jong u slap ha ka 24 tarik, Jylliew bad ki la don baroh kumba 80 ngut ki briew kiba la ïap katba 10 ngut kiwei pat ki la mynsaw.
Ka Sita Dahal, ka kurim jong u Myntri Rangbahduh ka Nepal, u Pushpa Kamal Dahal ‘Prachanda’, ka la khlad noh ha ka Sngi Balang ha ka rta ba 69 snem namar ka jingbym khlaiñ ha ka met jongka.
Ka Sita, ka la shitom la slem bha, bad ka dang hap hapoh ka jingsumar bad jingkhmih jong ka Norvic International Hospital kaba don hapoh Kathmandu, ha kaba ki doktor jong katei ka hospital, ha ka por kumba 8:33 ki la pyntip ba ka Ms Sita ka la khlad noh hapdeng ka jingpyrshang jongki ban iarap bad pynim ia ka da kiba bun ki lad.
Ka Ms Sita, ka long ruh ka nongai jingmut jong ka Communist Party of Nepal (Maoist Centre) bad ka la don ia shibun jait ki jingshitom ha ka met jongka la kumba katto- katne snem.
