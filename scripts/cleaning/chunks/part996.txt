Ha kawei pat ka jingialehkai, ka Real Madrid, ka la pynliem ia ka  Viktoria Plzen 2-1 ha ka jingialehkai ha Santiago Bernabeu.
La ioh thep ia ka kol kaba nyngkong da U Karim Benzema bad nangta sa U  Marcelo, katba U  Patrik Hrosovsky, ula ioh thep na ka liang jong ka Viktoria.
Na ka liang ka Roma, ka pynliem da 3-0 ia ka  CSKA Moscow,  ha kaba la thep ia ki kol da U Edin Dzeko ula ioh thep ar kol bad U  Cengiz Under,  ula ioh thep shi kol.
Ka jingialehkai hapdeng ka Manchester City, pyrshah ia ka Shakhtar Donetsk, ha kaba ka City, ka la jop da 3-0 ha ka jingialehkai ha Ukrain bad la thep ia ki  kol da U  David Silva bad  U Aymeric Laporte bad U Bernardo Silva.
Ha kawei pat ka jingialehkai, U Javi Martinez bad U Robert Lewandowski, ki ioh thep ar kol ha ka jingialehkai pyrshah jong ka Bayern ia ka AEK Athens, ha kaba ka Bayern, ka la jop ha ka jingialeh.
Shillong: Ka Centre of Learning, Knowledge & Services (COLKS) ka la shalan umngap na kane ka jylla haduh 2 ton mynta ka kynti sha Mumbai.
U Branch Manager kane ka COLKS u Bah Peter Wahlang haba kren sha ki nongthoh khubor myn hynnin ka sngi, ula ong ba ka umngap kaba mih na kane ka jylla, ka dei kaba bha haduh katta katta bad ka la iaid bha shabar.
Katkum ka jingiathuh, haduh mynta ki don kumba 2 hajar ngut eiei ki nongri ngap na kylleng ka ri Khasi kum na thain Pynursla, Sohra, Mawkyrwat, bad na kiwei, kiba la ioh jinghikai ha kane kam bad bun kiba la kylla dur ia ka jingkamai jongki.
“Lyngba ka Meghalaya Institute of Entrepreneurship (MIE), ngi ai jinghikai ia ki nongri ngap.
Mynshwa don kiba ri ngap tang 2 ne 3 ksing hynrei mynta ki la ri ngap bun ksing naduh ba la ioh jinghikai", u la ong.
U la ong ba kane ka COLKS kam dei ba ka shu hikai hynrei ka pyniaid iew ruh ia ki umngap, ha kaba ki nongrep ki lah ban wan die ha ki ba kin die pat ia ki.
Ka la sain sabon ruh na ki umngap bad mynta ka la thmu ban plie jaka die shabar jylla ruh.
“Watla ka umngap bad ki mar ba ngi die ki dei kiba kham rem hynrei ki briew ynda ki la thied ki sa sngewthuh ba ka dei ban rem namar ba ym khleh ne leh kano kano kaban ktah", u la ong.
Ia ki jingsong ruh la shna ha ka rukom ba lah ban pyndonkam biang ban lait na ka jingjaboh ka mariang.
Ia kane ka COLKS la seng ha u snem 2016 bad mynta ka la sdang ban pyniar sha kiwei kiwei ki jaka.
Shillong: U bah P.
Syiem, MPS, Addl.
SP, West Jaintia Hills, u la ujor sha ki pulit ba ha ka 15 tarik mynta u bnai ha ka por 9:30 baje mynmiet katba ma u bad kiwei pat ki nongtrei ki dang don ha ka kam ha ryngkat ka jingdonlang ka kong Y.
R Mawlong, MCS, EAC, Jowai, ha Maa Jayanti Mandir, Nartiang (WJH), ki la shah thombor da ki maw, ki tiar pynmynsaw ha ki paidbhur.
Ha katei ka jingjia u la ong ba ki pulit ki la mynsaw bad la pynkit sha ki Hospital bapher ban shah sumar.
Ha katei ka jingjia u la ong uwei u briew uba la tip kyrteng kum u Replease Phalangki u la tied ia u da ki kynja dieng bad u la mynsaw jur.
Shillong: Ha kine ki sngi Puja ki la don kiba leit bret blei thaw ha ka Wah kaba don ha Sangmeiñ, Upper Shillong ha ka lynti ban leit sha Lum Shyllong.
La bret blei ha ka wah kaba la den kynroh kaba don shaneng jong ka jaka ba ki briew ki ju saitjaiñ.
La lap ia kane da ki riew paidbah na ka thaiñ Upper Shillong.
Katei ka Wah kaba la bret blei ka dei ruh kaba sam um sha Sanmer.
Nongpoh: Ki nongialam ka FKJGP, Byrnihat Circle, myn hynnin ka sngi Ba-ar ki la leit ban jurip ia ka Marda Pvt.
Ltd, kaba dei ka Karkhana shna Mawblok kaba kaba don ha Narbong Byrnihat.
Katei ka jingleit jurip ia katei ka Karkhana, ka dei ruh hadien ba ka seng ka la lap ba katei ka Karkhana ka ju pyntuid beain ia ki jaboh jabain kiba mih na ka Karkhana bad pyntuid pat sha ka Wah Umtrew, Byrnihat.
Ha ka jingjurip ia katei ka karkhana, la ialam da u Bah Artison Khongstid, General Secretary ka FKJGP, Byrnihat Circle, u Bah Debos Chyne, Chief Organising ka FKJGP, Byrnihat lem bad kiwei kiwei ki dkhot ka seng.
Wat la ha kane ka jingleit jurip, ki dkhot ka FKJGP kim shem la lap shuh ia katei ka jingpyntuid jakhlia sha katei ka Wah, hynrei na ka liang ki dkhot ka FKJGP kim lah khlem da pynpaw ia ka jingsngewkhia halor katei ka jingleh khlemakor da katei ka Karkhana namar ka pyntuid ia ki jakhlia sha katei ka Wah.
Haba iadei bad katei ka jingpyntuid jaboh da katei ka Karkhana, na ka liang ki nongialam ka FKJGP, ki la ong ba katei ka kam ka dei ka jingleh khlemakor bad ha kajuh ruh ka por ka lah ruh ban wanrah ia ka jingma ia ki kynja ba im hapoh jong katei ka Wah.
Ki la ong ruh, kumba dangshen wat na ka liang ki bor distrik ka Ri Bhoi, ki la maham tyngeh halor ka jingpyntuid ia ki jakhlia sha ki Wah, kumta kane ka jingpyntuid jaboh da katei ka Karkhana shna Mawblok, ka la pynkhien ruh wat ia katei ka jingmaham na ki Bor Distrik.
Dangshen kane kajuh hi ka Karkhana, ka la pyllait ia ka kynja lyer kaba sma bha, ha kaba ki paidbah kiba shong ha kane ka thain ki la wan ban ud sha ka seng, hynrei haba iadei bad kane ka jingpyntuid jaboh sha katei ka Wah, na ka liang ka seng ka kyntu ia ki briew ba deipeit ba ki dei ban jurip ia katei ka Karkhana bad ban leh ruh da kaba tyngeh halor katei ka jingpyntuid jakhlia sha Wah.
Baroh u briew, u don ia ka hok ban duwai, hynrei kam dei pat ban pynjaboh, ong ka myntri jong ka sorkar India, ka Smriti Irani, mynta ka sngi bad ka jingkren jong ka Irani, ka dei haba kawei ka briew, ka leit sha katei ka jaka lehniam ha Sabarimala, ha ryngkat bad ka napkin, kaba bit snam bad ba ka leit ban duwai ha katei ka jaka lehniam.
“Nga ngeit ba nga don ia ka hok ban duwai, hynrei nga ngeit ba ngam don hok ban pynjaboh bad katei ka dei ka jingiapher, kaba ngi dei ban sngewthuh bad ban burom.
Ngam don eiei ban kren ia ka rai jong ka Supreme Court, namar ba nga dei ka myntri jong ka sorkar India" ong ka Irani, ha ka jingialang ha Mumbai.
“Hynrei shu pyrkhat maphi kein.
Hato ngin leit rah da ka napkin, kaba lyngkien da ka snam sha iing jong ki paralok? Phin nym leh satia kumta.
Kumta phi sngew dei ban leit ha katei ka dur, lada phi leit sha ka iing jong U Blei? Kumta katei kein ka jingiapher.
Nga donhok ban duwai, hynrei ngam don hok ban pynjaboh" ong katei ka myntri, kaba don mynta 42snem ka rta.
Ka Supreme Court, ha U Nailur, ka la weng noh ia ka jingkhanglad ia ki kynthei, kiba dang poi bnai, ba kin leit iuh kjat sha ka temple ba la 800snem ka rta, kaba don ha Kerala, ha kaba la rai ba ka hok ban mane blei, ka dei ban nym khein kyrpang ia ka jinglong shynrang kynthei.
Shillong: Namar ka jingbym patiaw ki bor ba dei peit ban pyndep noh ia ka jingkieng Rongap kaba la sah da ki phew snem kaba don hajan Baiza ha Williamnagar, ki Sengbhalang bapher ki la rai ban pynbna noh da ka pakhang ophis ha Williamnagar ha ka 26 tarik mynta u bnai.
Ki Sengbhalang kiba la pynbna ban pakhang ophis ki kynthup ia ka GSU, AIGU, FAF, ka seng ki Sumo bad ki Pick Up bad ka ICFS kum ka dak ka jingpyrshah ia ka jingbym lah ban pyndep ia katei ka jingkieng bad kane ka dei ka jingiakhih kaba lai.
Kham mynshuwa kitei ki seng ki la ia rah pla kad bad iaid paidbah halor katei ka mat ia khih, mynta ki la shim ia katei ka rai ban pakhang ophis ha ka jingialang kaba la long mynhynnin ka sngi ha ophis ka FAF.
Kitei ki seng ki la rai ruh ban pynjur ia ka jingiakhih nangne shakhmat tad haduh ban sdang trei pyndep ia katei ka jingkieng.
Shillong: Ka Lawsohtun ka la pynliem ia ka Nongthymmai da 3-2 kol ha ka jingiakhun ka semi phainal ka lympung 2nd division kaba long myn hynnin ka sngi ha madan Polo.
Ha ka jingiakhun, ki la iakhaid khlem don ba lah ban thep haduh ban rah noh sha ka jingiashut bol bad dei hangne ba ka Lawsohtun ka la pynliem ia ka Nongthymmai.
Ha kawei ka jingia-lehkai ka 3rd Division, ka Gorkha ka la pynliem ia ka Mawphlang da 2-0 kol.
Ia ka Gorkha la thep da u Abhay Gurung (46) bad u Aman Gurung (66).
Shillong: Ka Raid Nongshken shen kan sdang noh ïa ka “10th Open Football Tournament 2018-19," naduh une u bnai Naiwieng u ban wan.
Kumta na ka liang ka Raid ka khot bad wer sngewbha ïa baroh kiba kwah ban wan ïashim bynta ha kane ka jingialehkai phutbol.
Ka khusnam sha ki nongjop kan long da ka song pisa ryngkat ki khusnam nalor ki khusnam shimet.
Kane ka long katkum u kyrwoh lyngba u Bah Pahuh Massar, u Sordar Raid Nongshken.
Mynta ka sngi, lai ngut ki nongialam ka Bharatiya Janata Party (BJP) na Sutnga block, East Jaintia Hills ki la rung sha ka National Peoples’ Party (NPP).
Kine baroh ki don ka jingthmu ban iakhun ia ka elekshon MDC ka ban sa long ha u snem ban wan na ka party NPP.
Ia kine la pdiang sngewbha da u President ka NPP Meghalaya, u Dr WR Kharlukhi ha ophis treikam ka party ha Shillong.
Kine ki lai ngut ki kynthup ia u Bah S Thianglai uba bat kum u vice-president ka BJP East Jaintia Hills, u Bah Rollingson Dkhar uba dei u organizing secretary ka BJP na Sutnga block bad u Bah Seiborlang Shadap MDC barim.
Kine ki lai ngut kiba la mih noh na ka BJP ki la ai daw ba ka jingmih jong ki na ka party ka long ka daw shimet bad ka jingwan rung sha ka NPP, ka dei namar ba ki iohi ia ka jingkiew stet ka NPP ha kane ka jylla hapoh ka jingialam u Myntri Rangbah, u Conrad K Sangma.
Shuh shuh ki la ong ba kin pan ticket na ka NPP ban iakhun ia ka ilekshon MDC bad ki don ruh ia ka jingkyrmen ban jop ha katei ka ilekshon.
U Dr Kharlukhi u la ong ba ka jingiakhun ha Jaintia Hills ha ka elekshon MDC ban wan kan dei beit hapdeng ka NPP bad ka UDP watla ka party ka la ioh tang lai ngut ki MLA na ki ar tylli ki district.
U President ka NPP u la ong ruh ba ka party kan sa ioh ban synshar ha ki district council hadien ka elekshon bad kan buh kyrtong ha baroh 29 tylli ki MDC konstitwensi jong ka KHADC bad JHADC.
Ka pakhang shnong ba 12 kynta ba la khot da ki 46 tylli ki sengbhalang, ka trei kam bha mynta ka sngi, ha baroh kawei ka Jylla Assam, haba ki iew ki hat bad ki ophis trei kam bapher, ki la khang lut khoit.
Na ka liang jong ka seng  Asom Gana Parishad (AGP), kam shym la kyrshan satia ia katei ka pakhang shnong, tangba ka la pynlong ia ka jing ia iaid paidbah, ba la ialam da U Atul Bora, President jong katei ka seng, ha kaba ki la ia iaid paidbah na  ka madan Latasil sha Chandmari ha Guwahati.
Namar ba ki surok ki thylli, kumta ka la don ka jingthang ia ki shaka kali, ka jing pyrshang ban khang ia ki kali kiba iaid ba ieng, ka jing pakhang ia ki lynti rel, ha ki bynta bapher jong katei ka Jylla, ong ka khubor.
Ki Bank bad kiwei ki ophis ki khang bad ki ophis jong ka sorkar Jylla lem bad ki skul ruh, ki duna bha kiba leit trei.
Katei ka pakhang shnong, ka dei kaba la pynlong da ka Krishak Mukti Sangram Samiti (KMSS), ka Asom Jatiyatabadi Yuba Chatra Parishad (AJYCP) lem bad ki 44 tylli kiwei pat ki sengbhalang, ha kaba ka seng Congress lem bad ka  AIUDF ruh ki kyrshan ia katei ka pakhang shnong.
Ka pakhang shnong, ka dei kaba la khot ban pyrshah ia ka  Citizenship (Amendment) Bill, 2016 kaba don jingthmu ban ailad ia ki rit paid ba kin buhai shnong, kiba dei na ka niam Hindu, Sikhs, Buddhists, Jains, Parsis bad ki Khristan, kiba la phet noh na  Bangladesh, Pakistan and Afghanistan bad kiba la shong la sah ha India, ha shwa ka 31tarik Nohprah 2014.
U President ka China, U  Xi Jinping, ula plie mynta ka sngi, ia ka jingkieng kaba jrong tam ha ka pyrthei bad kaba shongdor £14 billion, kaba pyniasoh ia ka  Hong Kong, Macau bad ka  China.
Katei ka jingkieng ka jrong 55-kilometre (34-mile), kaba kynthup ia ka jingkieng bad kumjuh ia ka lynti iaid hapoh um bad katei kan pyniasoh hapdeng ka Hongkong bad ka Zhuhai bad kumjuh ha ki bynta jong ka  Macau.
U Sharad Pawar, uba dei u nongialam ba rangbah jong ka Nationalist Congress Party (NCP), u kren pynthikna ba kan don ka jing kylla jong ka sorkar ha India, ha u snem 2019.
U Pawar, u kren ia katei ha ka jingialang ba la pynbeit da ka  India Today, ha Mumbai mynta ka sngi.
U Pawar, ula ong “Ngam tharai, ba ka bor synshar, kan long hi kumjuh ha Maharashtra bad ha ka sorkar pdeng ha u snem 2019.
Kan don ka jingkylla ha Maharashtra bad ha New Delhi".
“Ka sain pyrthei mynta, ka long kumba ka la jia ha u snem 2004 bad kam i donlad ban don kawei ka sorkar, ka ban synshar ha u snem 2019 bad kan nym don ka seng, ka ban biang briew dalade hi" ong U Pawar.
Ula ong shuh shuh “Kan long kum ha u snem 2004, ha kaba kan nym don ka sorkar, ka ban synshar marwei, hynrei ka sorkar jong U Manmohan Singh, ka synshar na ka bynta 10snem (ha katei ka por)".
Ka sorkar BJP, ha ka por U Atal Bihari Vajpayee, ka la ialeh elekshon ha u snem 2004, halor ka nongrim jong ka India ba phyrnai lane shining India, hynrei kam shym la lah satia ban leh eiei ha katei ka por.
Shillong: Ka KHNAM, mynta ka sngi, la ujor sha u myntri ka tnat  Revenue & Disaster Management Department jong ka sorkar Meghalaya, ha kaba iadei bad ka jing thungkam ha katei ka tnat.
La iathuh ba ha ka 16tarik Nailur 2013, katei ka tnat, ka la mynjur ban thung ia U Consultant jong ka SDMA, ha ka tulop kaba T.
45,000 shibnai bad ka la pynmih jingpynbna ruh na bynta katei ka kam.
Kaba ka KHNAM, ka lyngngoh, ka long ba ka la ioh jingtip, ba u don tang uwei uba thep kyrteng bad uta u dei U  Surajit Bordoloi, ha kaba la thung ruh ia u, ha ka 1tarik Risaw 2013.
Ka KHNAM, ka kynnoh ba ka jingthung ia U Bordoloi, ka dei kaba la pynkhein ia ka ain thung kam jong ka sorkar Jylla bad katei ka seng, ka dawa ba dei ban weng shi syndon ia utei u briew bad ban thung da ki briew lajong, kiba kham bit shibun ban ia utei uba la dep thung san snem mynshwa.
Shillong: Hadien ba uwei u Brother u la shah kynnoh kynshleiñ kynthei ha kawei ka briew da kaba sei madan lyngba ki jingthoh Facebook.
Ka kynhun ki Brother kaba la tip kum ka Congregation of Christian Brothers in India lyngba ka kyrwoh khubor na u Br.
J.
Johnson Society Protection Officer Professional Ethics Commission, CCBI ka la ong ba katei ka kynhun kan don ryngkat ha ka liang jong kito kiba la ngat ha katei ka apot bad ka la ong ba kan iai don ryngkat bad kito kiba ngat ha katei ka apot ban iarap ia ki ban pynioh ia ka jingbishar hok.
Katei ka kyrwoh khubor ka la ong ba katei ka kynhun ka la ioh jingtip ia ka jingkynnoh ia uwei na ki dkhot jong ka lyngba ka jingthoh Facebook jong kawei ka briew kaba la shim ia ka bynta ha ka #Mee Too Movement.
Ka kynhun ki Brother ka la ong ba kin pyntikna ba kin ioh ia ka jingbishar hok na ka nongujor bad kumjuh ruh ia uba shah kynnoh.
Ka kyrwoh ka la pyntip ruh ba ka jingtohkit ia u tei u Brother ba la shah kynnoh ka dang iaid shaid shaid bad ka kynhun ki Brother kan ia trei ryngkat ruh bad ka aiñ.
Shillong: 4 ngut ki MDC ka PDF ki la risaiñ noh na katei ka seng mynta ka sngi.
Kitei ki 4 ngut ki long u bah  Latiplang Kharkongor, u bah Blanding Warjri, u bah James Sylliang bad ka kong Grace Mary Kharpuri.
Kitei baroh 4 ngut ki la pyni ia ki daw jong ki ba ki la risaiñ noh na ka PDF.
Ka kong Grace ka la kdew ba kawei na ki daw ba ka la risaiñ noh ka dei namarba ka Party PDF kam treh satia ban pynieng kyrtong ha ka MDC na Lyngkyrdem konstitwensi.
Ka la ong ba u MLA ka PDF u bah Gavin Mylliemngap u la kren shai ha ka jingialang CEC ka PDF ba lada katei ka seng ka pynieng kyrtong ruh un ym treh satia ban kyrshan hynrei un kyrshan beit ia u MDC ba mynta na ka seng NPP u bah Jan Sing Tynsong.
Ka la iathuh ba ha ka jingialang CEC ka la tyrwa ia u kyrtong ban pynieng na Lyngkyrdem konstitwensi hynrei ka PDF kam treh.
Ka la ong ba ka jingbym treh ka PDF ban pynieng kyrtong ha ka elekshon MDC ka la ktah ia ka naba ka Nongshken bad ka Lyngkyrdem konstitwensi ka dei ka konstitwensi kaba hap hapoh ka Pynursla konstitwensi ha ka elekshon MLA.
Ka pakhang shnong, ba la khot da ki 46 tylli ki sengbhalang, ka iaid beit, khlem da don kano kano ka jing kulmar, kat haduh ba thoh ia kane ka khubor.
Ki la don ki jingjia kiba malu mala, ha kaba ki don kiba leit khang lynti ia ki rel ba kin iaid bad don kiba thang ia ki shaka kali ha ki surok bah, tangba ki pulit, ki la ioh ban beh krad noh ia ki, ong ka khubor.
Ka sor Guwahati, ka kynjah jar mynta ka sngi, haba ki kali kim shym iaid satia ha ki bynta bapher jong katei ka nongbah.
Katei ka dei ka pakhang shnong, ba la ialam da ka Krishak Mukti Sangram Samiti (KMSS) bad ka Asom Jatiyatabadi Yuba Chatra Parishad (AJYCP) lem bad 44 tylli kiwei pat ki seng, ki pynlong ia ka jing pakhang shnong kaba 12 kynta mynta ka sngi, ban pyrshah ia ka jing ailad ia ki poiwir kiba wan na kiwei pat ki ri, kiba dei na ka niam Hindu, Kristan, Sikh bad kiwei de ki kynhun niam.
La thoh ha ka kot khubor phareng ba ka sorkar India mynta ka pynkhreh bha ban pynkylla ia ka Sixth Scheduled jong ka riti synshar na ka bynta ka jingmyntoi jong ki jaka kiba hap hapoh ka Sixth Scheduled.
Ia kane ka rai la shim ha ka jingialang kaba hapdeng u Home Minister Rajnath Singh bad u Chief Minister ka Meghalaya bad Tripura u Conrad Sangma bad u Bipblab Kumar Beb bad u Minister ka Assam uba dei peit ia ka Industry bad Commerce.
Ha kane ka meeting la rai ruh ban wanrah ia ki kynja Dorbar kiba long kum ki Panchayat ha ki jaka kiba don hapoh ka Sixth Scheduled da kaba pynlong ruh ia ki election kan pynsuk ia ki kam pynroi.
Ka Sorkar Meghalaya dei ka sorkar synrop, kumta hato ka jingmynjur jong u Chief Minister ka Meghalaya ka don ruh ka jingmynjur jong kiwei pat ki seng sain pyrthei ba kyrshan ia u.
Haduh mynta kim pat kren shai ei ei katba ka Congress party jong ka jylla lyngba i bah Ronnie V.
Lyngdoh ka la pyrshah tyngeh ia kano kano ka jingthmu jong ka sorkar pdeng ban pynrung ia kata ka kynja Panchayat hapoh Meghalaya.
Haba kynthoh ia ka jingkren i Bah Ronnie u Deputy Chief Minister bah prestone Tynsong i bynrap ba ka Meghalaya kan ioh lait na ka Panchayat Raj hynei kata ka jingjubab jong i la shem ba kam don ha kano kano ka jingthoh wat ha ka jingiakren kaba paw ha ka Paragraph 3 ba la kdew haneng.
Lada kane ka jingjubab kam long kaba dei skhem kan ialam bakla ia kiba bun namar ba ngi donkam ban ialeh pyrshah ia ka jingwanrah ia ka Panchayat Raj ha ka ri jong ngi.
La khot ia ka jingialang paitbah da ka Samola bad KKNMS ba la pynlong ha National Dorbar Hall Mawkhar ha ka 28th July 2018.
Ha kane ka jingialang la pdiang ia ka Restaurant bad la phah ia kane ka Resolution sha u Nadrendra Modi u Prime Minsiter ka Ri India.
Nalor kiwei ki bynta ka Resolution ka ong de kumne:-Ngi nud ban ong ba ka long kaba I-artatien ba ka paragraph 3 (b) 2 A (1) jong ka Amendment Bill 2015 kaba thmu ban phrung ia ka village council bad Municipal council ha ka sixth scheduled ka long kaba shongnia shongain namar kane ka jingphrung ka pynthut pynwit bad pynkylla khongpong ia ka rukom bat khyndew jong ki Khasi ha Meghalaya namar ka khyndew ka shyiap ia dei jong u paitbah bad ym jong ka sorkar.
Shuh shuh ka jingphrung ia ka sub-paragraph 8 ka iuhroit ia ka riti dustur jong ki briew ha kaba jied ia ki Syiem Sirdar Doloi, Nongsynshar shnong bad kiwei kiwei da ka rukom kaba ailad ia kiwei ruh ban ia jied lang ym tang para Khasi, kur para jait.
Namar ka jingbym niewkor ia ki riti dustur ha kane ka bynta ka long ka jingiuhroit ia ki riti synshar kaba pyrshah ia jingthmu ka sixth scheduled kaba long kumba khlaw noh ia ka Nongrim ka sixth scheduled kaba long pyrshah ia ki riti synshar.
Ngi kyrmen ba ka shithi Resolution ba ngi la phah sha u Prime Minister Narendra Modi kan nym long kaba lehnohei bad ki jingwanrah ia ka Panchayat Raj pyrshah ia ka mon u paitbah kan ym long da kaba shu pynbor leh bor.
W.
Anthony Dr.
I.
NongbriConvener Somala Convener KKNMSJoint convener KKNMS.
Shillong: Ka shnong Mawiong Umjapung Nengnong A, ka la mih paidbah myn hynnin ka sngi ban pynkhuid ia ka surokbah Shillong-Guwahati ha shi lynter u pud u sam jongka, hadien ba ki la ijli sat ia ka jingwan bret bad theh pathar ki briew khamtam ki nongleit nongwan da ki kali.
Ha kane ka sngi, ki seng samla, seng longkmie lem bad ki nongialam shnong ki la pynkhuid iaki sharud shakiar ka surok.
Kane ka jingmih jongki ban iapynkhuid, ka long ruh ban phah ka khubor jingmaham kaba tyngeh ba kin shain kuna T.
5 hajar ia kino kino kiba wan bret jaboh ha katei ka thain.
Ki nongialam shnong ba kynthup ia u bah S Kharnior u Rangbah Dong bad u Asst Rangbah Shnong ka shnong Bah Y.
Kurbah bad, u Bah BF Marwein na ka Seng Samla, ka Kong P Marwein seng longkmie ki la pynpaw ia ka jingsngew khia jur ia ka jingwan bret jaboh ki briew sha ka shnong jongki, kaba la buh jingma ruh wat ia ka jingkoit jingkhiah jong ki briew.
Ki nongshong shnong ki la pynpaw ia ka jingsngew khia jur ia ka jingwan pynlong ki nongiaid nongiew khamtam ki nongshong kali ia ka shi lynter ka surok kum ka jaka bret niut pathar.
Ki la kyntu ia ka karkhana, ki jaka die kali, ki nongshong dukan, bad khamtam ki nongleit nongwan da ki kali, ban nym bret pathar shuh ia ki jaboh hynrei ban leit bret sha ka jaka ba la buh, namar ba kin peitngor bha nangne shakhmat ban shain kuna beit lada lap ia kiba leh pyrshah.
Ki la don kiba pynsngew ruh ba ka sorkar ka dei ban buh CCTV noh ha kine ki rud surok khnang ban iohi ia kiba wan bret jaboh.
Shillong: U Chief Executive Member barim jong ka KHADC uba dei u MDC ka Mawsynram konstitwensi u bah Pynshngaiñ N Syiem, uba dei ruh ha kajuh ka por u Chairman jong ka PDF mynta u la shah ieh marwei hapoh District Council bad u don sa tang marwei hi ha ka Liang pyrshah.
Katei ka jingsah marwei jong u bah Pynshngaiñ ka dei hadien ba la ioh jingtip ba ka kong Grace Mary Kharpuri MDC ka Nongshken kan risaiñ noh mynta ka sngi kum ka dkhot jong ka PDF.
Ka kong Grace ka dei ruh ka President jong ka PDF Wosmen’s Wing ha ka Central Body.
Mynta ka sngi kin don 4 ngut ki MDC jong ka PDF ki ban risaiñ noh na ka jinglong dkhot jong ki na katei ka seng bad kitei ki 4 ngut ki long u bah James Sylliang MDC ka Mawhati, u bah Latiplang Kharkongor MDC ka Nongthymmai , u bah Blanding Warjri MDC ka Mawthadraishan bad ka kong Grace Mary Kharpuri MDC ka Nongshken.
Lah ban pynkynmaw ba la thaw ia ka Executive Committee ka KHADC hapoh ka jingialam u bah H.
S Shylla da ka jingwan ia sohlang jong ki 4 ngut ki MDC ka PDF kata u bah Latiplang , u bah James bad u bah Blanding, kumjuh ka kong Grace hynrei shuwa ka elekshon CEM ka kong Grace ka la thep kyrteng kum ka kyrtong jong ka PDF.
Hadien katei ki sah sa tang 3 ngut kiba don bad ka kynhun u bah Shylla.
Kham hadien ia katei sa 5 ngut ki MDC ka PDF ki la wan ai jingkyrshan ia ka EC u bah Shylla bad kitei ki long u bah James Ban Basaiawmoit u nongialam MDC jong ka PDF, u bah Hadrian Lyngdoh, u bah Banteidor Lyngdoh, u bah Arbinus Lyngdoh bad u bah Morningstar Mawsor.
Da ka jingleit kyrshan kitei ki 5 ngut ia ka EC u bah Shylla, ha ka PDF la sah sa tang ka kong Grace bad u bah Pynshngaiñ hynrei ka kong Grace kan phet seng noh lashai ka sngi bad kane ka la pynlong ia u bah Pynshngaiñ ban sah marwei.
Shillong: U MLA ka Sohra u bah Gavin Mylliem u la ong ka la donkam ban pynbeit bha ia ka rukom treikam ka karkhana sain dewbilat ka sorkar ka Mawmluh Cherra Cement Limited (MCCL) khnang ban pynkhie im biang ia ka, na ka jingpang kaba la ban slem ha kine ki snem.
Haba kren sha ki nongthoh khubor mynhynnin ka sngi, u bah Gavin uba long u MLA ka thain Sohra, u la ong kumba ka long haduh mynta kane ka karkhana ka sorkar ka don hapdeng ka jingeh namar ba ka jingthut ka rukom treikam.
“Nga donkam ban thung ia ki stad kiba iadei bad ki jingtreikam ki kor ki bor ne mashin ban lait na ka jingthut bad ia ka jingsiew dei ban pynbiang katkum ka jingtrei jongki", u la ong.
U la ong ba ym tang kine, ka donkam ruh ban don ka rukom pyniaid ia ka iew ka hat ha ka rukom kaba dei bad kaba kongsan ka rukom pyniaid ia ka.
Katkum ka jingong u MLA ka Sohra, kane ka karkhana ka sah ram mynta haduh 36 klur eiei kaba dei ban siew naduh ka tulop ki nongtrei, nalor ki jinglut jingsep ba bun.
“Ngan leit iakren ia u Myntri Rangbah u Conrad K Sangma, bad kumjuh ia u chairman u bah HB Nongsiej ban thaw ki lad ki lynti ban pynkhlain ia ka MCCL", la ong u Bah Gavin.
Ka MCCL ka dei kaba la seng ha u snem 1955 bad ha ki snem shwa u snem 2006-07, ka dei ka kompeni kaba iaid bad kaba ioh nong bha hynrei ha kine ki shiphew snem tam eiei, ka la kynduh jingeh.
Ia mynta ki don kumba 300 ngut eiei ki nongtrei baroh naduh kiba heh haduh kiba khraw.
Kham mynshwa, kala don ruh ka jingpynsngew ba dei ban wanrah noh ia ka jaka treikam kaneka MCCL sha Sohra namar ba ka jingbuh ha Shillong kam don jingmut eiei namar ba tang lada donkam tang iwei i pin ruh hap wan shaduh Shillong bad kane ka dei kawei ka dawbah kaba la pyntroin ia kane ka karkhana nalor kiwei pat.
Katkum ka jingtip, ki mashin thymmai ba la wanrah ha kane ka karkhana ki lah ban pynmih 600 metric ton shi sngi hynrei namar ba kam biang ka rukom leh, kam da lah ban leh kumba ka dei.
U Lyngdoh niam katholik, uba dei uwei na kiba ai sakhi halor ki kam bat bor kynthei jong U Bishop Franco Mulakkar, ula iap noh hynnin ka sngi ha Hoshiarpur District jong ka Punjab.
U Father Kuriakose Kattuthara (62), u la shu thiah lyngkrang ha ka jaka trei kam jongu, ha St Mary’s Catholic Church kaba ha Dasuya sub-division.
La kit ia u mar mar sha Hospital, ha kaba ula iap noh pynban.
U Father Kuriakose, u dei u lyngdoh niam jong ka Jalandhar diocese bad u dei uba ai sakhi pyrshah ia U Bishop Mulakkal, uba la shah kynnoh ba u bat bor ia ka nun, haduh 13sien kynthih, hapdeng ki snem 2014 bad 2016.
[ba bteng]Hangta hi u Bah ruh u la pyn suki noh la ki kjat ban ia ryngkat bad ki bad u iaid mar syndah bad ki.
“Ioh phi kyrkieh nang iaid Bah namar ngi kynthei te ngi suki khamtam bad kine ki jingkit…" La kem ktien ka Lanosha“Em ym lei lei… “La ong pat u Bah“Ngin ia iaid lang….
" U la kren ha ki da ka sur ba jem jai.
Katba dang iaid ha lynti u la ioh ka lad ban ia kylli pyrthew bha.
Kumta ruh ki la sdang ban ia tip markylliang.
U Bah shiphang u la peit sha ka Daplin shiphang pat sha ka Lanosha.
Tad haduh ban da iakhlad ki da ia sngewtynnat bha kata ka jingiakynduh biang.
Mar ia lait na khmat u Bah ka Daplin ka la ong“Ei uto u briew uba da sngew tynnat bha mo… Uba I kynjai bad imat u dang samla …"Ka Lanosha ka la shu rkhie kiak kiak… Bad ong“Balei Kongthei phi la da peit bha sngew mat…" Ka da rkhie biang“Te phi haba la iakren katto….
Lah hi ban ym peit…Pha I ong uto ruh shiphang u la peit shapha shiphang u peit sha nga…" La phai ktien ka Daplin.
Ki la ia poi artat ruh ha iing ka Daplin.
“To ei ngin sa ia bteng pat ni lah khia …sa iakren pat lashai shaphang U Bah…" La ong ka Lanosha.
Ka Lanosha marsien poi ha iing ka la bunkam ban thad ia ki jain bad sa ka shet ka tiew.
Ha ka jingjrem jong ka met ka phad hadien ba la dep bam dep dih ka la leit ban thiah noh.
Hynrei ka dur maia shaphang u Bah uba ka iakynduh biang ha ka jingiaid lynti ka la wan paw ha ki jingmut jingpyrkhat jong ka.
Kane ka jingwan paw jong u Bah ka la pynthut thiah ia ka bad ka sa iohthiah haduh jan kynih syiar.
Dang step marsien khie ka la babe shaphang kaei ka ba la kum pyrkhat baroh shi miet.
Hynrei watla katta hapoh la ka mynsiem ka don jingkyrmen ba ha kawei ka sngi kan sa dang iakynduh biang bad u.
Kumta kumba la iakut hadien ba la dep shet dep tiew ka mih na iing ban leit kai pyngngad noh ha iing ka Daplin.
Ka Daplin ha ka jingshisha ka dang bun kam bha ha kata ka por, hynrei namar ba la wan ka Lanosha ka iehnoh ia ki kam ki duk bad ki iashong kai sadhai.
Mar ia shong ki la poi khana shaphang u Bah“Kongthei mynnin u Bah u I leh serious bha mo…" La ong ka Lanosha“Hooid kein ei shiphang u phai sha Pha shiphang u peit sha nga….
Tip kumno kumto " la ong ka Daplin“U i kumba u pynshong dor imat….
" La ong ka LanoshaKa Daplin ka buh um sha ha kitli ban ia dihsha sngewbha….
“Lano ngin ia dihsha mo…" La ong ka Daplin“Em phi Thei nga dang Shu dep te na iing….
" La phai ktien ka Lano.
Hynrei ha mar kata ka por la wan poi ka sha ba la wan rah ka para jong ka Daplin.
“Ani ine te iba da kloi sat…" La ong ka Lano“Dih seh dih haba la ai te….
" La ong I para ka DaplinKi la ia dihsha hangta bad ka ia khana shait shi shait…Hadien ba la dep Dihsha ka Lano ruh sa shiphang ar phang ka leit noh sha la iing.
Ka Daplin ka buh jingkylli ha la mynsiem shaphang ka jingiai pynsngew jong ka Lanosha shaphang u Bah.
“Balei mo ka Lano ka iai kynmaw ban iathuh shaphang u Bah.
"Ha lade hi ka shu don ka jingsuba ba lada ym dei ba ka mon ia u, kum kata ka jingkren bad iai kynmaw kan ym mih.
“Imat Ito I kong te I la shoh jadu ia u Bah… Dang nyngkong sngew kumba im pat ju don jingmut samla eiei hynrei imat shapoh te la trei u Bah.
" ka Daplin ka la pyrkhatHa ka sngi Thohdieng jong kata ka taiew haba dei biang ka sngi leit saitjain.
Kumba ju leit baroh arngut ha kata ka sngi ruh ki leit kumta.
Katba ki dang iaid lynter lynti ki iathuh khana shaphang ka por ban iakynduh biang bad u Bah Malki.
“Tip shibit ngin lah ban iakynduh biang….
" La ong ka Daplin“Tip kein Kongthei ka shong eh lada ia biang eh bad ka por wai trei…" La phai ktien ka LanoshaKi ar ngut ki la poi ha um bad ki la duriap khait ha la ka kam… Ka jingiakren jong ki ka long ban ioh mih na um ha ka por wai trei…[pule biang la sngi saitjain].
Shillong: U nongialehkai ka Meghalaya u Dipu Sangma ula kamai 2 wicket ha ka sngi baar jong ka jingialehkai ka Ranji Trophy ka Plate group pyrshah ia ka Uttarakhand kaba long ha Dehradun hynrei ka dang shem jingeh ban beh ia ka utterakhan kaba la lah ban kamai 175/4.
Ka Uttarakhand ka la lah ban kamai 136 ron kaba beh ia ka Meghalaya kaba kamai 311.
Ka jingiakhun kan bteng biang lashai ka sngi.
La khang pyrshah ban pyni ia ka phlim Kedarnath ha ki hynniew tylli ki District jong ka jylla Uttarakhand, na ka daw jong ka jingsngew pyrshah jong ki seng shitniam Hindu, ong ka khubor sorkar mynta ka sngi.
Katei ka dei ka rai jong U District Magistrate, na ka bynta ban teh lakam ia ka jingthut jong ka suk ka sain, ong ka khubor.
La sngewthuh ba ki shitniam Hindu, ki la thang ia ki tyngshop jong u nongthaw ia katei ka phlim bad kumta ban lait na kano kano ka jing ia kynad, la khang ia katei ka phlim ha  Dehradun, Haridwar, Nainital, Udham Singh Nagar, Pauri, Tehri bad ha Almora.
Katei ka dei ka phlim, kaba pyni ia ka jing ia ieid samla jong uwei u samla Muslim bad kawei ka thei samla Hindu, ha kaba ki ia kynduh ha ka jingleit iaid riewblei sha Kedarnath.
Katei ka dei ka phlim ba la ak da U Sushant Singh Rajput bad ka Sara Ali Khan.
Bah Shiningstar WarjriUmran-Dairy, Ri-Bhoi DistrictNga la pashat ia ka jingthoh jong nga ha kine ki snem ba ladep kaba nga ai  kyrteng, “Ia nga la kha stad hynrei ka jingleit skul ka pyntroin ia nga" kaba ha ka ktien phareng ki ong, “I was born intelligence but education ruined me".
Nga ioh bun ki jingkynthoh halor kane, na kiba sngewiahap bad ki bym sngewiahap.
Kidaw halor ka jingbymiahap jong ki, ka long ba ki shu pule heading, bad kito ruh kiba shim ba dei tang ka skul kaban bishar bad lah ban rai mano ba biej bad mano ba stad.
?.
Ha ka jingthoh bad ka jingsngewthuh tynrai ka jong nga, ka jingstad kadei ka tynrai jingstad ha ka jingim, kaba U Kynrad Nongthaw hi u la ai ia ngi lyng kata KA SAP kaba ngi ong, ym dei tang kata ka jingstad ha skul.
Kumba U Blei nongbuh nongthaw u la ai ha ngi ia la ki jong ki jong ki dur khmat, bad hala ki jong ki jong ki sur, kumta ruh u ai ia ngi baroh ia la ki jong ki jong ki sap jingstad ka bapher.
Kumta ngi long kiba khraw ha la ki jong ki jong ki sap, khamtam lada ngi pyndonkam hok ia ki, kumba U Kynrad jong ngi u kwah.
Kine ki sngi ba mynta, kidei ki sngi ha kaba ki khynnah skul ki ioh pdiang ia la ki soh jong ka jingtrei shitom jong ki ha skul.
Na ka bynta kito ki ba la pass u snem ban wan u ladei u snem thymmai, hynrei na ka bynta kito kiba sah klas bad fail, u snem ban wan un dei hi u snem rim lane u juh hi u snem ha ka Jingpule jong ki.
Ha kajuh ka rukom, kito kiba la lait ki la iohi ia ka jingshai hynrei kito kiba sahklas, ki iohi ia ka juh hi, la kadei ka badum ne kaba shai, nalor kata dang don shuh shuh kiba dang pyndum shuh ia ki, ki badei na ki kpa ki kmie bad na ki nonghikai la jong hi.
Baroh ngi iaid lyngba bun ki mawjynthut, hynrei kynmaw kawei ba ngim dei ban khyllem hynrei tang ban shu kyllon, katba bun sien ngi pat ngi pynkhyllem ia la ki khun la jong lyngb ki kyntien bad ki kam ba ngi leh.
Une u bnai Nohprah udei u bnai, uba baroh ki skul ki sam ia ki Result lane Mark sheet kutsnem bad kane ka result ka ai rai ruh ia ki khynnah skul la kin bteng shakhmat ne kin sah hajuh.
Ha skul la sam ia kiba pass bad kumjuh ruh ia kiba fail, hakhmat u paidbah kiba dei ki kpa ki kmie bad ki para khynnah skul baroh.
Kumta la iohsngew lut ia ka jingsah klas ka jong ki bad la ia peit lut ruh ia ki Mark sheet jong ki da ki babun.
Ynda la poi ha iing ruh ka kmie, ka tang shu tip ba fail, ka la pyrta shnong ha ryngkat ka phah wanrah lypa ia u dieng sympat shwa ban iuh kjat ha barynda.
Nalor ba shoh ka kmie mynsngi, syngngeit sa u kpa da miet.
A ki khun bapli! ha ka jinglong khynnah rit, ki shim rai ba ka jingleit skul, dei ka jingpynshitom, ka saja bad ki kein noh syndon ka leit skul.
Ha ka jaka ban leit sha ka lynti leit skul, ki poi pynban sha kawei pat ka lynti kaba kylluid bad ki jingsniew suda.
Ngam kren laplah hynrei nga iohi da la ki jong ki khmat, ha kine ki sngi ia ka jingshah sympat jong ki katto katne ki khynnah namar ba ki fail.
Tang namar ba fail, bun na ki kpa ki kmie ki kynnoh ia la ki khun da u khlieh sniang, khlieh kada, u tasngeng, kane ka jait jingkynnoh kidei ki siat pharshi sha lade, ba ma ki, kidei kita ki khlieh sniang bad khlieh kada lane kita ki tasngeng, kumba long ki dieng kumta ruh ki soh.
Ha skul bad ki jaka pule, ki don tang katto katne ki subject (lait noh ha ki skul sha ri nongwei) hynrei ha ka jingim briew ngi don da ki hajar bad ki phew hajar ki subject.
Na kane kadaw, kine ki subject ha skul, kim lah ban ai ia ka jubab ba u khynnah udei u ba biej lane u stad, bad ngim dei ban iaroh ia u briew ba u stad tang na ka bynta baheh mark ne udei u babiej tang namar ba u ioh mark 04, 05, 08, 09.
U khun jong phi, um ioh 90 marks, kadaw ba ka subject kaba biang na ka bynta jong u kam don ha skul pule.
Uwei u kpa uba don sha jngai na la iing ha kapor ba ki khun ki ioh result kut snem, lyngba ka phun, u la kylli na la ka jong ka tnga, kumno ka result ki khun jong u ?.
Ka tnga jong u, ka la iathuh ba na ki san ngut ki khun dei tang ka Thei thei (Class VI), kaba fail.
Kumta u buh noh ka phun khlem da ong eiei shuh.
Ha ka sngi kaba bud u kpa u la wan iing ha ryngkat ka syiar kaba sngaid bha ha ka kti.
Ka Thei thei, tang mar shu tip ba wan u kpa, ka la kyiuh, bad ym sngewthuh sngewthaw shuh la kan rieh ne kan mih dur kumno ha khmat u kpa.
?.
U kpa, ha ba rung ha iing u shong ha ka mura bad u khot ia ki khun baroh, ka Thei thei ruh kawan lang tangba da ka dur kaba jngem thangiong bha.
U kpa u pyni ia ka syiar, bad u la ong ia ki khun, “Phi tip na ka bynta jongno, nga wanrah kane ka syiar ban ot doh?" baroh ki la jubab, “Na ka bynta jong ngi", lait noh ka Thei thei, kaba shu kbum kyrbam bad ka dur lip rong.
Kumta u kpa u la jubab nga wanrah ia kane ka syiar na ka bynta ka Thei thei, bad u ong, “Thei thei, khun jong nga wan shane khun, nga thied ia kane ka syiar na ka bynta jong phi khun, ba phin kmen bad ban eh-rngiew khnang ba phin dup jop shakhmat ha u snem ban wan, ngim pynrem bad ym don ba pynrem ia phi khun, phi dei ka khun jong ngi, kane ka jingbakla shisien kan kyntiew khambha ia phi shakliar".
Ka Thei thei, da ka jingkmen, jingsngewmyllung bad ki ummat bym lah ban set shuh ka iam bad kdup sbak ia la u kpa haduh ba ki hynmen para jong ka ruh ki iam kmen lang bad ka.
Da shisha ha u snem ban bud ka Thei thei kawan shakhmat duh ha ryngkat ki mark kiba ihun shisha ban peit.
Kiei kiei baroh ki sdang na tynrai, namarkata ka jingai mynsiem na la tynrai kiba dei ki kpa ki kmie, kan dei ka Jingkieng ksiar na ka bynta ki khun ban poi sha ka thong.
Kawei ka longiing nongrep ha nongkyndong kaba don hynriew ngut shipara, ki hynmen arngut ha shwa, u Bah bad u Deng, mynba ki dang rit, ki leit skul step bad mynsngi ki leit beh blang bad iarap trei ia u kpa ka kmie sha lyngkha.
Wat hapdeng ka exam shiteng snem, ki ioh por tang khyndiat eh ban pule kot, namar kadei ruh ka por puh pynthor, thung kba, bad bun ki kam ha lyngkha.
Haba ki la poi ha ki klas IV bad V ki fail ar snem lynter.
Kumta, hana namar ba kim don sap, bad ba kidei ki biej, la pynpep skul noh ia ki.
To, kine arngut ki la trei lyngkha noh bad la u kpa ka kmie jong ki, katba ki para ba dang bud ia ki, ki ioh leit skul tikna bha bad ki poi sha ki kyrdan bad class ba khamheh.
Haba ki briew ki wan kai ha iing, ki ju kylli pyrthew ia ka pule puthi ki khun ki kti jong ki, ka jubab na ki kpa ki kmie ka long, “Uh, kine arngut ha khmat te ki biej bha, kim biang jabieng, ki kham luin khlieh, na kata kadaw ki long kumne, katba kine kiba rit te ki biang bha, ki da stad shisha, nep khlieh shisha".
A Blei Kynrad, ki kpa ki kmie ki kynnoh ba luin khlieh, u ia u Bah bad u Deng, katba ki thiar ki dap miar miar, ki blang, ki masi, ki sniang, ki syiar ki dap shi sem, ki jhur ha lyngkha ki jyrngam baroh saw aiom, pisa katba ang, ki para ki pynbiang, ia lade ki phong sopti jot bad u mohkhiew ryngkat bad u kpa ban pyndap ha iing nalor ba shah kynnoh bym biang khlieh.
Kane ka ju jia ha bun ki longiing ha ri khasi bad ki shim ba u ba stad dei tang uta uba pass bad heh mark ha skul, ym kita kiba pass bad heh mark ha ka rep, ka shna jingshna, ka khaii bad bun kiwei de ki kam bor met.
Bun ruh ki kpa ki kmie ki ong ia la ki khun, ba une ne katai ki dei ki bym biang khlieh tang na ka daw ba kim pass bha ha skul.
Kane ka kyntien ka dei kaba ngam lah ban ia mynjur, namar bun na ki ‘riew stad ki ‘riew shemphang bad kiba iohi jngai kidei ki ba shah ujor shah kyntait, shah bein, shah kynthoh ha ki nonghikai skul bad ki kmie ki kpa kum ki bym biang khlieh.
Na pdeng kita kiba la shah khein biej bad kyntait, dei u Thomas Edison, u Isaac Newton bad bun kiwei pat ki riewkhraw bad ‘riew donsap ka pyrthei la ha ka liang ka tem ka put ne ha ka sport.
Bun na kine ki dei ki bym biang khlieh ha skul, kiba kylli ka jingkylli ka bym don jingmut bad leh bun kiei kiei ki bym don jingmut suda.
Shu ang Bneng, ang kynroh haduh ba u nonghikai jong u Thomas Edison u ong ha ka kmie jong u, ba ha ka khlieh u khun jong phi don da ka eit Masi ym ka jabieng, u ithuh ia u ha skul da u SUKI, u SLEM, u JYNJAR, hynrei ka kmie jong u, ka la kob (challenge) ia u nonghikai bad buh ia ka thong da ka jingngeit skhem ba kan pynlong ia u Thomas Edison u ‘riewkhraw.
Da shisha u Thomas Edison u long u scientist u ba lap thymmai ia ka Gramophone u Bulb light bad kum ka jingburom ia u, ka pyrthei baroh kawei ka pynlip light 3 minit ha ka sngi iap jong une u ‘riewkhraw radbah.
Ngi dei ban sngewsarong bad pyndonkam hok ia la ki jong ki jong ki sap khlem da lehrain, ia kaba u Blei u la ai ia ngi, ym baroh kidei ban long doctor, Engineer ne ban thoh kot ne pule kot.
Ka kyntien, ‘Haba don ka mon, don ka lad’ kam dei ka kyntien kaba la pura, hynrei ka kyntien kaba pura kadei ban long, “Haba don ka sap, hangta don ka mon bad haba don ka mon, hangta don ka lad"Kane ka, jingthoh jong nga kam kyrshan tang ia ki khun, hynrei sngewsih ba bun na ka liang ki khun mynta ruh ki ibein ia la ki jong ki kpa ki kmie ba kidei kiba biej, ba kim leit skul bad ba kim nang pule, hynrei hato ki poi pyrkhat mo, ba jin da la ki kpa ki kmie jong ngi kidei ki biej, kumno ki lah ban pynheh pynsan ia ngi kumba ki long mynta?.
Namarkata, ki lah ban duna tang ha ka liang ka pule ka puthi, namar ka jingbymdon lad ha kito ki por ba mynshwa hynrei ym ba kim biang lut ha ki liang baroh.
Pynban ki kam biej ha kine ki sngi ba mynta, phin iohi na kito kiba ngi ong ba kidei ki ba lanang la stad.
“Baroh u briew bastad, mano ba lah ban len,La khlem da plie ka lad, kumno u lait ban kren?" (Myllung, Soso Tham).
Shillong: Ka Confederation of Social Organisation,  lane ka kynhun ki sengbhalang, kaba la khlieh da ka Hynniewtrep Youth Council (HYC), ki dang shu pynkut dang shen ia ka jing ia lum lang jongki, kaba ki la pynlong ha Additional Secreteriat.
Kham mynshwa kitei ki nongialam, ki la ia sdang ban iaid paidbah na u mawmot jong U bah Bull N Lyngdoh, ha Dhankheti, ha kaba ki la wan ialum lang ha jaka ieng kali ha Additional Secreteriat.
Ha ka jingialum lang, kaba don kumba 200ngut ki nongialam bapher jong ki sengbhalang, la dawa na ka sorkar Jylla, ba kan pyntreikam noh ia ka ain innerline permit bill bad nangta la dawa ruh na ka sorkar India, ba kan weng noh ia ka Citizenship Amendbill 2016, hynrei ki dawa ba dei ban pyntreikam noh da ka National Registration of Citizenship (NRC).
Kitei ki nongialam sengbhalang, maham ba lada ka sorkar kam lah ban pynurlong ia kitei ki mat jingdawa jongki, kumta kin nang pynkhreh ia shibun ki mat jingiakhih jongki nangne shakhmat.
Shillong: Ki nongialam jong ka Khasi Students Union (KSU), ki la leit buh syntiew mynta ka sngi, ha u mot sah kynmaw jong U bah Bull N Lyngdoh hajan ka Shillong Law College ha Dhankheti, ban kynmaw ia ka lyngkhuh sngi iap ba 24 jong U Bah Bull, uba dei u nongialam barim jong ka KSU.
Kiba leit buh syntiew mynta ka step, ki long U Bah Hamlet Dohling, myntri ka sorkar Jylla, U Bah Donald Thabah General Secretary bad U Bah Lambokstar Marngar, President jong katei ka seng.
Ki nongialam jong ka Union, ha ki jingkren jongki, ki pynkynmaw ia ki mat kiba ka KSU, ka la mait phang ha kitei ki phew snem ba ladep, kiba kynthup ia ka lynti rel, ia ka jingtuid ki mynder bad kumjuh ruh ia ka ishu ILP nalor kiwei pat.
Kitei ki nongialam, ki la pynthikna ba kin sa nang buddien nangne shakhmat ban pynurlong ia kitei ki jingdawa ba la rim bah jong kitei ki nongialam jong katei ka Seng.
Ka don ruh ka jingialehkai phutbol phainal, ban kynmaw burom ia U Bah Bull bad kat haduh ba thoh ia kane ka khubor, ka jingialehkai ka dang iaid shakhmat, ha kaba U Bah Cheristhterfield Thangkhiew, nongialam barim ka HNLC ruh u don lang lem bad kiwei de ki nongialam jong ka KSU.
Da U Bah Philip MarweiñDei ka um PHE kaba wan na Mawphlang kaba ai jingim ia kumba 5 lakh ngut ki paidbah jong ka sor Shillong bad lada ka sangeh tang shi sngi ruh ka sor Shillong kan poi sha ka jingeh ka ban wanrah ia ka jingkyang shla kaba khraw jong ki nongshongshnong.
La jar katta ruh ki paidbah ki dang khñium.
Kawei ka jingkhñium jong ki paidbah ka long ba ka um ka dang kyrduh -don ki jaka kiba pahuh bad don ki jaka ba kyrduh.
Sa kawei pat ka jingkhñium ka long ba ka um ka long umphniang ptek ptek kaba long ka jingma na ka bynta ka koit ka khiah jong ki paidbah.
Sa kawei pat ka jingkhñium ka long ba ka jngut bha bad don ki khep ba ka um ka mih lang bad ka jaboh ne ki khñiang ki wieh ruh.
Ki don shibun ki daw na ka bynta kine bad shisha ka um na ka bynta u paidbah nongdih nongbam ka dei ban long kaba sngur bad lait na ki jingpang kiba mih na ka umbam umdih.
Dei halor ka jingujor ba ka um PHE na Mawphlang ka long kaba khleh umphniang ptek ptek ba ka Meghalaya High Court ka la tuklar bad ka la takor ia ka PHE ban pynkhuid bha ia ka shuwa ban ai sha ki paidbah lym kumta kan pynshitom da ka aiñ.
Namarba la mih shibun ki jingkhñium na ki paidbah, namarba la mih ruh ki jingkynthoh ki bym sngewtynnat ha ki kotkhubor bad kiwei ki jait media shaphang ka um PHE na Mawphlang bad namar ka jingtuklar jong ka High Court ruh halor kane ka um PHE na Mawphlang, kumta, u Bah S.
K.
Sun u la ialam ia ki Engineer bad ki la leit jngoh da lade ia ka Greater Shillong Water Supply Scheme (GSWSS) ha Mawphlang ban lap ia ki jingshisha baroh, ban pynbeit ia kiba kynriang, ban weng ia ki jingeh bad ban wad ia ki lad ki buit kumno ban jop ia ki jingeh.
U Bah Sun u la ialam ruh ia ki Rangbah shnong, rangbah dong bad ia ki nongthohkhubor ban sakhi lang ia kane ka jingleit jurip.
U la kular hakhmat ki Engineer jong ka PHE ba u kloi ban iarap ia ki ha ki jingtreikam jong ki bad u la kyntu ruh ia ki ban wad jingiarap na u lada ki iakynduh ia kano kano ka jingeh haba pyntrei ia kino kino ki skhim kiba hapoh ka GSWSS.
U la pynshai bad batai shuh shuh ia kiba don lang markhmat ha kato ka sngi ba u sngewkhia bha halor ka GSWSS bad u da kwah eh ba kan long kaba jop na ka bynta ka jingmyntoi jong ki paidbah babun, namar, ka dei ka projek kaba kham heh tam ha Meghalaya bad ba ka dei hapoh ka Constituency jong u.
Kane ka projek um GSWSS ka la sdang treikam shait shait naduh ki snem 80 shaneng haduh ka snem 1996 ban ai um ia ka sor Shillong.
Hooid, ki la don shibun ki jingthut bad jingdkoh ha kane ka projek namar ka jingbymkhlaiñ ki Pump um ban tan um na sha them sha ka Treatment Plant kaba ha jrong Lum Mawphlang.
Nangta, ka la don ruh ka jingbym poi thikna ka ding ilektrik bad ki la don ruh ki por kiba ka ding ilektrik ka tlot palat haduh ba ym lah ban pump ia ka um na riat Mawphlang sha ka Treatment Plant.
Hynrei hadien ba la pyndait da ki Booster Pump bad ka jingpynbiang ia ki lain ilektrik ka jingtan um na Dam Mawphlang ka la beit toiñ.
Sa kawei ka jingeh kaba khraw na ka bynta ka GSWSS ka dei ka jingjngut palat ka um ba jyllei ka jingtih maw bad tih shyiap ha ki thain Mylliem bad kiwei kiwei ki bynta kiba sharing bad shaneng jong ka Dam.
Kane ka pynjynjar shibun ia ki kor pynkhuid um ha ka Treatment Plant ha Mawphlang.
Namarba la jur palat ka jingjngut ka um ba tan na Dam, la hab ban khleh kham bun u Alum ban iarap ban pynsngur ia ka um ba pynkhuid ha Mawphlang Treatment Plant.
Kane ka jingkhleh Alum kham bun ka pynlong ia ka um ban long umphniang ptek ptek.
Dei na kane ka daw ba sa mih ka um lam umphniang.
Na ka liang ki bor jong ka PHE ka la kyntu ia ki bor shnong ha Mylliem bad shawei ban sangeh ban pynjngut ia ka um Umiam ha ki bynta ba shaneng.
shuh shuh ka la tei ruh ia ki Check Dam kyndon kyndon ha ki bynta ba shaneng jong ka Dam khnang ban kham lait na ka tap khyndew bad shyiap ha trai ka Dam khnang ba kan kham jylliew ha trai (to prevent siltation at the bottom of the Dam).
Khnang ban pynbiang Um ia ka sor Shillong la sdang ia ka GSWSS Phase-III.
Ka jingtrei kaba dang sah jong kanae ka Phase-III ka long ka Intake structure ha ka ban don lang ka Pump House, Intermediate Raw Water Sump, ka Intermediate Pump House, ka Treatment Plant, ban pyndait ia ki M.
S Pipe na ka Intake Well sha ka Intermediate Raw Water Sump nangta na ka Intermediate Raw Water Sump sha ka Intermediate Pump House bad kumjuh ruh na ka Intermediate Pump House sha ka Treatment Plant : Nangta ban pyndait DI Piper tang khyndiat ha Lad Mawreng, nangta ban pyndait DI Pipe ha lynti um PHE Mawphlang kaba iaid na ka bynta jong ka Cantonment bad ban siang DI Pipe ha ki bun ki bynta jong ka sor Shillong ( 10 Zones) ba dang ap jingbit (NOC) na ka PWD.
Ban pyndep nadong shadong ia ka kam jong ka bynta kaba lai (Phase-III) jong ka GWSS kan dang shimpor slem, lehse sa ar snem ne wat lai snem ruh bad ka shong ha ka jingdon ka peisa ka PHE.
Ia mynta hi ka PHE ka donkam peisa shuh shuh la kumno kumno sa T.
100 klur, ban pyndep ia ka kam kaba dang sah.
Ka jingthmu jong ka Phase-III jong ka GSWSS ka long ban pynbiang um ia ka Madanrting, ka Nongmynsong, Pynthorum khrah nalor katto katne ki bynta jong ka Nongthymmai bad katto katne bynta jong ka Mawlai.
Kiwei kiwei ki bynta jong ka sor Shillong pat ka dep pynbiang um da ka Phase-I bad ka Phase-II.
Hynrei katkum ka jingiathuh jong u Bah S.
K Sun, Local MLA, ki don bun ki bynta ki Pipe um kiba ai um ia ka sor Shillong kiba hap ha ka Phase-I bad Phase-II ki la sarang bad pei um (Kumba 65 per cent) bad tang kumba 35 per cent ka poi um ban ioh pyndonkam ha ki ïing ne ki jaka ba donkam ki paidbah.
Dei na kane ka daw ba ka Phase-III ka la dep pynkhreh lypa ban pyn dait noh da ki DI Pipe ha baroh ki 12 Zone jong ka sor Shillong bad yn pyndonkam noh da ki Loop System ban kham suk ha bun rukom, la iathuh ki Engineer PHE.
Ia mynta hi ka PHE lyngba ka GSWSS ka lah ban pynpoi um haduh 44 MLD ha sor Shillong na ka bynta 3.
5 lakh ngut ki khlieh briew jong ka sor bad ynda la dep ban pyntreikam ia ka Phase-III jong ka GSWSS kan sa lah ban pynpoi um (supply um) haduh 51.
5 MLD na ka bynta ka jingdonkam um jong 5 lakh tam ki khlieh briew.
Lah ban pynkynmaw hangne ba hapoh ka Phase-I bad Phase-II jong ka GSWSS ka PHE ka la dep pynbiang um ia Mawlai, Nongthymmai, ia baroh ki jaka kiba hap hapoh Shillong Municipality, ia ka Cantonment, ia ki Shipai ryngkew kiba hap hapoh ka 101 Area bad ia ki shipai suiñ kiba hap hapoh ka Upper Shillong bad Laitkor (Upper Shillong bad Laitkor Air Force).
Ia ka jingtrei jong ka Phase-III kaba shongdor T.
193.
50 klur la phiah ha ki ar bynta: Ka bynta kaba nyngkong ka kynthup ia ka Survey, Engineering, design bad ban pyntrei ia ar tylli ki Pumping System, ban pynjanai ia ka Water Treatment Plant, Laying of Clear Water Gravity Main bad Feeder Main Pipeline, ban shna ia ka Clear Water Pumping System bad Clear Water Reservoirs bad ban shna ia ki Zonal Reservoirs.
Ia kine ki kam la aiti ban pyntrei da ka Kompeni Tantia Construction Pvt.
Ltd, Kolkata.
Ka bynta kaba ar ka kynthup ia ka Survey, Engineering, design bad pyndait DI Pipe na ka bynta ki 12 tylli ki Zone ai um jong ki 6 tylli ki jaka sor ban ioh um ki paidbah.
Ia kine ki kam la aiti ha ki 14 ngut ki Kontraktor kiba pawkhmat jong ka Department PHE.
Katkum ka jingiathuh jong ki Egnineer jong ka PHE ki daw ba la pynslem ban pyndep ia kane ka jingtrei Phase-III jong ka GSWSS ki long kiba bun, hynrei kiba kongsan eh hi dei na ka jingduna peisa namar ba la shah khate peisa na ka sorkar India.
Ha ka jaka ba kan pylliat T.
174.
15 klur ka la pyllait tang T.
156.
73 klur.
Nangta, ka la don ka jingpynslem haba ai tender, ka jingkhanglad bad jingpynslem na ka PWD ban pom ia ki surok, la pynsangeh da ka ilekshon MLA, slem ban ai jingtrei sha ki kontraktor ba khanglad ka PWD, Ka jingpynslem ka PWD ban ai ia ki estimates sha ka PHE na ka bynta ban pom surok, ka jingpynslem na ka Forest Department bad ka jingpynslem ban ai jingbit na ka Cantonment Board.
Kine ki jingeh ruh ki dang don haduh kine ki sngi bad ka PHE kam pat lah ban law ia kine ki sohkyrdot haduh mynta.
Ka don ka jingkyrmen kaba skhem ba da ka jingiarap lem jong u MLA, u Bah S.
K Sun, da ka jingkloi jong ka PWD ban iatreilang ha kane ka bynta ban pynkloi ia ki kam bad da ka jingai jingbit jong ka Cantonment Board, khlem pep ka Phase-III projek kan iaid beit nagne shakhmat.
Katkum ka jinglap jong une u nongthoh u ba la leit jngoh lang ia ka GSWSS ha ka shi tarik U Nohprah ha Mawphlang, ki kam ban pyndep hapoh ka Phase-III jong ka GSWSS ki dang bun bah bad ki kam ruh ki dang long kiba bam por bha.
La lap ba ki Kompeni kiba pyntrei ia kane ka kam, khamtam ka Tantia bad ka Kirloskar ki suki palat ban pyntrei.
La donkam ban pynstet ia ka kam bad na ka bynta kane, donkam ban don kiba khynniat ia ki nadien bad la donkam ban da hab siew ruh ia ki ia ka bai trei.
La lap ruh ba ki Engineer bad kiwei ki nongtrei jong ka PHE ki long kiba trei shitom bha, hynrei kim da i phuhmut phuhmat ei ei.
Imat ki donkam palat ia ka “Morale Booster" na ki bor kiba nalor.
La lap ruh ba ki kor ki bor kiba hapoh ka Treatment Plant ki la i rim bad la tor palat bad la donkam ban pynbha bad bujli ia ki ba ka jingai um ia ka sor kan ym don jingthut.
La lap ba lada don jinghut wat tang iwei i kor i ba rit ruh, ka jingai um ia ka sor kan sangeh tden.
Shillong: Ka Meghalaya High Court, ka la shong bishar biang hynnin ka sngi, halor ka jingshah shoh jong ka kong Agnes Kharshiing bad ka Amita Sangma ha Sohshrieh.
Na ka liang jong kiba ha iing jong ka kong Agnes bad ka Amita, ki dawa beit ba katei ka kam, kan dei ban poi sha ka jingtohkit jong ka Central Bureau of Investigation (CBI).
Ha kawei pat ka liang, la iathuh ba ki pulit, ki la aiti sha ka kashari ia ki kyrteng jong ki 9ngut kiwei pat, kiba don bynta ha katei ka jingjia bad kiba ki pulit ka East Jaintia, kim pat ioh kem satia haduh ha kine ki sngi bad kitei ki long U Ma Nidamon Chullet, U Ma Graham Lyngdoh, U Ma Wanmi Dkhar, U U Rock Simpli, U Defender Pakem, U Lukas Shylla, ka kong Cheerful Ryngkhem bad U Ma  Kiri Phawa.
La iathuh ba ka kashari, kan shong bishar biang ha ka 19tarik Nohprah 2019.
Shillong: Ka Pasum ka la pynliem ia ka Roko Amjajer ha ka sngi plie pyrda iaka 19th Riwar Cup Invitation Football Tournament ha madan Bakur Dawki mynta ka sngi, ba la pyniaid daka Bakur Social Welfare Sports Club da 3—1.
Ka la pynliem daka shut bol ne tie-breaker khlem don ba thep por ialeh ha madan.
Ha kane ka sngi plie, la plie da u MDC ka thain u bah Het Pohthmi ba la don lang kiwei riew rangbah.
Haka 10 tarik, ka Nenggate Pynursla kan iakhun ia ka Welburge Pasadwar por 12 pm, Hawaibhoi pyrshah ia ka Dragon por 1.
15pm bad ka Amtapoh FYSC pyrshah ia ka Nongkhlieng 2.
30pm.
Shillong: Namar ka jingiakhaid bad ka Jharkand mar 2-2 kol, ka la pynlong ia ka Meghalaya ban duh rung sha ka semi phainal jong ka lumpung B C ROY Trophy Junior Nationals 2018 kaba long ha Odisha myn hynnin ka sngi.
Kawei pat ka daw kaba khang lad ia ka Meghalaya ban ioh rung ka dei namar ba ka West Bengal ka la pynliem i aka Delhi da 1-0 kol.
Jin lada iakhaid ne shah rem, ka la pynlong ia ka Meghalaya ban ioh rung.
Ha ka jingiakhun bad ka Jharkand ka long kaba iakhaid bha hapdeng jongki naduh bas dang haduh ban wai.
Tang hapoh 5 minit, ka Meghalaya la shah thep bad kane ka la pynkyndit thiah ia ki nongialehkai ka Meghalaya, haduh ba u Dajiedlang Wanshnong ula ioh ban thep ha ka 26 minit bad ka kyllastep ka la iakhaid mar kawei.
Ha ka kyllamiet pat, kine baroh ar liang, ki la ioh biang ban iathep mar kawei kaba kut noh ha ka jingiakhaid.
Haba sdang ka kyllamiet, ka Jharkand ka la sdang biang ban thep lyngba ka kynjat beit hynrei ka Meghalaya ka la iakhun kham bha bad ka la lah ban pynphai biang lyngba u Badonlang Rapsang ha ka 88 minit.
Lyngba kane ka jingiakhaid ka Meghalaya ka don ha ka kyrdan ba 9 da kaba kamai 16 point.
Shillong: Hadien ba la pyni paidbah ha ki tamasa phlim kiba la long ha Delhi bad ha Kolkata, yn pyni paidbah ia ka phlim Nabon sa ha Guwhati bad yn pyni ha ka Tamasa phlim ne ka Guahati Film Festival ka ban pynlong da ka Guahati Cine Club naduh ka 7 tarik haduh 14 tarik mynta u bnai.
Ka Nabon, ka dei ka phlim ba la shna halor ka jingjia ba shisha kaba la jia kumba 170 snem tam mynshuwa ha Sohra, kaba dei shaphang kawei ka khynnah kaba kyrteng ka Nabon.
Iaka phlim la pynmih da ka Jingïaseng Samla KJP Synod Sepngi lyngba ka Christian Multimedia Ministry bad la pynbiang pynbiang da ka Carols Production bad Filmtel, Shillong.
Shillong: U Chief Executive Member ka KHADC u bah H.
S Shylla u la iathuh ba don ki shnong kiba kylli ia u shaphang ka jingthoh kaba ki ioh na C&RD Block na ka bynta ban thaw ia ka Gram Sabha Committee na ka bynta ban pyntreikam ia ka My Village My Development Plan kaba dei ka skhim jong ka sorkar India.
U bah Shylla u la ong ba ka hukum jong ka sorkar India ban thaw da katei ka komiti ka dei kaba buh jingma ia ki shnong ha ri Khasi-Jaintia, “Ngi sngewthuh shai ba ka dei ka jingthmu ban wanrah da ka Panchayat, ka la dei beit ka jingring ksai ban wanrah Panchayat ( In direct) ha ki shnong jong ngi, kane ka jingleh ka sorkar ka dei kaba ma bha" ong u bah Shylla.
U CEM u la ong ruh ba ka sorkar India ka pyrshang katba lah ban pynhap ia kane ka jylla hapoh ka Panchayat, “Ka MNREGS ka dei kawei na ki ajenda ba ka sorkar India ka la pyrshang da kaba pyndonkam da ka 11th Schedule hynrei ka jingmih jong kane ka dei ka dak kaba shai bha ba ka sorkar India ka la kwah eh ban wanrah da ka Panchayat hangne" ong biang u bah Shylla.
U la iathuh ba katkum ki kyndon jong katei la ong ba uno uno u rangbah briew u dei ban long u dkhot khlem da kdew u trai muluk ne u bar jylla ruh.
Shuh shuh u bah Shylla u la ong ba ka sorkar India ka la pyrshang ban pynklet da kaba wanrah ha ka dur ki kam pynroi bad da kaba theh da ki scheme, " La pyrshang ban thombor ia ki briew jong ngi da ka pisa lyngba ki skhim bad ki kam pynroi, ha ka jingshisha ym pat lah ban pyntreikam ia kane lada khlem ioh ia ka rain a ka ing dorbar Thaw-aiñ, ngin wad ban dang lum jingtip bha shaphang kane bad ngin hap ban shong ia ka Executive Committee bad lada donkam ngin khot ruh da ka dorbar kyrpang ban shim ia ka rai bad ban ieng pyrshah, ngi sngewthuh lada ka long kumne ka District Council ruh kan sa duh noh" ong u bah H.
S Shylla ha ka jingiakren bad ki nongthohkhubor.
Shillong: Ka tnad pynroi ka jylla, shen kan sa khot sha ka miej iakren bad ki synjuk ki nongshong dukan bad die jingdie ha rud surok bad lynti iaid kjat (Hawkers’ and Vendors’ Association) ka nongbah Shillong.
Ia kane la shim hadien ba la shim ia ka rai ba long hynnin ka sngi ba la donlang u myntri rangbah ka jylla, u Conrad K Sangma, u myntri sorkar jylla ba dei peit ia ka tnad Urban Affairs, u Bah Hamlet Dohling, u DGP, ki ophisar ka tnad pulit, u Principal Secretary ka tnad Urban, u Bah DP Wahlang, u CEO ka Shillong Municipal Board lem bad kiwei kiwei.
“Ka jingiakynduh ka long ban iatai bad kiba shong dukan bad die jingdie ha rud surok bad lynti ïaid kjat bad ka jingpynjakhlia", la ong u Bah Hamlet haba ia kren bad ki nongthoh khubor mynta ka sngi.
U la ong ba ka sorkar kan iakynduh bad iakren ia ki Synjuk ba dei peit ia ka bha ka miat kiba die dukan bad shong die jingdie ha rud lynti ïaid kjat ha shwa ban shim rai na ka bynta kiba im ja da kaba die jingdie ha rud surok bad lynti ïaid kjat bad katno ngut ki don.
“Ngim kwah ban leh kyrkieh ha kaba shim ia ki sienjam ban weng ia ki jingeh bad ngim kwah ban tyngkhuh bad ki bor ka Ing Bishar namar kumba ngi tip ba ka mat ia kren ka don ha Ing Bishar bad shwa ban ai jubab sha ka Ing Bishar ngin ia kynduh bad ngin ia kren shwa bad ki jingeh kiba u paidbah u ia kynduh", la ong u Bah Hamlet.
U bah Hamlet u la ong ba ka sorkar ka tip ba u paidbah u don ka hok bad khnang ban tip ia ki jingeh ki ba shong die jingdie ha rud surok bad lynti syngkien ngi kwah ban shim ia ki lad ki ban ym ktah pat ia ka jingbit jingbiang uba bun balang.
Ha kaba iadei ka jingpynjakhlia, une u myntri u la ong ba ka sorkar ka mana ban bret jakalia ne ki ki jingpynjaboh ha ki lynti syyngkien.
“Ngi la rai ba na ka liang ka sorkar buh kan buh kyndon ban pynshitom ia kiba pynkhein ia ka ain ha kaba pynjaboh ia ki lynti syngkien.
Ki bor pyniaid district bad ka tnad pulit ryngkat ka Shillong Municipal Board kij shim khia ban peit bad pynshitom ia kiba pynkhein", u la ong.
Nongpoh: Haba kren kum u Kongsan ha ka sngi pynkut ia ka Tamasa “Pynneh La Riti" u Bah Prestone Tynsong, Symbud Myntri Rangbah jong ka sorkar Jylla, u la ong ba ka kyntien “Pynneh ia la ki Riti Dustur" ki dei ki kyntien kiba khia bha na ka bynta ka jaid bynriew Khasi Khara.
Haba kren sani halor ki Riti Dustur hapoh ka Ri Khasi bad khamtam ha Ri Bhoi, u Bah Prestone Tynsong, u la ong ba wat ka sorkar ka shimkhia bha na ka bynta ban pynneh pynsah ia ki Riti Dustur, namar dei tang ha ki Riti Dustur kaba lah ban nangkyntiew shuh shuh bad khring ia ki kam jngohkai pyrthei ha ka jylla.
U Bah Prestone Tynsong, u la kren sarong ruh da kaba ong ba kane ka sorkar MDA, ka don ia ka jingthmu ban pynpaw syndon hakhmat ha pyrthei bad kata ka long lyngba ki Riti Dustur ha ryngkat bad ki kam jngohkai pyrthei.
Ha ai ka jingiaroh ia ki nongpyniaid ia katei ka Tamasa bad ia kito kiba la wan ban iashimbynta, u Bah Prestone, u la ong ba ki Riti Dustur ki bun bha ha Bhoi, ha kaba ia kine lah ban pyni bad die sha kiwei pat ki Ri ka pyrthei.
Namarkata, ban nangpynshlur shuh shuh ia ki pyniaid ia katei ka Tamasa, u Bah Prestone, u la ong ba ha u snem ban wan yn sa iatrei ryngkat bad ka sorkar, khnang ba yn lah syndon ban pynlong da kaba kham heh bad ka ban sa khring ym tang ia ki paidbah ha ka jylla, hynrei wat ia ki nongshang pyrthei na kiwei pat ki Ri.
Ha kane ka sngi, u Bah Prestone, u la pynbna paidbah ba ka “Shad Sajer" kan sa dei ka jingshad tynrai ba paw tam ha Ri Bhoi bad ha ka sngi ba pynlong ia katei ka “Shad Sajer" un sa iakren bad ka sorkar na ka bynta ban pynbna syndon da ka shuti ha Ri Bhoi.
Ha kaba pynkut ia katei ka Tamasa ‘Pynneh Lariti’ ba-ar sngi, kaba la pynlong da ka Confederation of Sports, Arts & Culture ka Hima Khat-ar Lygdoh, nalor ka jingdon u Bah Prestone Tynsong, la sakhi ruh da ka jingdon kiwei pat ki MLA ha Ri Bhoi kiba kynthup ia u Bah Sosthenes Sohtun, u Bah Jason Mawlong, u Dasakhiatbha Lamare, ka Kong RM Kurbah, DC ka Ri Bhoi, kiwei kiwei ki riew rangbah lem bad ki nongkitkam ka Hiima Khat-ar Lyngdoh.
Ha kitei ki ar-sngi jong katei ka Tamasa, ki la don bun ki shnong na ki thain bapher bapher jong ka Hima Khat-ar Lyngdoh, kiba la wan ban pyni ia la ka jinglong tynrai, kata ka long naduh ha ka rwai ka siaw, ka shad ka mastieh, ka tem ka put, ka riam ka beit lem bad kiwei kiwei ki jinglong tynrai da ki shnong kiba hap hapoh jong katei ka Hima.
Shillong: U Dilliram G Marak u kyrtong shimet uba la ia khun ha ka elekshon MLA na Selsella konstitwensi u la wan ban pyniasoh sha ka seng NPP ha ka jingialang paidbah kaba la long ha Abima.
U Dilliram u la shah rem ha ka elekshon MLA 2018 bad u la ioh 3296 vote, u la wan ban ia soh sha ka NPP ban kyrshan ia u kyrtong katei ka seng u ban ia khun ha ka elekshon shiteng samoi u Ferlin C A Sangma.
Ha katei ka jingialang la don u myntri rangbah ka jylla u Conrad K Sangma, bad kiwei pat ki nongialam ka NPP ba kynthup ia u Working President Semford B.
Sangma, CEM GHADC Dipul Marak, Chairman GHADC Denang T.
Sangma kumjuh u kyrtong jong katei ka seng na Selsella u Ferlin C.
A.
Sangma.
Haba pdiang sngewbha ia u Diiliram u Conrad u la ong ba u de iu briew uba don ka nongrim ban shakri ia ki paidbah bad u la ong ruh ba ka jingwan ia soh jong u sha ka NPP kan pynkhlaiñ shuh shuh ia katei ka seng ban ioh jingjop ha ka elekshon shiteng samoi.
U Conrad u la ong ba ka elekshon shiteng samoi ka ia pher bha na ka elekshon kaba ju long bad ki paidbah kim dei ban sngewthuh bakla iano ban vote bad ki dei ruh ban sngewthuh ba ka NPP ka don ha ka sorkar bad u la kular ba ka Selsella kan dei ka konstitwensi kaba ka sorkar kan phaikhmat na ka bynta ka roi ka par.
U Conrad u la ong ruh ba ha kine ki 8 bnai ka NPP kam shym la shongthait ban pyntyllun ia ki kam pynroi kylleng ka jylla wat hapdeng kiba bun ki jingeh.
Shillong: Ka KSU Jaintia district Unit mynta ka sngi ka la khang tala ia ka karkhana pynmih dewbilat jong ka Dalmia Cement kaba don ha  Lum Shnong, East Jaintia Hills.
Ka daw ba ka KSU ka la leit ban khang tala ia katei ka karkhana dewbilat ka dei hadien ba la lap ba ka la pynkheiñ ia ki kyndon ia teh soskular bad ki trai shnong.
Ka la don ka jingsoi soskular ba katei ka kompeni ka dei ban shim ia ki mar na ki trai shnong na ka bynta ki jingdonkam hapoh katei ka karkhana, hynrei ki la lap ba ka kompeni ka la iaid lait bad ka la shim mar na shawei pat.
La lap ba ki la don haduh 33,420 tylli ki challan ba ka kompeni ka la wanrah mar na shawei pat bad kane ka la wanrah ia ka jingduhnong kaba T.
1.
67 klur tyngka ia ki trai shnong.
U President jong ka KSUJDU u samla Ohibait Dkhar u la ong ba la shim ia ka rai ban khang tala, ka dei hadien ba katei ka kompeni kam sngap satia wat hadien kiba bun ki jingiakren ha Shillong bad ha Guwahati ruh.
Ki nongshong shnong jong katei ka shnong ki la shu sngap baroh shi katta namar ba kim don bad ia ki kot ki sla ba ia soi soskular, hynrei dei hadien ba ki la ioh ia ka kot ka sla ba ki mih paidbah ban pyni bor ia katei ka kompeni.
KI bor jong katei ka kompeni ki la ong ba kim don jingtip eiei shaphang katei ka jingiateh bad ki la kynnoh ia ki bor ba hakhlieh jong ki na Guwahati.
Hadien ba la ioh jingtip ia katei ka jingleit khang jong ka KSU, ki bor District ki la poi mar mar sha katei ka jaka bad la bthah ba kitei ki ar kynhun kin ia pynbeit para ma ki, hynrei kim dei pat ban pynmih kano kano ka huri hura.
Uwei na ki nongkhaii dewiong u Basterwel Bareh u la ong ba naduh u jylliew mynta u snem ka kompeni ka khlem shim mar shuh na ki trai shnong bad la dep ban ia kren na ka por sha ka por, hynrei kim pynsngap.
Dei hadien ba la shim ia ka rai ban pyn ibor da kaba yn khang noh katei ka kompeni ka la tyrwa ban siew lut ia baroh ki jingduhnong ba ki la duh katkum kitei ki challan ba ka kompeni ka khlem thied.
Shillong:U CEM ka KHADC u bah H.
S Shylla u la ong ba u Lat ka jylla u la kwah eh ban mynjur noh ia ki 4 tylli ki Bill jong ka District Council bad u la thoh sha u Commissioner and Secretary jong ka District Council Affairs Department ban pyntip ba u la ioh pdiang ia ki 4 tylli ki Bill kiba kynthup ia ka KHAD ( As Adapted from the Bengal Eastern Frontier Regulation, 1873) Regulation 2018, ka KHAD ( Constitution of Subordinate Council of Traditional Chief and Headmen) Rules 2018, ka United Khasi-Jaintia hills District ( Establishment of Town Committee) ( Second Amendment) rules 2018 bad ka KHAD ( Khasi Social Custom of Lineage ( First Amendment) Bill 2018.
U bah Shylla u la ong ba ha katei ka jingthoh u Lat u la pynpaw ba u kwah jingkynthoh na ka sorkar halor kitei ki Bill ban tip kaei ka jingmut jong ka, u bah Shylla u la ong ruh ba u Lat mynta u hap sa tang ka jubab na ka sorkar bad hadien ba la ioh jingkynthoh na ka sorkar khlem pep un mynjur noh ia kitei ki bill ba kin long aiñ.
Ha kawei pat ka khubor, u bah Shylla u la ong ba ka District Council kan thaw ruh ia ka Synjuk Ki Rangbah Kur kumba la thaw ia ka Khasi Clan bill bad manla ki Kur ki dei ban phah 2 lane 3 ngu tki nongmihkhmat jong ki sha katei ka Synjuk.
U bah Shylla u la ong ba dei ka Kur kaba khlaiñ bad ka bym pat shah ktah ha kino kino ki aiñ haduh mynta bad ki don ka iktiar na ka bynta ban iada ia ka jaitbynriew ban lait na kano kano ka jingshah thombor ha ki bor kiba nabar.
Shillong: Ki nongtrei ka EMRI 108, hapoh ka lama ka Meghalaya EMRI Workers Union (MEMRIWU), ki la dawa na ka bor pyniaid ba ka dei ban pynbeit ia ka jingshah ban khia jongki kaba lah ban ktah ia ka jingshakri ia ki paidbah.
Mynta ka sngi, hapoh ka jingialam u Bah Roipar Raswai u president bad ka General secretary Susana Lyngdoh bad la aiti ruh ia ka dorkhas.
Haba kren mynta ka sngi, sha ki nongthoh khubor, u bah Roipar u la iathuh ba katkum ka ain, ki dei ban trei tang 196 kynta ha ka shi bnai hynrei namar ba duna nongtrei, ki la shah pyntrei haduh 288 kynta shi bnai kum ki masi bordi.
“Kane ka jingban khia ka kam, ka la ktah ia ka jingshakri jong ki ia ki paidbah namar ba don ki khep hap leit shaw briew haduh lai ne saw sien ha ka shimiet", la ong u bah Roipar.
U la iathuh ba kiwei pat ki mat ba ki dawa ki don shibun kynthup ka jingneh ka jingsiew kaba la slem ka bym iahap shuh ha kane na ka jingrem ki mar ki mata ha iew ha hat namar ba maki, ki dei kiba la hap ha ka kyrdan ki nongtrei ba la tbit.
Kawei kaba ki pynsngew ka dei ka jingpynduh bainon lada shim shuti ne pang ruh.
U la ong katkum ka rukom ki kali 108 dei ban shakri 24 kynta, hynrei dei kumba 7 tylli eiei kiba shakri tang 12 kynta.
Katba ka kong Susana ka la ong ba ki la thaw ia kane ka kynhun namar ba ki la mad ia ki jingeh ki jingdkoh ha ka bor pyniaid na ka bynta ban peit lem ia ki nongtrei kiba don kumba 200 ngut 108.
“Ngi kwah ban ai ka jingshakri kaba bha bad ngi thaw ia ka seng namar ba ka don ka jingdkoh ha ka bor pyniaid bad dei ban pynbeit ia kine ki jingdawa", ka la ong.
Ka la ong ba ki bor pyniaiud kim dei ban shu pynkynriah kam pathar sha ki jaka ba khlem tip namar ba kane ka la wanrah ka jingthut bad ka jingeh ia ki ban shakri ia ki paidbah namar bym sngewthuh ktien kum ki Khasi la phah sha Garo Hills.
La iathuh ba haduh mynta ki don kumba 43 tylli ki kali 108 ba shakri ha ka jylla hynrei kiba bun ki dei kiba la rim bha kiba la donkam ban bujli da kaba thymmai.
Tang ha ka ophis ka EMRI kaba don ha Lawmali, ki don kumba 18 tylli kiba la itlot bad lah ban nym lah iaid shuh.
Haba pyrshang ban leit iakren bad ki bor pyniaid, hynrei kila kyntait ban iakynduh ia ki lad pathai khubor.
Shillong:Ka jaka kaba ai jinghikai na ka bynta ki samla kiba pule Nos lane ka School of Nursing- Civil Hospital-, Shillong; ka la rakhe mynta ka sngi ia ka jingdap 50 snem jong katei ka jaka  pule.
La pynlong ia katei ka jingrakhe ha Nightingale House, Nursing Training Centre, Civil Hospital, Shillong.
U kongsan ha katei ka sngi u dei u  myntri ka tnad ka koit ka khiah ka sorkar jylla u bah A.
L Hek katba u symbud kongsan pat u dei u bah Dr.
T.
S.
Nongkhlaw, DHS (MI).
Haba kren ha katei ka sngi rakhe, u bah A.
L Hek u la ong ba ki Nos ki dei ka jingkyrkhu ia ka imlang sahlang.
U la ong ba ki trei met bad mynsiem khlem tyngkai ban shakri na ka bynta kiba pang kiba shitom bad u la ong ruh ba ka jingdon jong ki Nos ka kyntiew ia ka jingshakri ha ka koit ka khiah ia ki paidbah.
U la ong ba ka sorkar ka don ia ka thong ban pynbit pynbiang shuh shuh ia ka jingdonkam ban ai ka jinghikai kaba paka ia ki Nos khnang ba kin lah ban ai ka jingshakri kaba bha tam ia ki paidbah.
U Dr.
T.
S.
Nongkhlaw, DHS (MI)  u la ong ba la seng ia  katei ka jaka hikai ia ki Nos ha u snem 1968 bad haduh mynta la lah ban sei haduh 550 ngut ki Nos kiba la trei ha kylleng ki bynta jong ka jylla.
U la kyntu ruh ia ki nonghikai  jong katei ka jaka pule ba ki dei ban pynrung ha ka jingmut jingpyrkhat jong ki samla pule ba ka kam nos ka dei ka kam kaba hap ban sngewrit bad ba ki dei ban long kiba la khreh ban leit shakri sha kino kino ki bynta jong ka jylla bad ym ban khmih lynti ban trei tang ha sor.
Ha katei ka jingrakhe u bah Hek u la pyllait paidbah ruh ia ka thup sah kynmaw jong katei ka jaka pule bad ban ot ia u Cake jong ka jingdap 50 snem.
Shillong: Ka sorkar Jylla lyngba ka Bio-Resource Development Centre (BRDC) ka la don ka jingpyrkhat ban buh noh da ka klinik (clinic) sumar da ki dawai kynbat ia ki briew ha ka 7Mer, Shillong, khnang ban kyntiew ia ka jingstad sumar kynbat ha ka jylla.
Ka BRDC lyngba ka sorkar Jylla mynta ka la iatreilang ruh bad ka Quality Council of India (QCI) kaba iatreilang bad ka North East Christian University (NECU) na Nagaland kaba la ithuh da ka sorkar India ban ai syrnot ia ki nongsumar kynbat.
Myn hynnin ka sngi, ruh ka QCI lem bad ka BRDC bad ka NECU ki la pynlong ia ka jingai jinghikai ia ki nongsumar kynbat ha ka nongbah ia ki kyndon ban ioh syrnot.
Kane ka mut ba ki nongsumar kynbat kin nym shah khot shuh kum ki doktor jakoid hynrei kin dei ki nongsumar ba la ithuh da ka sorkar lyngba ka ain bad ki lah ruh ban buh jaka sumar ha kano kano ka jaka.
Haba kren halor kane, u Bah T Iangjuh, u Junior Scientist ka BRDC, u la iathuh ba ka BRDC ka la don ka jingthmu ban buh iaka klinik ha Upper Shillong ha kaba ki nongsumar dawai kynbat kin wan ban don man ka sngi ban sumar ia ki briew.
“Ngi (BRDC) la don ka jingthmu ban buh ia ka klinik ha thain Upper Shillong ha kaba ngin khot ia ki nongsumar kin wan ban ai jingsumar ia ki briew da kaba buh sngi kylliang uwei hadien uwei bad yn ai jingiarap jingsiew na ka tnad BRDC ia ki", la ong u bah T Iangjuh.
U bah Iangjuh u la iathuh ba ki don kumba 2 hajar ngut eiei ki nongsumar dawai kynbat ha ka Jylla, hynrei kiba la dep rejister ki don tang kumba 585 spah ngut ban sam tiar.
Ula iathuh ba ka jingthmu ba kongsan jong kane ka jingai jinghikai kaba ar sngi, ka long ban iarap kumno kin ioh ia ka synot khnang ban kin long kiba la ithuh da ka sorkar.
“Haduh mynta, ki don kiba shu sumar kumto khlem kano kano ka jingithuh naka sorkar hynrei lyngba ka syrnot ba kin ioh, kan iarap ia ki ban long ain ba ki lah ban sumar ha kano kano ka jaka", la ong u bah Iangjuh.
La iathuh ba ka BRDC ka la iadon bynta bad ki nongsumar la shiphew snem, ban wad ia ki jingeh jongki bad ki rukom sumar ba ki donkam kum ki tiar.
Lashai ka sngi, ki don kumba 585 ngut ki nongsumar kynbat kiban sa ioh pdiang ia ki tiar kum ki kor tylliat, ki rynsan thad sngi ia ki kynbat bad ka pisa malu mala ba la iarap na ka tnad Tribal Affairs.
Ha kawei ka liang, la iathuh ba kawei ka jingeh jong ki nongsumar kynbat ka dei ka jingduna ban ioh ia ki kynbat na khlaw namar ka jingjot ia ki khlaw bad ka donkam ia ka sorkar ban leh eiei halor kane.
Ha kane ka jingai jinghikai la wan ai da ka Prof Debjani Roy, u G Hariramamurthy.
Shillong:U MDC ka Nongthymmai konstitwensi u bah Latiplang Kharkongor u la ong ba sha ki shnong kiba hap hapoh ka konstitwensi jong u, la bthah ia ki Rangbah Shnong ba ki dei ban thaw noh da ka Gram Sabha Committee na ka bynta ban pyntyllun ia ka skhim kaba la tip kum ka My Village My Development Plan, kaba dei ka skhim pynroi kaba wan ka sorkar India.
U bah Latiplang u la ong ba katei ka hukum kaba wan na ka Panchayat Ministry  kaba la iaid lyngba ki C&RD Block.
U bah Latiplang u la ong ba katkum ka jingtip kaba u la ioh lum la ong ba ia kitei ki Gram Sabha Committee ba la dep thaw hap ban rejistar sha ka sorkar ba kin long kum ki Society.
U bah Latiplang u la ong ba katei ka jingleh ka sorkar India ka dei ka buit kumno ba nwanrah da ka Panchayati Raj ha kane ka jylla, “ Ia ka jylla jong ngi la pyllait kyrpang na ka Panchayat hynrei balei hap ban thaw ia ka Gram Sabha Committee kaba dei kaba leh tang ia ki Panchayati Raj, kane ka dei ka buit kumno ban pynhap jubor ia ngi hapoh ka Panchayati Raj" ong u bah Latiplang haba ia kren bad ki nongthohkhubor.
U la ong ba lada ngi pdiang ia kane kan don ka jingma kaba khraw ha kaba ki Rangbah Shnong kin duh noh hynrei kin wan da ki Sarpanch ha kaba ki bar jylla ruh kin ioh bynta lang ban ia jied Sarpanch da ka elekshon.
Utei u MDC ka Nongthymmai u la iathuh ba u la pan jingshai na ki Block ruh ia katei ka jingphah thaw ia ka Gram Sabha Committee hynrei ki ruh kim lah ban ai jingshai.
“Ngi sngewthai shai ia kaei ka jingmut jong ka sorkar India,  mynshuwa ruh  shuwa ba ka MUDA kan wan la wan tyrwa da ki kam pynroi , ki kam pynkhuid, ki kam buh jingthaba ha lynti iaid hynrei mynta ngi hap hapoh ka MUDA" u la ong.
U la pynpaw ruh ka jinglyngngoh ba ym shym la don ba pyntip sha ka District Council ia ka jingwanrah ia katei ka hukum bad ia kane u la ong ba ka Executive Committee kan hap ban ia shong jingialang kyrkieh bad dei ruh ban pyrshah.
Shillong:U bah Anthony Nongbri u la pyniasoh ialade  ryngkat ki nongkyrshan jong u sha ka seng NPP bad la pdiang burom ia u da ki nongialam ka NPP ha ka ophis jong katei ka seng kaba don ha Lachumiere.
U bah Anthony u la leit iasoh sha ka seng NPP ban ia khun ia ka elekshon MDC na Laitumkhrah konstitwensi hadien ba u la shah pynduh tiket ha ka UDP, ka seng kaba u la don slem slem bha bad kaba u la bat ruh kum u Joint Secretary jong ka UDP Shillong City.
U la wan pyniasoh sha ka NPP ryngkat ki nongkyrshan jong u kiba dei na ka seng Congress, UDP nalor ki NPP kiba la don lypa.
La pdiang sngewbha ia u bah Anthony da u Working President ka NPP u Dr.
Don War uba la iaroh ia ka jinglong babha une u samla da kaba ong ba bun bah kiba la ithuh ithaw ia une u samla kin kubur ia ka jinglong sngewrit, jemnud bad shitrhem jong u ha kaban trei na ka bynta ka imlang sahlang ha ka lynti ka ba beit bad bakhuid.
Ha kajuh ruh ka por u la ong ba ka parti NPP kan nang khlain da ka jingdon kum kine ki khun samla rangbah ki ba don ka nongrim baskhem ban ai ka jingshakri babha ia ka Constituency, ia ka Ri bad ka jaitbynriew.
Ha katei ka jingialang pdiang burom la pynskhem ruh ia ki nongkitkam jong  ka NPP 16-East Shillong Block Committee kaba la ialam mynta da u bah Anthony kum u President.
Ia ka jingialang pdiang burom ha kane ka sngi la pyniaid da u bah Kupar Blah President ka NPP Shillong City.
Ki nongkitkam kiba la pynskhem ki kynthup ia u bah P.
Lyngdoh (Working President), bah D.
Lyngdoh bad bah M.
Kharmujai (ki Vice-President), bah H.
Syiemlieh (General Secretary) bad kiwei pat.
U Navjot Singh Sidhu, u myntri jong ka sorkar Punjab, u don ha ka jingma kaba khraw, ba un lah ban duh noh ia ka sur kaba ih bad kaba bang ktien bha jongu bad katei ka dei hadien ba ula pynlut por than ban leit kren sha ki jingialang elekshon haduh 17sngi kynthih ha ki Jylla bapher.
Ki doktor kiba sumar ia u, ki ai jingmut ba u dei ban shongkhop na ka bynta lai haduh san sngi, ong ka khubor sorkar mynta ka sngi.
La sngewthuh ba ka don ka jingmong jong ki kynja sur kren jong utei u myntri kam shang pyrthei jong ka sorkar Punjab bad mynta, u don ha ka jaka, kaba ym don ba kwah satia ban iathuh briew.
U Sidhu (55), ula dei uwei na ki snar kanbas jong ka seng Congress, ha ki elekshon ha Rajasthan, Chhattisgarh, Madhya Pradesh bad ha Telangana, ha kaba ula kren ha ki 70 tylli ki jingialang paidbah, ha ki 17sngi, ba ula iaid sha kitei ki Jylla bapher.
Ka Meghalaya ka la tied 294 ron bad hap 5 wicket ha ka sngi ba iakhun sdang pyrshah ia ka Utterakhand ha ka lumpung Ranji Trophi ka Plate Group kaba iakhun mynta ka sngi ha Dehradun.
Kane ka jingkamai ka Meghalaya ka la wan na ka jingialehkai bha u Punit Bisht.
Yogesh Nagar (sha ka diang) bad U Punit BishtHa kane ka jingialehkai, u Bisht lem bad u Yogesh Nagar ki la kamai 154 ron, kynthup 19 tylli ki saw ban pynlait ia ka Meghalaya na ka jingma ha ka kylla ba nyngkong.
U Bisht bad u Nagar ki la kamai 194 ha ka wicket kaba saw shwa ba u Nagar un hap noh.
U Gurinder Singh uba iatied lang pat bad u Bisht ki la kamai 58 ron shwa ban kin hap noh.
U Gurinder u kamai 22 ron bad u Abhay Negi u kamai 7 ron.
Ha kawei ka liang, ka jingialehkai ka Meghalaya bad ka Mizoram la buh ban ialehkai ha ka 22 haduh 25 tarik Nohprah, la pynkynriah noh sha ka 20 sha 23 tarik namar ba ka jingtuklar u secretary ka Meghalaya Cricket Association u Naba Bhattacharjee uba iasaid ba kam long kaba dei ban iakhun ha ka por Khrismas.
Ka Savitri Bai Phule, kaba dei ka MP jong ka seng BJP, ka la resain noh na katei ka seng ha ka Sngi Palei.
Ka Phule, ka dei kaba na ka Jylla Uttar Pradesh bad ka kynnoh ba ka BJP, ka dei ka seng, kaba pynpait jaitbynriew.
Ka Phule, ka dei ka nongialam jong ki jaitbynriew rit paid bad ka dei ka MP na  Bahraich, bad ka la ju kren pyrshah halor ka rukom trei kam jong katei ka seng, ha ka sorkar ha katei ka Jylla bad ha ka sorkar pdeng ruh kumjuh.
“Nga la risain na ka seng, tangba ngan iai bteng ban long kum ka dkhot jong ka Lok Sabbha, haduh ban da kut ka por trei kam jongnga" ka iathuh ha Lucknow mynta ka sngi.
Halor ka jingdawa jong ka seng BJP, ia ka  Ram Janmabhoomi temple ha Ayodhya, ka Phule, ka ong ba ka Ri, ka donkam ia ka riti synshar ri bad kam dei ia ka temple.
Ha ka sngi hat majai, ka Phule, ka kam ba U Lord Hanuman, u dei u dalit bad ka ong shuh shuh, ba ia ki Dalit la ju khot ia ki, ba ki dei ki shrieh bad ki ksuid.
Da U Bah Philip MarweiñNgi dang kynmaw shynna ba dei naduh ki snem 1970 khlieh ba la mih ka jingdawa na ka KSU ban pyntreikam noh ia la Inner Line Permit (ILP) ha Meghalaya kumba la pyntreikam ha ki jylla Nagaland, Mizoram bad Arunachal Pradesh, hynrei ka sorkar jong ka seng riewlum ha kato ka por kam treh ban pyntreikam ia ka da kaba ong ba ka ILP ka khanglad noh ia ka jingwan tuid jong ki tourist ha meghalaya.
La katta ruh, kane ka jingdawa kam shym la dam noh.
Ka la iai mih ha ki snem kiba hadien kum ha ki snem 1979-80-81 ter ter haduh ki snem 1990-91-92 ter ter hynrei ki sorkar jylla kiba la synshar ha ka jylla wat ha kito ki snem ruh kim shym la treh satia ban pyntreikam ia ka ILP da kaba ban jur ba lada pyntreikam ia ka ILP ka khanglad noh ia ka jingwan jngoh jong ki tourist ia ka jylla.
Hynrei, ka jingdawa ban pyntreikam ia ka ILP kam shym la iap.
Ka iaimih biang- pa- biang ha ki snem 2000 shaneng, khamtam ha ka snem 2013-14 bad 2014-15 bad ka iaibteng haduh mynta mynne jong ka snem 2017-18 bad lehse kan iaibteng wat ha ki snem ban wan ruh katba ym pat pyntreikam ia ka.
Ka daw ba balei la dawa ban pyntreikam ia ka ILP da ka KSU, FKJGP, HYC.
HNYF bad kiwei kiwei ki seng trei monsngewbha (seng bhalang) ka long ba kane kan iarap ban khanglad ia ka jingwanrung kyrthep bad wan rung katba mon jong ki dkhar ki lynkien, ki mynder ri bad ki babun ki khyllah jait hapoh ka jylla Meghalaya.
Kane ka jingwan tuid ka la poi haduh u pud ba la kham bun paid ki dkhar bad kiwei ki khyllah jait bynriew ban ia ki Khasi-Pnar bad ia ki Garo mynta ha Meghalaya.
Kane ka jingwan thyllep ka umsaw jong ki bar jylla bad ki mynder ka dang jia mynta bad kan iai-jia haduh ba ki trai Ri trai muluk kin da jah shisyndon kumba la dep jia ia ki Red Indian ha America.
Ym dei ba ki shu wan shong tang shipor ar por hynrei ki wan shongduh shisyndon bad ki kylla long trai shnong ha ki dong bad ki shnong bapher bapher ym tang ba ki la ioh ka hok ban thep-vote, ki Card Rashon, ki Permanent Residential Certificate, long Secretary bad Rangbah shnong hynrei ki la long trai shynong da ka jingshongkha shongman khleh bad ki Khasi-Pnar bad Garo, bad kane ka la jyllei palat, khamtam ki khar musulman.
Kine ki la kylla long ki Paheh, Pasan, Padeng, Parit bad Paduh bad nangta sa ki ba mih pateng na ki ruh ka jingshongkha shongman khleh jaktung ka la jyllei haduh ba ym don ba lah shuh ban batai.
Kine kiba wan bsuh bad buhai shnong na kiwei kiwei ki jylla bad ki Ri ha Meghalaya ki dei ki shynrang kiba dang samla lud lane pdeng samla bha.
Ki trei ia ki kam naphang katba ioh bad ki iashong wai khapngiah shipor ar por haduh ba kin da ioh lad da kaba kham bha.
Ynda ki la shong katto katne por ki la sngew trai, ki la ithuh briew bha, la ialuh samla bad ki traishnong bad hangta, ym don ba lah ban khang lad shuh.
La skhem ka jaka shong, la skhem ka nongrim da ka shongkha shongman.
Phin lah leh aiu shuh.
La mih ki Khasi shipiah shisuka bad la mih sa ka jingkhleh jait khleh sker haduh ba ym lah shuh ban ker ne ban da.
Kine ki dei ki jingeh kiba mih mynta ha ka imlang sahlang kaba lyngkar bad haba ym don ki aiñ lane ki lad ki lynti ban iada kum ka ILP bad kiwei kiwei.
Haba ia ka kper ym don ba ker ba da, te ki mrad ki mreng ki rung katba mon ban bam bad pynjot katba mon ia ki jingthung jingtep bad ki symbai ba la thung hapoh ka kper.
Kumta, kaba donkam kyrkieh wat mynta ruh ka long ki lad ban iada nakaneka umsaw umsian ia ki trai shnong trai muluk bad kawei na ki lad ban ym wantuid than ka umsaw hi ka dei ka ILP.
Ka Inner Line Permit ka long kum ka khyrdop kaba khang lad ban ym ioh rung kulmar katba mon.
U ba kwah rung un hab ban pan da ka jingbit ban ioh rung.
Un hab ban apply ha ka application form, pyndap ia ka kyrteng bad ka jait.
Ka jaka shong jaka sah bad kumta ter ter, un hab ban pynpaw ia ka daw balei ba u kwah ban wan rung ha Meghalaya bad un sah katno sngi bad ynda la kut ka por sah un hab ban mih noh, lane u lah ruh ban apply ban pynjlan ia ka por sah jong u ha Meghalaya.
Kam don kano kano ka jingeh ban apply ILP.
Ka don ka jingkynnoh ba ka ILP ka khanglad ia ki Tourist ban wan rung ha Meghalaya.
Kane ka long ka jingpyrkhat bakla jong kito kiba pyrshah ILP bad kiba kyrshan ia ki mynder bad ki khyllah jait ban wan tuid katba mon ha ka jylla Meghalaya.
Ki Tourist hi lada ki kwah ban wan jngoh ia ka Meghalaya kin wan beit bad kim khuslai satia.
Ki pyndap beit ia ka application ILP bad kim thait satia ban apply namar ki kwah ban wan peit iaka Meghalaya ka long kumno.
Mangi ruh lada ngi kwah ban leit sha Nagaland, ngin leit beit da kaba shim ia ka application form bad ngi pyndap bad ngi ioh ban leit sha Nagaland.
Ngim iohi ba don jingeh ei ei hangta.
Tang kito kiba pyrshah ILP ki ong ba ka don ka jingeh.
Hynrei ka daw kaba sha lyndet ka dei ka jingiada jong ki ia ki khyllah jait ne ki mynder Ri.
Mynta, kaei pat ka Entry bad ka Exit Point? Ka dei tang ka khyrdop ne ka jaka ban ioh Check (shek) ia ki briew kiba rung bad kiba mih.
Ym donkam application ban ioh rung lane ban ioh mih na kane ka jaka (Point).
Shu khmih ia ki briew kiba rung bad kiba mih bad ym tip uno u ba dei u mynder, uno u dei u trai Ri uno u dei u trai shnong bad kumta ter ter.
Kumta lyngba kane ka Entry bad Exit Point ki trai shnong, ki trai Ri bad ki Mynder ruh ki lah ban ioh rung katba mon, ym don ba lah ban khang ia ki.
Wei ba ki la ioh rung la biang.
Ki sah katno sngi ne katno snem ne baroh shi rta ruh ym lei lei, namar ha ka por rung ym don kino kino ki jingthoh.
Nalorkata, ban buh Entry bad Exit Poiint donkam ban thied shibun ka la jaka, hab ban shna ia ka khyrdop, hab ban shna ia ki ophis, hab ban shna ia ki ïingshong ïingsah jong ki nongtrei bad donkam ia ka jaka kaba heh bad ka jinglut na ka bynta ki Entry bad Exit Point kan kot la kumno kumno jan T.
1000 klur tam, ong ka sorkar.
Mynta pat mano ba la dawa ban wanrah da ka Entry bad Exit Point.
Ha ka jingshisha kane ka la mih hadien ka jingiakren jong ki 13 seng ia ka ILP ha ka snem 2013-2014-2015 bad ka Sorkar MUA-II.
Ha ka por ba ki 13 seng ki la dawa ILP kam shym la mih kano kano ka jingdawa Entry bad Exit Point.
Dei tad naduh ba la iakren bad ka sorkar ba la mih kane ka E& E Point.
Hynrei ka sorkar MUA_II ka la wai noh bad kane ka mat ka la shu sah pongding.
Ia kane ka mat dang pynthymmai dang shen hapdeng ka KSU bad ka sorkar MDA ba la ialam da u Conrad Sangma.
U Conrad Sangma u la kular hapoh ka ïingdorbar thaw aiñ ba na ka liang ka sorkar kan pyntreikam ia ka Entry bad Exit point hynrei yn pyrshang shuwa tang ha shi jaka lane ar jaka ba kham jur ka jingiarung bad iamih ki briew bad ki kali (High voltage of Traffic Flow).
U la pynpaw ba ki don bun ki jingeh ban pyntreikam ia ki Entry bad Exit Point namar la donkam shibun ka jaka (khyndew) bad hab ban pynlut shibun palat ka peisa.
Kumta, haba ianujor ka ILP bad ka Entry & Exit Point ka dang lah shibun ka ILP ban ia ka E&E Point.
Ha ka ILP lah ban bud-dien ia ki briew kiba rung bad kiba mih bad lah ban ioh kem ia ki bymdei ki trai Ri ruh.
Hynrei ha ka E&E Point ym lah ban leh kumta.
Nalorkta, ka ILP ka donkam tang khyndiat ka jaka ban shna khyrdop bad ka jinglut ruh ka duna haduh katta katta.
Katba ka E&E Point ka bam shibun ka jaka bad ka peisa ruh ka donkam da hajar klur.
Shillong:Ka kynhun WE HOPE FOUNDATION hapoh ka jingialam u Samla Lucky Star Lamin (President) bah Consolarlang Swett (Secretary), bah Pyndapborlang Kharpuri (Publicity Secretary) bad u bah Beverly Suchen (Programme Manager), ha ka 05tarik Nohprah 2018 ki la leit ai jingiarap ia kawei ka longïing baduk, kaba don ar ngut ki briew kiba don ka jingduna ha ki dkhot met ha ka bor pyrkhat kaba la tip kyrteng ka Speindaris bad ka Spailin Jyrwa kiba dei na ka shnong Diengsyiang, West Khasi Hills District.
Kane ka song jingiarap kynthup ia ka tin sop ïing, Goodrej, borti, khiew um, ki tiar shet, artylli ki Kombol kup thiah bad la aiti sha kine arngut ki shi para ryngkat ka jingiadonlang, ki kmie ki kpa, ka shnong, ka Balang bad ki nongialam ka Khasi Disabilities Association.
Nalor  kine ka WE HOPE FOUNDATION ka la ai jingiarap ruh da ka pisa ia ki hynriew ngut ki briew kiba don ka jingduna ha ki dkhot met kiba donlang, na katei ka juh ka shnong.
U bah Lucky Star Lamin ha ka jingkren u la ong kine ki jingiarap kidei kiba ngi ia synñiang para dkhot ban ai jingiarap man ka por ia ki parabriew kiba wan na ka longïing baduk.
Haba ngi ieit ngi ai bad haba ngi ai kamut ngi ieit, u la ong ka jingieit jong ngi ia U Blei ha kaba rieh, kadei ban paw lyngba ka jingieit bad ki jingiarap jong ngi ia ki parabriew ha kaba paw bad ngi don ia ka thong “Ki khunswet, ki longïing baduk bad ki briew kiba don ka jingduna ha ki dkhot met ki long ka lyngkha trei jong ka We Hope Foundation bad dei lyngba ka jingiatreilang bad ka  Khasi Disabilities Association (KDA) ba ngi jied ban ai jingiarap ia kane ka longïing baduk ha ka shnong Diengsyiang.
U bah Consolarlang Swett u la ong katno ka mynsiem jong nga ka kmen ba nga la ioh ban iarap lem ia kiba duk bad hato kan ai jingkmen aiu ia ngi ha ka pyrthei wat lada ngi don iaka spah ka phew, ki ïing paki dulan hynrei ngim don pat ia ka jingieit, ka jingsngewsynei ia ki parabriew ki ban iakmen lang bad kiei kiba ngi don bad nga sngewthuh halade katba nga dang lah ban leh isynei ia kiwei, katta nangioh bun ka jingsuk, ka jingkmen ha ka mynsiem.
U bah Starwin Kharjana President Khasi Disabilities Association ha ka jingkren u la iaroh ia ka We Hope Foundation kaba la iarap ia ki briew kiba don ka jingduna ha ki dkhot met bad u la ong ba kane ka nuksa kan long ia kiwei pat ki seng treimon sngewbha, namar ki briew kiba don ka jingduna ha ka bor pyrkhat ki kham kmen ia ki jingiarap kaba ki iohi bad to tip ka babha kam don da kawei pat ka lynti ban hikai, lait tang da kaba babha hi.
La pyniaid ia ka jingialang da U bah W.
Wanñiang Secretary Shnong Diengsyiang bad ha ka juh ka por udei u Tymmen basan jong ka Balang Presbyterian, u la ai ka jingiaroh shi katdei eh ia ki matti isynei jong ka WE HOPE FOUNDATION bad u la ong ha ka jingim jong u ka dei ka sien kaba nyngkong ban iohi katne ki lad jingiarap tang ia kawei ka longïing baduk ba kin wan ai hi shaduh nongkyndong bad kiwei ki nongkren kynthup ia u bah Michael Thongni General Secretary jong ka seng KDA.
Nongpoh: Ka Lailad FC ka la ioh ban rah ia ka namlahduh ha ka 4th Umkaduh Champion League, ka lympung ialehkai kaba la pynlong da ka Umkaduh Youth Sports Club & Cultural Organization, hadien ba ka la lah ban pynliem noh ia ka Upper Umkaduh FC da 5-2, ha ka jingiakhun phainal kaba la long hynnin ka sngi ha madan ialehkai ka shnong Umkaduh.
Khyndiat haba phai sha katei ka jingiakhun phainal hapdeng jong kitei ki ar-kynhun, ha kaba tang ha ka kylla step ka Dong Lailad FC, ka la lah ban lamkhmat ia ka jingiakhun da kaba thep haduh 4-0.
Haba bteng pat ka kylla miet, ki rangialehkai ka Upper Umkaduh, ki la pyrshang ban thaw ia ki lad ki lynti na ka bynta ban pynphai ia kitei ki kol kiba ka la shah thep bad ha kaba kum katei ka por tang ha ki khyndiat por ka la ioh ban pynphai ia ki 2 kol bad kaba la pynkyndit ia ki rangialehkai ka Lailad FC, hynrei katba nangiaid ka por ki rangialehkai ka Upper Umkaduh FC, ki la iakhun tyngeh bad ki la ioh biang ban thep sa shikol bad kaba la pynlong syndon ia ka kynhun ba kan lah ban pynliem ia ka Upper Umkaduh da 5-2.
Ka Dong Lailad FC, kaba la ioh ban rah ia ka namlahduh ka la ioh ban rah ia ka Trophy lem bad ka song pisa, kaba la long kumjuh ia ka Upper Umkaduh FC, ha kajuh ruh ka por la sam ruh ia ki khusnam shimet, ha kaba la ia ka nam Best Player la ioh da u Freedy Sylliang, Top Scorer da u Aibantista Syngkli bad u Botfor Kharkongor kum u Best Goalkeeper.
Ia katei ka lympung ialehkai la wan ban pynkut da u Bah Jason Mawlong, MLA ka Umsning kum u Kongsan, ha ryngkat ka jingdon u Bah B.
Sylliang Rangbah shnong ka Umkaduh, u Bah Lambok Sylliang, President ka UYSC&CO lem bad kiwei kiwei ki riew rangbah.
Nongstoiñ: Ka jingiaknieh ban ioh khur ia ka nam lahduh ha ki ar tylli ki kyrdan kata ka 1st bad Super Division jong ka lympung Nongstoiñ District Sport Association (NDSA) kan long mynta ka sngi ha ka madan NDSA ha Nongpyndeng.
Ka jingiakhun phainal ha ka 1st Division kan long hapdeng ka Porshangbet SC pyrshah ia ka Khliehmawlieh SC bad jingiakhun kan sdang ha kapor 10:30 AM katba ha ka Super Division pat ka jingiakhun kan long ha pdeng ka Nongpyndeng pyrshah ia ka Rambrai ha kapor 12:30 PM.
Na ka liang jong ka NDSA kala pyntip ba ia katei ka lympung kynjatbol jong kitei ki ar tylli ki kyrdan mynta ka samoi yn wan ban pynhap pyrda noh da u bah Banteidor Lyngdoh Myntri ka tnad Sport kum u kongsan.
Kumta na ka liang jong ka NDSA ka khot ka wer ia ki paidbah khamtam ki nongialam jong ki sport club bapher bapher naduh ka 3rd haduh ka Super Division ba kin ia wan ha katei ka sngi pynhap pyrda ia katei ka lympung.
Jowai: U Ma Madonbai Rymbai, Chief Executive Member jong ka Jaiñtia Hills Autonomous District Council (JHADC) ula ong ba u Jual Oram, Union Minister for Tribal Affairs jong ka Sorkar Kmie ula ai ksai ban pyntreikam noh ïa ka jingkyntiew seat ïa ki District konsil ha ka Jylla kaba kynthup ïa ka JHADC, KHADC bad GHADC.
U Ma Madonbai Rymbai ula ong ba dangshen tang hadien ba la dep ka Dorbar Tlang ka Konsil ha ka 27 tarik haduh 30 tarik u Naiwieng 2018, haba ula leit sha Nongbah Delhi ryngkat bad ki MDC jong ka KHADC bad kiwei kiwei ki para dkhot jong ka JHADC ban ïakynduh ïa u Jual Oram ban ïakren halor ka jingpynbha thymmai (Amendment) ïa ka Sixth Schedule jong ka Riti Synshar ka ri India.
“U Jual Oram ula ksai ba khlem pep kin wanrah ïa ka bill ha ïing dorbar thawaiñ (Lok Sabha) ha ka Dorbar Tlang haka tarik 10, 11 ne 12 Nohprah khnang ban ïoh ka jingmynjur hapoh ka ïing dorbar bad ba ki konsil kin ïoh ban kyntiew ïaka jinglong dkhot hapoh ka konsil", la ong u Ma Madonbai Rymbai bad bynrap ruh ba ka sorkar pdeng kala bthah ïaka sorkar jylla ban pyntreikam noh ïaka jingkyntiew seat ha Garo Hills Autonomous District Councils (GHADC) bad ha Khasi Hills District Councils yn kyntiew na ka 30 sha ka 40 Seats ha kaba saw tylli ki Seat yn dei kiba shu sieh bad ar tylli na kine ki saw tylli yn mang kyrpang na ka bynta ki kynthei.
Ha Jaiñtia Hills Autonomous District Council yn kyntiew ïa ki seat na ka 30 sha ka 34 Seat ha kaba ar tylli na ki saw tylli ki Seat yn dei kiba shu sieh katba ar tylli yn mang kyrpang na ka bynta ki kynthei.
Shuh shuh u Ma Madonbai Rymbai ula ong ba lada ïoh ïaka jingmynjur halor kane ka Amendment jong ka Sixth Schedule wat ka samoi treikam jong ki konsil ruh lah ban pynjlan sa 6 bnai bad ka elekshon ka lah ban long hadien ba la phiah ïa ki constituency.
Shuh shuh ha kaba ïadei bad kiwei kiwei ki jingïarap ne ka bhah na ka Niti Ayog U CEM JHADC ula ong ba ki la pyrshang ban ïakren ban kyntiew ïa ka bhah jong ka JHADC bad ka NITI Ayog kala kular ruh ban pynïoh ka song jingïarap ïaka konsil kaba tip kum ka Special Central Assistant Grant.
Shillong: Hadien ba u bah Adelbert Nongrum MLA/MDC ka KHNAM u la byrngem ban ujor pyrshah ia u bah Pyndap Saibon sha ka Privilege Committee bad kumjuh sha ka ing kashari namar ka jingkren jong u sha ki kotkhubor, u bah Pyndap Saibon u la thoh shithi sha u bah Adelbert ban pyntip ba ka jingkren kaba mih na u ka dei katkum ka rai kaba mih na ka Central Executive Committee jong ka KHNAM.
Ha katei ka shithi u bah Pyndap u la ong, ba la dep ban batai ia ka rai ai tiket MDC na ki ar tylli ki konstitwensi bad kam donkam shuh ban dang pynshai, hynrei u la pynkynmaw pat da kaba ong ha ha shuwa ka elekshon MLA 2018 ka la don ka jingiaknieh tiket na ka seng KHNAM na North Shillong konstitwensi bad dei kajuh ka CEC kaba ai tiket ia u.
Shuh shuh ha katei ka shithi u bah Pyndap u la ong ba ka jingleit kam jong u bah Adelbert sha ka Election Commission ka pynpaw ba u la ialam bakla ia ka Commission bad u la leh tuh tang ban ioh bat ia ka shuki President bad ban ioh pynieng da ki kyrtong lajong.
“Ka Constitution jong ka seng ka kren shai kdar halor ka rukom jied President Party bad kiwei pat ki nongialam, hynrei phi la iaid lait na kane, lada phi thrang ban bat ia ka kam President balei phim shu ong ba ngin khot da ka General Convention" ong ka shithi u bah Pyndap sha u bah Adelbert.
U bah Pyndap u la buh ruh shibun ki jingkylli ia u bah Adelbert ha katei ka shithi bad kawei na ki jingkylli kiba u la buh ka dei kaba u la ong ‘Mynno phi la ju long uwei na ki nongseng ia ka KHNAM, kumba la paw ha ki lad pathai khubor’ ong ka shithi u bah Pyndap kaba pynpaw ruh ba um pdiang ia ka CEC kaba ialam u bah Adelbert bad u la kynnoh ba ka jingleh jong u bah Adelbert ka dei ka jingleh tuh leh thok ym ka jingleh haba shit ba shai.
Ia katei ka shithi u bah Pyndap u la soi kum u President jong ka KHNAM bad la phah sha u bah Adelbert kum u MLA/MDC ka KHNAM.
Lah ban kdew ba kumba ka long mynta u bah Pyndap Saibon ruh u kam ialade ba u dei u President jong ka KHNAM bad u bah Adelbert ruh u kam ba u dei u President jong ka KHNAM.
Shillong: Ka Delhi Court myn hynnin ka sngi ka la pynmih ia ka rai pynshitom na ka bynta ki 5 ngut ki briew kiba la shah rai pynrem ha ka jingtian bishar kaba kham mynshuwa namar ka bamsap dewiong.
Kitei ki 5 ngut ki kynthup ia 3 ngut ki ophisar ba la shongthait bad 2 ngut ki briew jong ka kompeni.
Na ka bynta ki ophisar kiba la shongthait ka ing bishar ka la rai ban set phatok ia ki 3 snem kynthih ryngkat ka kuna kaba mar T.
50 rhajar tyngka.
Kitei ki 3 ngut ki long u Secretary barim jong ka tnad dewiong (Coal Ministry) u H.
C Gupta, u K.
C Samria bad u K.
S Kropha uba dei u Chief Secretary barim ka jylla Meghalaya.
Ha katei ka rai pynshitom ka ing bishar kaba la khlieh da u Special Judge ka CBI u Bharat Parashar ka la kynthoh ba ki kam runar ba la leh da ki ophisar sorkar ka dei kaba kham shyrkhei ban ia kaba leh da kiwei pat ki riew paidbah.
Hynrei kitei ki 3 ngut ki la kyrpad na ka Court ba kan sangeh shipor ia katei ka rai pynshitom khnang ba kin lah ban mudui sha High Court bad la pdiang ia ka jingpan jamin jong ki ryngkat ka jingiateh jamin kaba T.
1 lak tyngka marwei bad la hukum ruh ba kim dei ban phet sha kawei pat ka ri.
Ha katei ka bishar ia ka rai pynshitom ka Court ka la ong ba lada ki riew paidbah kiba tuh, ba lute ki leh ki kam sniew ka jinglut kan ktah tang da ki phew hajar tyngka hynrei haba ki ophisar sorkar ki leh ka ktah da ki lak bad ki klur tyngka bad kaba kham ktah eh ka dei ia u paidbah.
Ka ing bishar ka la pynbna 4 snem hapoh phatok ia ka u Managing Director ka Vikash Metal and Power Ltd (VMPL) u Vikash Patni bad uwei pat uba la tip kyrteng kum u Anand Mallick , u Patni u la shah dain kuna T.
25 lak tyngka katba u Mallick pat u la shah dain kuna T.
2 lak tyngka bad la dain kuna ruh T.
1 lak tyngka ia ka kompeni.
Nongpoh: Haba kren sha ki paidbah ha ka sngi kaba plie ia ka lynti iaid kjat (Footpath) kaba u la pynshna bad ai sngewbha na ka bynta ban pyndonkam da ki paidbah ka shnong Lumroman bad Umsohlang ha Umsning, u Bah Jason Mawlong, MLA ka Umsning, u la ong ba ialade hi um donkam shuh, namar u la biang lut nadong shadong, hynrei kaba sah mynta ka long ban ai ia ka jingshakri kaba bha tam ia ki paidbah ha ka Konstitwesi hi baroh kawei.
Haba iadei bad katei ka Footpath, u Bah Jason Mawlong, u la ong ba katei ka Footpath, ka dei kaba u la pynshna sngewbha sha ki paidbah jong kitei ki ar-tylli ki shnong, namarba u la ioh ia shibun ki jingud na ki paidbah jong kitei ki shnong.
U Bah Jason Mawlong, u la ong ruh ba ia kaei kaba u la kular ha ka por Ilekshon ban trei na ka bynta ka jingdonkam ki paidbah, un iai leh ban ai ka jingshakri kaba bha tam sha ki paidbah, namarkata, u la kyntu ia ki paidbah ba ki dei ban iatreilang na ka bynta ban nangwanrah shuh shuh ia ka roi ka par ha ki shnong ki thaw kiba don hapoh ka Konstitwesi.
Shillong: Mynhynnin ka sngi, kumba 300 ngut tam ki Garo ki la iaid proseshon ha nongbah Shillong ban pynpaw sha ka sorkar ba ki la kwah noh da la ka jong ka jylla Garo Land.
Ia katei ka proseshon la ialam da ka Garo Land State Movement Committee (GSMC) bad la sdang ia ka proseshon na Parking Lot ka Addl.
Secretariat ter ter sha Khyndailad bad la pynkut ha katei kajuh ka jaka.
Ha katei ka jingiaid proseshon jong ki Garo la wan ruh ban ia shim bynta da ki sengbhalang bapher jong ka ri Lum Garo kum ka AHAM kaba ialam da u Champion R Sangma, ka ANVC bad kiwei pat ki seng.
Haba ia kren bad ki nongthohkhubor, u Chairman jong ka GSMC u Nikman Ch Marak, u la ong ba ka jingdawa Garo Land jong ki Garo kam dei shuh ka jingdawa kaba dang thymmai hynrei kaba la sdang naduh u snem 1889 da u Sonaram R Sangma bad mynta u la ong ba la dei ka por ia ka sorkar Meghalaya bad ka sorkar India ba kan pyrkhat noh kumno ban pynurlong ia katei ka jingdawa.
U la ong ba ka sorkar ka hap ban khot jingialangban ia kren ia kane ka bynta bad lada kam khot kin dang pynjur shuh shuh ia ka jingiakhih katkum ki kyndon kiba shah ban leh ha ka ri synshar paidbah.
“Ngi la ia khih da ka lynti kaba jai jai, ym da ka jingiaumsnam, ngi khmih lynti ba ka sorkar kan khot ban ia pynbeit ia kane ka kam, baroh shi katta ka sorkar ka la shu sngap hynrei mynta lada kam leh eiei ngin pynjur ia ka jingiakhih katkum ki kyndon kiba shah ban leh ha kasynshar paidbah, ngi ngeit ba lada ia kren kiei kiei baroh ki lah ban urlong" ong u Nikman haba ia kren bad ki nongthohkhubor.
Haba kylli balei ba ka GSMC ka kwah ban ia khlad noh na ki Khasi-Jaintia bad ban dawa da la ka jong ka jylla Garo Land, u Nikman u la ong “Ngi la ioh ia ka jylla Meghalaya naduh u snem 1972 bad naduh kitei ki por hi ngi la ia im suk im saiñ bad ki Khasi-Jaintia khlem don kano kano ka jingsngewpher, hynrei ka jingkwah jong ngi ban ioh la ka jong ka jylla ka dei namarba ngi sngew ba ka la dei ka por ia ngi namarba ngim ia hap ka rukom im bad ki Khasi-Jaintia bad kane ka wanrah shibun ki jingdkoh" u la ong.
Shuh shuh u la bteng biang da kaba ong “Ngi ia pher nadong shadong, naduh ka ktien ka thylliej ym ia pei ban ia kren hapdeng jong ngi ki Garo bad ki Khasi-Jaintia, ka riti ka dustur, ka kolshor, ka rukom im ka ia pher bak ly bak, nangta ka rukom bat khyndew bat shyiap ruh ka ia pher bad ka rukom synshar khadar ruh ka iapher" ong u Nikman.
Nangta u la kdew biang ba ka nongbah jong ka Meghalaya ka dei ka Shillong bad ka Shillong ka la jngai bah na ri Lum Garo, “Lada ngi don jingeh, ngin hap ban wan sha Shillong, ka long kaba eh ia ngi ban wan shaduh Shillong.
Lada ngin ioh ia ka jylla lajong, ka nongbah jong ka jylla ruh kan don hajan, kin don ki skul, kin don ki kam pynroi, ka ioh ka kot kan kiew bad ka jingsahdien kan ym don shuh hynrei kumba long mynta ngi sahdien bha bad lah ban weng ia katei ka jingsahdien tang lada ngi ioh jylla lajong" ong biang u Nikman Ch Marak.
Haba kylli pat ia u pud u sam jong ka Garo Land kaba ki kwah, u Nikman u la ong ba haduh mynta kim pat poi sha ka bynta ban ia kren ia katei naba kin hap ban shaniah ha ka jingpruid dak ka sorkar kaba yn ia sngewthuh lang lyngba ka jingiakren.
“Ngin hap ban khot lut sha ka miej jingiakren naduh ki Sengbhalang, ki paidbah kiab don ha Khasi Hills ruh ba ngin tip na ki shano ki kwah ban ia soh, hadien ba ngi la dep ban pynbeit ia kane, ngin hap ban dro da la ka jong ka map" ong u Nikman uba kyntait ia ka Map ba la tyrwa da ka ANVC bad u la ong ba ka jingdawa jong ka ANVC bad ka GSMC ka iapher ba kly bak naba ki dawa da ka jingiaumsnam katba ka GSMC pat da kaba jai jai, ki la tyrwa da ka Map la jong katba ka GSMC pat ka kwah ban pynbeit shuwa sa dro pat ia ka Map.
Ka GSMC ka la dawa ruh na ka sorkar ba kan thaw ia ka state Re Organisation Commission kumba la leh ha ka por ba phiah jylla ia kiwei pat ki jylla ka ri India.
Shillong: U Symbud Myntri Rangbah ka jylla u bah Prestone Tynsong u la ong ba ka sorkar kan pynlong ia ka dorbar bah ki nongrep ne ka farmers’ parliament man u snem.
Haba kren myn hynnin ka sngi kaba dei ka sngi kut jong ka dorbar bah kaba nyngkong jong ki nongrep ha State convention centre, u bah Prestone u la ong ba kane ka dorbar bah jong ki nongrep ka long kaba donkam bha bad ka dei ruh ka sien ba nyngkong eh ha kane ka jylla ban don kum kane ka jingialang ki nongrep.
“Ngin pynlong ia ka dorbar bah jong ki nongrep man u snem bad mynta ka dei kaba nyngkong hynrei lashem snem kan long kaba kham paka ha kaba yn khot lang ia ki nongrep na rilum Garo ruh", la ong u bah Prestone.
U la ong ba ki MLA ruh ki don ka dorbar bad kan long kaba bha ruh ba ki nongrep kin don kum kane ka dorbar ban iathir ia ki kam rep.
Ha kajuh ka por, u la kular ba un rah ia ki rai ba la pynsngew da kane ka dorbar bah ki nongrep sha ka sorkar ban leh ia ki katba ka lah.
“Ngan rah ia ki rai jong kane ka dorbar bah ki nongrep sha ka sorkar bad ngin leh katba lah, namar ba lada ngi lah ban leh tang 20-30 percent na ka jingdawa ruh kan long ka jingiarap, watla ngim lah ban leh lut", u la ong.
U la ong ba bun ki stad kot suda kiba batai stad ia ka kam rep hynrei ki saiantis kiba shisha ki dei ki nongrep kiba stad bha kiba shemphang ia ka rem bad ka donkam ia ki nongrep ban iakhleh lang bad ka jingstad mynta bad ka jingstad jongki, ban pynbha shuh shuh ia ka kam rep ha ka jylla.
Ha kane ka dorbar bah jong ki nongrep kaba ar sngi, la pynbeit da ka tnad ka rep ka riang ka jylla kaba la iasnohkti lang ka seng ki nongrep ka Hill Farmers Union (HFU), ha kaba palat 700 ngut ki nongrep kila wan ban iashim bynta na kylleng ka rilum Khasi bad Jaintia.
Shwa ia kane, ki nongialam ka HFU kynthup ia u president u Bah Commander Shangpliang bad u general secretary u bah Alfonsebirth Kharsyntiew ki la pynsngew hakhmat u symbud myntri rangbah ia ki rai ka dorbar bah ki nongrep.
Shillong: Hynnin ka janmiet ki pulit ka Pynursla, ki la leit ban shimti ia ka met jong u rangbah uba la suba jur ba u la phasi hi hadien ba la shoh ia la ka lok bad kane ka la jia ha shnong Umniuh Nongrim kaba hap hapoh ka elaka Umniuh-Tmar, kaba don sha khappud bad ka Bangladesh.
Haba pyntip ia kane mynta ka sngi, u Sirdar ka Umniuh-Elaka, u Bah PS Khongbeh u la iathuh ba katkum ka jingiathuh jong kiba haiing jong ka kong Rejila Shabong hynnin ka sngi ka la mih na iing ban leit sha hat Thangsngi da ka kjat ha ka por mynstep bad ynda ka la poi ha kawei ka jaka kaba khot ka Kyntonjonsing, u lok jongka, uba la tip kyrteng kum u Ditino Diengdoh, u la khot ia ka ha katei ka jaka ban iakren bad ka.
Hynrei naduh katei ka por mynstep, kiba haiing jong ka kong Rejila ki la lyngngoh ba kam shym la wan phai iing shuh haduh ban da miet ruh wat haba kiwei ki la poi ing lut.
Kane ka la pynlong ia ki ban leit wad ha ka por janmiet ha kaba ki la lap pynban ia ka ha katei ka jaka, kaba la thiah da ka jingmynsaw jur, namar ka jingshah shoh.
Mar mar ki la pynkit sha ka sha Pynursla CHC bad ki la ujor ejehar ruh sha ki pulit ha Pynursla hynrei namar ba ka la mynsaw jur, ki pulit ki la bthah ban pynkit noh sha NEIGHRIMS Shillong.
Na ka liang u Sirdar u la iathuh ba mynta ka sngi pat, kiba haiing jong u Ditino Diengdoh ki la pyntip ba ula khlad halor u tyllai phasi halor dieng.
Mar mar, la pyntip sha ki pulit ka Pynursla kiba la wan ban shimti noh ia ka met jongu ha ka por janmiet kumba 4 baje eiei na katei ka jaka ban pynlong ia ka jingtohkit.
Ia ka daw ka jingjia ym pat tip thikna namar ba ki pulit ki dang pynlong ia ka jingtohkit.
Shillong: U Bah Thomas Passah President ka KHNAM State Youth Wing & Vice President ka KHNAM ia kaba ka seng KHNAM, uba dei u kyrtong MDC na ka seng na 19 Jaiaw Constituency Committee, ula lum jingialang mynta ka sngi ha Dorbar Hall Lumkshaid bad katei ka jingialang, ka dei hadien ka jingmih ka jinghuri hura ha katei ka seng sain pyrthei.
Ki nongkren kiba bun ha katei ka jingialang ki la pynpaw ka jingsngewkhia, halor ka jingjia ka kynrum kynram ha ka seng KHNAM kumba la paw lyngba ki lad pathai khubor kaba la buh ha ka jingklumar jingmut ia ki paidbah ka constituency.
Hynrei da kawei ka sur la rai ruh ban kyrshan borbah ia U bah Thomas Passah.
Na ka liang jong u bah Thomas u la ong “Haba ngi iaid ha ka lynti kaba bha bad da ka jingmut kaba shai, shibun ki jingeh ngin ia kynduh ki ban pyrshang ban pynduh mynsiem ia ngi, hynrei ngi dei ban pynskhem ia ka jingmut jingpyrkhat bad ban tur shaphrang khlem duh jingkyrmen".
U Bah Thomas, u ong ruh ba ki la dep ban iaid iing ha shibun tylli ki shnong jong ka Constituency kum u kyrtong jong ka KHNAM, hynrei ka jinghuri hura ha ka seng kan buh ha ka jingklumar jingmut ia ki paidbah.
U Bah Thomas U la ong ruh “Nga la rai ban iakhun ia kane ka election namar ki jingthrang bad ki jingangnud ban trei na ka bynta ka jingmyntoi jong u paidbah bad ban pynthikna ba ki paidbah kin dap da ka jingkyrmen bad nga la shim ruh ia kane ka rai hadien ba naka liang jong baroh ki dkhot bad ki nongialam jong ka seng ki la ai mynsiem, bad ym don uwei ruh u dkhot lane nongialam jong ka seng u ba pynduh jingkyrmen".
U Bah Thomas Passah U la ong ruh ba ym shym la lah ban leh eiei ia ki 46 tylli ki snem ki ba la iaid, hynrei ban saindur ia ki 50 snem lane ki 100 snem ki ban wan ka dei ka bynta bad ka deiti ka jong ngi.
Ha katei ka jingialang, baroh ki nongkyrshan ki kyntu ia U bah Thomas ban ym dei ban randien, wat lada hap ban ia khun kum u kyrtong shimet ruh.
Na ka liang jong u bah Thomas haka tei ka jingialang u la pynthikna sha baroh ki nongkyrshan ba kum ba la pynkhreh un iaid shakhmat khlem randien ban iakhun ia kane ka election MDC 2019.
Shillong: U Myntri khynnah ka tnad riewlum ka ri, u Jasvantsinh Bhabhor, ula pynpaw ia ka jingsngew hun jrut ia ka jingpyntreikam ia ki skhim sorkar pdeng ha kane ka jylla, ba la leh da ka sorkar ba ialam da u myntri rangbah u Conrad K Sangma.
Hadien ba la iakynduh bad ki ophisar ka sorkar jylla myn hynnin ka sngi, ha Main Secretariat, Shillong, u Bhabhor u la ong ba ka tnad kaba peit ma u, kan ai ka jingkyrshan kaba pura ia ka sorkar Meghalaya ha ka liang ka pisa na ka bynta ban pyniaid bad pyntreikam ia ki kam pynroi.
U la ong ba ka jylla Meghalaya hapoh ka jingialam u Conrad K Sangma, ka la leh bha ha kaba iadei bad ka jingpyntreikam ia ki skhim sorkar pdeng.
U la ong ba ka sorkar pdeng kan kner ia ka jingiarap ia ki riewlum ha kane ka jylla.
Ha kane ka jingialang, la iakren ia ki skhim bapher bapher kiba la pyntreikam ha kane ka jylla.
La don lang u myntri ka tnad Social Welfare ka jylla u Bah Kyrmen Shylla, u Chief Secretary ka Meghalaya u Y Tsering bad ki heh sorkar.
Jowai: Ki pulit ka East Jaintia Hills ki la ioh ban kem hynriew tylli ki trok kit dewiong ha East Jaintia Hills myn hynnin ka sngi Balang.
Ka tyllong khubor na ki pulit ka East Jaintia Hills ka la iathuh ba ki pulit ka Lumshnong ryngkat bad u pulit ba dei peit ia ka Umkiang police outpost ki la pynlong ia ka jingkhynra kali bad katba ki dang khynra ki la lap ia ki katto katne tylli ki trok ki ba tap da ka tarpaulin ki ba la ieng ha Malidor, jan Rattacherra, National highway bad ha ba la pynlong jingtohkit ba bniah bad la lap kidei ki trok kit dewiong be-ain ki ba thmu ban shalan sha Barak Valley, Assam Panchgram lane Karimganj.
KI pulit ki la kem ia baroh ki trok ki ba don ia u registration number AS11 AC 6499,AS11CC 9516,AS01 DC 6882, NLOI AC 0685, ASOI EC 7413, AS11AC 8386.
Ia baroh kine ki trok la kem bad la pynngat mukotduma ia ki ha ki kyndon ain katkum ka jingshalan dewiong be-ain kaba long pyrshah ia ka hukum ka NGT.
Shillong: Ka Dorbar Shnong Lumkshaid, Shillong ka la pyntip paidbah ba kan don ka jingpynkhuid shnong ha ka 18 tarik mynta u bnai bad kan sdang naduh ka por 8 baje mynstep, la kyrpad ia ki paidbah nongshong shnong na manla ki thliew ing ba kin ia mih ryntih ha katei ka sngi.
Ha kawei pat ka khubor, ka Dorbar Shnong Jaiaw Laitdom ka la pyntip ba ka jingpynkhuid shnong kan long ha ka 18 tarik mynta u bnai naduh ka por 8 baje mynstep haduh ban da dep.
La kyrpad ia ki nongshong shnong baroh ban ia mih ryntih ha katei ka sngi.
Shillong: Ki longkmie jong ka Mawhati Block Congress Committee, ba kynthup ia ka kong Listilda Thongni General Secretary jong ka Block, ki la ia kynduh mynta ka sngi, ia U Bah DD Lapang, ha ka iing sah jongu ha Shillong, ha ka jingdon lang jong ki 20ngut kiwei pat ki dkhot jong ka Block Congress.
Kitei ki la rai ruh ban mih noh na ka seng Congress bad ban iasoh lang bad U Bah DD Lapang sha ka seng NPP.
Ki la rai ruh ban leit sha ka jingialang ha ka 10tarik Nohprah 2018, ha ka jingialang ha Nongpoh, ha kaba yn pdiang burom ia U Bah DD Lapang, da U Conrad Sangma, myntri rangbah ka Jylla, ong ka khubor ba la soi da ka kong Santi Jyrwa, President jong ka Mawhati Mahila Block Congress Committee.
Shillong: Ka Khasi Students’ Union (KSU) kan kynmaw burom ia ka lyngkhuh sngi iap ba 24 jong u Bah Bull N.
Lyngdoh (President, KSU 1984 – 1989) kaba dei ha ka 07 tarik u Nohprah 2018 da kaba pynlong ia ka jingialang ha khmat u mot dur jong une u nongialam ba radbah ha Malki hajan Shillong Law College.
Ha kane ka jingialang kan don ruh ka jungbuh syntiew da ki tnad treikam kiba pher ba pher ka KSU.
Kane ka jingialang kan sdang ha ka por 9 baje mynstep bad kumta la kyrpad ia baroh ki dkhot jong ka seng ba ia poi ryntih ha katei ka sngi ha katei ka jaka ha ka por ba la buh ban ia pyni lang ia ka dak burom ia une u riewkhraw uba la len lade na ka bynta ka dawbah ka Jaidbynriew.
Lyngba kane ka kyrwoh ka KSU ka iawer bad khot sngewbha ia baroh ki dkhot ka seng kiba la shongthait naduh ka por ba la seng ia ka bad kiba dang shu shongthait shen.
Ka seng ka kyrpad rit ia dkhot bad nongialam barim ba kin wan ia shim bynta lem ha katei ka sngi kum ka dak ruh ban rakhe ia ka lyngkhuh snem kaba 40 jong ka seng.
Shuh shuh, ka KSU Malki Circle kum ka dak pynsah kynmaw ia une u khlawait uba dei u nongshong shnong ka Malki ka la pyniaid ia ka 8B.
N.
Lyngdoh Memorial Open to All Football Tournament ka ban sa pynhap pyrda noh ha katei ka sngi hi kata 07 tarik u Nohprah 2018 ha ka por 12 baje mynsngi ha madan Malki.
Katei ka sngi kan sakhi ruh ia ka jingiaknieh ia ka nam lahduh jong ka tournament ha kaba ki nongiakhun ha katei ka phainal kin long ka Khasi Students’ Union Jaintia Hills District Unit bad ka Ksan Rngiew FC.
Kumta la iawer ia baroh ba kin wan ia sakhi lem ia katei ka jingialehkai football, ong ka kyrwoh na U bah Donald V Thabah, General Secretary ka KSU.
Ka KSU kan leit buh syntiew ruh ha u mot lumjingtep u Bah Bull N.
Lyngdoh ha Malki ha ka por 10 baje mynstep.
Shillong: Ki pulit jong ka East Khasi Hills, ki la lap ia ka met iap jong kawei ka briew na wah Umshyrphi, kaba don ha Jhalupara hynnin ka sngi.
Katei ka briew, ka dei kaba dang 20snem ka rta jongka bad la lap ia ka, ba kam don jain shuh ha ka met jongka, ha kaba la antad, ba ka la shah bat bor bad shah pyniap ruh ha katei hi ka jaka.
Katei ka briew, ka dei kaba shong ha Nongmynsong bad ka la jah naduh ka 30tarik Naiwieng 2018.
La iathuh ba katei ka briew, kam don kano kano ka dak jingmong ha ka met jongka bad kumta, ym shym la lah satia ban suba, ba ka shah pyniap ha kano ka dur.
Ia ka met jong katei ka briew, la lap ha ki jaka kiba sharing bha bad kumta ka buh jingeh ia ki pulit ba kin leit ban tam ia katei ka met, ha ka bor jong ka miet, ong ka khubor.
La iathuh ba katei ka briew, ka dei kaba la don lok kham mynshwa, hynrei, ka la ia phet noh.
Shillong: Kumba 300ngut ki dkhot jong ka Garohills State Movement Committee(GSMC), ki dang shu sdang ban iaid paidbah na Additional Secretariat, ha kaba kin iaid sha Khyndailad bad kin sa wan phai biang sha Additional Secreteriat.
Katei ka jingiaid paidbah mynta ka sngi, ka dei ban dawa noh ia ka Jylla ba kyrpang na ka bynta ki Garo, ha kaba la ialam da U Nikman Ch Marak Chairman jong ka GSMC.
Ha katei ka jingiaid paidbah, la don lang ruh U Champion Sangma, uba dei u nongialam jong ka  Achik Holistic Awakening Movement (AHAM).
Ha ka jingialehkai English Premiere League hynnin ka miet, ka Manchester City, ka la jop da 2-1 ia ka Watford.
La ioh thep kol ia ka City da U Sane ha ka minit kaba 40 bad U Mahrez ha ka minit kaba 51, katba ia ka Watford la ioh thep da U Doucoure ha ka minit kaba 85.
Haduh mynta ka City, ka ioh 41 point, katba ka Liverpool 36 point, ka Chelsea 31, ka Arsenal 30.
Nongstoiñ: Kum shi bynta ban nang kyntiew ia ki kam jngohkai pyrthei hapoh ka Dewlynnong Nongkhnum bad ruh ban plie lad plie lynti ia ki samla katei ka thaiñ ha ka ioh kam ioh jam, kumta ka ophis jong u District Sports Officer West Khasi Hills Nongstoiñ ryngkat ka jingiatrei lang bad ka District Sports Promotion Society (DSPS) lem ruh bad ka Nongkhnum Area Lai Shnong Integrated Village Co-operative Society (NALSIVCS) ki la ioh ban pynlong ia ka jingai jinghikai na ka bynta ki samla ka thaiñ Nongkhnum ha kaba iadei bad ka River Rafting bad Kayaking ha kaba u Deepak Rana u la long u nongai jinghikai.
U DC bad DSO ka WKHD kiba dang shong ha ka lieng bala niah da ki samla bala shah pyntbit:RupangKatei ka prokram ai jinghikai, kaba la neh haduh 6 bnai kynthih hapoh ka Pheinam Beach, la ioh ban pynkut noh myn hynnin ka sngi ha kaba ki khadhynniew ngut ki samla na ki lai tylli ki shnong ba kynthup na ka shnong Dilingiem, Nongkhnum bad Diengsyiang kiba don ha syndah jong katei ka Dewlynnong Nongkhnum, ki la ioh ia ka jingshah pyntbit kaba pura ha ryngkat ki syrnod ha kaba iadei bad katei ka rukom kieng lieng Kayaking bad Rafting.
Ha katei ka sngi pynkut noh ia katei ka prokram la ioh ruh ban pynlong iaka jingialang kaba lyngkot hapoh ka Pheinam Beach kaba dei ruh ka khyndew jong ka kur Iawren bad Iawlar ha kaba u bah T.
Lyngwa IAS Deputy Commissioner ka West Khasi Hills u la long kum u kongsan, ha ryngkat ka jingdonlang ruh u bah P.
B War Nongbri DSO ka WKHD Nongstoiñ, u Secretary ka NALIVCS u bah S.
Marthong, ki nongialam shnong jong kitei ki lai shnong, ki samla bala shah pyntbit bad kiwei kiwei de.
U Deputy Commissioner ka West Khasi Hills u bah T.
Lyngwa IAS haba kren kum u kongsan ha katei ka sngi u la ong ba ka long kaei kaei ka kam kaba dang long thymmai bad u la pynpaw ba um ju pat lap hapoh ka Jylla ba ka don kum kane ka jing ai jing hikai (training) bad u la ai mynsiem ia kitei ki nong ia shim bynta ba kim dei ban shu kut bad sangeh tang hadien katei ka jing ai jing hikai.
Shuh shuh u DC u la kyntu ruh ba ki dei ban nang praktis ha kino kino ki por kiba lap khnang ba kin nang lah shuh shuh ban pyntbit.
Ym tang katta u DC u la ai jingmut ruh ba kim dei ban leh ha ka por lyiur, hynrei ki dei ban leh tang ha ka por tlang haba ka um ka rit khnang ban lait na ki no kino ki jingmynsaw hynrei yn da ki la long kiba tbit bha ki lah ban leh ha kino kino ki jaka wat ha ki lad lad jong ka um bah.
Haba ia jingkren ha katei ka jingialang kaba lyngkot na ka liang jong u DC u la kular ba un sa thaw ia ki lad ki lynti na ka bynta kum kitei ki jingai jinghikai ha kaba iadei bad katei ka rukom kieng lieng khnang ba kan long kaba ia ryngkat kyrdan bad ki wei pat ki jaka ha ka ri jong ka pyrthei da kaba u la ong ruh ba un iai budien ia katei ka kam khnang ba kan long kaba sei soh na ka bynta ki samla kiba thrang ban pyntbit ia lade ha kaba kum katei ka jait sport.
“Ngin iai pyrshang ban nang wanrah shuh shuh sa ia kiwei pat ki nong ai jinghikai kiba kham tbit shuh shuh (Trainers) khnang ban pynpaw nam ia katei ka jait jingialehkai sports hapoh ka District bad ka Jylla hi baroh kawei" ong biang u DC.
Katba na ka liang jong u Deepak Rana u ba dei na ka nongbah Shillong haba iakren bad ki nongthoh khubor, u la ong ba u la ioh ia ka jingnang ha kaba iadei bad katei ka rukom kieng liang na shabar ka Jylla bad u la iathuh ruh ba u la long ruh uwei na ki nong iaking lieng u bala leit ban iashim bynta ha kylleng ki Ri jong ka pyrthei bad u la don ha katei ka kam la kumba 18 snem ei ei.
“Hadien ba nga la wan phai sha Shillong la ioh ia ka lad ban wan sha Nongkhnum lyngba u DC ban wan ai jinghikai ia kine ki samla khynnah jong kine ki lai tylli ki shnong bad ha kine ki 6 bnai ba u la ai ka jing hikai u la lap ba kitei ki khynnah kiba wan ban ia shim bynta lang ki long kiba kohnguh hynrei ka jingeh ka long ba ngam shymla iapei ia ka ktien ka thylliej hynrei hadien katto katne bnai ba nga la don lang nga la lah ban sngewthuh khyndiat khynsoit ia ka ktien shnong ha katei ka jaka" ong u Rana.
U Deepak u la iathuh ruh ba katkum ka jinglap ka jong u kitei ki khynnah kiba la wan ban shah hikai ki long kiba tibit bha ban jngi naduh kiba dang 5 snem ka arta haduh kiba 12 snem ka arta ki long kiba tbit bha ban jngi kynthei bad shynrang bad katei ka jingnang jngi ka jong ki ka long kaba kongsan bha namar ha kum katei ka jait jing ialehkai ki nongkieng lieng kidei ban long kiba tbit ban jngi.
Shuh shuh u Deepak u la kyntu ruh ia ki tei ki khynnah ba kin nang trei shitom shuh shuh nalor ba ki la ioh ia ka jinghikai kiba u la ai bad u la ong ruh ba lada ki don kam ia ka jingiarap na u ha kano kano ka por u kloi ban wan khlem ka jingsiew dor “Ngam kwah ei ei na ki hynrei nga kwah ba kine ki khynnah kin paw bad kin long ruh kiba tbit ha ka jingiakieng lieng hapoh ka Jylla " u la ongU Deepak u la ai jingiaroh ruh ia u Dew Lynnong Nongkhnum da kaba u la pynpaw ba ha ka jingiaid lynti ka jong u ha kylleng ki jaka jong ki ri ka pyrthei ka Nongkhnum kadei kawei na ki jaka kiba biang pura ban kieng lieng Kayaking bad Rafting bad ha katei ka sngi la ioh ruh ia ka jingpyni ia ka sap kieng lieng katta ha ka Kyaking bad River Rafting na ki tei ki khynnah kiba la shah pyntbit.
Shillong: Myn hynnin ka sngi u myntri ba peit ia ka kam pynroi sor u bah Hamlet Dohling ryngkat ki ophisar jong katei ka tnad ki la leit ban jurip ia ka Khyndailad ban peit ia ka jingkhuid jingsuba, ka jinglong ki lynti iaid bad ban peit ruh ia ka jingkhapngiah namar ka jingtyngngian palat ki nongdie madan naba ka sorkar mynta ka dang don hapdeng ka jingpynkhreh ban pyntyllun noh ia ki kam kiba dei na ka bynta ka Smart City.
Haba kren sha ki nongthohkhubor ha katei ka jingleit jurip jong u, u bah Hamlet Dohling u la ong katei ka jingleit jurip ka dei hadien ba la mhi ka jingud na kiba ba bun balang ia ka jingjaboh bad ka jingkhapngiah jong ka Khyndailad, kumta dalade hi u la leit ban peit ia katei ka jaka, “Nga lap ba la ka khapngiah shisha bad kam long ruh kaba khuid watla ka la kham pher na kaba mynshuwa, kane ka jingjaboh ka dei na ka jingbret pathar jong ki briew ia ki snep jingbam, ka lynti ruh ka la khim la khapngiah bha namar ka jingtur palat ki dukan die madan" ong u bah Hamlet Dohling.
Haduh mynta u la ong ba ka sorkar ka dang wad jaka shawei pat ban rah ia ki nongdie madan khnang ba kin ym pynkhapngiah hapdeng sor, “Ki la don katto katne tylli ki jaka kiba ka sorkar ka la lap, hynrei nga iohi ba ka thie hangthie ka Transports ruh ka dei ka jaka kaba biang bha ban die ia ki mar khutia mutia, nalor kiwei pat ki jaka kiba ngi dang ia kren" ong biang u bah Hamlet.
Shuh shuh u la ong ba lashai ka sngi kan don ka jingialang ka ban khlieh da u myntri rangbah ka jylla u Conrad K Sangma ban ia kren na ka bynta ka jingkhuid bad ka jingkylluid jong ka nongbah Shillong bad ban pyntyllun noh ia ki kam kiba dei na ka bynta ka Smart City.
U bah Hamlet u la ong ba kumba ka long mynta ka kam kaba ia dei bad ki nongdie madan ka dang sahkut ha kashari naba ka don ka mukotduma hapdeng ka sorkar bad ki, hynrei ia kane ka kam u la ong ba ka sorkar kan pynbeit noh da kaba pynbiang ia ki jaka ba kin shongdie ym ban pynkhapngiah ia ki lynti ki syngkien.
U la ong ba kumba ka long mynta ka Municipal ka dang shim kyrteng ia baroh ki nongdie madan ban leh ia kaba donkam.
Shillong: U MLA ka Jirang u bah Sosthenes Sohtun u la pynpaw ia ka jingpyrshah jur ia ka jingthmu die jaka sha ki shipai Assam Rifle ha ka thain Umtyrnga, kaba hap ha Jirang konstitwensi ka ri-Bhoi.
Haba kren myn hynnin ka sngi, u bah Sosthenes u la ong ba kum u nongmihkhmat paidbah u la ieng na ka bynta ki paidbah babun balang bad u pyrshah ia kane ka jingthmu ban die jaka.
“Nga pyrshah ia kane ka jingthmu ban die jaka kumba 13 km sq kaba ym duna ia ka 7 hajar akar", la ong u bah Sosthenes.
U la iathuh ba mar mar, hadien ba la ioh jingtip ia kane, u la thoh sha ka bor synshar district, sha u Syiem ka Hima Mylliem bad ka KHADC ba ki dei ban tuklar ia kane ka jingthmu ban die jaka sha ki shipai.
“Nga pyrshah jur ia kane ban die sha ki shipai khlem ka jingmynjur ki paidbah", u la ong.
Ha ka jingthoh sha u Syiem ka Hima Myllie, u MLA ka Jirang u la ong ba u la ioh jingtip ba ka don na ki riew shim kabu ha ki thain kaba kynthup ia ka shnong Umlathu, Umsen, Nepali Basti, Nagrabil, Pillungku A&B, Lalmati, Jyrmang, bad kiwei ki shnong kila die kulmar ia ka jaka jong kiwei ki trai sha u Deilang Shirup khlem ka jingtip jong ki trai jaka ba markhap bad kane ka jingle riewkhlaw jong kine ki briew ka la wanrah ka jingkulmar jingmut bad ka la pynbitat ia ki trai jaka bad ia ka shnong baroh kawei bad khlem artatien kan ktah ruh ia ka jaka rep jaka riang jong ki trai shnong.
“Lada ngim shim khia ia kane, khlem pep kan wanrah jingeh, jingma ia kiwei pat ki shnong kiba don hapoh Ri-Bhoi bad khamtam eh ia kito ki shnong kiba hap hapoh ka Jirang konstiwensi", la ong u bah Sosthenes.
U la bynrap ruh ba u la pyrshah jur ia kane bad dei ban pynsangeh shi syndon ia kane bad wat ailad ia ki riew shim kabu ban rejister ha ka ophis jong u Syiem bad dei ban phah jurip bha ia u pud u sam jong ki jaka bad ban pynshitom ia ki riew shim kabu katkum ka ain.
Lah ban kdew ba kham mynshwa, ki paidbah bad ki rangbah shnong na katei ka thain, ki la wan tur smam sha ka ophis u Syiem Mylliem ban pyrshah jur ia kane ka jingthmu die jaka sha ki shipai Assam Rifles.
Shillong: Ha ka 3 tarik mynta u bnai ha ka por 7 baje mynmit, ki pulit ki la kem 2 ngut ki briew kiba la tip kyrteng kum u Vanlalmawia, 25 snem karta bad ka Rebecca Hmar, 35 snem karta, la kem ia ki na Madanrting-Block -F, Shillong.
Na ka jingialam jong kitei ki pulit ki la ioh kem sa ia ka Lalpiengrouli , 53 snem karta na Madanrting-Block -D, Shillong bad na kitei ki briew la ioh kurup ia ki powder rong saw 97.
91 kram kiba la suba jur ba ki dei ki drok heroin ryngkat ka pisa kaba T.
1,76,020 tyngka.
Nongpoh: Kawei ka longiing ha ka shnong Rongsikong, kaba don hajan ka shnong Plasha kaba don ha ki thain Umden ha Ri Bhoi District, ka la kem ding kynsan hynnin ka sngi ha ka por 9 baje ei ei mynstep bad ha katei ka jingpluh jong katei ka iing baroh ki jingdon jingem ki la ingkhong khait bad kylla dpei lut.
Katkum ka jingiathuh da u Bah Muni Makri, la ong ba katei ka jingpluh jong katei ka iing ka la jia ha ka por ba ma u lem bad ka lok jong u ki dang leit ot-kba sha pynthor, hynrei ia ka iing jong u la ap da ka khun kynthei jong u kaba la 17 snem ka rta bad ha ka por ba katei ka khun jong u ka dang leit sha ka jaka sait tiar kaba don kham pajih na katei ka iing bad ha kaba kum katei ka por la kem ding kynsan kynsan tad haduh bad ka da ingkhong khait.
U la iathuh ba shwa ban mih na iing, u la batai ia ka khun jong u ba ka dei ban peit bha ia ka iing ka sem, namar dei ha ki por ot-kba bad thungkba, ka shait jia bha ka jingpluh ki iing ki sem na ka jait ‘Makri’ ha katei ka shnong bad shwa ban mih na iing sha lyngkha, ki la dep ban pynlip ia ka ding kaba don ha ka iing khnang ban lait na kino kino ki jingjia.
Haba batai bniah ha u Rupang, ka long ruh kaba sngewphylla ban iohsngew na u Bah Muni Makri, ha kaba katkum ka jingiathuh jong u, la ong ba kiba kum kitei ki jingjia ki la jia naduh u snem 2015 kata 2 tylli ki trep ki la ingkhong, hynrei mynta u snem ki don haduh 3 tylli ki iing kiba shi iing shisem bad nga kata na ka jait ‘Makri’ ki la ingkhong.
La arsien kynthih nga la shah thang ia ki tiar rep buhkba bad nga la duhnog shikatdei eh, namar ha ka shisnem shisnem nga shait ioh haduh 80 Mon tam, mynta lei lei hadien ba pluh sa kane ka iing, baroh ki jingdon jingem ha ka iing ka sem nga la duh lut baroh, kren diaw u Bah Muni.
Nga sngewlyngoh ruh, ba kine ki jingpluh la ka long ha ki Trep buhkba ne ha iing, ki jia beit ha ka por ba kynjah briew, kata kum ha ki sngi Blei lane ha ki sngi Iap briew ne Khawai ha shnong ha thaw.
Haba kylli ioh lehse u don daw ha shnong ha thaw, u Bah Muni, u la ong ba ia kata te um don jingtip, hynrei watla katta ruh u ong ba ha ka jinglong briew te ym lah biang naba don beit ki jingduna hangne hangtai, hynrei ban mad ia kiba kum kine ki jingjia na ka por sha ka por te ka long shisha kaba sngewsih kthang.
“Ngi sngewsih ban iai mad ia kiba kum kine ki jingjia hapoh ka iing ka sem, namar tang ha une u snem haduh lai tylli ki iing ki la kylla dpei, kata ka long ia ka ing u Bah Rajen Makri kaba la pluh ha ka 22-05-2018, uba dei u Pyrsa jong u Bah Muni Makri, ka iing u Bah Jubin Makri kaba la jia ha ka 03-07-2018, u hynmen jong u Bah Muni Makri bad ka iing jongnga kaba la pluh hynnin ka sngi" u la bynrap.
Haba iadei bad katei ka jingpluh iing ha katei ka shnong, ka Kong Rona Khymdeit, MDC ka Nongpoh Constituency, mynta ka sngi ka la leit jngoh bad pyntngen sha katei ka longiing kaba la iakynduh ia katei ka jingjia kaba sngewsih.
Shillong: U Myntri Rangbah ka jylla u Conrad K Sangma u la ong ba ka long kaba donkam ban don noh da ka Farmers’ Commission na ka bynta ban peit ia ka jingeh jong ki nongrep ha ka jylla.
U Myntri Rangbah u la kren ia kane ha ka dorbar bah ki nongrep kaba long myn hynnin ka sngi ha State Convention Centre, Shillong.
Ha kane ka dorbar bah kaba ar sngi, ki nongrep kaba la wan iashim bynta ym duna ia ka 300 ngut ki nongrep na bynta ka Khasi bad Jaintia Hills, u Conrad u la ong ba kane ka Commission kan sa thaw ia ki lad ki lynti ban wad ia ka lad ka lynti ban weng ia ki jingeh jong ki nongrep.
“Nga sngew ba ka long kaba donkam ban don da ka Farmers’ Commission na ka bynta ban peit ia ki jingeh jong ki nongrep ha kane ka jylla", la ong u Conrad.
Haba pynpaw ba ki nongrep ki dei ki budlum ka jylla, u Conrad u la ong ba kum kane ka jingialang jong ki nongrep kam dei ban long tang ha nongbah hynrei dei ban long ha ki district bad block namar ba ka thong ka long ban pynpoi ia ka thong ka sorkar sha ki nongrep.
Haba kren mynta ka sngi ha ka dorbar bah jong ki nongrep ka Khasi bad Jaintia, u Conrad u la ong ba kum kane ka jingialang kan pynpei phang ia ka sorkar ia ka jingeh jong ki nongrep.
U Conrad u la ong ba ka thong ka sorkar ka long ban pynkiew ia ka jingpynmih jong ki mar rep bad ban iarap ia ki nongrep ha ka por ba ki iakynduh jingeh.
Katkum ka jingong u Myntri Rangbah ki don kumba 15 lak ngut ki nongrep ha ka jylla kaba long mar shiteng na ka jingdon ki briew ha kane ka jylla.
U la iathuh ba ka sorkar kan iateh bad ka CR na ri France na ka bynta ban kyntiew ia ka karkhana shna jingbam ha kane ka jylla bad kane ka dei ka lynti ban kyntiew ia ka kamai kajih jongki nongrep.
Shwa ia kane, u myntri ka tnad kam rep u bah Banteidor Lyngdoh u la ong ba kum kane ka jingialang kan ai iaka rynsan ba ki nongrep kin lah ban pynsngew ia ki jingeh jongki.
Ula ban jur ban don ka jingiatreilang hapdeng ka sorkar bad ki nongrep.
Ha kane ka sngi, ki don kumba 300 ngut ki nongrep na Khasi bad Jaintia kiba la wan ban iashim bynta ha kane ka dorbar bah kaba la pynlong da ka IBDLP bad ka seng nongrep ka Hills Farmers Union (HFU).
Shillong: Ka Meghalaya Mixed Martial Arts Association (MMMAA) kan pynlong ia ka lumpung iakura-kynjat ne ka Shillong Cage Fighting Championship ha ka janmiet sngi Thohdieng ha Laban Sports Club.
Haba kren hynnin ka sngi, u president ka Seng u Isaiah Kharmawphlang u la ong ba kane ka lumpung kan dei ka sien ba nyngkong ha kaba ki nongiakhun kin ioh ia ka jingjied.
“Ki nongiakhun kin wan kylleng ki jaka jong ka ri kum na Mizoram, Manipur, Assam, Tripura, Delhi, Bangalore, Mumbai," la ong u bah Isaiah.
Ha kane ka jingiakhun un wan iashim bynta u nongiakhun na Australia u Lachlan Conway pyrshah ia u Anthony Syiem.
Yn don 14-15 ngut ki nongiakhun na ka jylla bad baroh kin don 50 nongiakhun kynthup 8 ngut ki kynthei.
Ki nongbishar kin wan na kylleng ki kylleng ki jylla.
Shillong: Ka Meghalaya State Kickboxing Association (MSKA) ka la wanrah khusnam na ka lumpung ialehkai ka sngi ba nyngkong bad baar ka WAKO-India Senior National Kickboxing Championship 2018 kaba long ha Kolkata naduh ka 2-5 tarik Nohprah ha Kshudiram Anushilan Kendra.
Kiba rah takma ki long Babit Kharsahnoh -rupa (51kg), Sparkle Rynghang – rupa (57 kg), Pynbaitwan-I Kanai- rnong (51kg), Khrawjutang Kharsyntiew – rnong(57kg), Tyllishanglang Kharpein- rnong(45 kg), Nangsan Marbaniang – rnong (51kg), Hame Shaniah Suiam-rnong (57kg), Tyllishanglang Kharpeiñ -rnong (Musical Form Hard Style Bare Hand Senior Men).
Kiwei pat kiba khur takma ha ka sngi baar ka jingiakhun ki long Marshal Mawiong – ksiar (54kg), Pynshrainmiki Rabon, ksiar ( 67kg), Pappu Thapa – rnong 51kg), Stepphyrnai Kharpein rupa ( 51kg) , Badondorlang Nongrang – rnong (51kg), Rebacca Marwein – rnong (50 kg).
Haduh mynta ka jylla ka khur 2 takma ksiar, 4 rupa bad 9 rnong kaba long baroh 15 tylli takma.
U Hame Shaniah Suiam un iakhun mynta ka sngi na ka bynta ban iaknieh ia ka nam Point Fighting lahduh.
Shillong: Ka Dorbar kyrpang ka KHADC kan long ha ka 25 bad 26 tarik mynta u bnai, u CEM bah H.
S Shylla u la ong ba ha katei ka Dorbar yn rah da ka rai ban dawa na u Lat ka jylla ban pyntreikam da ka Inner Line Permit ha ki jaka kiba hap hapoh u pud u sam ka District Council.
U bah Shylla u la ong ba hadien ba u la shimti kum u CEM u la khyllie ia ki kot ki sla bad u lap ba ka don ka jingthoh na ka sorkar jylla kaba la bsuh lang ia ka jingthoh jingdawa ILP ka HYC kaba la phah lang sha baroh 3 tylli ki District Council.
“Nyngkong nga sngewlyngngoh kumno ka District Council kan donbor ban pyntreikam ia ka ILP, hynrei ynda ngi lah ia wad , ngi lap ia ki kyndon aiñ baroh kiba la don naduh ka por bym pat don District Council, ki don bun ki aiñ kiba la pyni hangto, ngi lap ba ka bor jong ka District Counccil ka don palat ia ka 6th Schedule ruh.
La lap ruh ba ha Mizoram la pyntreikam ia ka ILP lyngba ka Bengal Eastern Frontier 1873 Regulation" ong u bah Shylla.
U bah Shylla u la ong ba lada pyntreikam ia ka ILP bun ki samla ki ban ioh kam, ha kaba kin don ki khyrdop ha ki jaka rung jaka mih bad ha kiwei pat ki bynta.
U la ong ba kin nang bun pynban ki nongwan jngohkai shane naba ki long laitluid ban iaid naba ki la don da ka ILP kaba la buh sngi katno por kin don hangne.
Kawei pat ka mat ka ban ia kren ha katei ka dorbar kyrpang u bah Shylla u la ong ba ka dei ka jingpynbit pynbiang ia ki kyndon jong ka Town Committee ban pyntreikam ia ka Building Bye Laws.
Nangta sa kawei pat ka dei ban ia kren ia ka Council of Traditional Chief and Headmen ha kaba pynkylla noh sha ka Subordinate Council of Traditional Chief and Headmen kaba la shim lyngba ka Para 2.
Shillong: Ka kong Korni Khongshling , 60 snem karta ka la ujor sha ki pulit ba ha ka 18 tarik mynta u bnai ha ka por 11 baje mynmiet, 2 ngut ki briew kiba la tip kyrteng kum u Arjun Pohkati bad u Sylvester Khonglah uba ju khot sin kum u Babu ki la ther maw ia ka ingsah jong ka kaba don ha ka shnong Iarbamon bad ha katei ka jingjia ki maw ki la dei ia ka jong Merina Khongshling bad ka kong Margres Ryngrai bad kitei ki la mynsaw.
Shillong: Ka Executive Committee jong ka KHADC hapoh ka jingialam u bah H.
S Shylla CEM ka la rai ban pynrung hapoh ki kyndon jong ka aiñ shongkha khleh lane ka Khasi Social Custom Lineage Bill 2018 ia ka dustur ba ki Bhoi ki ju leh kata ban leit shaw Mikir lane ban ioh lok da ka briew ka bym dei Khasi bad ia ki khun ki kti kiba mih na ka yn ai jait sha u kpa Bhoi.
Ka KHADC kan pynrung hapoh ki kyndon jong katei ka Bill ia katei ka dustur ki Bhoi ban pyni ba ki shynrang Bhoi ki bym don kynthei shuh na ka ing jong ki lane kito ki longing kiba la jan duh jait ki lah ban leit ioh lok da ka bym dei Khasi bad ki lah ruh ban shim jait sha u kpa ia ki khun kiba mih na kata ka kmie bym dei Khasi.
Ia katei ka Bill ka EC kan pan jingmynjur na ka ing dorbar jong ka KHADC ha ka dorbar kyrpang ka ban long ha ka 25 bad 26 tarik mynta u bnai.
Kham mynshuwa ka KHADC ka la ia kynduh jingeh ban pynbit pynbiang ia ka Khasi Social Custom Lineage Bill naba ka ia tyngkhuh bad katei ka dustur jong ki Bhoi hynrei u CEM u la ong ba dei hadien ba u la ia kynduh ia kiba bun ki riew rangbah kynthup ki nongialam niam na Ri Bhoi ba ki la pynpaw ha u ba katei ka dustur jong ki Bhoi ka long kaba donkam, kumta u la ong ba la rai ban pynrung kyndon ba ka lah ban iaid kumba ju leh.
Lah ban kdew ba katei ka Bill kaba ka KHADC ka la wanrah ka dei ka Bill ka ban pyrkhing ia ka jingshongkha khleh hapdeng ki Khasi bad ki bym dei Khasi.
Katkum katei ka Bill lada uno uno u shynrang Khasi u ioh lok da ka bym dei Khasi u lah ban tang Jait katba ka kynthei Khasi pat kaba ioh lok ia u bym dei Khasi kan duh noh ia ka jinglong Khasi jong ka bad ki khun ki kti jong ka ruh kin duh noh ia ka jinglong Khasi bad kin duh ruh ia ki jingmyntoi baroh ba ki riewlum ki ioh bad yn ym kheiñ shuh ia ki kum ki Khasi.
U bah H.
S Shylla u la ong ba ha katei ka Dorbar kyrpang ka EC kan pan jingmynjur ruh na ka ing Dorbar halor ka jingpynbeit thymmai ia ka Khasi Social Lineage Bill 2018 ha kaba la pynkylla noh ia ka jingpynbeit kaba -ar lane ka 2nd Amendment kum ka jingpynbeit kaba nyngkong lane ka 1st Amendment.
U la ong ba la weng noh ia ka jingpynbeit kaba nyngkong kaba ha u 2015 naba hangtei ka la don lang ruh ka kyndon ia ki Rangbah Kur, hynrei ia kane u la ong ba mynta yn thaw la ka jong ka aiñ ha kaba ia de bad ki Kur kaba yn tip kum ka Khasi Clan Bill kaba yn ia tai sani bha ha ka dorbar ka ban long ha u Naiwieng.
Nongstoiñ: Ka kynhun ialehkai jong ka Ryntih SC kala ioh ban jam sha sha kawei pat ka wat jong ka lympung Rani Motor’s Knock out Football Tournament (RMKOFT) hadien ba kala ioh ban khur ia ka jingjop pyrshah ia ka MLP FT ha ka jingiakhun kaba la long ha ka sngi Nyngkong jong ka taiew ha ka madan Mawkynjoin Laitkseh.
Shi bynta ka jingiakhun hapdeng ka Ryntih Sc pyrshah ia ka MLP FT ha Laitkseh:RupangHaba phai sha katei ka jingialehkai kaba la long ha pdeng kitei ki ar tylli ki kynhun kala long kaba itynnad haduh katta katta bad kaba la pynhun jrut ia ki paidbah nongwan peitkai khamtam ia ki nongkyrshan ka Ryntih SC namar ka jinglah jong ka kynhun ban pynwan dur ia ka jingialehkai bad khamtam ban lait na ka jingshah rem hapoh ki 90 minit.
Shuh shuh ki paidbah kila sakhi ruh ia ka jinglah jong ka MLP ban ialehkai bha naduh kaba sdang jong ka kylla step ha kaba kala ioh ruh ia kawei ka kabu ksiar ban thep kol bad khlem da pynsep ei iakatei ka kabu u Ambrose Syngkli u la ioh ban sangah da ka khlieh iaka bol ba la pashat da u Bisharlang Kharumnuid kaba la rung beit jlang shapoh ka kol bad katei kala jia long ruh ha ka minit kaba 20.
Hadien katei ka jingshah thep kol bad shah lam khmat noh da 1 kol na ka liang jong ki rangialehkai ka Ryntih ruh kila ialehkai tyngeh ban ioh pynphai noh ia katei ka 1 kol bad da ka jingiakhun kaba tyngeh kila ioh ruh ia ar tylli ki kabu ksiar ban pynphai noh ia katei ka 1 kol bad kitei ki kabu kila pynskuiñ bha ia ki paidbah namar ka bol kala khreh sa tang ban shu rung noh pynban ka bok kam shymla don ryngkat bad ka Ryntih ha kaba ia katei ka bol la lah ban kynjat noh da ki rangapdien ka MLP shabar ka jingma.
Ym tang kata ha ka jingiakhun kaba la bteng biang sa ha ka kylla miet ruh na ka liang jong ki rang ialehkai ka Ryntih kila iakhun dohiap ban ioh bat bha ia ka bol hynrei kim shymla lah pat ban thep kol namar ka jingtbit jong ki rangap dien ka MLP, hynrei kaba la pynitynnad shuh shuh ia ki paidbah ka long ba u rangap kol ka Ryntih u la ialeh beit ban kynjat ia ka bol sha jan ka kol jong ka MLP kaba la buh jingma ruh ia ka MLP man ba poi bol.
Watla sa tang khyndiat minit eh ba ka jingiakhun kan kut noh ki rang ialehkai ka Ryntig kim shymla duh mynsiem hynrei kila ialeh beit ban ioh pynphai ia ka 1 kol ba kila shah thep bad ban pyniakhaid ruh ia ka jingialehkai bad ha kitei ki khyndiat minit kata ha ka minit kaba 87 u rangap kol ka Ryntih u la leh beit kumba ju leh kata ban kynjat ia ka bol wut wut shajan ka kol jong ka MLP bad dei ha katei ka minit ka bok kala wan ryngkat bad ka Ryntih ha kaba u Nangshanlang Dkhar u la ioh ban bat ia bha ia ka bol bad u la pashat ruh sah u Arvist Kharkongor u bala lah syndon ban khyrwit ia ka kol kaba long ka kol kaba la pyniakahid ia katei ka jingialehkai.
Kumta hadien katei ka jingiakhaid na ka liang jong ki nongpyniaid kila rai ban phah ia shut noh da ka tie breaker bad ha katei ka jingiashut ka Ryntih SC kala lah ban pynliem noh ia ka MLP da 5 kol la 4 kol bad ha katei ka sngi ia ka nam Man of the Match la ioh ban khur da u Maitshaphrang Kharumnuid u ba dei ruh u rangap kol ka Ryntih SC.
Shillong: Ka kynhun ki nongsiat khnam ka jylla hapoh ka lama jong ka Archery Association of Meghalaya (AAM) kin leit ia shim bynta ha ka 11th Cheruki Lenin, Volga Memorial 14- snem bad ha ka Under National (Indian Round, Recurve & Compound) Archery Championships 2018 Vijayawada, Andhra Pradesh ka ban long naduh 23 haduh ka 28 tarik mynta u bnai.
Kane ka kynhun kan leit shim bynta ha ka jingiakob ki khynnah ba hapoh 14 snem bad hapoh 9 snem shynrang bad kynthei.
Ki khynnah ban leit ia shim bynta ha ka U-14 Indian Round na ki shynrang ki long: Devraj Mohapatra, R.
Bipin, Abhijan.
S.
Gogoi bad na ki kynthei ka Daphishisha Jamu, Iakyntiewlang Pathaw, Jessica Kurbah, Ibanisha Ryntathiang.
Katba ha ka Recurve Division U-14 ki kynthei ka Afficahe Garcia Susngi, Phibanpdianghun Pathaw bad U-9 u Albert Rangslang.
Ia kane ka kynhun yn ialam da ka Madhusmita kum ka Manager bad u Vikash Kumar kum u Coach.
Na ka liang ki dkhot jong ka AAM kiba la ai khublei kitbok kit rwiang ia ki khynnah baroh ba kin lah ban ialehkai bha poi sha ka thong jingjop.
Shillong: Ka Shillong Lajong FC ka la shah rem ha ka jingialehkai sdang ka U-18 Youth League Zonal Round ha ka Langsning FC kaba long myn hynnin ka sngi ha madan MFA, Shillong.
Ka Langsning ka la pynliem lyngba kawei ka kol ba la thep da u Damonlang Pathaw ha ka 40 minit.
Ka Shillong Lajong kaba pyndonkam ban ialehkai da ki nongialehkai ba dang khynnah bad dang thymmai suda ha kane ka aiom ialehkai jong kane ka lumpung.
Toi, ha ka jingialehkai, ka Lajong ka la ioh bun ki lad hynrei man ba ka pyrshang kam shym la poi sha ka thong kumba ka la thmu.
Shwa ba ka Langsning FC kan ioh ban pynkhih jar da u Damonlang Pathaw ha ka 40 minit, ka Lajong ka la dep ban pynkyndeh mynsiem ia ki nongialehkai ka Langsning namar ba ka la ioh bun ki lad ban thew sha ka kol hynrei ki khlem urlong.
Hadien ba ka la shah thep, ka Lajong ka la ialeh-kai kham satar bad ka la don ki khep ba ka la ioh hynrei namar ba kham sian ti u nongap kol ka Langsning, ka khlem lah ban pynpei lyngba ia ka kol.
Ka Lajong ka la hap ban mih noh na madan khlem ioh eiei bad mynta kan pynkhreh ban iakhun GTC ha ka 27 tarik Risaw ha Guwahati por 2:30PM.
Shillong: U Symbud Myntri Rangbah ka jylla u bah Prestone Tynsong uba long ruh u chairman ka High Level Committee (HLC) halor ka themmetor, u la ong ba kan sa shong jingialang noh shen hadien ba ka la ioh ia ki kot ki sla.
“Ka sorkar kam klet bad kam shong kli kti ban pyndep ia kane ka kam bad ka kwah ban pynbeit noh ia kane ka jingeh kloi katba lah", la ong u bah Prestone haba kren mynta ka sngi.
U Rahul Gandhi, President ka seng Congress, mynta ka sngi, ula kynnoh ba ka khun U Arun Jaitley, ka ioh pisa da ki lak tyngka, na U Mehol Choksi, uba bam tuh ia ka pisa jong ka Punjab National Bank.
U Rahul, u kynnoh ruh ba U Jaitley, u shu bat kai ia ka file jong U Choksi bad u ailad ba un phet ialade na ka Ri.
“Ka khun U Arun Jaitley, ka don ha ka jingioh tulop na U  Mehul Choksi, katba u kpa jongka, u shu bat kai ia ki kot ki sla bad ailad ba un phet.
Ka ioh pisa na ka bank jong ka  ICICI, na ka  a/c no: 12170500316.
Ki kotkhubor, kim shym la pynmih satia ia kane, hynrei u paidlang ka India, un nym shu sngap satia" ong U Rahul, ha ka tweet jongu.
Kham mynshwa, haba kren ha ka jingialang ha Raipur, U Gandhi, ula pynthikna ba U Nirav Modi bad U Mehul Choksi, kiba la tuh ia ka pisa jong ka India, haduh T.
