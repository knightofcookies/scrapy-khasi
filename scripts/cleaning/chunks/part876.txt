Nalorkata, ula ong, kane ka “Hup" kan long ruh ka jaka ai jinghikai (Training) iaki briew kane ka thaiñ halor kumno ban rep shynrai, ban pynkhuid bad ban thad tyrkong ruh ia u.
Ha kaba iadei bad ka jinglong jingman jong ka jaka, u bah G.
Dohling ula ong ba hadien ba la dep ban test iaka jaka la shem ba ka dei ka jaka kaba biang bha ban rep ia u shynrai bad ka jinglong jong ka suinbneng ruh ka biang bha, wat la ka dei ka jaka kaba la tih dewiong ruh kaba itynnad kalong ba ki nang ban pyniaid ia ka um dewiong ha ka lynti kaba dei ka jingtuid ka um dewiong kam ktah ia ka ne ka khyndew ha kane ka jaka.
U ma Damewnhi Rymbai ula iathuh ba ula jied ia ka kam rep dei hadien ka jingkhang ka NGT ban tih bad shalan ia u dewiong hapoh Jylla bad kane ka jingkhang ka NGT ka pynlong ia u bad ki para shnong ba kin poi sha ka kyrduh kam kyrduh jam.
Hynrei dei halor kane ka nongrim, ba ki la pyrshang ban wad jingtip sha ki ophis jong ka rep ka riang.
Ula ong kaba sngew tynnad ka long ba na ka liang ka ophis ka rep ka riang ka la iathuh ba ka don jingthmu ban plie kawei ka “Hub" hapoh ha East Jaintia Hills District, hynrei kaba sngewsih ka long ba ka dang dei ka District thymmai ka sorkar kam pat don jaka lajong ban plie iaka “Hub", hynrei hadien ka jingia kren bad ka dorbar shnong Moolamylliang la wanrah noh ia ka Hub ha ka jaka jong u kaba don ha Mooklong.
“Ha kane ka thain jong ngi kaei kaba la pynjaituh ia ngi kadei ba ngi  im ha ka jingim suk kaba ioh ei ban tih ia u mar poh khyndew, bad kane ka la pynlong ia ngi ban kum klet iaka kam rep, hynrei ka kam rep hi kadei kawei kaba lah ban ai kam ai jam kaba lah ban pynbiang iaka ka iing ka sem, bad ka kam rep hi kadei u bud lum jong ka ioh ka kot  ka ri bad ka jait bynriew" la ong u ma Damewnhi Rymbai.
Shillong, 18 Naiwieng:Ka Poor People Movement (PPM) ka la lyngngoh ngain ia ka jingleh u Officer Incharge (OC) ka Byrnihat Police Outpost Ribhoi District ban nym pdiang iaka ejahar ba la mudui pyrshah ia u Rangbah  shnong ka Umdapduma u Bah Berar Maring bad ia u Gram Sevak u Bah Josis Nongrum halor ka jinglap ba ki donkti ban pyndonkam bakla ia ka pisa shna iing na ka skhim IAY ha katei ka shnong  kaba la lap lyngba ka ain wad jingtip paidbah.
Ha ka jingpynlait khubor, ka PPM Umdap Unit ka la ong ba ha ka 14 tarik Naiwieng 2015, ka la leit ban buh ia ka ujor ha u Officer Incharge jong ka Byrnihat Outpost, hynrei kaba sngewsih ka long ba utei u OC u la leh bym kheiñ snep ia ki dkhot jong ka seng da kaba ong ba ka dei ba ka kamram jong u BDO bad ka DC ban ujor ym ka seng.
“Hato u OC u dei uei ban batai stad ia ka ujor jong ka Seng, ha ka jingshisha ka dei ka kamram jong u ban pdiang beit ia ka ujor (FIR) kaba la wanrah ha u",la ong ka PPM.
U President ka PPM u Bah Louis Dohtdong u la ong ba ha por 8 baje mynmiet jong ka 16 tarik Naiwieng, u la iakren bad u SP jong ka Ri-Bhoi halor kane ka kam, bad u SP u la ong ban phah kopi sha u ba un sa peit bad leh ia kaba donkam.
Hynrei kaba sngew lyngngoh ka long ba ha ka 17 tarik Naiwieng 2015, u President ka PPM Umdap Unit, u Samla Alexander u la ioh pdiang da ka shithi kaba wan ha k  kyrteng ka RBYF 20 mer Circle, kaba la khot hajir ia u, da kaba ong ba ki la ioh jingujor  na ka kong Therisina Nongshli, kaba long kawei na kiba la lap ha ka RTI ba kam don ia ka BPL List, bad kaba la ioh ha ka jaka jong kiwei pat.
Ka PPM Sengkmie ka la shimkhia bha halor kane ka jingtuklar jong ka RBYF 20Mer Circle kum ka nongpynthut ia ki lynti iaid jong ka Seng ban rat dyngkhong ia ka bamsap ka bampong, bad ia ka jingthok jingshukor jong ki katto katne ki Rangbah Shnong Shim kabu ia ka hok u paidbah.
Ka PPM Sengkmie ka dawa na ka RBYF 20Mer circle ba kan pynshai halor kine ki jingtuklar jong ka ban pynthut ia ka jingioh RTI jong ka Seng, bad ka Seng kan sa ujor da ka PIL sha Ingkashari pyrshah ia u OC bad ia ka RBYF 20Mer Circle lada kim lah ban  pynshai halor ka jingbympdiang ia ka ejahar bad ia ka jingtuklar jong ka RBYF ia ki jinglap RTI jong ka Seng ia ki kam jaboh ba iadei bad ka skhim shna ing baduk hapoh kiteik I arshnong.
“Ka PPM ka dei ka seng kaba ieng halor ka nongrim ban ialeh pyrshah ia ka jingshah ñionbeiñ bad jingshah thombor jong kiba duk bad khamtam kito kiba im sha  ki jaka nongkyndong, kan ialeh beit ban rat dyngkhong ia kito ki nongpynthut ia ki kam jong ka",la ong u Bah Dohtdong.
Ka PPM ka maham jur ia kito ki Seng kiba sngewheh paid ba kim dei ban kheiñ dewthala ia ki dkhot jong ka, bad ia ka jingkhlaiñ jong ka, namarba ban trei ia ka Ri bad ka Jaitbynriew bad ia ka bha ka miat  ha ka imlang sahlang kam shong ha ka jingbun paid hynrei ka shong ha ka mynsiem ban shynrang jongkito ki dkhot kiba lenlade ban trei.
Ha kajuh ka por ka kyntu ruh ia ki nongkitkam jong ki Unit bad ki Circle bapher bapher ha ka Bri U Hynñiewtrep ba kim dei ban tieng ia kine ki jingpyntieng kohtympan jong ki riewbat aiñ bad kito kiba kam ialade ieit jaitbynriew hynrei kiba trei pat markhongpong.
Ka PPM ka la ong ba ki dkhot ka seng kim dei da lei lei ruh ban dawa pisa na kino kino ki briew la ki dkhar ne ki  hehspah Khasi, namar ba kine ki rukom treikam ki long pyrshah ia ki riti treikam jong ka Seng, kat haduh mynta ka Seng kam kwah ban lum pisa da kaba dawa ia ka spah bymhok jong kiwei pat, kan ieng beit ha ka nongrim ban iasynñiang da ka bor lajong, pynkut ka kyrwoh na u General Secretary ka PPM u Bah Andreas Kharlyngdoh.
Shillong, 17 Naiwieng:“Ka samla kaba nga ibha ka la ioh da u Rangdajied, ngam pat lap kaba kham bhabriew, kaba nga i shoh biej" kitei ki dei ki jingkren u Dr.
Adviser Pariong ha ka jingiakren bad u Rupang ha ka 6 tarik u naiwieng hadien ka jingshah pynduh tiket jong u na ka seng Congress.
Naduh katei ka sngi ba u kren ia kitei ki kyntien mynta ka la long la 11 sngi;hynrei ka dak kaba paw mynta ka sngi la ithuh ba la 11 sngi u Dr.
Pariong um lap satia ia ka samla kaba kham bhabriew palat ban ia ka samla nyngkong jong u ka seng HSPDP.
Dei kane lehse ka daw ba um shym lap shuh ka jingbhabriew palat ban ia kaba rim u Dr.
Pariong mynta ka sngi u la leit pynbna paidbah syndon ba u kyrshan ia ka seng HSPDP ha kane ka elekshon shiteng samoi ka ban long ha ka 21 tarik mynta u bnai ha Nongstoiñ.
U Dr.
Pariong u la kren paidbah dalade hi ban pynpaw ba u wan phai biang bad kyrshan radbah ia ka seng HSPDP ha ka jingialang kaba la long mynta ka sngi ha Ladweitang,Nongstoiñ kaba la long ha ka por 2 baje nohphai sngi.
Ha katei ka jingialang u la kren paidbah ba u la wan ban kyrshan khlem kano kano ka jingteh kyndon pynban da ka jingthmu ban pynjop donburom ia u kyrtong ka seng HSPDP ha kane ka elekshon shiteng samoi.
Lah ban kdew ba kham mynshuwa naduh ba u aplai tiket na ka seng Congress ka la don ka sur kaba sawa ha Nongstoiñ ba u Dr.
Pariong um don jingmut ban ia khun ha katei ka elekshon shiteng samoi, namar ba u kwah ban pynpaw ia ka dak jong ka jingburom ia u Maieid Hoping uba dei u nong prat lynti ia u ha ka saiñ pyrthei, hynrei katei ka dak jingburom jong u ka la paw noh hadien ba u la duh tiket na ka seng Congress ha kaba watla ki nongkyrshan jong u ki la pynbor ba un ia khun kum u kyrtong shimet pynban um treh ban ia kyrsum lang ha katei ka elekshon shiteng samoi.
Ka kyrwoh khubor ba la poi na ka seng HSPDP, ka la pyntip ba da katei ka jingwan kyrshan u Dr.
Pariong katei ka seng ka la nangioh bor bad nangkhlaiñ, bad ka la ai mynsiem bad ai bor shuh shuh ia u kyrtong jong ka u bah Diosstar Jyndiang ha kane ka elekshon shiteng samoi.
Haba ia kren pat bad u kyrtong katei ka seng u bah Diosstar Jyndiang u la ong ba mynta ka HSPDP kam tieng shuh ia u Dr.
Mukul Sangma, katkum ka jingkren jong u u la shim ba ka jingiakhun mynta ha Nongstoiñ kan long beit hapdeng u myntri rangbah ka jylla pyrshah ia ka seng HSPDP.
Haba la kylli utei u kyrtong ka HSPDP u la iathuh ba ki nongialam katei ka seng ki la shimkhia bha ia ka elekshon shiteng samoi ha Nongstoiñ ha kaba u President Rangbah duh katei ka seng u bah Ardent M Basaiawmoit u la don ha Nongstoiñ naduh ka 3 tarik u naiwieng, ka sngi bat hep kyrteng haduh kine ki sngi mynta ban ialap elekshon na ka bynta ka HSPDP.
U la ong ba katkum ki kyndon elekshon hap ban sangeh noh ia ka jingiaid kanbas 48 kynta shuwa ban wan ka snig thep vote, hynrei mynta u la ong ba ka HSPDP ka sah ban pyndep sa tang ka jingialang ing ha ki hynriew jaka.
Shillong, 18 Naiwieng:“Haba nga peit ia ka Profile jong u bah Gabriel Wahlang, nalor kiwei pat nga la ibit ia u ba un mihkhmat ia kane ka Konstitwensi, une u samla rangbah u la don ka jingkyrshan na ka sorkar bad u la don ka jingkyr shan na u myntri rangbah, lada phin pynjop ia u kaei phi kwah ban leh na ka bynta ka Nongstoiñ nga la don lypa, hynrei dei lyngba u bah Gabriel kin sa urlong kita kiei kiei baroh" ong u Dr.
Mukul Sangma, myntri rangbah ka jylla haba ialap elekshon na ka bynta u bah Gabriel Wahlang u kyrtong ka Congress ha ka jingialang paidbah kaba la long mynta ka sngi ha Iew Nongstoiñ.
Ha katei ka jing ialang ba la pyniaid da u President ka seng Congress na Nongstoiñ Block u bah Albinus Kharbani u Mukul u la kren shaphang ka VAB ha kaba u la ong ba ka sorkar ka shu phah pynbeit ia ki jingduna hynrei ka la leh ia kaba donkam, u la kren shaphang ka jingkhang tih dewiong ha kaba u la ong ba ka sorkar ka la pynkhreh ia ka Mining Policy.
U la ong ruh ba kaei kaba u kular ban leh na ka bynta ka Nongstoiñ kin sa urlong hadien ka jingjop u bah Gabriel Wahlang bad u la ong ba un ym long kum ki liang pyrshah kiba shu kular lamler ia u paidbah.
Ha katei ka jingialang la donlang ka President jong ka West Khasi Hills ka Dr.
Eurika Lyngdoh, ki MLA bad MDC ka seng Congress.
Na ka liang jong u bah Gabriel Wahlang haba kren ha katei ka janmiet u la ong ba wat hapdeng kiba bun ki jingeh bad ki jyrwit jyrwat ba ka party ka iakynduh na ka jingmih seng jong kiba bun ki nongialam hynrei katei kam shymla pynduh jingkrmen satia ia u namar ba la wan ban ai mynsiem ia u da u Myntri rangbah ka sorkar Jylla u Dr.
Mukul Sangma.
U bah Gabriel u la ong ruh ba u la ju iohi ia kane ka thain Nongstoin ba ka don ha ka jingeh kaba har rukom bad ka jingban ka jingduk kumta katei ka jingiohi ka jong u ia ka jingeh jong ki paidbah ka thain kala pynktik ia ka jingmut jingpyrkhat ka jong u ba un rung noh hi dala de sha ka jylli politics khnang ba un lah ban leh ei ei na ka bynta kane ka Constituency.
Shuh shuh u la ong ruh ba lada ki paidbah kin ailad ia u kum u nongmihkhmat bad lada kin jied bad pynjop ia u un ialeh nyngkong eh ban weng ia kiba kum kitei ki jingeh ba ka constituency ka ia kynduh baroh shi katta bad un ialeh shitom ruh ban weng noh ia ka jingduk ha kane ka thain ka jong ngi, bad u la ong ba ki paidbah ka Nongstoin bad ka WKH ki donkam ne em ban weng noh ia kitei ki jingeh bad lada ki donkam kane ka election shiteng samoi mynta kadei ka kabu ksiar na ka bynta ka jingmyntoi jong u paidbah ka Nongstoin bad jong ka District hi baroh kawei.
Shillong, 18 Naiwieng:U CEM ka Khasi Hills Autonomous District Council (KHADC) u Bah Pynshngain N Syiem u la syllad biang ia ka jinglong nongialam u Myntri Rangbah ka jylla u Dr Mukul Sangma ba kum u para dkhot ka party Congress, um don shuh ka jingshaniah ia u.
Haba kren mynta ka sngi sha ki nongthoh khubor, u Bah Pynshngain u la ong ba u la dep pynsngew ia ki jing iakawang nia bad u Mukul Sangma sha ki heh ka AICC bad kan shong ha ka jingstad jongka ban ai ia ka rai bad ban wad ia ki lad ki lynti.
“Nga la dep pynsngew sha ki heh ka AICC halor kane ba kin rai.
Nga la iakynduh ia ki ha Delhi", la ong u Bah Pynshngain bad bynrap, “ia mynta, ngam pat kwah ban kren eiei bad ngin ap ia ka rai ka AICC".
Kham mynshwa u Bah Pynshngain uba la dep rai ban nym iatreilang shuh bad ka jinglong nongialam jong u Dr Mukul halor ka jingam ba u la thaw buit ban wanrah ia ka ain bam khang ar maloi ban kput ia u nalor ka jingbym shim khia ban pynlong ain noh ia ka VAB ka KHADC bad JHADC bad ban pynlait ia ka jingshah khang tih maw tih shyiap ha ka jylla hadien ba la khang ka NGT.
“Ngi la duh ia ka jingshaniah ha u Dr Mukul namar ba hapoh ka jingialam jongu, ka sorkar kam shym la lah ban weng ia ki jingeh jong ki paidbah ha kaba iadei bad ka jingkhang tih dewiong, tih shyiap", la ong u Bah Pynshngain haba kren hynne ka sngi sha ki nongthoh.
U la ong, “U Myntri Rangbah u la pyrshang ruh ban khynra ia ki dorbar shnong da kaba wanrah da ka Ordinace bad thmu ban shna ain ia ki.
Ka Village Administration Bill (VAB) ba la phah ka KHADC bad ka JHADC haduh mynta ka dang sahteng khlem pat ioh ia ka jingmynjur namarba ka sorkar jylla kam shym la shim khia ban buddien",.
Haba takrain ia ka sorkar kaba shim da ka rai ban kyrpad sha ka sorkar pdeng ban pynmih da ka jingpynbna da u President ban pynlait ia ka jylla na ka jingkhang lad ki ain sorkar pdeng ha ka jingtih maw,tih dewiong ha kane ka jylla, u Bah Pynshngain u la ong ha ka jingshisha ia ka rai halor kane dei ban iasyllok bad ki district council ba kin shim da ka rai bad kin sa phah pat sha ka sorkar namar ba katkum ka Para A+B ka Sixth Scheduduled, ka dei ka kamram jong ka distict council ban peit ia ka khyndew ka shyiap.
Shillong,  18 Naiwieng:   Ki pulit mynta ka sngi ki la ioh kam ia u kti ka mon (nongiarap ba kongsan) jong u heh shipai ka seng lehnoh Garo National Liberation Army (GNLA) u Sohan D.
Shira.
Kane ka jingioh kem ia u ka long ka jingjop ia ki pulit ban tip kham bha shaphang u Sohan.
U IGP u GHP Raju u la ong ba une u dkhot ka GNLA ba shah kem u dei ba la tip kyrteng kum u Malmepa bad  la kem na jaka sah jongu ha William nagar  ka East Garo hills.
“U Malmepa u dei u nongpynbiang bam bad kiwei ki jingdonkam jong u Sohan bad u peit ruh ia ki kper dieng jri, ki jaka puta jong u Sohan ha shnong Bawegre, ka pung dohkha bad kiwei",  la ong u GHP Raju.
U Raju u la iathuh ba u  Malmepa u la phla ba u Sohan u thied jaka, par dewiong bad leh bun ki kam khaii hynrei um da tip pat ia ka pisa ba u buh ha Bank.
“Ka pisa ba la lum da u Sohan la buh ha ka tnga jongu ka Chiruma bad ki para jongka.
U Malmepa u la iathuh ba u Sohan u la pynlong ia ka GNLA kum ka kam khaii jongu ia ka iing ka sem", la ong u Raju.
Ha kajuh ka por, ki pulit ki la ong ba ki la kem ruh ia uwei u dkhot ka GNLA uba la tip kyrteng kum u Salsrang Ch.
Marak, 22 snem ba khot sin u Mogo na Durama mynmiet.
Ha kawei ka khubor, ki pulit ki la iathuh ba ki la ioh ban kyndang ia ka ktem  jong ki dakaid ha West Garo Hills hynne bad hynriew ngut ki dakaid ki la shah kem na ki jaka bapher bapher ka thain Tikrikilla.
Ki pulit ki la pynlong ia ka jingkhynra ha ka thain  Megapara, Rengsinpara, Rabhagre, Dobok Jakolgre, Khagrakgre bad ha shnong Cheran Apal.
“Baroh kine ki dakaid ba shah kem ki la phla ba ki ju don kti ha ki kam rahbor, bad lura, la ong u GHP Raju.
Kiba shah kem la ithuh kum u Killipson Sangma, Krilbirth Ch.
Sangma, Karson Ch.
Sangma, Loking Ch.
Sangma, Rongnen Ch.
Sangma bad u Gobithar Marak.
Ki pulit ki la ioh kurup saw tylli ki pistol 9 mm, kawei ka jingthep kuli bad 15 sien siat ki kuli ka pistol bad kawei ka suloi SBML.
Shillong, 18 Naiwieng:U Bom ba ka HNLC ka la pynbthei ha Them Mawbah (Jhalupara) u la kylla long pynban kum ka mat thma ktien hapdeng katei ka seng bad ki pulit, namar ba ki pulit ki la kynnoh ba u dei tang u bom rit bom ria u bym shym da khlain bor katba ka HNLC pat ka la ong ba u dei uba khlain bor haduh ba la khynniuh ka ing ka sem ki briew, pei thliew ka kali tylliat surok, julor ka kali bad ka la ong ba utei u bom u dei uba lah ban pynpra kat kiba don hapoh ka 100 mitar ka jaka ba u bthei.
“Kaei ki mut ban ong ba u dei uba tlot bor? Haba u la pynkhynniuh baroh kawei ka jaka bad ki ing briew, balei ba ki paidbah ki mih pynsted napoh ing shabar? Balei ka kali tylliat surok bad ar tylli ki kali ki julor , kaei kaba pynlong ia ka shaka roller ba shna da ki nar khlain bor ban pei thliew, balei ka khyndew ka pei thliew?" ong ka HNLC ha ka kyrwoh khubor ba la pyllait paidbah mynta ka sngi.
Katei ka seng ka la ong ba katei ka dei tang ka jingsdang hynrei shen ka la ong ba kan khyrwit biang ha ki sngi ki ban wan bad ha kane ka sien ka la byrngem ba lada lada jia eiei ia u paidbah ka sorkar bad ki pulit ki dei ban kitkhlieh.
Katei ka seng ka la kren diaw halro ka jingbym sngap ka sorkar ia ka jingkwah kren ia suk jong ka bad ka la ong ba mynta ka la shim ba ka jingiakren ia suk kam poi shano shano ruh, hynrei kan pyni noh da ki kam.
Shillong, 18 Naiwieng:Ka Khasi Hills Autonomous District Council (KHADC) ka la pynkhreh shaid shaid ban thaw ia ki riti treikam ne ki kyndon jong ka Federation of Traditional Dorbar (FTD) ban kdup ia baroh ki nongsynshar ha kawei ka rynsan naduh ki Syiem, Lyngdoh, Sordar, Rangbah Shnong, kaban long ka metbah ban iatai ban saindur ia ka synshar khadar.
Mynta ka sngi, ka Executive Dorbar kaba nyngkong jong ka FTD ka la shong jingialang ban pynkhreh ban thaw ia ki kyndon shwa ban leit rah pat sha ka dorbar ka KHADC ban pdiang khnang ba kan long ain.
“Ka FTD ka dei ka metbah ka jaitbynriew bad yn don ar tylli ka met—kawei ka Executive Dorbar bad ka Dorbar Pyllun", la ong u CEM ka KHADC u Bah Pynshngain N Syiem haba kren sha ki nongthoh hadien ba la wai ka jingialang kaba la wan iashim nynta 36 ngut eiei ki khlieh nongsynshar.
Katkum ka jingong u CEM, ka  jingthmu ba kongsan ka long ban wanrah ia ka jingiatylli bad ban iada ia ka jaitbynriew bad ban long ruh ka rynsan ka jingiasngewthuh jingmut ban rah ban kren ia ki mat kiba iadei bad ka jaitbynriew.
“Ka jingialang hynne ka sngi ka la lah ban pyndep bun bad ka thong ka long ban pyndep noh kloi ia ka jingshna ia ka riti treikam ka KHADC Constitution of the Federation of Traditional Dorbar Bill", la ong u Bah Pynshngain bad bynrap, kaba sah ban pyndep ia ka kam kan long sa tang 30 percent eiei.
Hadien ba la pyndep ia ka jingshna ia ka Bill, yn sa lum pat ia ka dorbar pyllun ban mynjur ban pdiang ia ka Bill shwa ban mynjur ha ka iing dorbar ka KHADC.
U Bah Pynshngain u la ong ba ka Executive Dorbar kan hap hapoh ka jingpeit ka Dorar Pyllun bad kan treikam bad leh ia ki rai ba la bynshet da ka Dorbar Pyllun kaban don ki dkhot ym duna ia ka 10 hajar ngut na kylleng ki shnong, Hima, Raid.
Ia kine ki dorbar yn khlieh hi da u CEM ka KHADC.
“Ia ka jingdon ki dkhot ka Executive Dorbar yn sa iakren bniah bad ka por jong ka jinglong dkhot kan long 3 snem", la ong u CEM ka KHADC.
Ban pyniaid shakhmat ia ka kam, ka FTD kan sa shong jingialang biang ha ka 3 tarik Nohprah ban wan.
Shillong, 18 Naiwieng:Ka KSU Nongthym mai Circle ka la ong ba ka jyllei bad kynrei bha ki nongdih drok bad ki nongkhaii drok ha katei ka shnogn bad ki thaiñba marjan jong ka bad ka la kyntu ia ki kmie ki kpa ban peitngor bha iala ki jong ki khun ki kti ba kin ym ngop ha une u jingdih.
Katei ka seng ka maham jur iaki nongkhaii drok kiba pynlong jaka riehtngen ha Nongthym mai bad ki shnong ba marjan bad lada ki dkhot ki lap ia kum kita kan ai da ka jingsneng ba tyngeh bad haka juh ka por ka kyntu iaki para samla ba la sdang ban ngop ha u drok ba kin kiar noh shi syndon don na kum kine ki jait jingdih.
Jowai, 19 Naiwieng:Ka Public Account Committee hapoh ka jingialam u Paul Lyngdoh, MLA Jaiaw kum u chairman, u ma Hopeful Bamon MLA -member, ka kong Bluebel Marak MLA – member, ha ryngkat u local MLA u ma Coming Ymbon, u Additional Chief Engineer, TR Talukdar, nalor kiwei kiwei ki heh ka tnad PHE na Shillong bad na Jowai, mynta ka sngi ki lahiar ban jurip iaka skim umbam kaba la mang ban pyntrei ha Raliangnaduh u snem 2011.
Naduh u 2011 haduh mynta katei ka skimsam um ka dang sah khlem da lahpyndep wat hadien ba la mang ban pyndep ia ka hapoh u snem katkum kajingmang ban pyndep hapoh ar snem.
Ka dor jong kane ka skim ka long 21.
56 klur ha kaba u Myntri ka sorkar jylla uba dei peit ia ka PHE –u bah Prestone Tynsong ha katei ka por ha ryngkat u ma Coming One Ymbon uba dei u Local MLA bad Parliamentary Secretary ka Sorkar jylla, nalor kiwei kiwei ki la wan ban plie donburom ia u maw nongrim na ka bynta ban pyntrei ia ka skim sam um.
Ia katei ka skim la mang lyngba ka DoNER ka sorkar kmie lyngba ka Ministry of DoNER kaba la tip kum ka Non lapsable central pool of resources (NLCPR) bad kane ka project kan pynbiang um ia ki 30 tylli ki shnong kiba hapoh kane ka skim kaba la tip kum ka Greater Raliang Water Supply Scheme (GRWSS) Na ka liang u bah Pual Lyngdoh uba dei u Chairman ka PAC u la ong Na ka liang ka jingwan ka long ban jurip ia kane ka skim, la dei ban pyndep ha u bnai March 2016, hynrei ynda ngi la wan hangne ngi ioh ia ka jaka bad na ka daw ka jingpynthut ka mariang, yn lah ban pyndep tad haduh u snem 2017.
Ka jingtrei kam pat stet kumba khmih lynti bad ki Drawing estimate ki dang sahkut bad submit bad ngi la ai ka jingbthah ia u Engineer ki dei ban submit noh sha ophis u CE ha kane ka taiew ban wan.
“Ngi khmih lynti ba kane ka skim kaba lah ban sam um haduh 1 million 68 Litre kan ai jingmyntoi ia ki paidbah jong ki 30 tylli ki shnong katei ka thain", la ong u bah Lyngdoh.
Jowai, 19 Naiwieng: Kawei ka khyn nah kaba dang 11 snem ka rta ka la jah rngai na iing jong ha East Jaintia HillsKatei ka khynnah kadei kaba la tip kyrteng kum ka Risa Talang khun jong ka kong Silda Talang kiba dei shnong trai na Nongjngi Khliehshnong hynrei kiba la sahlang noh bad u kurim khyllah jait jong ka uba trei dewiong haduh mynta ha ka thain Moolait, ong ka tyllong khubor.
Katei ka khynnah ka la poi sah ha Lad-Sutnga dei hadien ba ka kong Agnes ka la pan na ka kmie ba duk jong ka ba kan shah ba kan sah bad ka namar ba ka la heh khun lut bad ka shngain ha ka juh ka por kan phah skul ia ka, la ong ka khubor pulit.
Hynrei kyndit ha ka 17 tarik katei ka khynnah ka la jah noh ha ka por 7 pm.
Hadien ba ka kong Agnes ka la pyntip sha ka kmie jong ka, baroh ar ki la leit sha thanad ban ujor ktien sha ki pulit ha ka 18 tarik hynnin ka sngi.
La iathuh ruh ba na ka liang ka shnong Lad-sutnga ka la pyrta shnong ban leit wad ia katei ka khynnah.
Mynta ka sngi pat ki pulit ki la ioh ia ka jingujor kaba da ka jingthoh na ka kmie jong katei ka khynnah kaba la iathuh kumno ba ka la poi jah noh na iing khlem da kynnoh iano kano.
Na ka liang ki pulit ki la register case bad pynngat ia kiba donkti ban pynjah rngai ia ka ha ki kyndoh rahbor (kidnapping)Na ka liang ki pulit kila kyrpad ia ki paidbah ba lada ki iohi ia kane ka khynnah kin sngewbha ban phone sha ki pulit, ki rangbah shnong jong ki hi.
Shillong, 18 Naiwieng:Ka la don ka jingkynnoh ba ka tnad khlaw ka Khasi Hills Autonomous District Council, ka la leh thur mur ha ka rukom siew tulop ia ki ophisar jong ka ha kaba la ong ba ka rukom siew ka long ka bym ryntih.
La lap ia katei ka kam lyngba ka jingthoh kaba u nongthohkhubor u la ioh ba uwei na ki ophisar ka tnad khlaw jong ka KHADC, u la thoh sha ka Executive Member ba peit ia ka tnad khlaw ba ka KHADC, lyngba katei ka tnad; kam shym la siew ryntih ia ka tulop ki ophisar bad kaba kham pynsngewsih ia u ka long ba la siew kham heh pynban ia u nongtrei uba kham rit kyrdan ban ia u.
U bah Armstrong Sangleiñ u la phah ia katei ka jingthoh sha ka EM ha ka 26 tarik u nailar, 2015 bad ha katei ka jingthoh u la pyntip sha ka, ia ka tarik ba u sdang ban trei ia ka kam tad haduh ba un da kiew ha ka kyrdan Assistant Chief Forest Officer (ACFO), hynrei u la ong ba u la ioh jingtip ba uwei na ki nongtrei ba hapoh jong u uba trei kum u Forest Guard uba la shah pynkiew kyrdan sha ka kyrdan ACFO hi, la ong ba ka jingsiew ka kham heh pynban ia utei u nongtrei uba kham hapoh jong u ban ia u.
Ha katei ka jingthoh u la thoh ba ka tulop jong u ka dei T.
47,246 tyngka bad ka basic Pay ka dei T.
21,410 tyngka katba utei u ophisar ba dang shah kyntiew kyrdan uba la tip kyrteng kum u bah Gracer Todly Lyngdoh Nonglait u ioh tam ban ia u bad ka tulop jong u ka dei T.
49,665 tyngka bad ka basic pay kaba T.
22530 tyngka bad ka jingiapher ka long haduh T.
2419 tyngka.
Ha katei ka jingthoh u bah Sangleiñ u la ong ba watla u dei u ophisar uba la rangbah tam ha katei ka tnad ha ka kyrdan ACFO pynban u Junior jong u u kham heh tulop ban ia u, bad kane u la ong ba ka pyni ia ka jingleh thur mur ka District Council.
Shuh shuh utei u ophisar ka KHADC u la pynpaw ia ka jingsngew lyngngoh ia ka jingpynbna ba ka KHADC ka la pynmih ha ka 3 tarik u naiwieng, 2015 kaba la khot aplikeshon ia ki ACFO na bynta ban pyndap ia ka kam kaba dei ka kyrdan jong u Deputy Chief Forest Officer bad ha kajuh ka por la khot ia ka Personal Interview ha ka 12 tarik u naiwieng.
Halor katei ka jingpynbna u bah Sangleiñ u la ong ba mynno mynno kam ju don kata ka jingkhot Interview ia ka kyrdan ophisar dei tang mynta ka kynti bad kumba ju leh mynshuwa u la ong ba la pynkiew kyrdan ia ki ophisar katkum ka jingtrei slem jong ki, bud sa kiwei pat ki jingdonkam ( Seniority-Merit-Efficiency), u la kynnoh ba kane ka pyni ba ka don ka jingthmu kaba sha lyndet bad kaba la mang lypa ban pynrung da ki briew kiba ia jan bad ki heh ka District Council ha katei ka kam.
Katkum ka jingong utei u ophisar ka tnad khlaw ka KHADC u la ong ba napdeng san ngut ki ophisar kiba bat ia ka kyrdan ACFO u dei ma u uba rangbah tam, bad u la shimti ia katei ka kyrdan ha u snem 2002, nalor jong u u la ong ba don sa uwei u ophisar uba rung kum u ACFO ha u snem 2003 ubah G.
T Lyngdoh, hynrei utei um shym la thep aplikeshon ia katei ka kam naba u shim ba kam long kaba dei naba dang don u ophisar ba kham heh ban ia u uba bat ia kajuh ka kam, ong u bah Sangleiñ, nalor nangta u la ong ba don sa 3 ngut kiwei pat kita ki long u Bletstone Rani uba la rung kum u ACFO ha u snem 2007, nangta u Marchwell Lyngdoh rung ha u snem 2013 bad u Otmost Kalwing uba rung kum u ACFO ha u snem 2014.
Hynrei u bah Sangleiñ u la ong ba katei ka jingkhot interview ki bor ka KHADC ki dei beit na ka daw ba ki kwah ban pynrung ia u bah Marchwell Lyngdoh kum u Deputy Chief Forest Officer hynrei la khot ia ka interview tang ban pyndep ia ka rukom watla kam dei ka rukom ban khot da ka interview hynrei ban shu pynkiew kyrdan beit ia ki ophisar uwei hadien uwei.
Utei u ophisar ka KHADC u la kynnoh ruh ba katei ka jingkynnoh jong u ba ka jingthmu ban kyntiew kyrdan ia u bah Marchwell Lyngdoh ka dei na ki daw kiba u la iohi ha ki por mynshuwa ruh naba mynshuwa u bah Marchwell Lyngdon u don ha ka juh ka kyrdan Ranger bad uwei pat u Ranger uba la tip kyrteng kum u Donevan Lyngdoh, u ba la dep ban pyndep ia ka Master Degree Science 1st Class First, hynrei utei u sah ha ka juh ka kyrdan Ranger katba u bah Marchwell pat uba rung kam ryngkat ha ka juh ka sngi bad u mynta u don ha ka kyrdan ACFO bad la hruh ban poi sha ka kyrdan DCFO.
Shillong 19 Naiwieng:Ka Seng Khasi (Kmie) Mawkhar Shillong, kumba juh long man la ka snem, kan rakhe ïa ka Seng Kut Snem ba 116 jongka ban long ha ka 23 tarik, ha kane ka sngi nyngkong ka taïew kaban wan.
Kane ka sngi ka dei ban rakhe ia ka jingseng ia ka Seng Khasi da ki 16 ngut ki rangbah hapdeng u lyoh ba la wan ban kahduh ïa ka jaidbynriew, namar ka jingwan ban tyllep ki ïa ka tynrai jingeit u Khun Khasi Pnar.
Kine ki 16 ngut kila lum la lang ïala ki para kur ki para kha kiba dang bat dang snoh ha la ka jong ka ñiam tynrai ban seng ïa ka Seng Khasi ha katei ka sngi 116 snem mynshwa.
Halor kane, ka  Seng Khasi (Kmie) ka wer ïa la ki para kur ki para kha ba kin ïa wan ha kaban ïashim bynta ha kane ka jingrakhe kaban long baroh shi sngi lynter.
Ka jingsdang ïa ka jingrakhe kan dei da ka jingkyntiew ïa ka lama ka Seng ha phyllaw ka ïing seng ha Mawkhar, ban pynbud da ka nguh ka dem.
Hadien kane, ka jingrakhe kan kiew pat sha madan Iewrynghep ban pynlong ïa ka jingïaid pynneh riti, kaban sdang naduh ka por 9 baje mynstep.
Ka jingïaid pynneh riti ka dei ka dak ban pynpaw ha ka pyrthei ba kum ka jaidbynriew ka dei kaba don ïala ka jong ka niam ka rukom, kaba U Blei u la dep ba un buh  bynta kyrpang ïaka bad kaba ka dang ïai neh haduh kine ki sngi kiba mynta.
Hadien ka jingïaid pynneh riti, kan sa don pat ka jingïalang u kur u kha kaban long ha lympung Weiking naduh ka por 1 baje nohphai sngi.
Ia ka sngi jong ka jingrakhe yn sa pynkut da ka rwai ka siaw ka pur ka tem tynrai ban wan ban ai ïa ki khun samla jong ka tnat Seng Khasi bad Seiñ Raij.
Shillong, 19 Naiwieng:Ha ka 12 tarik mynta u bnai ka kong Phersini Hynniewta kaba shong basah ha Lai-Mer, Upper Shillong ka la ioh pdiang ia kawei ka shithi , bad katei ka shithi ka dei kaba la pyni ba ka dei kaba wan na ka seng HNLC lyngba ka Letter Head kaba don hajrong duh.
Katei ka dei ka shithi kaba la soi da ka kyrteng u B.
Lyndoh Marshillong bad la thoh ruh ba u dei u Area Commander Upper Shillong, la iohi na katei ka jingthoh ba ka shithi ka dei kaba la thoh ha ka 2 tarik u naiwieng.
Ha katei ka jingthoh, la byrngem ia ka kong Pher ba ka dei ban pynmih ing noh ia ki briew kiba shongwai ha ing jong ka bad la ai por lai taiew ba kan pyndep ia katei ka kam,bad la byrngem ba lada jia ba kam pynmih ing ia ki katei ka seng kan ym kitkhlieh shuh lada jia eiei ia ka bad ka ing jong ka.
Ha katei ka shithi la thoh kumne, ‘Ka jingud ki para marjan jong phi ka la rung ha ki shkor jong ngi.
Ki marjan jong phi ki dei kiba shong dukan bad kiwei de-ngi ai por ba phi dei ban pynmih noh ia ki hapoh ka lai taiew lym kumta ngin ym kitkhlieh shuh lada jia ei ei ia phi [bteng sla 7]bad ka ing jong phi’.
Haba ia kren bad une u nongthoh khubor ka kong Pher ka la ong ba katei ka shithi ka la wan poi lyngba ka post bad la wanrah da ka briew kaba ju wan pynpoi shithi hi napoh post office, bad ka la ong ba ka shithi ka la poi ha ka 12 tarik mynta u bnai hynrei ka la leit ban ujor sha ki pulit ka Jhalupara Out post ha ka 14 tarik mynta u bnai.
Lah ban kdew ba ha ka enbelop jong katei ka shithi ia ka Adress la shu thoh beit sha ka kyrteng ka kong Pher nangta la thoh Laimer, Upper Shillong-Opposite Gate of St.
Paul Seminary bad ym shym la pyndap ia u Pin Code jong ka Lai-mer ne ka Adress ba pura kum ka District, jylla lane ia ka kyrteng jong ka Post Office.
Shuh shuh ha katei ka enbelop la iohi ba ka don hajrong ia ka dur dawai ryngkat ka jingthoh Jago Grahak Jago bad la thoh ruh hangtei Sayani Rani says ….
‘Buy Medicine only on Doctor’s Prescription.
Get a bill to avoid spurious Medicine’.
Ka kong Pher ka la ong ba ka artatien ba katei ka jingthoh kan dei kaba la wan na ka seng HNLC, bad ka la ong ruh ba katei ka lah ban dei tang ka jingpyntieng kohtympan ki briew kiba bishni ia ki nongshong wai jong ka, bad ka la ong ruh ba ki don ki briew kiba ka suba ba ki dei ki nongleh ia katei ka kam tang namar ka jingbishni ia ki nongshong wai jong ka.
Lah ruh ban kdew ba katei ka kam mynta ka la poi ha kti ki pulit bad ka jingtohkit ka dang iaid shakhmat.
Shillong, 19 Naiwieng:Ki pulit ka nongbah ki la ioh kem uwei u samla halor ka jingkynnoh ba donkti ban ther maw ha ka jingiaid paidbah jong ki rangbah shnong hapoh ka lama ka Synjuk Ki Nongsynshar Shnong Ka Bri u Hynniewtrep (SNSBH) kaba la long ha ka 5 tarik Naiwieng.
Une u samla ba shah kem la tip kyrteng kum u George Rynjah ba 20 snem ba sah ha Law sohtun Block-2.
La kem ia une u samla ha ka 18 tarik Naiwieng, la ong u SP ka East Khasi Hills u Bah Mariahom Kharkrang haba iakren mynta ka sngi Palei.
Ha ka jingleit kem jong ki pulit ia une u samla, u SP u la ong ba don ki longkmie ba thmu ban khang lad hynrei ki dei ban tip ba ka jingthmu ban khang lad ka dei ka kam beain bad ki lah ban shah pynngat ha ka kyndon Indian Penal Code (IPC) bad ki pulit kin nym map ban ujor pyrshah ia ki sha ka ain.
U la ong ba ki pulit ki dang thmu ban leit kem shuh shuh ia kito kiba donkti ha ka jingther mar tangba ki don kiba la phet rieh noh tang shu leit ki pulit.
Lah ban kdew ba ka jingiaid paidbah jong ki rangbah shnong ha katei ka sngi ka la mih ka jinghuri hura hadien ba la mih ka jingther maw sha ki pulit da ki paidbah kaba la pynlong ia ka jingjulor jong ki kali bad ka jingmynsaw jong ki pulit.
Ki pulit ki la kam ba ki don kumba 20 ngut ki samla kiba la shongshit kiba la leh ia kam ban ther maw ha katei ka sngi bad ki la pynmih kyrteng ruh ba ki dei ki dkhot jong ki seng bhalang.
Shillong,19 Naiwieng:Ki nongtrei jong ka Nazareth Hospital Shillong mynta ka sngi ki la suit la shor ia ka seng jongki kaba la ai kyrteng kum ka Nazareth Hospital Workers Union (NHWU) ha ka jingialang kaba la long ha Bethany Society Complex, Shillong.
U President ba thymmai ka NHWU u Bah Kenneth Swer  u laong ba kane ka seng ka dei kaba nyngkong tam ha ka jylla ban thaw ha ki hospital ba pyniaid ki riew shimet.
U la ong ba shwa ban thaw ia kane ka seng, la twad jingmut shwa na ki stad ain ioh ka don kano kano ka jingwit bad hadien ba la ioh ia ka jingtip kaba biang,la lah ban seng ia ka ha kaba ha ka 16 tarik Naiwieng la ioh ia ka rejister na ka tnad  bylla ka sorkar.
U la iathuh ba ia mynta ki don haduh 140 ngut ki dkhot ka seng kaba kynthup lai ngut ki dkhot ba khot sngewbha na ka Thma U Rangli (TUR), ki nongtrei barim ka hospital bad na u Post Master General barim ka North East.
Shwa ia kane, u general secretary NHWU u Bah Silverter Iangrai u la ong ba ka jingthmu ba kongsan jong kane ka seng ka long ban pynlong ia ka jingiatylli hapdeng ki nongtrei ban peit ia ka jingbha jingmiat bad ka jingshah ban bein ia ki nongtrei.
U la ong ba ka seng kan iakhun ruh ia ki hok jong ki nongtrei ba ki dei ban ioh katkum ka jingdonkam, kaba ban biang ban pynbiang ia ka iing ka sem.
Shwa ia kane u Bah Ronnie Lyndem u la kyntu ia ki nongtrei kane ka seng ba kin iatreilang khnang ba kin lah ban weng ia ki jingeh ba ki iakynduh ha kano kano ka dur.
Shillong, 19 Naiwieng:U Additional Chief Secretary ka jylla u KS Kropha u la ong ba ka sorkar kam pat don jingtip eiei halor ka jingpynmih paidbah sha ki lad pathai khubor da ka seng kieng atiar ka United A’chik Liberation Army (UALA) ban iakren iasuk noh bad ka sorkar.
Haba iakren mynta ka sngi bad ki nongthoh khubor, u Kropha u la ong, “em ngim pat ioh jingtip eiei ngim pat ioh jingthoh eiei halor kane".
Ha ka jingshisha ka UALA ka la dep phah jingthoh sha ki lad pathai khubor ha kine ki sngi ba la dep, ba ka la don ka jingkwah ban iakren iasuk bad ka sorkar bad ka la khot ia baroh ki dkhot ka seng ban iashong jingialang ban iakren ia kane ka kam.
Hynrei kumba ka paw na ka jingkren jong u Adll.
CS, ka sorkar kam patiaw eiei ia kane ka jingtyrwa katei ka seng namar ba kam shym la bna eiei halor kane.
Ha kawei ka liang, ka sorkar pdeng lyngba ka tnad kam pohiing ka ri, ka la mang T.
1.
5 lak ia man uwei pa uwei u dkhot ka seng kiengatiar ba la pynduh pyndam noh ka ANVC bad ANVC (B).
U Additional Chief Secretary u la iathuh mynta ka sngi, ba katkum ka jingioh jingthoh na ka sorkar pdeng, ka la mang ban ai T.
1.
5 lak sha man uwei u dkhot kane ka seng lehnoh kum ka skhim ban iarap ia ka jingwan phai biang jongki sha ka imlang sahlang bad ba kin seng kam seng jam.
“Ngi la ioh ia ka jingthoh na ka sorkar pdeng ka tnad kam pohiing halor kane ka jingphah ia ka jingiarap sha ki dkhot kane ka seng", u la ong bad u la bynrap ba ka sorkar kan sa shong jingialang ban bishar ia kane ka kam shwa ban pyniaid shakhmat.
Ki dkhot jong kine ki seng kiengatiar ki don kumba 500 ngut eiei kiban sa ioh ia kane ka song jingiarap.
Haba shu khein kyllum ka jinglut ha kane ka jingai song jingiarap ia kine ki dkhot jong kine ki seng ka la kot sha ka T.
7.
5 klur.
Lah ban kdew ba ka ANVC bad ANVC (B) ki la iasoi ia ka jingiateh bad ka sorkar pdeng mynshem snem ban pynduh pyndam noh ia kane ka kynhun ban wanphai biang sha ka lynti jong ka jingsuk ha rilum Garo.
Shillong, 20 Naiwieng:U Chief Executive Member ka Khasi Hills Autonomous District Council ( KHADC) u bah Pynshngaiñ N Syiem u la sangah biang ia u myntri rangbah ka jylla u Dr.
Mukul Sangma halor ki jingkren jong u kiba u la kren ha ka sngi balang jong ka taiew ha ka jingialap elekshon ha Nongstoiñ ia u bah Gabriel Wahlang u kyrtong ka seng Congress.
U Dr.
Mukul u la ong ba ka hima Nongstoiñ kam donkam shuh ia ka Village Administration Bill (VAB) namarba katei ka Hima ka la don lypa la ka jong ka Aiñ naduh u snem 2003.
Halor katei ka jingkren u Dr.
Mukul u bah Pynshngaiñ u la ther kylla ia u bad u la ong “Hato ia ka Aiñ ka Hima Nongstoiñ ka Khasi Hills Autonomous District Council Nomination and Election of the Syiem, Deputy Syiem & Electors of Nongstoiñ Syiemship Act 2003 la thaw da ka sorkar MUA-II ne la thaw da ka District Council?".
U CEM u la ban biang da kaba ong “Ngam tharai ba lada jia bay m don ka elekshon shiteng samoi ba u myntri rangbah un ithuh ia ka Nongstoiñ".
Shuh shuh u bah Pynshngaiñ u la ong ba ka jingkren u myntri rangbah u Dr.
Mukul Sangma ka long kaba i thamula ha ka shiphang u kren da kumwei bad shiphang da kumwei pat kaba pyni ba u dei u briew u bymdon ia ka nongrim kaba skhem, “Mynta u ong ba ka Nongstoiñ ka la biang kam donkam shuh ia ka VAB,lada jia ba ha kato ka por kan treikam ka Ordinance, aiu kan jia ka Aiñ ka hima Nongstoiñ ka la iap-kane ka pyni ia ka jinglong ar jingmut u myntri rangbah" ong u bah Pynshngaiñ.
U la ong ruh ba ka daw kaba la pynlong ia u Dr.
Mukul ban kren ia kitei ki ktien ka dei namarba ka plan jong u ka la pheil, ha kaba u la iathuh ba mynshuwa u la thaw ia ki komiti ban ithuh da ka aiñ ia ki khlieh nongsynshar, katba mynta pat hadien ba la pulom kitei ki komiti u la pynkohnguh ia lade ha kita ki aiñ kiba la don lypa ba la shna da ka District Council.
Katei ka jingkren bun jingmut u MR kam dei tang ia kane ka kam hynrei ka la long ruh kumjuh ia ka kam ar maloi ki nongmihkhmat.
Shillong, 19 Naiwieng:Ki nongtrei ka Mawmluh Cherra Cement Limited (MCCL) ki la weng noh iaka jingthmu ban iakhih sangeh trei hadien ba ki bor ba dei peit ki la kohnguh ban pynlait shwa katto katne ka tulop hadien ki la iadait dor namar ba ki nongtrei ki dawa ban ai shwa T.
20 hajar sha man ki nongtrei katba ki bor pyniaid ki la ong ban siew shwa tang T.
15 hajar.
Ki nongtrei ka MCCL ki khlem pat ioh tulop haduh shiphew bnai mynta.
Haba iakren bad u President ka MCCL Employees Union (MCCLEU) u Bah S Wahlang u la iathuh ba mynta ka sngi ka jingialang kaba la long ha Sohra ka la shim ia ka rai ban sangeh noh shwa ia ka jingthmu ban iakhih hadien ba ka  bor pyniaid ka la kohgnugh ban pynlait ia ka katto katne ka tulop jong ki nongtrei.
“Ngi la weng  noh ia ka jingthmu iakhih namar ba ki bor pyniaid ki la kubur ban pynlait ia ka tulop.
Ngi la dawa ba ka dei ban pynlait mar T.
20 hajar uwei u nongtrei hynrei na ka liang jong ki bor pyniaid ki la ong ba kin siew T.
15 hajar", la ong u bah Wahlang.
Kane ka jingiadait dor jong ka bor pyniaid ka MCCL ka long hadien ba kim don pisa satia ban siew kumba la dawa ki nongtrei.
La sngewthuh ba ki nongtrei kin pdiang ia kane ka jingtyrwa ka bor pyniaid ban siew shwa tang mar T.
15 hajar ba min ioh ban thied ia ki jingdonkam kyrkieh hadien 10 bnai bym ioh ia ka tulop.
Ki don haduh 500 ngut ki nongtrei ka MCCL baroh ki bym ioh tulop haduh 10 bnai namar ba ka bor pyniaid ka la ai daw bym lah ban pynmih pisa namar ba ka karkhana ka la sangeh treikam la jan shi snem bad ka dang ap ban treikam ka karkhana thymmai.
Shillong, 20 Naiwieng:Ki pulit mynta ka janmiet ki la ioh ban kem ia u dkhot ehrang ka GNLA uba donkti ban rahbor ia u BDO ka Chokpot ha une u bnai ba la dep.
Katkum ka khubor na ki pulit ia une u dkhot ba la tip kyrteng kum u Toberth G Momin, (24 snem) na shnong Ganggugre u dei uwei uba donkti ban rahbor ia u BDO ka Chokpot u Jude Sangma.
U IGP (Operations), u GHP Raju u la ong ba u Toberth u shah thwet bha ha ki pulit la katto katne por bad mynta ka sngi ki la ioh syndon ban kem noh ia u.
Na u, la ioh ban kurup ia ka motor bike, ka mobile bad lai tylli ki SIM Card ba pyndonkam na jylla Tripura.
Shillong, 19 Naiwieng:Ka AMSSASTA Ri-bhoi ka la kyntu ia ki para nonghikai SSA jong ka District Ri-Bhoi ba kin shim khia ban ia khun ia ka eksamin ba la pynlong da ka Meghalaya Board Of School Education (MBOSE) na ka bynta ban ioh ia ka 45% katkum ka NCTE norm, ka AMSSASTA Ri-Bhoi ka kyntu ia kito ki nonghikai ki bym pat kot ia katei ka percentage, bad kim dei bad pynlehnohei ia kane ka lad kaba kordor kaba la ai da ka Boad.
Bad na ka bynta ki jingtip ba kham bniah la kyrpad ia ki nonghikai ba ba kin sngewbha ban leit mih hi da lade ha ki centre ba hajan jong ki.
Shillong, 20 Naiwieng:U Lat ka jylla u V Shanmuganathan u la ai jingmut ia ki samla pule ka Synod Kolej ba kin saindur ia ka thong kaba janai bad ban long kiba sngew rit ban long u nongjop ba khraw ha ka jingim.
Haba kren mynta ka sngi ha ka jingpynkut ia ka jingrakhe dap 50 snem kane ka kolej ha Madan Student, Jaiaw ba la wan kumba 3 hajar ngut ki samla ka kolej, u Lat u la ong, “samla pule ba ieid, ka jingnang jingstad ka dei ban hikai ia ki snem ba long ksiar.
Ha kane ka rta ba phi don hapdeng 18-21 snem, ka dei kaba donkam bha ba phin saindur ia ka lawei ha ka jingim.
Ka jingkyrpad jong nga ka long ban don ka jingsaindur ia ka thong kaba khraw ban jied ia ka jingim", la ong u Lat.
U la ong ba dei ha ka jingsaindur bad bud rdin ia ka thong ba la buh ryngkat ka jingsngew rit ba lah ban jop ia ka thong ha ka jingim.
Kum ki samla pule kam long tang ban shu pule hynrei dei ban noh synniang eiei sha ka imlang sahlang, ia ki briew kiba duk, noh synniang snam sha ki hospital ruh.
“Haba phi shakri ia ki briew, phin ioh ia ka jinghun ka mynsiem", u la ong.
Ha kajuh ka por,u la pynpaw ia ka jingsngew kmen ban iadon bynta bad kane ka sngi ba khraw jong ka kolej kaba la lah ban iaid lynti haduh kine ki sngi hadien 50 snem ba la seng ia ka ha u snem 1965 ban ai ia ka jingshakri ia ka imlang sahlang lyngba ka pule puthi.
"Ka kolej ka la pyndep ia ka jingiaid lynti bad ka jingjop ha kine ki 50 snem, nga ai khublei bad kitbok ia ki nongpyniaid, ki nonghikai, ki samla pule bad baroh kiba iadon bynta ha kane ka kam ba khraw",  la ong u Shanmuganathan.
U la iaroh ia ka bor pyniaid jong ka kolej kaba la lah ban jop ha kane ka jingshakri jongki da kaba ong, “Haba phi thung ia u dieng soh, phin ioh hadien shi snem, haba phi thung ia u dieng, phin sa ioh hadien 10 snem bad haba phi thung ia ka pule puthi, phi thung ia ka pateng ban wan".
U Lat u la pynlait ruh ia ka kot sahkynmaw jong ka kolej ia kane ka jingiaid lynti san phew snem.
Shwa ia kane, u principal ka kolej u Dr D Wanswett u la pdiang hun ia baroh ki heh ki hain, ki samla pule bad kiba wan sha kane ka jingialang.
Ka jingrakhe pynkut ka kolej ka la pynbiang pynsngewtynnad da ka jingshad, ka jingrwai jong ki samla pule.
Shillong, 19 Naiwieng:Ha ka 17 tarik u naiwieng ka sorkar jylla lyngba ka tnad District Council Affairs (DCA) ka la pynbna ba ki Seat ba hadien ba la risaiñ noh 7 ngut ki MDC, ka jaka jong ki mynta ka la thylli.
Ia kane katei ka tnad ka la ong ba la pynbna katkum ka sub Rule (6) jong ka Rule 16 ka Assam and Meghalaya Autonomous Districts (Constitution of District Councils) Rules 1951,bad halor katei ka kyndon u Lat ka jylla u la pynbna ba kitei ki jaka ki la long thylli noh.
Lah ban pynkynmaw ba ki jaka ba la thylli mynta hadien ka jingrisaiñ noh ki MDC ki don 7 tylli bad na kitei 6 tylli ki dei ha KHADC katba kawei pat ka dei ha JHADC.
Ha KHADC ki 6 tylli ki [bteng sla 7]jaka ki la thylli noh hadien ka jingrisaiñ noh u bah HDR Lyngdoh MDC ka Congress na Nongspung- Sohiong ha ka 23 tarik u nailur, 2015,u bah Ardent M Basaiawmoit u MDC ka HSPDP na Nongkrem ha ka 24 tarik u nailur, 2015, u bah Sanbor Shullai MDC ka NCP na Laban-Mawprem ,bah Metbah Lyngdoh MDC ka UDP na Mairang-Nongkhlaw, u bah H.
Brolding Nongsiej MDC ka UDP na Pariong-Mawthadraishan bad u bah K.
P Pangniang MDC ka HSPDP na Rambrai-Jyrngam.
Katba na JHADC pat uba la risaiñ noh u dei u ma Stephan Mukhim MDC ka War Jaintia.
Halor katei ka jingthoh kaba wan na ka sorkar u Chief Executive Member ka KHADC u bah Pynshngaiñ N Syiem u la ong ba hadien ba kitei ki jaka jong ki MDC ba la risaiñ ki la long thylli noh ha KHADC, u la dep ia kren tang da ka ktien khlem jingthoh bad u Lat ka jylla ba u dei ban ia phylliew jingmut lang bad ka District Council shuwa ban pynbna ia ka elekshon ban tip ia ka jingdon pisa jong ka bad ka jinglut ba hap ban pynlut namarba kumba ka long mynta u la ong ba ka District Council ka don hapdeng ka jingkyrduh pisa.
“U Lat u donkam ban tip ia ka jingdon pisa ka District Council shuwa ban pynbna ia ka elekshon,kumba long mynta ngi shu ia biang beit sbiak, lada u sngewthuh ba ka Council kam don pisa lah ban pyrkhat pat ia ka elekshon shiteng samoi kham hadien" ong u bah Pynshngaiñ.
Ha kawei pat ka khubor ka High Court ha ka jingshong bishar jong ka mynta ka sngi kam pat shym la lah ban shim ia kano kano ka rai halor ka aiñ –Ar maloi ne ka aiñ mait kyrteng ia ki nongmihkhmat paidbah kiba bat ar maloi kata MLA bad MDC, hynrei la rah noh ia ka jingbishar sha ka 24 tarik mynta u bnai.
Kumba long mynta baroh ki MDC kiba bat ha kajuh ka por kum ki MLA ki la dep ban risaiñ lut lait noh sa tang u bah Pynshngaiñ N Syiem u MDC ka Congress na Mawsynram uba long ruh ha kajuh ka por u CEM ka KHADC.
Haba kren halor katei ka bynta u bah Pynshngaiñ u la ong ba u lyngngoh ba ki MDC kiba la jrong ka rynieng kum u bah HDR Lyngdoh bad u bah Ardent Basaiawmoit ki la khohreh ban risaiñ khlem kano kano ka jingiakhun, katkum ka jingkren u CEM u la ong ba ha ka jingiakhun ym lah ban tip ia ka jop ka rem, hynrei ym pat ban shu pynhap hi noh ia ka wait ha ryndang lajong.
Shillong 20 Naiwieng:Ka seng ki nong otdoh Masi ka Khasi Jaintia Butchers Welfare Association (KJBWA) ka la ong ba ka jingshalan tuh ia ki masi sha ri Bangladesh lyngba ka khappud ka Meghalaya ka la pynkyrduh masi ha kane ka jylla.
Ha ka jingpynlait khubor, u publicity secretary ka KJBWA u bah Wankerlang Lamare u la ong ba “Ka jingioh lad ban shalan masi tuh sha Bangladesh kala pynduna shibun na ka bynta ki trai jylla kiba im sngi na kane ka kam",.
Ha kajuh ka por, u la ong ba kan long kaba jingsngew kmen ban iohi ia ka jingtrei shitom jong ka tnad pulit ban leit khang bad ban kem ia ki briew kiba donkti ha kane ka kam shalan masi tuh sha Bangladesh.
“Katkum ka jingmih khubor ha kine ki taiew, ki pulit kila ioh bat ia ki briew kiba leh ia kane ka kam ban shalan masi sha Bangladesh lyngba ka thain Pynursla, Muktapur, Shella, Nongjri, Tamabil bad na kiwei ki khappud ka jylla", la ong u Bah Lamare bad u la bynrap, “Ngi sngew kmen ban ioh sngew ia ka jingkitkhia jong ki pulit ka Pynursla kiba trei shitom ia ka kam ba la bynshet kum ki nongiada ia ka ain",.
Shillong 20 Naiwieng:Ki samla ka BJP ka Bharatiya Janata Yuva Morcha (BJP Youth Wing) Meghalaya mynta ka sngi ki la pynlong ia ka jingdeng lama iong na shadem kum ka dak ban pynpaw pyrshah ia ka jingbom pathar ki pulit ia ki samla ka Kiang Nangbah College ha ka jingdawa jongki ia ki hok ha ka 10 tarik Naiwieng ha Jowai.
“Ngi la pynlong ia ka jingdeng lama iong ban pyrshah jur ia ka jingbom pathar ki pulit ia ki samla pule ka Kiang Nangbah College ha ka 10 tarik Naiwieng ha Jowai haduh ba la bun kiba la mynsaw jur da ka jingbthah u Deputy Commissioner ka West Jaintia Hills District", la ong u president ka BJYM u bah Egenstar Kurkalang mynta ka sngi.
Ki samla BJYM naduh ki nongialam ka BJP hynne ki la deng lama iong kum shi bynta ban kyrshan ia ki jingdawa jong ki samla bad ban pynrem jur ia ka jingleh palat pud jong ki pulit bad ki bor synshar district.
“Kumba san spah tylli ki lama iong la deng mynta ka sngi kynthup ki samla pule ruh", u la ong u president ka BJYM.
U la ong ba ha ka jingshisha ki samla pule ka Kiang Nangbah College ki la pynlong ia ka jingiakhih da ka lynti jong ka synshar paidbah ban pynsngew ia ki jingdonkam jong ka kolej hynrei kaba sngewsih ka long ba ki pulit ki la tied la bom pynban ia ki kum ki mrad.
“Kumba ka paw,kane ka sorkar ka thmu ban shu nion beit ia ki paidbah ba dawa ia ka hok jongki katkum ka synshar  paidbah, bad ka paw ruh ki bor district bad ki pulit kim pat biang ban shimti ia ka kam", la bynrap u Bah Kurkalang.
Shillong, 20 Naiwieng:La ioh jingtip ba hadien ba la kut noh ka por ialap elekshon ha Nongstoiñ, u Deputy Commissioner ka West Khasi Hills District u la beh krad lut ia baroh ki nongialap elekshon jong ki seng saiñ pyrthei bapher bapher kiba wan na kiwei pat ki jaka sha Nongstoiñ.
La ong ba u DC u la beh lut ia kiba na bar ki bym dei ki nongthep vote ka Nongstoiñ bad la pyrkhing ioh dang don ka jingialap elekshon hadien ba la kut noh katei ka por ba la buh da ka election Commission.
La ong ba ki satar ialap elekshon jong ki seng saiñ pyrthei bapher bapher ba kynthup ia u bah Ardent M Basaiawmoit President ka seng HSPDP ki la shah beh na sor Nongstoiñ, la ong ru hba ki don kiwei pat ki heh Congress kiba la pyrshang ban sahmiet ha Nongstoiñ ki la shah beh lut mynta ka miet.
U Working President ka KHNAM ruh u bah Adelbert Nongrum la ong ba u la shah beh bad ym shym la shah iano iano ruh ki heh jong kino kino ki seng ba kin sah miet hapoh Nongstoiñ.
Shillong, 19 Naiwieng:Shisngi shuwa ka elekshon ki la mih bun ki jingkylla ha Nongstoiñ Konstitwensi, kitei ki jingkylla ki long u Dr.
Adviser Pariong u la shah beh seng na ka seng Congress, kawei pat ka dei ba wat la ki nongialam ka KHNAM na Shillong ki kyrshan ia ka kong Fenella L Nonglait pynban ki KHNAM ha Nongstoiñ ki leit kyrshan pynban ia ka seng HSPDP, ki nongialam ka HSPDP na Nongstoiñ ki leit ban kyrshan ia ka kong Fenella L Nonglait ha kaba la sngewthuh ba ha shuwa ka por thep vote kin dang don shuh ki jingkylla ha katei ka konstitwensi.
Ki nongialam Rangbah ka KHNAM ba kynthup ia ki ar ngut ki MDC u bah Adelbert Nongrum bad u bah James Ban Basaiawmoit ki la trei radbah ban kyrshan ia ka kong Fenella Lyngdoh Nonglait ha ka elekshon shiteng samoi ha Nongstoiñ bad ki nongialam ka KHNAM na Shillong ki la duh thiah duh dem namarba ki la leit kylleng ki jaka ha katei ka konstitwensi ban ialap elekshon na ka bynta ka kong Fenella pynban ka KHNAM pat na Nongstoiñ ka la kyntait ban kyrshan ia ka kong Fenella bad ka la leit ban kyrshan radbah ia u kyrtong ka seng HSPDP u bah Diosstar Jyndiang.
U Bah JR Rynñiaw President jong ka KHNAM Nongstoiñ Primary Unit, u la pynshai ba ma u bad ki nongtrei ka KHNAM ha Nongstoin ki khlem ai jingkyrshan ia ka kong Fenella L.
Nonglait, wat lada ki nongialam ka KHNAM Central Body ki la wan kyrshan ia ka.
U Bah Rynñiaw ha ka shithi ba u la phah sha u President ka HSPDP, Bah Ardent Basaiawmoit, u la iathuh ba ka KHNAM Nongstoin ka ai jingkyrshan ia u kyrtong ka HSPDP, u Bah Diostarness Jyndiang.
“Ka Kong Fenella ka dei tang ka kyrtong shimet ban knieh ia ka vote kiwei, kam don jingthmu ban shakri ia ka jaidbynriew", la ong u Bah Rynniaw.
U la ong ba ka daw ba ka KHNAM ka ai jingkyrshan ia ka HSPDP ka dei namar ka kwah ban ai ka jubab ia ka jingleh donbor u Myntri Rangbah ka jylla, u Dr Mukul Sangma.
Ka seng Congress ka la pynbnaba ka la beh seng ia u Dr.
Adviser Pariong katkum ki riti treikam katei ka seng namarba u la ia leh pyrshah ia ka seng da kaba leit ban pynbna paidbah ba u kyrshan ia ka seng HSPDP ha kawei na ki jingialap elekshon katei ka seng ha Nongstoiñ konstitwensi.
Ia kane la pyntip lyngba ka kyrwoh khubor na ka MPCC.
Hadien ba ka seng HSPDP ka la pdiang biang ia u Dr.
Adviser Pariong ka la don sa ka jingiakulmar jingmut hapdeng ki katto katne ngut ki nongkyrshan bad nongialam na ki primary Unit jong ka seng HSPDP ba kynthup ia u Mumral Lyngdoh, bah D.
W Shangdiar, bah S.
N Thongni, bah P.
Lyngkhoi, bah H.
F Marngar bad kiwei kiwei ha kaba kila ialum bad rai ban leit ai jingkyrshan noh ia ka kyrtong shimet ka kong Fenella Lyngdoh Nonglait.
Katkum ka jingkren kitei ki nongialam kila pynpaw ba ka jingmih jong ki na ka HSPDP ka long halor ka jingpdiang burom barieh jong ki katto katne ngut ki nongialam ka HSPDP ia u Dr.
Adviser Pariong khlem da pyntip sha ki nongialam katei ka seng ha Nongstoin ne sha ka District wat haba u tei u rangbah uba la pynioh burom da ka seng u la shet kylla noh ia ka seng bad ia u Maieit Hopingstone Lyngdoh.
Na ka liang jong kitei ki nongialam ki la ong ba imat ka don kaei re kaei shalyndet jong katei ka jingpdiang buhrieh ia u Doktor , “Ha ka jing shisha u Maieit Hoping u la sngew sihkthang ia ka jingleh pyrshah jong utei u rangbah ba donburom da kaba pynkhyllem ia u maieit Hoping haba u bat ia ka kam Deputy Chief Minester ha u snem 2008-2009 bad u la ialeh pyrshah ruh ia u maieit ban ia khun ia ka elekshon MLA ha ka 2013" ong kitei ki rangbah.
Shuh shuh ki la pynpaw ruh ia ka jinglyngngoh kaba khraw ban iohi ba la pdiang ia u Dr.
Pariong ha ka seng HSPDP ha Ladweitang da kaba pynkup da ka jain ryndia, khlem ka jingtip ka Constituency Nongstoin bad ka West khasi Hills District Branch HSPDP, “Katei ka jinglehbor jong ki katto katne ngut ki nongialam jong ka party HSPDP ka la pynlong ia ki nongkyrshan ka HSPDP ban buh jingkylli ruh ba balei la leh kyrkieh ia katei ka kam khlem da leh ha ka Office Party hynrei la shu leh ha lynti ha syngkien" ki la ong biang.
Kumta da kawei ka jingmut kitei ki nongialam bala iamih noh na ka HSPDP kila shim ia ka rai ban ai jingkyrshan noh ia ka Kong Fenela kaba long ka khun pyrsa trai jong u Maieid Hoping.
Shillong, 19 Naiwieng:U President ka seng ki nongdie doh sniang u Bah Donlang Kharumnuid u la ong ba ka jingrukom ot doh sniang ki nong-Amerika kam pat iahap ban pyndonkam ha kane ka ri namar ba ki briew kim pat lah kot bor ban thied.
Haba iakren hynnin ka sngi, u bah Donlang uba leit iashim bynta ha ka jinghikai ot doh sniang ki briew na Amerika bad Germany ha ka jing pynlong ia ka tamasa bam tynrai dang shen, u la ong, “Ka rukom ot doh sniang ki nong-Amerika ka kham pher bha ha kaba ki ot ia u sniang kumba ot masi bad hadien ki la khoh snieh kumba khoh snieh masi bad ki shim tang ki doh met".
U la iathuh biang, “Ka rukom ot doh sniang ki nong-Amerika ka long ba ki shim tang ia ki doh met kumba ot slai bad bun ka doh ba la bret noh.
Ka dor ruh shi kilo ka long ym duna ia ka T.
1000 (shi hajar tyngka).
Shane sha ri jong ngi ban die doh T.
1000 shi kilo ym don nongthied bad ka jingleh jong ki nong-Amerika kam pat iahap tar satia ban pyndonkam ha kane ka ri jong ngi namar ba ngim don ki tiar kiba biang bad ki briew ruh kim pat riew spah",.
U la iathuh ruh ba ki nong-Germany pat ki ot sniang da kaba shu tied tlok na shalangmat u sniang bad u la iap.
Ka rukom ot sniang ki nong-Germany ka pher na ki nong-Amerika, u la ong.
“Ki nong-Germany ki puid sniang syriem kumba leh ma ngi ki Khasi ha kaba ki said da ka um ia ki sniang kumba pynkhuid syiar", la ong u Bah Donlang.
U la iathuh ba kine ki nongot doh na Amerika bad Germany ki la iaroh ia ka rukom ot doh ki Khasi namar ka ibang ka doh.
Shillong, 20 Naiwieng:Ka kong Agnes Kharshiing ka President jong ka seng Civil Society Women’s Organization (CSWO) ka la byrngem ban ujor sha ki bor jong ka aiñ ban pyrshah ia ka jingthung kam bad ka jingkyntiew kyrdan ia ki nongtrei kaba la jia ha ophis jong u Lat ka jylla ne ka Governor Secretariat.
Ha kajuh ka por ka la byrngem ruh ban ujor sha ka ‘UN Special Rapporteur for the Indigenous Peoples’ pyrshah ia ki pulit kane ka jylla namarba ki la sngap mynthi halor ka jingujor jong ka kaba ka la ujor la bunsien.
Haba kren sha ki nongthohkhubor mynta ka sngi, ka kong Agnes ka la ong ba ka la don ka jingjia pluh ing ha Raj Bhawan ha u snem 2003 ha kaba baroh ki kot ki sla ki ingkhong lut bad ha katei ka jingjia ki la don bun ki kot ki sla bad ki kot aiñ ka sorkar jylla ka la ingkhong lut kaba ka la kynnoh ba ka dei ka jingjia kaba ka suba sniew ba ka lah ban dei ka kam jongno re jongno.
Ka la iathuh ba ha u lber mynta u snem ka la ujor da ka ejahar ia ka rukom thungkam bad kyntiew kyrdan ia ki ar ngut ki Deputy Secretary kata u u KG Chaudhury uba la shongthait noh bad ia u u NK Arjun uba dang trei haduh mynta ha ophis u Latbad ka la ong ba katei ka jingthungkam ka dei kaba la leh khlem da bud ryntih ia ki kyndon kiba la buh.
Ka la iathu ba katkum ka RTI la kdew ba u KG Choudhury u la bat ia ka kam Superintendent jong ka Governors’ Secretariat ha u snem 2000 hynrei tang ha u 2003 u la kiew sha ka kyrdan Deputy Secretary.
Ka la ong ruh ba katei ka la jia kumjuh ha u NK Arjun namar katkum ka RTI la paw ba u bat ia ka kam Accountant ha u snem 2000 hynrei ha u 2003 u la kiew sha ka kam Superintendant bad ha u 2005 u la ioh ban bat ia ka kam Under Secretary.
La kynnoh ruh ba katkum ka RTI, ka la kdew ba uwei u rangbah ba tip kyrteng kum u Bah A Lakiang uba trei kum u Under Secretary bad ka Kong A Nongsiej kaba trei kum ka Steno Grade II, watla kim pat dei ki nongtrei ba pura hynrei ki la shah thung pynskhem bad kiew kyrdan khlem da bud ia ki kyndon thungkam.
Katei ka nongialam CSWO ka iathuh ruh ba ha ka jingwad jingtip lyngba ka RTI kaba iadei bad ka jingtohkit halor ka jingthungkam bad kyntiew kyrdan beaiñ ha Governor’s Secretariat la ong ba ia katei ka kam la phah da u Superintendent of Police ka East Khasi Hills sha u IG of Police, Eastern Range, Shillong, da kaba kyrpad ba ia katei ka kam dei ban shimkhia bad aiti ia ka sha ka CID.
Ka la iathuh ba la pynkynmaw sha u DGP, u Rajiv Mehta halor katei ka kam hynrei haduh mynta ka tnad ka dang sngap jar jar, hynrei dei tad hadien ba la pan jingtip biang lyngba ka RTI ha u Nailur ba ki la ioh jingtip ba ia katei ka kam ym pat aiti satia sha ka CID.
Shillong, 20 Naiwieng:Ka Kashari Megha laya High Court ka la pynmih ia ka hukum ba baroh ki kompeni ba ai konekshon Mobile ha ka jylla kiba treikam ha Garo Hills ki dei ban ai jingtip sha ki pulit ia baroh ki Sim Card jong ki nongbat mobile.
Kane ka jingpynmih ka Kashari ka long hadien ba na ka liang ki pulit ki la ong ba ka jingioh lad ki lehnoh ban dawa pisa da kaba phah sms na ki mobile ka dei namar ka jingioh lad ban thied SIM Card pathar.
U GHP Raju u la ai jingmut ba baroh ki mobile phone, ki kompeni ba pyniaid ia ka kompnei mobile kum ka AIRCEL, AIRTEL, BSNL, IDEA, RELIANCE bad ka VODAFONE ki dei ban pyntip sha ki pulit wut wut ia ki Sim Card kiba pyndonkam ha rilum Garo.
U Raju u la iathuh ha ka Kashari ba ki pulit kim pat tip shaei ki lehnoh ki la rahbor ia u pulit langrut u Khomraj Bhattarai.
“Hynrei ha kawei ka khubor bym pat pynthikna, la suba ba une u pulit u la shah pyniap", la ong u Raju ha ka Kashari.
“Ka sorkar ka dei ban ai jingiarap ia kiba haiing hasem jong une u pulit katkum ka ain ka sorkar bad ban thungkam sngewlem ia kiba haiing" la ong ka High Court.
Shillong, 20 Naiwieng:U Ambassador ka ri Bolivia sha India u Jorge Cardenas u la ong ba ka ri jongu ka la iasyriem bad kane ka dong mihngi ka India ha ka liang ka spah mariang.
Haba kren mynta ka sngi, ha ka jingiakynduh bad u vice chancellor ka NEHU u Prof KS Srivastava, ki samla pule bad ki nonghikai kane ka skulbah, u Cardenas u la ong ba ka ri jong u ka don ka jingiasyriem bad kane ka dong mihngi ka India ha ka liang ka jingriew spah ha ka mariang, ka jingdon ki kolshor bad ki mrad ki mreng.
U la ong ba kumno ki briew kane ka dong mihngi kiba don kumba 60 percent ki nongshong shnong ki la lah ban peit ia ka spah mariang ban kyntiew ia ka ioh ka kot jong ka ri India bad ban pynduna ia ka jingduk 42 percent sha ka 18 percent.
U la ban jur ia ka jingdonkam ban weng noh ia ka jingmut jingpyrkhat jong ka jingshah teh mraw khnang ban kiew kumba long kiwei ki ri ba khraw bor.
Ia u Cardenas la synran lang u Ike Sinha u Country Director ka Unite 4 Good ha India.
U la ban jur ia ka jingdonkam ban pynbha ia ka rukom pule puthi khnang ban long ka spah ia ka imlang sahlang.
“Kane ka dei ka khubor jong nga ban iakren iamir jingmut bad ki briew ha kylleng ka pyrthei", u la ong.
U Sinha pat u la pynkynmaw ia ka jingoh synniang jong u president barim ka ri u  Dr APJ Kalam ia kane ka dong mihngi.
U la ong ba ka jingioh u Ambassador ban plie ia ka kper kynbat dawai kaba ai kyrteng ka Dr APJ Kalam Memorial Herbal Garden hajan Pynursla ka long kaba biang eh.
Shillong, 22 Naiwieng:  Ka khubor ba sngew ia ki paidbah khamtam ki nongkyrshan ka kynhun ialehkai ba paw nam na kane ka jylla ka Royal Wahingdoh Football Club (RWFC) ka la pynkyndit thret mynta ha kaba ki bor pyniaid kane ka kynhun ki la rai ban weng noh ban don ha kane ka lympung  ialehkai kynjatbol ba heh tam ha ka ri kaba ju tip kum ka I-League.
Ka Wahingdoh ka dei ka kynhun ïalehkai kaba lai na kane ka jylla ban ïoh ban ïakhun ha ka I.
League ha ka aiom ïalehkai kaba la dep hynrei kaba ar hadien ka Rangdajied ban ialehkai shuh ha kane ka lympung na ka bynta ka aiom ïalehkai kaban wan.
Ha ka jingpynlait khubor, ka klob  ka la ong ba ka daw ka jingbym treh ban dang bteng shuh ha kane ka lympung ka dei hadien ba ka la lap bad shem ïa katta ka jingbym don satia katta ka  thong kaba janai ha ka I.
League  ba kan dang bteng ba kan ïakhun ha kane ka lympung.
Ka klob Royal Wahingdoh  ha ka sien jam ba nyngkong ka la lah ban bat ïalade ha ka kyrdai kaba lai jong kane ka lympung ïakhun hapoh ka jingialam ka jong u Santosh Kashyap mynta u snem.
“Ngi sngew ba kam sngew ba kam don jingmut ban shu theh kai ia ka spah ha ka I.
League, namar ba ka lympung ïakhun ka I.
League kam don satia ha ka ïa ka thong, watla ka long  kaba eh ïa ngi ba ngin shim ïa kane ka rai kut ban nym treh shuh ban dang ïakhun ha kane ka lympung", la ong ka klob.
Hynrei ha kajuh ka por, ka klob ka la ong ba ka sngewkmen  namar kan ïai bteng ban ïai kyntiew bad ban kyrshan ïa kane ka jingïalehkai da kaba pynkhreh ban kyntiew ïala ki samla ïalehkai.
Ka klob ka kwah  ba kan ai khublei ïa baroh kiba la don bynta lang bad ka ban ïarap ban kyrshan, kane ka kynthup ïa ka All India Football Federation, Meg-halaya Football Asso-ciation, Shillong Sports Association, Foot-ball  Solution, ki nongialehkai bad baroh ki klob ba ka la dep ba kan ïakhun pyrshah ha ka Second Division bad I.
League.
Kham mynshwa, ar tylli ki kynhun ka Pune FC bad ka Bharat FC kim treh shuh ban iashim bynta ha kane ka aiom.
Ka kynhun thymmai ka dei ka DSK Shivajains, kaban shah jied ban iashim bynta nyngkong ha kane ka lympung ryngkat lang bad ki kynhun ialehkai kum ka Bengaluru FC, Mohan Bagan AC, East Bengal FC, Salgoacar FC, Sporting Clube de Goa, Shillong Lajong FC lem bad ka Aizawl FC.
Shillong, 20 Naiwieng:U Principal Secretary ka tnad pule puthi ka jylla u P Srivastava u la ong ba ka mukotduma halor ka jingkynnoh bamsap ka kam thung nonghikai LP Skul sorkar ne ka kam sia lieh ha kane ka jylla ka la don ha ka Kashari Supreme Court ka ri.
Haba iakren mynta ka sngi bad u Principal Secretary u la iathuh ba haduh mynta um pat ioh jingtip bha ka la long kumno namar ba um pat ioh iakren bad u nong iasaid ain ka sorkar jylla u Ranjan Chhatterjee.
“Hooid, ka kam ka la don ha ka Supreme Court, tangba ngim pat ioh jingtip ka la long kumno haduh mynta", la ong u Principal Secretary.
Katkum ka jingtip, la iathuh ba ka Supreme Court ka la thmu ban pynlong ia ka jingbishar hynnin ka sngi ka 19 tarik Naiwieng hynrei namar ki daw, ka la pynsangeh shwa.
Ka mukotduma thungkam nonghikai skul ha kane ka jylla ka la poi sha ka Supreme Court hadien ba ki samla ba la pass ia ka eksamin thungkam ki la ujor halor ka jingkynnoh ba thungkam sop sop ia ki bym dei ha ki LP skul sorkar jylla ha u snem 2009-10.
Kham mynshwa, Ki samla shah ktah na ka jingleh thok sia lieh ia ka kam nonghikai ha kane ka jylla, ki la pynher shithi ruh sha ka ophis jong u Myntri Rangbahduh ka ri u Narendra Modi da kaba kyntu ba un tuklar ia kane ka kam namar ki la shah lehbein ha kane ka sorkar jylla.
Ka ophis jong u Myntri Rangbahduh ka ri ka la ioh pdiang ia kane ka shithi ha ka 1 tarik Nailur 2015 bad ka la ong ba kan leh ia kaba donkam Ka sorkar jylla ka la pynlong ia ka State Eligibility Test (SET) ha u snem 2006 ia ki kam nonghikai Asst Teacher ha ki skul LP ka sorkar ha ka jylla, bad la pynbna ia ka resol ha u snem 2008 bad la pynlong ia ka jingthungkam ha u snem 2010.
Hynrei ia kane ka jingthungkam la lap ba la leh tuh da ka jingtohkit ka CBI ha u snem 2011 bad hadien kane, ka High Court, Shillong Bench ha katei ka por, ka la bthah ia u Principal Secretary ka tnad pule puthi ban thung ia ka High Level Scrutiny Committee (HLSC) bad kane ka komiti ka la pynduh kam 246 ngut ki nonghikai ba shu thung sia lieh ha u snem 2014 katkum ka jingpaw kyrteng ha ka kaiphod ka CBI.
Hynrei kaba sngew phylla ka long ba dang don byllai ki nonghikai ba thung sia lieh kiba dang hikai ha ki skul sorkar haduh kine ki sngi.
Nongstoin, 20 Naiwieng:Lashai ka sngi ka la dei ka por ia ki paidbah jong ka Nongstoin Constituency, ba kin ia mih paidbah ban jied ia u lane ka Nongmihkhmat ki ban sa mihkhmat na kane ka constituency, ha ka jaka kaba la thylli hadien ba u Maieid Hopingstone Lyngdoh, u la khlad noh khlem da lah shuh ban pynkut ia ki ar snem tam ba dang sah.
Une u bnai u dei ruh u bnai u ba ki nongrep ki ia bunkam bha namar ka la dei ka por ban lum ban lang ia u kba bad ha ka juh ka por kaba dei ruh ka por ialeh eksamin final jong ki khynnah skul ha kaba ki kmie ki kpa ki ia bunkam ban pynkhreh kot ia la ki jong ki khun.
Ha kaba iadei bad katei ka sngi thep vote, na ka liang jong ki bor pyniaid District jong ka West Khasi Hills, ki la pynkhreh bha na ka bynta ban pahara ia baroh ki polling Station jong ka Nongstoin Constituency, khnang ba ka jingia jied Nongmih khmat thymmai ka ban long lashai ka sngi hapoh jong ka Nongstoin Constituency kan long kaba iaid beit iad ryntih.
U bah S.
Kharlyngdoh u ba dei ruh ha ka juh ka por u Returning Offiser u la ong ba na ka liang jong u ha ryngkat ki Ophisar jong u ki la pynkhreh bha ban teh lakam ia kino kino ki kam beainha kane ka sngi, shuh shuh u la pynkhreh ruh ban phah ia ki magistrate ryngkat bad ki pulit lem bad ki Flying squad ba kin  iaid kylleng kylleng ki jaka jong ka Constituency.
“Ha man la ki Polling Station ngi la dep ban phah ia ki bor pahara ba biang ban teh lakam lada don kino kino ki jingthut bad kumjuh ruh na ka liang ka sorkar pdeng ruh ka la dep ban phah ia la ki jong ki bor pahara ba biang sha kane ka thain"ong u RO.
Ka jingthep vote, ka sngi naduh kapor 7 baje mynstep haduh ka por 4 baje janmiet na ka liang jong ki bor District ka WKH ha ryngkat ka jingiatrei lang bad ki pulit ki la pyn khreh ia ka jingpahara kaba khlain bha khnang ban lait na kano kano ka jingshah pynthut ia ki nongwan thep vote.
Haba iakren bad u nongthoh khubor na ka liang jong u SP ka WKHD bah S.
Nongtnger u la iathuh ba baroh 39 tylli ki polling station haduh mynta kim don kano kano ka jingsyier ne artatien ba lah ban don ka jingklumar hynrei ki long kiba biang bad ba shngain.
U bah S.
Kharlyngdoh DC WKH, u la pyntip ruh ba ia baroh ki polling ophisar la dep ban phah lut sha baroh ki 39 tylli ki polling station ha ryngkat ki bor pahara ba khlain ban lah ban tehlakam lada don kino kino ki jingpynwit bad khnang ba ka jing thep vote kan long kaba iaid beit iaid ryntih kumjuh ka jingdonlang jong ki nong pahara bala phah da ka sorkar pdeng kan nang pynkhlain shuh shuh ban iada na ki jingmih jingklumar.
Shillong, 20 Naiwieng:Ki pulit ka  East Khasi Hills distict ki la kem shuh sa lai ngut ki samla kiba la kynnoh donkti ban ther maw ha ka jingiaid paidbah ki rangbah shnong hapoh ka lama ka Synjuk Ki Nongsynshar Shnong Ka Bri U Hynniewtrep (SNSBH)  ha ka 5 tarik Naiwieng ha ka nongbah.
Hadien ba la kem uwei hynnin ka sngi, hynne ka sngi ki pulit ki la kem biang sa lai ngut ki samla na shnong Lawsohtun hi kiba dang hapdeng ka rta 18-21 snem.
Katkum ka jingong u SP ka East Khasi Hills u Bah Mariahom Kharkrang ia kine ki samla la kem halor ka jingkynnoh ba ki donkti ban ther maw ha ka jingiaid paidbah jong ki rangbah shnong kaba la long ha katei ka sngi hajan Civil Hospital, Shillong.
Kiba shah kem la tip kyrteng kum u Batjingshai Lyngdoh (18 snem), Sylvester Khongji (22 snem) bad u Lambok Dohling (18 snem).
Hynnin ka sngi ki pulit ki la kem ia u samla Goerge Rynjah 21 snem na kajuh ka shnong.
Ia kine ki samlala phah sha ka Kashari ban pan jingbit ban aiti lai sngi sha ki pulit ban pynlong ia ka jingtohkit, la ong u SP.
Shwa ia kane, ki pulit ki la kam ba ki la don 20 ngut eiei ki samla ba donkti ban ther maw ia ki pulit ha katei ka sngi.
Shillong, 20 Naiwieng:Lashai ka sngi ka 21 tarik u naiwieng kan dei ka sngi ba ki paidbah ka Nongstoiñ konsti twensi kin ai ia ka rai hano kin bynshet ia ka kam nongmihkhmat (MLA) ban mih bujli ha ka jaka u Maieid Hoping uba la khlad noh na kane ka sla pyrthei.
Ki la don haduh 4 ngut ki kyrtong ki ban ia iareng ha katei ka elekshon shiteng samoi ha Nongstoiñ bad kitei ki long u bah Diosstar Jyndiang na ka seng HSPDP, u bah Gabriel Wahlang na ka seng Congress, ka kong Fenella Nonglait ka kyrtong shimet bad u bah Mosklander Marngar u kyrtong ka seng UDP.
Ha ka elekshon MLA 2013, nalor u Maieid Hoping na ka seng HSPDP, kiwei ki kandidet, ki long u Dr.
Adviser Pariong ka seng Congress, u bah Nasar Marweiñ ka UDP, u Setsingh Dkhar ka NPP bad u Mathiewly Nongrem kyrtong shimet u ioh 127 vote.
Haba phai sha utei u snem 2013 bad une u snem mynta la iohi ba baroh ki kyrtong kiba ia khun mynta ka kynti ki dei ki kyrtong kiba dang shu mih thymmai lut, bad ym don uwei ruh uba la aireng teng ha ka elekshon ha Nongstoiñ konstitwensi.
U Dr.
Pariong u dei u briew uba la rim hynrei um shym la ia khun pat ha kane ka kynti ba mynta hadien ba u la shah pynduh tiket ha ka seng Congress hynrei u la leit ban kyrshan noh ia ka seng HSPDP.
Ha utei u snem 2013 lah ban pynkynmaw ba na ka 26786 ngut ki nongthep vote kiba la leit ban thep ia ki vote jong ki ka long 23981 ngut bad ha ka jingkheiñ percentage ka la poi sha ka 89.
53%.
Ki nongthep vote kynthei ha katei ka snem ki long haduh 13134 katba ki shynrang pat ki long 13652.
Shillong, 22 Naiwieng:Ka Executive Dorbar jong ka Laitum khrah Dorbar Shnong Pyllun kaba la long kyrkieh ha ka 21 tarik u Naiwieng ka la rai pyrshah jur halor ka jingpyrshang jong ka sorkar lyngba ka tnad Shillong Municipal Board (SMB) ban pynkiew ia ka bai khrong khajna khajna naduh u snem 2016.
Ka kyrwoh khubor na ki 3 ngut ki Rangbah Shnong ka Laitumkhrah ba kynthup ia u bah T.
P Nongrum,bah GB Sawkmie bad u bah S.
B Nongdhar ka la ong ba tang ka khajna ba ka Municipal ka lummynta ruh ka la heh lypa hynrei ka dang mut ban pynkiew shuh shuh pynban katba ki kam jong ka bad ka khajna ba ka lum pat kam don jingiahap haei haei ruh.
Katei ka kyrwoh ka la ong ruh ba ka jingpynmih khubor u CEO ka SMSban pynlong ia ka jingialang paidbah ha ka 24 bad 25 tarik u naiwieng 2015 ha Soso Tham Auditorium ka dei tang ka jingpynthame ia u paidbah ban buhrieh ia ki jingtorti bad ban leh bym suidniew ia ki jingeh ba don lypa kiba u paidbah u kynduh.
Katei ka kyrwoh khubor ka la ong ruh ba ka SMS ka la dkoh lypa ha ka ban pynbiang ia ka umbam umdih, ban pynshai ia ki lynti ki surok, ban lum niut, ban maramot ia ki jingtei paidbah ban ban sumar ia ki iew ki hat kiba hap hapoh ka jingpeit jong ka.
Ka la ong ba kam sngew iahap ia katei ka jingthmu pynkiew dor ia ka khajna haba ki kam ka SMB kim iahap eiei.
Ka Dorbar Pyllun ka Laitumkhrah ka la bthah ia baroh ki nongsiew khajna jong ka shnong Laitumkhrah ba ki dei ban leit buh ia ki jingpyrshah halor ka jingthmu jong katei ka ophis ban pynkiew biang ia ka khajna ha ka 24 Naiwieng 2015 por 10:30 mynstep ha Soso Tham Auditorium, Shillong.
Jowai, 22 Naiwieng:Ki Engineer bad ki nongtrei jong ka Meghalaya State Pollution Control Board (MSPCB) kin hiar tohkit ia ka jingjia kylla rong ka um ha Wah Lukha kaba don ha Narpuh Elaka, East Jaintia Hills District.
Katkum ka tyllong khubor kaba la iohlum, la iathuh ba ka kynhun tohkit na ka MSPCB kin hiar sha katei ka wah ha ka 24 tarik une u bnai.
Kane ka jinghiar tohkit ka long hadien ba katei ka wah ka la kylla rong blue biang ha kane ka taiew ba ladep ha kaba ki paidbah na katei ka thain ki la pynpaw ia ka jinglyngngoh namar kane ka jingkylla rong biang katei ka  wah ka dang bteng wat hadien 18 bnai ka jingkhang tih dewiong.
Shillong, 22 Naiwieng: Ha ka jingleh ba khampher, u Deputy Commissioner ka East Khasi Hills u la pyntip ia ka CSWO ba ka dei ban pynbiang  ia ki pulit pyniaid kali da kaba pan na ki kynhun ba pyniaid ia ka kam Security Agency ha ka jinglut jongka.
Kane ka jingbthah u DC ka long hadien ba ka seng ka la phah jingthoh sha u ba kan pynlong ia ka jingiaid paidbah pyrshah ia ka jingpynjot mariang ha ka 30 tarik Naiwieng.
U DC u la shah ia ka seng ba kan pynlong ia ka jingiaid paidbah tangba um treh ban pynbiang pulit pyniaid kali, la ong ka kyrwoh na ka seng.
Ka seng ka la thmu ban pynlong ia ka jingiaid paidbah na Madan Iewrynghep sha phyllaw ka Additional Secretariat ha katei ka sngi.
Shillong, 22 Naiwieng: Ka la don ka jingjia aksiden mynta ka sngi ha surok bah NH-44 Jowai-Shillong Road hajan ka shnong Umphyr nai, ha kaba kawei ka thuk thuk kaba la pynher sted ka la leit tynrah ia ki nar kiba ker harud surok.
Katei ka thuk thuk ka dei kaba don ia u nombar ML-05 N 0202 ba la niah da u Maina Dey, 30 snem karta uba la iap ha shen.
Utei u dei uba shong basah ha Laitum khrah katba uwei pat uba mynsaw la pynkit sha Civil Hospital, Shillong da ka 108.
Kitei ar ngut ki wan na Amlarem da ka jingthmu ban leit peit ia u para jong u Maina Dey uba don hapdeng ka jingshitom ha Shillong.
Katei ka jingjia aksiden ka dei kaba la jia ha ka por 2 baje nohphai sngi mynta ka sngi u Blei.
Nongpoh, 22 Naiwieng: Ka Public Account Committee (PAC) ka la jurip ha ka sngi Thohdieng sha ki jaka jong ki trai jaka ka thain Umroi kiba la tip kum ka Plot 101 bad ka 104 kaba shah ktah na ka jing pynheh ia ka kad lieng suin namar kaba la mih tang ka kynrum kynram bad ka sohkyrdot.
Ia kane ka jingpynheh la sdang naduh u snem 2007-08 tad haduh kine ki sngi la syrtap da ki kynrum kynram bapher bapher khlem pat lah ban pyndep ia ka kam.
Ia ka PAC la lamkhmat da u Chairman Bah Paul Lyngdoh, MLA ka West Shillong bad u Bah Ronnie V Lyngdoh, MLA ka Mylliem lem bad kiwei kiwei ki la ia kynduh ia ki katto katne ngut ki trai jaka kiba la shah ktah ha kane ka kam.
Ha kane ka jingiakynduh, ki trai jaka ki la pynpaw ia ki bym pat ioh satia ia la ki jingsiew kum ka bailutksan bad ruh ki bym hun ia ka jingsiew kumba la siew da ki bor ka sorkar jylla haduh kine ki sngi bad kane ka la buh jingeh bad pynsah umdum ia ki.
Ka PAC bad ki trai jaka kumjuh ruh ia ki  ophisar ki tnat treikam sorkar ki la lap ia ki kynrum ki kynram naduh ka jingpynbit pynbiang ia ki kot ki sla, ka jingbym biang ki rukom siew ia ka bailutksan sha ki trai jaka kiba deihok ban ioh, ka jingdon jong ki jaka ki bym don trai katba ia ka pisa bailutksan la dep ban siew bad ruh ka jingshah pynpra noh ki ing ki sem khlem da siew ia ki bailutksan.
U Bah Paul Lyngdoh kum u chairman ka committee u la ong ba ka long ka jingsngewkhia halor ki kynrum kynram kiba nang syrtap na kawei ka por sha kawei pat wat haduh kane ka sngi ha ka jingjurip bad ka jingwad bniah jong ka PAC la lap ia shibun ki jingklumar ha ki liang ki jingpyndep hok ia ki kam kiba ia dei bad ka jingpynheh ia ka kad liengsuin Umroi.
“Ka jinglap ia kine ki kynrum kynram, ka la nang lah ban tih bniah ia kane ka kam bad ban pynioh ia ka hok jong ki paidbah kumba ki deihok ban ioh hadien ka jingshah knieh noh ki jingdon jingem jong ki", la ong u Bah Paul.
U la ther ia ka jingkam ka Deputy Commissioner jong ka Ri Bhoi District hakhmat jong ka Ingbishar jong ka jylla ba ia ki jingsiew baroh la dep ban siew lut sha ki trai jaka kiba la shah ktah bad ka Kashari ka la pynmih ia ka hukum ban pynpra noh ia ki jingtei baroh.
Ha ka jingshisha dang bun ki trai jaka kim shym la ioh satia ia la ki jingsiew.
Ka PAC ka la kyntu ia u Extra Assistant Commissioner ka Ri Bhoi District ba un pynpoi lut ia ki kot ki sla kiba ia dei bad kane ka kam bad ia ki kyrteng ki ophisar kiba la don bynta naduh ba sdang ka kam jong ka jingpynheh ia ka Umroi Airport bad leit hajir sha ka PAC hapoh  ka 27 tarik u Naiwieng.
Jowai, 23 Naiwieng:Ki pulit bad kiba ha iing hasem jong ka ka khynnah kaba dang 11 snem ka rta ka la jah rngai na Lad-Sutnga, East Jaintia Hills ki don hapdeng ka jingdum jingmut namar haduh mynta ka sngi ym pat shym la lap satia ia ka.
Katei ka khynnah kadei kaba la tip kyrteng kum ka  Risa Talang khun jong ka kong Silda Talang kiba dei shnong trai na Nongjngi Khliehshnong.
“Mynta ka sngi ngi la hiar sha Jalaphet ban leit wad ia katei ka khynnah hadien ba ngi la ioh khubor ba ki don kiba iohi ia katei ka khynnah, hynrei ngim shym la lap satia ia ka", la ong u heh pulit na Khliehriat.
Shillong, 22 Naiwieng: Ka jingthep vote ha ka elekshon shiteng samoi ha Nongstoiñ konstitwensi, kaba la long ha ka 21 tarik u naiwieng, ka la iaid beit iaid ryntih khlem kano kano ka jingthut naduh kaba sdang haduh ban da kut ka por.
Ka jingthep vote ka la sdang naduh ka por 7 baje mynstep haduh ka por 4 baje janmiet.
Ki don saw ngut ki kyrtong kiba ia khun ha katei ka elekshon kita ki long u Diosstar Jyndiang ka HSPDP,u bah Gabriel Wahlang ka Congress, ka kong Fenella L Nonglait kyrtong shimet bad u bah Mosklander Marngar kyrtong ka UDP.
Ki jingdon jong ki nongthep vote ha Nongstoin Constituency baroh ki don haduh 29,488 ngut bad 14503 ngut ki dei ki shynrang katba 14985 ngut pat ki kynthei bad ka jingwan jong ki nongthep vote haduh ban da kut noh ka por na baroh 39 tylli ki polling station ki don haduh 23566 kaba la kot ruh shaduh ka 81.
96 %.
Ka polling kaba khlain bha ki nongwan thep vote kadei ka polling Mawliehbah Mawnar ha kaba ka jingwan ki nongthep vote kala kot shaduh ka 88.
01 % katba ka polling kaba tlot tam ki nongwan thep vote kadei ka polling Mawkynbat ha kaba ki nongwan thep vote ki poi tang 43.
60 % katba kiwei kiwei ki polling ki poi naduh ka 70% haduh 80% ki nongwan thep vote.
Ha katei ka sngi na ka liang jong ka tnad election kila pynkhreh bha ia ki bor pahara da ki pulit CRP khnang ban lait na kino kino ki jingshah pynwit ne pynklumar ha ki riew shim kabu bad jingthep vote kala long kaba iaid beit iaid ryntih tad haduh ban da kut ka por thep vote.
La ioh jingtip ruh ba ha ki Polling station kiba don kham sha jngai na ka sor Nongstoin ka jingwan jong ki nongthep vote ka jur bha ha ka por janmiet namar ba kiba bun ki nongthep vote ki dei ki kongrep kiba dang ia bunkam ha ka ot kba bad shoh kba namar kala dei ka por lum por lang.
Na ka liang jong u Nongthoh khubor u la iohlad ruh ban twad jingmut na ki paidbah nongwan thep vote kiba la iamih ryntih naduh ki samla ki long kpa bad long kmie ba kaei kaba ki kwah ia ki kyrtong ki ban jop ha kane ka election shiteng samoi na Nongatoin Constituency kin leh na ka bynta kane ka constituency bad na ka bynta jong u paidbah.
Ha kaba iadei bad katei ka jingkylli na ka liang jong ki samla shynrang bad kynthei kila pynpaw ba lada jop mano mano na kitei ki saw ngut ki kyrtong kidei ban wanrah ia ka jingkylla ha kane ka thain kaba dang sahdien shibun eh ha ki liang baroh bad khamtam kin peit lem na ka bynta ka pule puthi ka ioh ka kot bad kumjuh ia ka jaitbynriew ha kane ka thain.
Na ka liang jong ki longkmie bad ki rangbah kila pynpaw lada ki ban jop na kitei ki saw ngut kin wanrah ia ka jingkylla ha kane ka constituency kaba la 50 snem tam mynta la shu ia jied beit tang ia u juh bad mynta ngi la iohlad ban pynthymmai bad ngeit ba ki ban jop ruh kin wanrah ia ka jingthymmai ha kane ka thain bad kin shynshar hok bad peit bad khmih bniah ia ka jingdonkam kiba bun jong u paidbah ha kane ka thain ba dang sahdien tam na baroh ki district ha ka Jylla.
Shuh shuh lah ruh ban kdew hangne ba kane ka election kaba mynta kamdei ka election ba hap ban ia thaw ia ka sorkar hynrei kane kadei ka election shiteng samoi ha kaba ka sorkar kala don lypa.
Uwei na ki riew rangbah na Pyndengrei u la pynpaw ba lada un jop u kyrtong u bala iadei lypa bad ka sorkar kan long ka jingmyntoi kaba khraw ia ka thain bad lada jop kiwei kiwei ki bymda don jingiadei lypa bad ka sorkar kan kham shitom lada kin shu don ha ka liang pyrshah.
Nongpoh, 22 Naiwieng:Ka KSU North Khasi Hills District (NHKD) ka la pynsangeh ia ka jingpynrung ia u Aadhar number ha shnong ha shnong Umtyrnga, Ri Bhoi District.
U Vice President ka KSU NKH u Bah Vincent Makri u la ong ba ka seng ka la pynsangeh noh ia ka jingpynrung kyrteng ia u Aadhar number ha shnong Umtyrnga kaba don kumba 200 ngut tam ki briew kiba thmu ban pynrung kyrteng NPR (aadhar number) da ka bor synshar district ha kane ka sngi Thohdieng.
U Bah Makri u la ong ba ki bor district ka dei ban ai jingshai ym ban pynrung kyrteng Aadhar lane ka NPR.
U la ong ba ka seng ka la pyrshah jur ia kane ka NPR hapoh ka Ri Bhoi District namar ka jingbym pynshai paidbah halor ka jingmut bad ka jingthmu jong kane ka NPR lyngba ka ADHAAR card.
“Ka jingpynrung kyrteng ki nongtrei ka tnat Survey kim shym la wad ia ka jingshisha ia ki briew la ki dei ne em ki trai ri trai muluk jong ka jylla Meghalaya hynrei la shu pynrung kyrteng pathar kaba long ka jingma ia kane ka jylla" u la ong.
U la ong ba ki briew na DC ophis ki la pdiang tang shu pyni tang da ka Epic bad Driving Licence bad kane kan buh ruh ia ka jingma namar ba ki bar jylla kin ioh ban rung kyrthep khlem kano kano ka jingpynshisha kaba tikna ia ka jinglong trai ri trai muluk.
Ka KSU kan sa leit iakynduh ia ka DC Ri Bhoi, ban iakren halor ka jingtreikam jong ka Adhar Card, khnang ba kan nym wanrah ia ka jingsngewthuh bakla ia ki paidbah, u la ong.
Jowai, 22 Naiwieng:Ki pulit jong ka Khliehriat mynha kane ka sngi Saitjain ki la ioh ban kem ia u nongbylla tih dewiong katba u dang tih dewiong pynkhein hukum NGT bad kumjuh ruh ia u trai par dewiong kaba don ha Dkhiah West ha East Jaintia Hills.
Kitei kiba la shah kem kidei kiba la tip kyrteng kum u Wanbor lang Nongrum- u nong bylla bad u trai par dewiong u ma Steward Dkhar.
Ia u ma Steward Dkhar la pyllait noh da ki pulit hadien ba u la ioh jamin na ka iing bishar katba u Nongrum u khlem ioh jamin satia ha katei ka sngi.
Nongpoh, 22 Naiwieng:Ka KSU North Khasi ka la beh krad ia ki nongtrei ka Motor Vehicle Inspector (MVI) na ka jylla Assam kiba khrong bad lute ia ki trok kiba iaid ba ieng lyngba ka surok Shillong-Guwahati ba hap hapoh u pud u sam ka jylla Meghalaya.
U Bah Vincent Makri u vice president u la ialam ia ki dkhot ka seng ban pynher krad ia kine ki MVI ka Assam kiba la pynlong kum ka ktem ban lute.
Ka KSU NKH ka la leh ia kane hadien ba la jingioh jingtip ba ki MVI na ka jylla Assam ki ju mlien ban khrong pisa jubor na ka por shapor na ki trok kiba iaid ba ieng lyngba ka GS road ha ki bynta jong ka Meghalaya ia kito kiba kit palat.
U la ong ba ka jingleh bad wan tuklar ki MVI na Assam  ka dei ka jingthombor ia ki nongniah trok ki bym tip ia ka ain ka kanun kiba na ka jylla Meghalaya.
“Ki MVI na Assam ki la ju leh ia kane ka kam beain wat ia ki kali rit ruh", u la ong.
Nongpoh 23, Naiwieng:Ki nongtrei ka tnad ka koit ka khiah kiba ha Ri Bhoi District, ha kane ka sngi Thohdieng ki la rai ban pynkut noh ia ka jingiakhih jong ki bad ban bteng biang ia ka jingshakri.
Ki nongtrei bylla sngi jong ka tnat ka koit ka khiah, ki la shim ia ka rai ban sangeh leit trei namar ka jingbym ioh ia ki bainong trei jong ki kaba la palat ia ka 8 bnai eiei bad ruh kane ka jingpep trei jong ki kan pynbor ruh ia ki bor sorkar khamtam ka tnat DHS ba kan pynlait noh mardor ia ki bainong trei jong ki, kine ki nongtrei casual jong ka Ri Bhoi District kiba trei ha ki jaka sumar pang bapher bapher ki don haduh kumba 98 ngut eiei.
U Bah S Thangkhiew u chairman bad u Bah K.
M Sylliang secretary jong ka kynhun nongbylla sngi u la iathuh ba watla ka sorkar kam shym la sngap satia ia ka jingdawa jong ki ia la ka hok k ka bainong trei hynrei kum ki nongtrei jong ki jaka sumar bapher bapher hapoh ka district ki la shim ia ka rai ban leit bteng biang ia la ka jingshakri sha u paidbah da kaba yn leit bteng biang ia ka kam jong ki ha ka district.
“Kane ka rai jong ngi kum ki nongtrei bylla hapoh ki tnat jong ka Koit ka Khiah, ka la long halor ka nongrim, ba kum ki para briew ban ai ia ka jingshakri kaba paka sha ki paidbah khamtam kito kiba pang ba shitom kiba phah sumar ha ki jaka sumar bapher bapher, da kawei ka jingmut watla wat kim pat ioh ia ka siew hynrei kin bteng ban shakri bad ban len lade na ka bynta ka bha ka miat bad ka jingdonkam jong ki", ong kine ki nongialam jong ki nongbylla sngi.
Ki la ong ba watla ki la hap ban mad jingeh kaba khraw ha kaban pyndap pynbiang ia ki jingdonkam jong ki ha kaban bsa ia la ka ing ka sem bad ruh ban siew ban tda ia ki jingdonkam kum ki baiskul jong ki khun jong ki, na ka liang kine ki casual worker ki la ieng beit triang ban nym kynran dien bad ban ieng skhem ha kaban nang ai ia ka jingshakri kaba paka watla ki bor sorkar kim suidniew ia ka jinglen lade jong ki bad ruh ba ka sorkar ka hun ban shu sngap mynthi halor ka jingdonkam kaba kyrkieh jong ki ban ioh ia ka hok kaba ki deihok ban ioh katkum ka jingtrei jingktah kaba khlem da thew da woh.
Shillong 23 Naiwieng:Ka Banalari World Cars ka la plie ia ka tnad die kali sa ha Mawngap hynne ka sngi bad ia kane ka dukan die kali la plie da u Rangbah Shnong u Bah Overland Kurbah ba la don lang u dealer ka kompeni Maruti Bah GM Lakiang bad ka Kong Banalari Khongwar.
Kane ka dukan die kali kaba nyngkong ha ka thain Mawngap bad ka jingplie ia kane ka long ban pynsuk ia ki briew katei ka thain kiba ju thied kali bha na kane ka kompeni.
U Bah Kurbah u la iathuh ba ka jingplie ia kane ka dukan kan long ruh kum ka lad ai kam ia ki samla ka thain bad ki briew.
Katba u Bah GM Lakiang u la ong ba kane ka thain ka dei kawei kaba jur bha ban thied kali ha kaba tang shi bnai ka jingdon ki briew ba thied kali kam duna ia ka 100 ngut.
“Ngi plie ia kane ka jaka die kali ban pynsuk ia ki briew ban nym wan shuh shaduh Shillong.
Ha kane ka jingplie, la don lang  Bah KC Khyriem u MLA ka Mawphlang, bad kiwei ki riew rangbah.
Shillong, 23 Naiwieng:Halor ka khubor kaba la mih ha kine ki sngi halor ka jingmih noh I Bah Hilarius Warbah na ka seng HSPDP Nong krem Constituency namar ka jingbym sngew iahap ia ki jingtreikam ka seng hapoh ka jingialam jong U Bah Ardent M.
Basaiawmoit, na ka liang jongi ki nongkitkam jong ka seng HSPDP Nong krem Constituency ka pynshai u Bah Hilarius Warbah um shym la dei satia u nongkitkam jong ka seng H.
S.
P.
D.
P hapoh Nongkrem Constituency hynrei tang u nongkyrshan ba shimet jong ka seng.
Kum ki dkhot jong ka seng hapoh Nongkrem Constituency ngi long kiba iatylli mlon hapoh ka jingialam I Bah Ardent M.
Basiawmoit kum u M.
L.
A.
jongngi.
Ka jingmih noh I Bah Hilarius Warbah ka long shimet bad kan ym ktah satia ia ki nongkyrshan ka seng H.
S.
P.
D.
P.
Ka daw halor ka j ingmih noh jong I, ka long halor ka jingshah kyntait ban ioh ticket na ka seng H.
S.
P.
D.
P na ka bynta ka bye election sha ka District Council.
Jowai, 28 Rymphang:Ki pulit ka East Jaintia Hills,hapoh ka jingialam u SI L Kharsyntiew, hynnin ka sngi ki la hiar sha shnong Barato ban leit kem ia uwei u runar uba la tip kyrteng U Jarisniaw Dkhar Tyngkan, hynrei kitei ki pulit ki la shah pyndik bad pynthut pynban ha ki lai ngut ki longkmie kaba dei ki hynmen bad para jong utei u runar.
Kawei na kitei ki longkmie ka la ioh ban siew ia ka tari heh na pla jong utei u runar uba dei u para jong ka bad ka la pyrshang ban dung ia utei u pulit, hynrei da ka jingkloi kiwei pat ki pulit ban iohi ia kane, ki la ioh knieh noh ia katei ka tari na kti jong katei ka longkmie.
Halor kane ka jingjia, utei u runar ruh u la lait phet noh na kti ki pulit.
Utei  Jarisniaw udei uba la don ka case katkum ka Case No.
Case No.
322(12)2016 U/S 380/324/34 IPC kaba la registered ha Khliehriat PS.
Utei u sahep pulit na EJH u la ujor sha ki pulit ka West Jaintia Hills ha Nartiang Police Station pyrshah ia kitei ki longkmie kiba la jer kyteng kum ka kong Thol Dkhar Tyngkan, Iol Dkhar Tyngkan bad ka kong Bahlut Dkhar Tyngkan kiba dei na Barato.
Kane ka jingjia ka la jia hynnin ka sngi ha ka por kumba 5:30 eiei janmiet, katkum ka jingujor.
Ha kajuh katei ka shnong Barato, kawei ka iing ka la shah tuh haduh 70 hajar tyngka ha ka 29 tarik une u bnai ba ladep.
U ma Cannot Iakai u la ong ba ia kane ka kam la leh da uwei u Dap Pala uba dei na katei ka juh ka shnong.
Utei u briew u la rung ha iing jong u ha ka por 2 baje katba ym don briew ha iing ban tuh ia katei ka pisa.
Ha kawei pat ka jingjia ha katei ka juh ka shnong, la iathuh ba ha ka 19 tarik une u bnai, uwei u nongrep u la shah tuh ia ka suloi SBBL ha u lane ki briew ki bym lah satia bantip.
Utei u nongrep na ka shnong Tangrain u la shah tuh ka suloi napoh ka iing sahbri jong u kaba don ha ka jaka kaba la tip kum ka Myntler kaba don ha shnong Barato.
Shillong 23 Naiwieng:Ka MIYF ka la ka la pynpaw ia ka sngew kmen ia ka mynsiem ieid ri jong ki paidbah ka Bri U Hynniewtrep.
Ha ka kyrwoh ba la pynlait ka la ong ba ka jingjop ka jingiaid paidbah ka Synjuk Ki Nongsynshar Shnong ka Bri u Hynniewtrep (SNSBH) ka la pyni ia ka jingieid jong ki paidbah ia ka jaitbynriew.
Ki paidbah kane ka ri hynniewtrep ki la dawa ia ka jingdonkam ka jaitbynriew ban pynurl ong noh ia ka ain pynkup bor ia ki rangbah shnong.
Ka Seng ka la kyntu ia ki nongialam ka seng ba kin iakhun tyngeh ban pynurlong ia kane ka jingthmu haduh ba kan urlong.
Kane ka long ka kyrwoh na u Bah Danny M Dunai u Genl Secretary ka MIYF,Federal Body Shillong.
Shillong, 22 Naiwieng: Ka jingwan poi ki nongthep vote ha ka elekshon shiteng samoi ha Nongstoiñ konstitwensi kaba la long ha ka 21 tarik u naiwieng ha ka sngi saitjaiñ kam da ia pher than na ka jingwan poi ki nongthep vote ha ka elekshon MLA 2013.
Ha u 2013 na ka 26786 ngut ki nongthep vote ha katei ka konstitwensi kiba la leit ban thep ia ki vote jong ki ka long 23981 ngut bad ha ka jingkheiñ percentage ka la poi sha ka 89.
53%.
Ki nongthep vote kynthei ha katei ka snem ki long haduh 13134 katba ki shynrang pat ki long 13652.
Katba mynta u 2015 pat ha ka elekshon shiteng samoi ha Nongstoiñ konstitwensi ki la don haduh 29,488 ngut, na kitei 14, 503 ngut ki dei ki shynrang bad 14985 ngut ki dei ki kynthei.
Ka jingwan poi ki nongthep vote ka long 23,566 ngut bad haba ia kheiñ ia ka percentage ka long 79.
92%.
Ha utei u snem 2013 ki la don 5 ngut ki kyrtong hynrei u nongjop u dei u bah Hopingstone Lyngdoh na ka seng HSPDP bad u la ioh ha katei ka por 10,931 vote uba wan ba-ar ha utei u snem u dei u Dr.
Adviser Pariong ka Congress u la ioh 8475 vote, u bah Nasar Marweiñ ka UDP u la ioh 3864 vote, u Setsingh Dkhar ka NPP u wan ba saw u ioh 584 vote bad u Mathiewly Nongrem kyrtong shimet u ioh 127 vote.
Mynta u snem pat la iohi ba ki don 4 ngut ki kyrtong baroh ki kyrtong kiba ia aireng ha ka elekshon shiteng samoi ki dei kiba dang thymmai hapoh Nongstoiñ konstitwensi, kitei ki long u bah Diosstar Jyndiang ka HSPDP, u bah Gabriel Wahlang ka Congress, kong Fenella L Nonglait kyrtong shimet, bad u bah Mosklander Marngar ka UDP.
Lashai ka sngi ka 24 tarik u naiwieng kan dei ka sngi ba yn pyntip noh kaei ka rai ki paidbah ka Nongstoiñ Konstitwensi bad dani ki ibit ban pynmh bujli ha ka jaka u Maieid Hoping.
Shisngi shuwa ban mih resol ka jingkylli kaba mih mynta ka long hato ka seng HSPDP kan lah ne-em ban ioh ia ka 10,931 vote kaba dei ka vote kaba pynjop ia u Maieid Hoping ha u 2013 , hato katei ka seng kan dang lah biang ne-em ban ioh ia ka jingjop na Nongstoiñ?.
Ki jingkylli ki la mih ruh mynta ia ka seng Congress la katei ka seng kan nang tam ne kan nang duna ia ka 8575 vote ba u Dr.
Pariong u la ioh ha u 2013 lane ka UDP kan dang kham tam ne duna ia ka 3864 vote kaba dei ka vote ba ka Nongstoiñ ka ai ia u bah Nasar Marweiñ bad katno ka kong Fenella kaba dang mih thymmai kum ka kyrtong shimet kan ioh mynta ka elekshon shiteng samoi?.
Shillong, 23 Naiwieng:Namar ki daw ki bym lah kiar ha kaba ym shym la lah ban rakhe ia ka National Press Day ha ka 16 tarik u naiwieng kumba la ju rakhe manla u snem, ka Shillong Press Club ha ryngkat ka jingïatreilang bad ka DIPR ka la rakhe noh mynta ka sngi ia katei ka sngi kaba la tip kum ka sngi ki lad khubor.
Shi bynta na katei ka jingrakhe, la pynlong ia ka jingiatai halor ka phang pdeng kaba la buh “Hato ka AFSPA kan dei ka aiñ kaba lah ban wanrah jingsuk junom"? Ha katei ka rynsan ia tai nia la pynïaid ia ka jingiatai da u bah Toki Blah bad ki nongiashim bynta ki long u Rev.
PBM Basaiawmoit, u bah Samuel Jyrwa, Chairman NESO kiba pyrshah jur ia katei ka aiñ ban pyntreikam ha kane ka Jylla bad kumjuh ha ka ri baroh kawei.
Nangta la don sa ka liang kaba ia shah ba kynthup Aminur Aslam u Chief Adviser jong ka Assam –Meghalaya Peace Forum bad la don ruh u Aminur Rehman Joint Secretary ka Assam-Meghalaya Peace Forum, la don ruh u IGP ka Jylla na ka tnad pulit u GHP Raju.
U kongsan ha katei ka jingiatai u dei u Addl Chief Secretary ka sorkar Jylla u bah Hector Marweiñ.
Ka jingiatai ka la sdang da ka jingmait phang u nongpyniaid u bah Toki Blah ha kaba u la ai por mar san minit ia ki nongkren ba kin kren[yn dang bteng]ia ka jingsngew jong ki halor katei ka phang pdeng ba la buh bad hadien kata la ailad sa ia ki nongsngap ba kin kylli jingkylli halor katei ka phang pdeng na ki riew Shemphang kiba don ha rynsan.
La sdang ia ka jingiatai da kaba ailad nyngkong eh ia u Pastor Basaiawmoit ba un kren halor katei ka phang pdeng.
Haba kren shaphang katei ka aiñ shipai u Pastor Basaiawmoit u la ong ba la pynlong aiñ ia katei ka aiñ da ka ing dorbar bah ka ri ha u snem 1958 bad ka la wan ba suh thied ha kane ka Jylla mynta ka kynti hadien ba la mih ka hukum na ka ing kashari.
U la kdew ba ia katei ka aiñ la pyntreikam ha ka Jylla Manipur ha u Nailur jong u snem 1980 bad ha katei ka por ki don tang saw tylli ki seng lehnoh, hynrei u soh ba ka Manipur ka ioh mynta u la ong ba ki nang bun pynba ki lehnoh ha kaba mynta hapdeng ka jingdon jong katei ka aiñ shipai ki seng lehnoh ruh ki la kharoi haduh kumba 30 tylli eiei.
U Pastor u la ong biang ba ha katei ka aiñ la ai ka bor kaba khlaiñ ia ki shipai ha kaba ki lah ban kem ne siat pyniap iano iano ruh tang namar ka jingsuba, bad u la ong ruh ba kam don kano kano ka aiñ jong ka ing bishar kaba lah ban pynshitom ia ki shipai katkum katei ka aiñ, “Hato katei ka aiñ ka don jaka she ha ka ri synshar paidbah, hato la shah ba tuklar da ki shipai ia u paidbah?" ong u pastor PBM Basaiawmoit uba la pyrshah jur ban pyntreikam ia kane ka aiñ ha kane ka Jylla bad ha kiwei pat ki bynta jong ka ri.
U Aslam uba dei ruh u nongialam seng trei mon sngewbha napoh Assam uba kwah ban pyntreikam ia katei ka aiñ ha ki thaiñ ka ri Lum Garo.
U la ong ba hapoh 5 snem 600 ngut ki riew lui lui kiba la duh ei la ka jingim bad kitei ki dei ki riew paidbah, ki nongkhaii bad kiwei katba 10 hajar ngut u la ong ki la siew ia ka pisa ba la dawa da ki seng lehnoh.
Na ka por sha ka por u la ong ba la don ka jingïakren ia pynbeit ba wad ia ki lad ki lynti lyngba ki pulit na baroh ar Jylla Meghalaya bad Assam hynrei u la ong ba kam poi shano shano ruh bad ka la nang pynsniew pynban, kaba dei eh u la ong ba dei beit sa tang kawei ka lynti kata ban pyntreikam da ka AFSPA ha ki thaiñ ka ri Lum Garo.
“Ki pulit kim lah teh lakam, ki kam pyntriem ki la nang shyrkhei, ka CrPC kam myntoi eiei namar kata donkam ba pyntrei noh da ka AFSPA" ong u Aslam.
Kitei ki juh ki jingpynsngew la kren ruh da u Jt.
Secretary ka Assam –Meghalaya Peace Forum.
U bah Samuel Jyrwa haba shim ia ka bynta jong u ban kren halor katei ka phang pdeng u la ong ba ka AFSPA ka dei ka aiñ ‘Iak jakor kaba la thaw da ka iing dorbar bah ka ri ha katei ka aiñ u la ong ba la ai bor ia ki shipai ba siat pyniap beit ia ki riew lui lui ruh tang namar ka jingsuba sniew ia ki.
U la kdew ba ha Manipur ka Jylla ba treikam katei ka aiñ 1500 ngut ki briew ki dei kiba la shah siat iap ha ki shipai tang namar ka jingsuba sniew, ha Nagaland u la ong ba ki kynthei ki la shah bat bor ha ki shipai bad kiba bun bah kiwei pat ki jingeh ba ki paidbah ki ia kynduh ha kaba u la ong lah ban sakhi ia ka jingïakhih ki paidbah ka thaiñ shatei lam mihngi na ka por sha ka por, hynrei u la ong ba aiu ka aiñ ka la leh ia kita ki nongleh kam sniew, “Haduh mynta ngim iohi ba ka sorkar lane ka aiñ kan pynshitom ia kiba kum kita ki briew" ong utei u samla uba dei ruh u President barim ka KSU.
U GHP Raju, IGP haba shim ia ka bynta jong u u la ong ba ka jingieng jong u ban kren ha katei ka rynsan kan dei beit ka jingsngew shimet jong u ym ba u kren kum u briew ka sorkar, u la ong ba ka ing kashari ka la pynmih ia ka hukum ha ka 2 tarik mynta u bnai ban pyntreikam noh da ka AFSPA ha ri lum Garo bad katei ka mat ka dei kaba la pynkhih phaloh ha kine ki sngi ha ka Jylla, hynrei ha ka ri synshar paidbah u la ong ba donkam ba wanrah hakhmat ia lai tylli ki D kata ka Discussion ne ka jingiaphylliew jingmut, ka Debate ne ka jingiatai bad ka Decision lane ka rai ka ban mih.
Haba kren ia ki kam lehnoh ha kane ka Jylla u la ong ba ka jingmih ki kynhun lehnoh ka dei ka jingbym skhem ka jingsharai na la iing ha kaba ki kmie ki kpa kim lah shuh ban sharai ia la ki khun, kim tip ban kylli ne tohkit haba ki khun jong ki jah miet na ing ne kim wan ing, kumba long mynta u la ong ba ha ri Lum Garo kim dei shuh ki kmie ki kpa kiba sharai ia la ki khun hynrei ki khun jong ki sharai ia ki, “Katei ka jingsynjor napoh ing ka pynlong ban mih ki seng lehnoh, ki khun samla ki dei ba shah sharai ha la ki kmie ki kpa ym ba kin sharai ma ki ia ka ing" ong u GHP Raju.
Hadien ba ki nongkren ki la pyndep ia ka pali jong ki ban kren, u nongpyniaid ia ka jingïathir u la pashat sa sha ki paidbah kiba la wan ba ia shim bynta ha katei ka jingrakhe Press Day ba kynthup naduh ki nongialam sengbhalang, ki nongialam seng trei mon sngewbha bad kumjuh ruh ki samla pule ka skulbah NEHU bad kiwei pat ki jaka pule.
Kiba bun ki jingkylli jong kitei ki nongsngap ka la shu sahkut khlem da ioh ia ka jubab namar ba ka jingkylli kaba ki nongsngap ki ther ka long beit sha ka liang jong ki riew shemphang kiba sngew iahap ia ka jingpyntreikam da ka AFSPA.
Katto katne na ki jingkylli ki bym shym la ioh jubab kaba shai ka long kaba la kylli da u bah Joe Marweiñ ia u IGP Raju hato ka la dei na ka kam ing kam sem ne ka dei na ka jingkyrduh kam kyrduh jam ne dei na ka jingbym biang ka roi ka par kaba la pynlong ia ki samla ba rung sha ki kam lehnoh? Ha kaba ka jubab u IGP kam da long kaba shai.
Nangta u Tarun Bhartia u la pashat symboh lang ha katei ka jingiatai ba kyrshan ia ka liang pyrshah AFSPA ha kaba u la ong ba ha Jammu and Kashmir 70 hajr ngut ki paidbah ki iap bad na katei 50 hajar ngut ki dei ba la pyniap da ki shipai katba 20 hajar ngut pat la pyniap da ki seng lehnoh.
Dang saw sngi mynshuwa u la ong ba la iohi ba kawei ka longkmie ka la shah pyniap ha ki shipai.
Ka kong Agnes haba shim bynta lang ka la ong ba ki shipai ym tang ba ki leh ia ki kam pyntriem, hynrei ki dei ruh ki nongpynshlur ia ka jingrung kyrthep ki bar ri bad bar Jylla ha ka Jylla, ha kaba ka la ong ba dang shen haba ka leit donkam sha Assam Riffle ka la lap ba ki don ki bar Jylla kiba treikam ha ktem shipai ki bym don kot don sla satia; hynrei la pynrung ia ki sha kane ka Jylla tang da kaba pyndonkam da ki ID shipai.
Ka kong Agnes haba kren ha katei ka jingïathir ka la ther tyngeh ruh ia ki pulit ha kaba ka la kynnoh ba ki lehnoh kiba kham triem shuh shuh ki dei pynban ki pulit bad ka la ong ba ki pulit ki donkti ha kiba bun ki kam pyntriem hynrei ym shym la leh eiei pat ia ki, “Lym kumta balei ngim iohi ia kito ki ophisar pulit kiba don ha ri Lum Garo ba kin shah kynriah kam".
U Aslam uba don ha ka liang ia shah AFSPA u la synroplang ia ka jingkren ka kong Agnes ha kaba u la ong ba ki pulit ki la pheil ia ki kam jong ki bad kam don jingmut shuh ba shaniah ha ki dei na kata ka daw la donkam da ka aiñ shipai, “Ki pulit bad ki nongialam na ki seng saiñ pyrthei ki dei kiba donkti bad ki lehnoh" ong u Aslam.
Nongstoin, 23 Naiwieng:Hadien ba ki paid bah ka Nongstoin Constituency kila ia mih paidbah mynha ka 21 tarik kaba dei ka sngi saitjain jong ka taiew bala lah ban ia jied ia ki nongmih khmat bad mynta ka sngi ka 24 tarik kaba dei ka sngi niew ia ki vote ki paidbah ka Nongstoin kin sa ioh noh ia u Nongmih khmat u ba thymmai u ban mih khmat sha ka iing dorbar thaw ain jong ka Jylla kum u nongmih pli ha ka jaka jong u Maieid Hoping u bala khlad noh dang ha ki khyndiat bnai bala lah.
Na ka liang jong u District Election Officer u la pyntip ba ka jingsdang ban niew ia ki vote jong baroh ki 39 tylli ki polling station jong ka Nong stoin Constituency kan sdang naduh kapor 8 baje mynstep hapoh jong ka Trysem Hall DC ophis Nongstoin West Khasi Hills District.
Lah ban kdew na baroh saw ngut ki kyrtong kiba la ia aireng ha kane ka election shiteng samoi kiba kynthup ia u bah Gabriel Wahlang na ka Congress, bah Diostarness Jyndiang na ka HSPDP, bah Mosklandar Marngar ka UDP bad i Dr.
Fenella Lyngdoh Nonglait i ba iakhun kum i kyrtong shimet ka jingiakhun kan hi hapdeng ka seng HSPDP bad ka seng Congress.
Mynta ka sngi ka 24 tarik kala dei ka sngi ba ki paidbah ka Nongstoin Constituency kila iai ap naduh ba ka Election Commission jong ka Ri India kala pynbna ia ka tarik na ka bynta ka election shiteng samoi ha katei ka constituency, kata hadien ka jingkhlad noh u MLA katei ka thain u ba la bat ia ka jingjop election khlem da shah rem wat tang shi sien ruh na katei ka constituency tad haduh ka khyllip mat ba un da khlad noh na kane ka sla pyrthei.
Kumba ka long baroh shi katta ka election ha kane ka constituency kadei ka jaka kaba khlain bha ka seng HSPDP kaba la ju tip ruh kum ka party Sing bad kaba ju ioh ruh ia ka jingjop khlem da ailad ia kiwei kiwei ki party bad mynta ka kynti kiba bun ki paidbah mynta ka sngi kin sa sakhi ba hato ka bor jong u sing kan dang lah ne em ban iaikhur ia ka jingjop ha kane ka election shiteng samoi hadien ba u Maieid um don shuh.
Shillong, 23 Naiwieng:U Tennydard Marak u la ujor biang ia ka mukotduma pyrshah ia ka jingkam Scheduled Tribe (ST) u Myntri Rangbah ka jylla u Dr Mukul Sangma ha ka Supreme Court ka ri.
U Marak u la thep biang ia ka jingujor ha ka 16 tarik Naiwieng hadien ba ka Supreme Court ka la phah ban shimti ka Kashari High Court.
Ha ka jingpyllait khubor mynta, u Marak u la ong ba ka jingbthah ka Supreme Court ban leit iakhun ia kane ka kam sha ka Kashari High Court kam iahap satia namar ba kane ka kam ka la don ha Supreme Court kaba la bthah hi ia ka National Commission ban pynlong ia ka jingtohkit halor kane ka kam.
“Haba ka Kashari Supreme Court ka dang bthah hi ia ka National Commission for Scheduled Tribe ban pynlong ia ka jingtohkit ia kane ka kam, kam long kaba iahap sur ban shimti pat ka High Court bad u la kyrpad ba ka Supreme Court ka dei ban shimti biang ban pynlong ia ka jingbishar halor kane ka kam", u la ong u Marak.
U Marak u la ujor pyrshah ia ka jingkam Scheduled Tribe u Mukul Sangma da kaba kynnoh ba um dei satia u jaitbynriew Garo bad u la shu pynkylla ia ka jinglong Garo da kaba shu leh affidavit ban ioh jingmyntoi.
U la dawa ba ka Kashari badonburom ka dei ban pynduh noh ia kane ka jingkam jong u Mukul Sangma kum u Garo namar ba um dei satia katkum ka jingshisha ba u la lap.
Shillong, 23 Naiwieng:Ka Civil Society of Women Organisation (CSWO) ka la kynnoh ba ka ophis jong u lock Development officer ka Mawphlang ka la siew tang T.
5 hajar na ka T.
30 hajar ba ka dei ban ioh kawei ka longkmie ban shna iing baduk na ka sha SRWP jong u MLA.
Kane ka longkmie ka dei ka kong Dlian Jana na shnong Dira ka Sohiong konsti twensi ha East Khasi Hills.
Ka president ka CSWO ka Kong Agnes Kharshiing ka la ong ba ha ka jingleit jngoh jongka ia ka iing jong kane ka longkmie, la iathuh ba ka la ioh tang T.
5000/ – na ka T.
30,000/ kaba la pyni ha ka Order jong u Block Development Officer ka Mawphlang Block ha u Nohprah 2012 ban shna iing baduk.
Kane ka skhim ka long jong u snem 2012- 2013.
Ka dei lyngba ka jingtrei shitom kum ka nongbylla sngi bad ka jingiarap jong ki Lyngdoh ba ka lah ban pyndep ia ka iing jongka kaba ar kamra.
“Ka Kong Dlian kam shym la jied ia u MLA Bah HDR Lyngdoh ha ka elekshon bad ka la jied ia u kyrteng ka UDP bad haba ka khun jongka ka phah soi ha u MLA u phah sha u Rangbah Shnong ka Dira.
U Rangbah Shnong u la ong ia ka ba u MLA u shaniah tang ia kito kiba jied ia u bad nga kyrmen phi sngewthuh", la kynnoh ka Kong Kharshiing.
Ka Kong Kharshiing ka la ong ba ka Kong Dlian ka la hap ban phet noh ba ka la ioh ia ka T.
5000/- namar ka jingduk bad ka jingbiej kam nang ban leh eiei.
Kim don TV ne ki shuki lat noh tang 2 tylli jingthiah.
Ka la ong ba ki shu im ja da kaba bylla sngi.
Ka CSWO ka la ong ba kane ka long ka apot jong ki nongkyndong baduk bapli kiba shah lehbein bad ki bym nang bym stad tang namar ba kim kyrshan ia u MLA.
Ka CSWO ka dawa ba ka sorkar ka dei ban dei ban peit ba ka Kong Dlian Jana ka ong ka dei ban ai noh sa T.
25,000/ ka pisa kaba sah bym pat ai ia kane ka longkmie.
Shillong, 23 Naiwieng:Ki nonghikai SSA hapoh ka lama jong ka AMSSASTA Ka dawa na ka Sorkar Meghalaya ba ka dei ban pyllait noh ia ka tulop jong ki nonghikai skul SSA namar kat haduh mynta la 4 bnai kynthih ba ka sorkar kam pat pyllait satia.
Kumta kane ka jingslem ban pyllait tulop ka jong ka sorkar, ka buh ia ka iing ka sem jong ki nonghikai skul SSA ha ka jingeh kaba khraw, khamtam mynta ba kadei ruh ka examin kut snem (final Examination) jong baroh ki skul.
Bun na ki nonghikai SSA ki shem jingeh ban siew ia ki bai skul, bai tuition bad kiwei kiwei ki jing donkam.
Ki nonghikai skul SSA ki hap ban kit da ka dap ram ka shah ban pynbiang ia ka jingdawa jong ki kam skul jong ki khun.
Nalor kata ki nonghikai skul SSA ki la shem shitom wat ban pynbiang ia ki jingdonkam ba man kum ka bam ka dih ba kiwei kiwei ki ki jingdonkam ha iing hasem.
Nalor ba ba ka jingioh tulop ka long kaba rit sa ba ka sorkar ka pynslem beit ban pyllait ia ka tulop ha ka por kaba biang man la ka por, ka buh ia ki nonghikai SSA ha ka kordit khait.
Lada ka long kumne kumba ka long mynta ka AMSSASTA ka ka duh jingkyrmen lypa ba ki nonghikai kin ioh tulop wat shuwa ka Kristmas ruh, ban leh kmen kumba long lem kiwei kiwei ki nonghikai skul ha ka jylla.
Lada ka sorkar ka iai pynslem kumne ka por kan poi ba ka AMSSASTA kan pyni da ka kam ban pynpei shkor ia ka sorkar ban ioh ia ka hok.
Bad sa kawei ruh ha kine ki sngi, la iohi ha ki lad pathai khubor ba ka sorkar kan shim khia ban kyntiew ia ka tulop jong ki 4th teacher ha ka jylla, hynrei na ka liang ki nonghikai SSA hapoh ka lama jong ka AMSSASTA kim shaniah ia ki jingkular ktien (verbal) jong u RC Laloo ban kyntiew ia ka tulop jong ki 4th teacher ha ka ka jylla namar ka la tip lypa ba ki dei tang ban pynbiej ia ki nonghikai, Ka AMSSASTA kam shaniah katba kam pat ioh ia kita ki jingkular kiba da ka jingthoh (Black and white).
Namar Kum katei ka jingkular u Laloo u la dep ban kular wat hakhmat ki nongialam jong ka AMSSASTA myn ha u bnai jylliew mynta U snem ha ka por ba ka Association ka leit ban iakynduh hapoh ka ophis treikam jong u, myn ha kata ka por u la kular ba ka sorkar kan leh ei ei noh shen (by all means) la kumno kumno ruh hapoh u bnai August ban kyntiew ia ka tulop ki nonghikai 4th teachers hynrei haduh mynta ruh ym iohi syrngiew ei ei.
Namar kata sa shisien ka AMSSASTA ka dawa na ka sorkar Meghalaya ba ka dei ban pynkiew beit noh (enhancement) ia ka tulop jong ki nonghikai 4th teachers khlem jingbakla shuwa ban kut une u snem 2015 lem kumta ka AMSSASTA kan sa shim ia kiwei ki lad ki lynti ban ioh ia ka jingdawa.
Bad kumjuh ruh ka AMSSASTA ka dawa na ka sorkar ba kadei ban pyllait noh kloi khlem da pynslem shuh, ia ka tulop jong ki nonghikai SSA khnang ba kan nym ktah ia ka iing ka sem jong ki nonghikai skul SSA ha ka jylla, ym tang jong kine ki bnai ba la dep hynrei ka dei ban pyllait lypa noh wat jong u bnai Naiwieng bad Nohprah, ruh lym kumta ki la thikna ban duh wat ban lehkmen ia ka Christmas ruh na ka daw ka jingbym ioh tulop.
Shuwa ban pynkut ka AMSSASTA ka dawa na ka sorkar lyngba ki DMC (District Mission Coordinator) ba ia ka tulop jong ki nonghikai skul SSA dei ban.
Shillong, 23 Naiwieng:Mynta ka sngi da ki paidbah da ki hajar ki la pynlong ia ka jingiaid paidbah ba don ha ka jingngeit tynrai na Madan Iewtynghep sha madan Weiking ha ka lyngkhuh snem ba 116 snem ka Seng Kut Snem.
Ka khubor jong ka Seng Kut Snem ka dei ban phah sha ka pyrthei ka long ban ieng iada na ka bor jong kiwei kiba nabar kiba thmu ban pynngop bad ban khynra ia ka jingngeit tynrai jong u Khasi.
Ia ka jingiaid paidbah la sdang na madan Iewrynghep shaduh madan Weiking ryngkat ka bom ka ksing, ka phawar jong ki nongiaid kynthei bad shynrang.
Ki samla, ki khynnah, ki rangbah ki la iashim bynta shit rhem ha kane ka jingiaid paidbah kaba ju long shi sien shi snem ha kane ka sngi ban kynmaw ruh ia ki 16 ngut ki nongseng ia ka Seng Khasi.
Ka la don ruh ka jingiaid pyni riti ha kaba ynda shwa bad ynda la poi ha jaka ha Madan Weiking la pynlong ia ka jingduwai phirat bad ka knia ka khriam ia ki blei ki dken ba kin theh sei ia ka bit ka biang.
Ka Seng Kut Snem ka dei ka sngi ban pynkynmaw bad ban pynrung ia ka mynsiem ieid ia ka jinglong tynrai ha ki pateng ban wan ioh ba ka jaitbynriew Khasi kan jah nohHa u snem 1901, la seng ia ka ‘Seng Khasi’ bad mynta ka la dap 116 snem.
Nalor ban pynneh bad ban iada ia ka jingshah hiar thma ha ki niam nongwei, ka Seng Khasi ka shim ruh na ka bynta ban kyntiew ia ka kolshor tynrai jong  u Khasi, ki riti dustur kumba la saindur ki longshwa manshwa.
La don ruh ka jingshad ka jingtem jingput ha kane ka sngi ban kynmaw kyrpang ia kane ka sngi ba khraw jong ki riew ngeit tynrai ka niam Khasi.
Shillong, 24 Naiwieng:Ka Meghalaya High Court kaba la shong bishar biang mynta ka sngi halor ka kam Ar maloi ki MLA ba bat ha kajuh ka por kum ki MDC bad ha katei ka jingtian bishar la rah biang ia ka sngi bishar sha ka 8 tarik u nohprah, 2015.
U Lat ka jylla mynta ka sngi u la phah da ka shithi sha ka High Court ba u la dep ban phah bishar ia ka kam Ar maloi sha u Attorney General of India.
U la pyntip ia katei sha ka Full Bench jong ka High Court kaba la shong bishar halor ka Public Interest Litigation (PIL) kaba iadei bad ka jingbat ka mar maloi ki nongmihkhmat paidbah.
Kat kum ka jing shong bishar ka High Court ka kwah ban ioh jingmut na ka ophis u Lat ka jylla shuwa ba kan shim ia ka rai, ka kwah ba u Lat un ai jingmut halor ka aiñ ar maloi bad kaei ka jingiohi jong u ia ki kyndon jong ka Election Commission bad u kwah ba u Principal Secretary u Lat u dei ban pynpoi ia kitei ki jingtip ha shuwa ka sngi shong bishar biang kata shuwa ka 8 tarik u nohprah.
Lah ban pynkyn maw ba khyndiat sngi mynshuwa ka High Court ka la shong bishar ia katei ka kam Ar maloi bad ha katei ka jingshong bishar ka la hukum ia u Principal Secretary u Lat ba u dei ban wan mih dalade sha ing bishar hynrei u Principal u la phah da ka jingthoh ba um lah ban leit sha kashari khlem da ioh bor na u Lat ka jylla.
Shillong, 24 Naiwieng: Ka jingialang jong ka sorkar jylla bad ki sengbhalang halor ban thaw ia ki lad ki lynti ban khang lad ia ka jing wanrung ki nongwei sha kane ka jylla, kan shim por sa hynriew bnai ei ei namar ba ka sorkar kan hap ban leh sa ia ka jingpule bniah ia ka jingiadei bad kane ka jingktah bad ka imlang sahlang ne ka Social Assessment Impact (SAI) bad ia kane la aiti ha ka Meghalaya Institute of Government (MIG).
“Hadien ba la dep ia ka jingshim jaka ban shna ia ki jaka rung bad jaka mih, yn sa pynbud sa ka jingleh ia ka Social Impact Assessment (SIA) ban pyndep hapoh 6 bnai",la ong u Myntri Rangbah ka jylla u Dr Mukul Sangma haba iakren bad ki nongthoh khubor hynne ka sngi hadien ba la iakren bad ki sengbhalang.
U Myntri Rangbah u la ong ba ki jaka ban shna ia ki jaka mih bad jaka rung la dep shim ha Khasi bad Jaintia Hills bad kaba sah ka long ban ioh ia ka NOC na ki District Council katba sha Garo Hills na ki 7 tylli 5 tylli la dep ban shim jaka.
Kham mynshwa ka komiti ba khlieh da u Addl.
DG, u S K Jain la thaw ban bishar bad wad ban shna ia ki jaka rung bad jaka mih.
Haduh 41 tylli ki jaka la dep ioh bad la buh ban pyndep ha ki lai kyrdan, bad 21 tylli la buh ban pyndep ha ka bynta ba nyngkong.
La bthah ia ki Deputy Commissioner ban shim ia ki lad ki lynti ban pynthikna ba ka jingshim jaka la pynsted wut wut ban pynbiang ia ki jingdonkam.
U la ong ba ka sorkar ka la dep phah jingthoh sha ki Autonomous District Councils (ADCs) bad 14 tylli ki jaka la dep na ki 21 ha ka bynta nyngkong tangba dang ap ba kin ai ia ka NOC halor kane ka bynta.
Ia ka Meghalaya (Benami Transaction Prohibition) Act, 1980 bad ka Meghalaya Regulation of Landlords and Verification of Tenants Bill, 2013, u Myntri Rangbah u la iathuh ba ka sorkar ka la shim khia ha kaba iadei ha kaba iadei bad ki kyndon bad ka tnad kam ain, kan sa bishar bha shwa ban poi sha iing dorbar thawain ban mynjur ia kane ka ain.
U Myntri Rangbah u la pynpaw ia ka jingkyrmen ba kane ka rukom ba ka sorkar jylla kan pyntreikam kan long kum kawei ha kaba kiwei ki jylla ka thain shatei mihngih kin sa bud nuksa na ka jylla Meghalaya.
Ha kawei ka liang, u Myntri Rangbah Mukul Sangma u la iakren ruh ia ka jingialang ha kane ka sngi National Population Register (NPR)  ba dei ban pynsangeh shwa ia ka jingpyntreikam hynrei dei ban pynshai shwa sha ki paidbah ba kin sngewthuh.
“Ka la don ka jingpynrung kyrteng pathar da ka NPR ia ki briew bad kane ka dei ka jingma ia ka jaitbynriew namar ba ki briew bym thikna la ki dei ne em ki nongshong shnong ki la ioh rung kyrteng rumar",la ong u  General secretary ka KSU Bah Auguster Jyrwa.
“Ngi dawa ba ka sorkar ka dei ban pynshai paidbah shwa bad sa pyntreikam hadien",  la ong u Bah Jyrwa.
U la ong ba ka rukom pynrung NPR dei ban pyrkhing bha khamtam ha kito shnong ba iashong khleh bad dei ban shim ia ka jingshaniah na ki Rangbah Shnong.
"Ngim pyrshah ia ka NPR hynrei pynbeit shwa ia ki kynrum kynram", la ong u Bah Jyrwa.
Ha kajuh ka por, u Bah Joe Marwein u la ong ba ka dei ka jingbuddien na ka jingialang kaba la dep ban pynsted ia ka kam.
“Ngi la dawa ba ka sorkar ka dei ban pynsted noh ia kane ka kam", la ong u Bah Marwein.
U la iathuh ba ki sengbhalang ka dei ban pynlait na ka thapniang ka ain Meghalaya Regulation of Landlords and Verification of Tenants Bill, 2013 ia ki trai muluk ka jylla.
Ia ka Benami bad Transaction Bill la pyrkhing ban ia ka khnang ban khang lad ia ka jingthmu ban leh kam beain.
Shillong, 24 Naiwieng:Ka Bharatiya Janata Party (BJP) Mawhati Mandal Ri Bhoi District, ki la dawa ba ka sorkar kadei ban shna ia ka surok by-pass ban pyniasnoh ia ka surok Umsning bad Mawhati-Jagiroad khnang ba kan pynsuk ia ka leit ka wan ki paidbah katei ka shnong.
Haba kren mynta ka sngi sha ki nongthoh khubor, u President ka BJP Mawhati u bah Tin Mukhim u la ong ba ka jingshna ia ka surok by pass na Mawhati ka la buh jingeh iangi namar ba ka ha ka jingshisha ban pyniasoh bad ka surok Umsning hynrei ka kiar sha khlaw.
Na ka liang jong jong ka BJP, ha ka 28 tarik Risaw,2015 ki la phah jingthoh sha u Myntri ka sorkar ba dei peit ia ka surok ba kin leh eiei na bynta kane ka kam kaba la buh jingeh ia ka shnong hi baroh kawei hynrei haduh mynta ym shym pat ioh ka jubab.
U la ong lada shna ia ka surok 4-lane ban iaid kiar na ka shnong Umsning (Umsning Bye-pass) ka la long kyllaiñ ia ki kali ki ban leit sha Mawhati, namar kane ka bye-pass lawan na Shillong  ka pom thymmai ia ka surok na Umtrew, ter ter sha Patarim ban pynpoi sha Nongthymmai hajan Police Out Post.
U la iathuh ba ka seng ka la ai jingmut ban pynsuk ka sorkar ka dei ban shna na Nongthymmai sha Patarim ban pynpoi sha Umsning kaba don mar pyrshah ia ka lad ban leit sha shnong Mawhati khnang ba ki paidbah kiba leit ba wan kin suk lyngba kane ka surok.
Ha ka juh ka por u la iathuh ba ka seng ka la dawa ruh ban kyntiew kyrdan noh ia ka surok Umsning-Mawhati sha Jagiroad kum ka two-lane khnang ban pynsuk ia ki paidbah ban leti sha Assam.
Ia kane ka shithi la dep aiti sha u Union Minister ha ka 28 tarik Risaw 2015.
Shuh shuh u Bah Mukhim u la iathuh ba ka surok Umsning –Mawhati sha Jagiroad ka jngai kumba 80 km kaba kynthup ia ki 60 tylli ki shnong, ka long ruh ka jingkyrkhu ia ki paidbah bad kan pyllait ka jingsahkut kali ha surok 4-lane.
Haba iadei bad ka jingthmu ban shna ia ka Umsning Bye pass kaba dei ka surok 4-lane u la kynnoh ba dei ka jingdonkti ki heh spah, ki nongmihkhmat na ka seng Congress bad ki ophisar kiba la dep thied jaka bad mynta ki phah shna ia kane ka surok kaba don sha lawbah lawsan,khlem pyrkhat shuh ia ka jingmyntoi jong ki paidbah katei ka thaiñ.
Shillong, 24 Naiwieng:Ki paidbah ka ri lum Garo kiba la kot sha ka 15 hajar ngut eiei ki la mih paidbah mynta ka sngi ban pyrshah jur ia ka seng lehnoh Achik National Liberation Army (ANLA) bad ha katei ka jingpyrshah ki la rah da ka pla kad ryngkat ki jingthoh pynrem ia katei ka seng bad kumjuh ruh ki lathing ia ki tyngshop jong katei ka seng.
U Ali u dei u nongshong shnong ka Kankata katba u Sheikh pat u dei u nongshong shnong ka Simoltala kaba hap hapoh Goalpara Police Station jong ka jylla Assam.
Ka daw ka jingmih ki paidbah ban pyrshah ka dei halor ka jingrah bor katei ka seng ia 2 ngut ki nongtrei kiba trei ha ka jaka trei kaba pyntreikam ia ka Pradhan Mantri Gram Sadak Yojana (PMGSY).
Kitei ki ar ngut kiba la shah rahbor ki dei kiba la tip kyrteng kum u Soloman Ali, 45 snem bad uwei pat u Shahjuddin Sheikh, 35 snem , la rahbor ia ki ha ka 17 tarik mynta u bnai.
Ki paidbah ki la ai por ia katei ka seng 2 sngi ban pyllait noh ia kitei ar ngut lym kumta ki la byrngem ban leit khynra paidbah hi ia katei ka seng, “ANLA wat kjit ia ka snam jong ka ri lum Garo" ong kawei na ki jingthoh pla kad.
Ki paidbah ki la pynrem ruh ia katei ka seng da kaba kynnoh ba ka dei ka seng khrong ha surok, ka seng lute pisa bad ki la ia pyrta ba kin ym ai lad da lei lei ruh ia ka jingleh katei ka seng.
“La biang te la biang,ngim lah shah shuh ia ka jingpyntriem ki seng lehnoh, lada kaba kum katei ka jingle kan dang iai bteng,ngin ym lah shuh ban iohi ia ka jingsuk ba kan wan ha ri Lum Garo" ong uwei na ki dkhot ka GSU ha ri lum Garo u Wilness Marak.
Ha katei ka jingpyrshah lehnoh la donlang ki sengbhalang ba kynthup ia ka Garo Students Union (GSU), Federation of Khasi Jaintia and Garo People, All A’chik Youth Federation, A’chik Youth Welfare Organisation, Federation of A’chik Freedom, bad kiwei pat.
Ki nongialam ka GSU haba kren sha ki lad khubor ha katei ka jingiamih paidbah ki la ong ba lada wan ka por bay n pyntreikam noh d aka aiñ shipai ka Armed Forces (Special Powers) Act ha ri lum Garo mano ban shim ia ka jingkitkhlieh?.
Shillong, 24 Naiwieng:Ka Shillong Municipal Board (SMB) hynne ka sngi ka la lum ia ka jingialang bad ki rangbah shnong jong ka thain Laitumkhrah, Jaiaw bad Lachumier ban iakren ia ka jingpynkiew ban siew khajna sha ka Board ha Soso Tham Auditorium.
Ha kane ka jing ialang la iathain bha namar ka la mih ka jingiapyni nia khamtam na ki rangbah shnong halor kane ka jingthmu ka Municipal.
Haba kren hadien ka jingialang, u Bah SB Nongdhar u Rangbah Shnong bad u Chairman ka Laitumkhrah Dorbar Shnong Pyllun u la ong ba baroh ki jingai jingmut ba la ai ha ka jingialang ban phah siew khajna ia ki paidbah yn sam sha baroh ki dorbar shnong khnang ba kin pyrkhat ia kane ka jingleh ka Municipal.
“U CEO u la pynthikna ban ai jingtip shwa sha baroh ki dorbar shnong khnang ba kin ai ia ka jingsngew jong ki", la ong u Bah Nongdhar bad bynrap ba ha kane ka jingialang la mihkhmat da ki dkhot ka executive committee jong ka Dorbar bad bun na ki, ki la pynpaw ba kim tip ia kane ka kam watla la sam jingtip sha ki bad don katto katne ki bym tip.
U la kynnoh ba ka SMB ka la phiel ban ai ia ka jingshakri kaba biang sha ki briew kum ka jingpynbiang um dih, ding surok, lum jaboh, peit ia ki ksiew bad kiwei ki jingdonkam paidbah.
U Bah Nongdhar u la ong “lada ka kam ka biang ka jingshakri ia u paidbah, ka jingpynkiew khajna kan long kaba shong nongrim hynrei haba ka kam ym biang kumno yn pdiang ia ka jingpynkiew tang ia ka khajna".
“Ngi pyrshah jur ia ka jingthmu ban pynkiew khajna da ka Shillong Municipal Board (SMB) na ki iing khlam ka kam kaba biang" la ong u Bah Nongdhar bad bynrap ki paidbah kim dei ban long langknia na kane ka jingbym ler ka Municipal.
“Ka Dorbar ka sngew ba ka  SMB ka dei ban pynbiang shwa ia ka kam shakri jongka bad sa pyrkhat ia kane ka ka khajna" u la ong bad bynrap, dei ban ialum iasyllok bad ki nongsiew khajna ban pynbha ia ka rukom treikam ha jaka ban phah siew khajna.
U la ong ba katkum ka CEO ka SMB ka hap ban pynkiew ia ka khajna namar ba kam lah shuh ban im ha ka dor kaba rim mynta namar ka jingbun ki jingdonkam.
U la ong ba ia ka jingialang kaba bud, ym pat buh sngi halor kane ka bynta.
Shillong, 24 Naiwieng:U Superintendent of Police, North Garo Hills District, Resubelpara u la pynbna khusnam T.
20 hajar tyngka sha kino kino kiba ioh jingtip eiei shaphang u pulit 6th Batallion u Shri Komraj Bhattarai uba la shah rahbor ha ki suba lehnoh GNLA naduh ka 6 tarik u naiwieng na Sepikol, North Garo Hills ha ka por ba u thmu ban wan phai biang sha ka kam jong u hadien ba la kut ka shuti.
La pyntip ba yn buhrieh ia ka kyrteng u nongpyntip, ia ki jingtip lah ban phah sha kine ki nombar 8014314233/9436116900/9402396444/8575687710.
Shillong, 24 Naiwieng:U Myntri Rangbah ka jylla u Mukul Sangma u la kam ba ka jingshah rem ka Congress ha ka elekshon shiteng samoi na Nongstoin kam dei ba jied bakla ia u kyrtong hynrei dei namar ba ki paidbah ki shah ialam bakla ha kiwei ki nongialeh pyrshah.
Hynrei kaba sngew phylla ka long ba kat u Myntri Rangbah ka jylla um shym la kynmaw ban ai khublei ia u kyrtong ka HSPDP uba jop u Bah Diosstarnes Jyndiang hynrei u ai khublei beit tang ia ki nongkyrshan ia ka party Congress.
Ha ka jingshisha, wat u Myntri Rangbahduh ka ri u Narendra Modi haba shah rem ha Bihar u dang ai khublei wut wut ia u Nitish Kumar watla ki iather ha ka por elekshon.
Kane ka la jia ha ka jingkylli jong ki nongthoh khubor hynne ka sngi, kaei ka jingong ne ka jingsngew jongu halor ka jingmih resol ka elekshon shiteng samoi na Nongstoin.
“Nga khublei ia ki paidbah nongkyrshan ka Congress na Nongstoin kiba la ai vote shibun ia u kyrtong watla um shym lah ban jop", laong u Mukul.
U la kyntait ban pdiang ba ka dei ka jingjied bakla ia u kyrtong ba sa rem ka party.
“Mano ba lah ban iathuh lypa ba lada ai tiket ia uwei ngin jop beit, don mano mano ba lah ban iathuh lypa",la ong u Mukul.
U la kam ba ka jingshah rem ka Congress ka dei namar ba ki briew ki la shah ialam bakla da ka jingtip bakla.
“Ka jingshah khang dewiong ha ka NGT, ka mat kaba iadei bad ka jingwan rung ki briew sha kane ka jylla, ki dei ki jingtip ba ki nongialeh pyrshah ki pynphriang ia ka sorkar ba ialam ka party.
Ha ka jingshisha, ka sorkar ka la leh shitom ban shim khia ia kine ki mat na ka bynta ka jingbit jingbiang jong ki paidbah",la ong u Mukul.
U kyrtong ka HSPDP u Bah Diosstarness Jyndiang u ioh 11,189 vote katba u kyrtong ka Congress u Bah Gabriel Wahlang u la ioh tang 8425 vote.
Shillong, 24 Naiwieng:Ki la don haduh 189 ngut ki nongthep vote ka Nongstoiñ konstitwensi ki bym shym la mon ia baroh saw ngut ki kyrtong kiba la ia iareng ha kane ka elekshon shiteng samoi ka ban wan, ha kaba kim shym la thep ia ka vote jong ki shano shano ruh hynrei ki la thep ha u NOTA (None of the Above).
Ki la don haduh 24, 191 ngut ki nongthep vote kiba la leit ban thep vote ha Nongstoiñ ha ka 21 tarik u naiwieng, bad na kitei 24,002 vote ki leit sha ki saw ngut ki kyrtong katba 189 ngut pat ki la thep ha u NOTA.
Lah ban pynkynmaw ba la sdang ban buh da u NOTA ha ki EVM ha kane ka jylla naduh u snem 2014 ha kaba la ong ruh ha utei u snem ba ki konstitwensi kiba jop u NOTA kin hap ban ia khun da ka elekshon kaba thymmai.
Shillong,25 Naiwieng: Ka sor kar Assam kam khein snep ia ki kam pynroi ka sorkar Meghalaya ha ki thain khappud bad kane ka la paw tyng krein ha ka shnong Jambrigang, Nongspung Syiemship ka Jirang C&RD Block, Ri Bhoi District, ka la leit ban pynieng da ki nar dew bilat ban ai bording ia katei ka shnong bad kiwei ki shnong ba marjan.
Kham ha shwa ka sorkar Meghalaya ka la pyntrei ka skhim RGGVY ban ai bording ia katei ka shnong bad kiwei ki shnong ba marjan, hynrei ka Assam kam salia pynieng ha kajuh ka jaka da ki post dewbilat ban ai bording tang ban ioh klun ia ki jaka hadien ba ka la dep ban pyntrei ia ka surok na ka skhim PMGSY.
Kumba ka paw kane ka jingleh buit tuh ka Assam ban iarap ia ki shnong khappud ka la jia ruh ha kiwei kiwei ki thain na ka por sha ka por ban shim kabu tang ban ioh klun ia ki jaka, katei ka shkim ai bording ka kong Meghalaya ka la pulom noh hadien ba la pyntreikam ka Assam.
Kumba paw ka kam pynbeit pud hapdeng ka Meghalaya-Assam  ka shu kut tang ha miej iakren ki heh sorkar da kaba bat soskular ne ka Status-quo ba ki kam pynroi ha ki shnong khappud dei ban iatip lang shwa ban pyntrei kam katba ka Assam ka leh sop sop da ki kam.
La lap ba nalor ka surok, ka bording ka Assam ka la shna ruh  ka top um ban ai umbam umdih ia ki paidbah kaba la pyntrei da ki briew ka tnad PHE jong ka jylla Assam bad pynieng syndon ia ka jingthoh ban pynthikna ba katei ka shnong ka hap hapoh ka Assam.
Halor ka jingkylli katto katne ki rangbah ki la iaroh ia u Bah Michel Warjri Secretary ka Hima Nongspung uba ujor sha iing bishar pyrshah ia ka sorkar Assam halor ka jingpyntrei ia ka surok PMGSY.
“Lada ka sorkar Meghalaya kam iarap ki shnong kim lah ban leh eiei bad khlem pep kin poi sha Assam,"  la pynpaw kitei ki rangbah namar ka sorkar Assam ka trei da kam pynroi bad ki paidbah kim lah khang ne kyntait namar ki donkam ia ki pynroi.
Ki la ong ka daw ba kongsan ka dei ka jingleh klet ka sorkar Meghalaya ban iarap ia ki shong khappud lyngba ki skhim pynroi jong ki tnad treikam bapher bapher ka sorkar jylla.
Shillong, 25 Naiwieng:Ka AJYWO Central Body ka pynpaw  ia ka jingpyrshah kaba jur halor ka jingpynjah klep jong ka sorkar jylla ia ki lai tylli ki khyrdop (Entry and Exit Points) talasi mynder  kiba dei ban don ha East Jaiñtia Hills District.
Ha ka jingiakynduh jong ki 13 tylli ki sengbhalang bad ka sorkar hapoh ka jingialam jong u Dr.
Mukul Sangma, myntri rangbah ka jylla , U Bah M H Dkhar u la buh jingkylli halor ka jingpaw tang ka Malidor kum ka Entry /Exit Point ha EJHD, 3 tylli kiwei pat, kata ka Mooriap, Lakasein bad Umkyrpong kim paw shuh ha ka thup ba la sam da ka sorkar jylla sha ki nongialam jong ki 13 seng.
Ha ka jingialang ba la khot pynlong da u Dr Mukul Sangma, ban ia kren biang halor ki lad pyrkhing mynder ha ka jylla, U Bah M H Dkhar, President jong ka AJYWO Central Body, u la pan jingshai na na ka sorkar halor ka jingbym paw jong kitei ki lai tylli ki Entry/Exit Point ha EJHD ha ka thup hynrei u myntri rangbah bad ki ophisar jong u kim shym la ai ia ka jubab ka ba shai.
“Ha ki jingialang ba la long kham mynshwa hapdeng ki 13 seng bad ka sorkar ban ia kren halor ki kam mynder, ha ka por ba ka S.
K Jain’s Committee ka wanrah ia ki ka jingtyrwa halor ki Entry/Exit points ha ka jylla, ka AJYWO naduh kato hi ka por kam shym la pdiang ia ka jingtyrwa jong ka S.
K Jain’s Committee bad ka la pan porn a u Mukul Sangma ba kan sa phah ia la ka jong ka thup halor ki Entry/Exit Points ha Jaiñtia Hills.
Hadien ba ka AJYWO ka la phah ia la ka jong ka jingdawa halor kane sha ka sorkar jylla, ka sorkar ka la phah ia ki DC jong ka Jaiñtia Hills ban leit jurip halor katei ka jingdawa jong ka AJYWO", ong u Bah MH Dkhar.
“Hadien ba ki DC na Jaiñtia Hills ki la dep ia la ka jong ka kam, ki la phah ia la ki jong ki ripod sha ka sorkar.
Ha ka jingiadei bad ka West Jaintia Hills ki la don katto katne ki Entry/Exit Points ba la ia pynbeit thymmai katba ha EJHD pat, ka District Administration ka la pynskhem ia ki saw tylli Entry and Exit Point ba la tyrwa da ka AJYWO, kata ia ka Malidor, Mooriap, Lakasein bad Umkyrpong  bad ba ia ka ripod halor kane ka jingibiang ia kitei ki jaka la phah sha ka sorkar jylla da ka ophis u DC bad  ba ha ka jingbuddien jong ka AJYWO ia kane ka kam, la sngewthuh ba wat ia ka jaka ruh ka District Administration ka la ioh na ka bynta kitei ki saw tylli ki points", ong shuh shuh u Bah Dkhar.
Nongstoin, 24 Naiwieng:Hadien ka jingkhlad noh u Maieid Hoping, ka Nongstoiñ konstitwensi ka la sei biang mynta ka sngi, da u nongmihkhmat na ka seng HSPDP ha kaba ka la pynjop ia u nongniah kali hi jong u Maieid Hoping u bahduh Diosstar Jyndiang ha ka elekshon shiteng samoi, kaba la long ha ka 21 tarik u Naiwieng, ha kaba ia ka Vote pat la niew mynta ka sngi hat majai.
Ha katei ka elekshon shiteng samoi u kyrtong ka seng HSPDP u la jop donburom bad u la ioh haduh 11, 189 vote, bad u la tam ia u kyrtong ka seng Congress u bah Gabriel Wahlang u la wan ba-ar u ba la ioh 8425 vote.
Ha katei ka elekshon, ka kong Fenella L Nonglait ka kyrtong shimet ka la wan balai bad ka la ioh 3131 vote,katba u kyrtong ka UDP pat u la ioh tang 1257 vote.
La sdang ban niew vote mynta ka snig ha ka por 8 baje mynstep ha Trysem Hall DC ophis Nongstoin ha ryngkat ka jingpahara kaba khlain bha na ka liang jong ki pulit CRP bad kumjuh ki bor pulit jong ka District khnang ban peit bad khmih ia ka jingiaid beit iaid ryntih na ka bynta ka kynta niew vote ha katei ka step.
Hadien ba la pynbna ia ka jingjop jong u kyrtong ka HSPDP ki paidbah nongwan sngap ia ka resul ha ka phyllaw DC ophis Nongstoin ki la risa da kaba pyrta jam “Ha u Sing" ha ryngkat ka jingwanpoi ruh u President ka party u bah Ardent Miller Basaiawmoit u bala btin ia u bah Dioss sha ka jaka niew vote ha ryngkat ki nongkyrshan ba radbah jong ka party HSPDP kiba la iabud bad synran ia ki haduh ka kamra jong u District Election Officer kaba u bah Dios u la leit ban shim ia ka Certificate.
Haba iakren sha ki nongthoh khubor hadien bala mih na kamra u DEO; na ka liang jong u bah Diosstarness Jyndiang, u la pynpaw ia ka jingai khublei ba kyrpang ia ki nongkyrshan  jong ka party kiba la kyrshan ban pynjop donburom ia u ha kajuh ka por ia baroh ki paitbah jong ka 32 Nongstoin Constituency kiba la ai kajingkyrshan ban pynjop don burom ha kane ka election.
Shuh shuh u la ong ruh ba kum u MLA ba thymmai na ka bynta kane ka constituency  u bah Dios Jyndiang u la ong ba kam shym la don shuh kata ka jingsngew phylla,  namar ki dei ki dienjat jong u Ma ieit Hoping bad kaba don kam eh kalong ban iatreilang bad ka party bad kumjuh ki paidbah jong ka constituency hi baroh kawei.
Katba na ka liang jong u bah Ardent haba kren sha ki lad pathai khubor u la ong ba kin pynleit jingmut ban pynkhlain ia ka seng, khnang ban ioh lad ban thaw sorkar, bad kin leit sha  u paitbah ngin trei na ka bynta ka seng bad kin pynshlur ia ki nongtrei jong ka seng, ba kin ioh  ban batp ia ka sorkar ha u 2018.
Shuh shuh u bah Ardent u la ong ruh ha kaba iadei bad ka ishu khappud,  kaba u ma ieit  Hoping u shait ieng ha ka nongrim u la ong ba kane kam dei  ka ishu tang jong u ma ieit lane tang jong MLA marwei  hynrei ka dei ka ishu jong ka seng  HSPDP bad la seng nongrim ia ka party HSPDP halor ban pynioh ia u pud u sam ba biang halor ban iada kyrpang bad ban khanglad ia ka jingshim kabu  ia ki  marpoh kyndew, kiba don hapoh jong kane ka ri ka jong ngi, da ki wei pat ki briew kiba nabar hynrei kumno ban pynriew spah ia la ka jong ka jaitbynriew da kine ki marpoh khyndew kaba u Blei u ai ha ngi.
Ha kaba iadei pat bad ka sain pyrthei kaba khuid, u la ong  ba kane ka jingjop mynta ha Nongstoin ka pyni shisha ba ki paitbah ki kyrshan ia ka sain pyrthei kaba khuid, ia kaba la jui ia lap haba ialeh pyrshah ia ki bor pisa bad ia ki wei pat ki bor kiba lehse ki la iohi ha kane ka election kaba dang shu dep.
Hadien nangtei u bah Dioss ha ryngkat u bah Ardent, bah KP Pangniang, bah W Mawsor bad ki nongbud bad nongkyrshan da ki hajar ngut ki la ia bud ban ia pyrta ia ka jingjop kaba u kyrtong ka HSPDP u la jop don burom bad kila ia iaid ruh da ka kjat na pdeng ka sor Nongstoin haduh ban da poi ha ophis jong ka seng HSPDP.
Jowai, 24 Naiwieng:Ka MBoSE kaba dei ka tnad kyrpang kaba pyniaid ia ka pule dangle ha kane ka jylla na ka bynta ki khynnah skul bad ki samla pule haduh Class XII kam shym la lah satia ban buhrieh ia ki jingkylli kumba dei ka ain ka kanun jong ka ri India.
Na ka por sha ka por, ki jingkylli ka MBoSE ka lait tuh bad mynta ka kynti ruh ki jingkylli ki khynnah Class IX ka la lait tuh biang ha ka dor iew kaba heh naduh 300 tyngka haduh 2000 tyngka.
Ka jinglait tuh kine ki jingkylli ka la long ha Jowai, West Jaintia Hills District bad ka don ka khubor ruh ka iathuh ba ka tynrai hi ka dei na Garo Hills.
Une u nongai khubor U Rupang, u la ioh ia ka jingkylli ha ka subject Jingkhein naduh kine ki sngi ba ladep ha kaba u la ai jingujor ruh sha u Circle Inspector cum Officer ka Jowai Police Station hynnin ka sngi ha ryngkat ki jingkylli kiba la ioh lum kiba la shu kopi ha ki kot Kopi.
Ka Eksamin ki khynnah Class IX ka dang iaid bad mynta ka sngi ka dei ka Sobject Mathematics lane Jingkhein.
Mynta ka sngi hadien ka eksamin ki khynnah, la ioh kopi ia ka Orginal Jingkylli bad haba ia nujor ia ka jingkylli kaba la suhlang bad ka jingujor sha u OC Jowai la lap ba ka dei thik khlem jingiapher eiei.
“Ngam tip, hynrei nga shu ioh sngew ba ka lait tuh ki jingkylli Class IX bad la die ia ki ha ka dor naduh 300 tyngka haduh 2000 tyngka katkum ki subject", la ong uwei u samla pule Class XI.
Kane ka jinglait tuh ki jingkylli ka la pur na kawei ka khynnah Class IX sha kawei pat ka khynnah kiba pule ha ki skul bapher bapher ha ka Nongbah Jowai.
Na ka liang ki pulit ki la ithuh (Registered Case) halor kane ka jinglait tuh ki jingkylli katkum ki kyndon 406/408/409/420 jong ka Indian Penal Code.
Na ka liang u Additional SP, C Syrti bad CI cum OC u ban TJ Synrem ki la iathuh ba ki la sdang ban tohkit halor kane ka jinglaittuh ki jingkylli.
Shillong, 24 Naiwieng:Na ka resol elek shon shiteng samoi kaba la pynbna mynta ka sngi ha Nongstoiñ konsti twensi, la iohi ba ka seng HSPDP ka la nang khlaiñ nang khlaiñ ha kaba ka vote ba la ioh da u kyrtong jong ka u bah Diosstar Jyndiang uba dei u nongniah kali u Maieid Hoping, ka la khamtam pynban ban ia ka vote kaba u Maieid Hoping u la ioh ha u snem 2013.
U bah Dios u la ioh 11,189 vote katba u Maieid Hoping ha u snem 2013 u la ioh 10,931 vote kaba pyni ba u la kham ioh tam shuh shuh sa 258 vote.
Lah ban pynkyn maw ha u 2013 ka UDP ka la ioh 3864 vote bad u kyrtong jong ka ha katei ka snem u dei u bah Nasar Marweiñ, hynrei mynta la iohi ba katei ka seng ka la nang ring swai pynban ha kaba mynta ka kynti u kyrtong jong ka u bah Mosklander Marngar u la ioh tang 1257 vote.
Ka Congress ha u 2013 ka la ioh 8475 vote bad u kyrtong jong ka ha katei ka por u dei u Dr.
Adviser Pariong katba mynta pat katei ka seng ka la kham hiar ha kaba u bah Gabriel Wahlang u la ioh duna ia katei ka vote u Dr.
Pariong bad u ioh 8425 vote kaba pyni ba ka vote Congress ka jah tang 50 vote, kaba lah ban ong ba ka vote bank jong ka seng Congress ha Nongstoiñ kam pat khih satia.
Haba peit ia ka vote ba ka HSPDP bad ka Congress ka la ioh mynta ka kynti, la iohi ba ka vote bank jong kitei ki ar seng ha Nongstoiñ kam khih, wat la ka la don ka jingtam bad ka jingduna hynrei ka long tang mar khyndiat khyndiat haba ia nujor bad u snem 2013.
Nongpoh, 24 Naiwieng:Dang ha kine ki sngi ka Assam ka la pynpra ia ka jingtei ka Eri Worm ka Sericulture ha Madan Umwang bad mynta ka la wan biang ryngkat ki shipai ki swar bad ki pulit ban pynlko pum ia kane ka jingtei.
Ryngkat ki shipai Commando, ki pulit ka Assam bad ki majistor Magistrate na ka Hamren Civil Sub Division ka Karbi Anglong District ka Assam, mynta ka sngi ki la pynpra naphang ia ka jingtei ri wieh eri jong ka ka tnad Sericulture ka Eri Farming ha ka shnong Madan Umwang ka Raid Nongtung ka Ri-Bhoi District.
Ki pulit ka Assam wan leh ia kane ka kam ha ka por 2.
30 baje noh phai sngi.
Kane ka la jia hadien ba u Rangbah Shnong ka Madan Umwang um shym la lah leit hajir ia ka jingkhot u SDO ka Hamran Civil Sub Division ka Karbi Anglong District jong ka Assam.
U Rangbah Shnong ka Madan Umwang, u Bah Blikshon Mukhim u la iathuh ba u SDO ka Hamren u la khot hajir ia u ha ka 11 tarik u Naiwieng namar ka jingtei ia katei ka Eri Farming namar ba ka Assam ka kam ba ka dei ka jaka jongka.
“Ki bor sorkar ka Assam khlem pyntip sha ka bor shnong, ka la wan ban pynpra naphang ia katei ka jingtei", la ong u Bah Mukhim.
U la ong ba mar ia ioh ia ka shithi khot hajir ha u SDO ka Hamren , la phah ia ka jingujor sha ka DC ka Ri-Bhoi ba kan shim khia ia kane ka kam kaba khia, hynrei ka DC Nongpoh kam shym la shim khia eiei.
Ki nongshong shnong ki don mynta hapdeng ka jingtieng jingsyier bad u Rangbah Shnong uba iarap ban pyntreikam ia ka skhim sorkar ka Meghalaya u la kylla long pynban u sohpdung.
Naduh ba la shah pynpra katei katei ka jingtei, ym shem la don ba wan ban jurip na ka liang ki bor District ka Ri-Bhoi, hynrei lait noh u Officer Incharge ka Mawlasnai Outpost.
Ka sorkar Meghalaya ka dei ban iarap lem ia ki paidbah ha katei ka thain ba kin lait na ka jingeh ka jingleh donbor ka Assam.
Shillong, 25 Naiwieng:Ka Thma U Rangli Juki (TUR) ka la pyrshah jur ia ka jingpynmih hukum ka Meghalaya High Court ban pyntrei kam noh da ka aiñ Armed Forces (Special Powers) Act, 1958, ha ri lum Garo.
Ka nongialam katei ka seng ka kong Angela Ryngad haba kren sha ki nongthoh khubor mynta ka sngi ka la ong ba katei ka hokum ka high Court ka la pynsniew dur pynban ia ka High Court namar ba ka dei ka ing ka ban peit bad bishar ia ka lait ka let jong ki paidbah ha ka ri synshar paidbah pynban ka pynmih pat da kaba kum katei ka hokum.
Ka TUR ka la kynnoh ba katei ka hokum jong ka high Court ka die ka jingpynkheiñ ia ka riti synshar ka ri kaba la buh kyrpang ha la ka jong ka jong ka jingpynbeit ban peit bad khmih ha la ki bynta.
“Ka bor ban peit ia ki jaka ba long triem bad ba don jingma kum ka jingpyntreikam da ka AFSPA ka dei ha ka Executive, kata ka dei ka sorkar jylla ne ka sorkar pdeng" ong ka kong Angela Ryngad haba kren halor ka hukumka high Court kaba la mih ha ka 2 tarik u naiwieng kaba la ai jingmut ia ka sorkar pdeng ban pyntreikam da ka aiñ AFSPA ha ri Lum Garo.
Haba ther tyngeh halor katei ka rai jong ka High Court ka kong Angela Ryngad ka la ong ba ka ka jingkwah ka High Court ban pyntreikam da ka AFSPA ka pyni pynban baa k dei ma ka kaba kwah ban peit ia ka jingshong shngaiñ ka jylla bad ka la klet noh pynban ban peit ia ka hok jong ki paidbah da kaba ai ka jingbishar hok hynrei ka la knieh pynban ia ka bor jong ka Executive.
Shillong, 25 Naiwieng: Mynta ka sngi ki pulit ka William nagar ki la leit ban khynra ia ka iingsah u Commander In Chief barim ka ANVC u Jerome Ch Momin bad ki la ke ia u halor ka jingkynnoh ba u la die tiar siat sha u nongialam ka GNLA u Sohan D Shira.
Ki pulit ki la kynnoh ba u Jerome Momin u la die lai tylli ki tiar sia ba khlaiñ bor sha u Sohan D Shira ha ka dor T.
17 lak tyngka bad haloe katei ka jingkynnoh ki la pynngat ia u ha ka kam pyntriem ha u nohprah 2014 ha Williamnagar PS.
Halor katei ka juh ka jingjia ki pulit ki la kem lain gut ki briew kiba la tip kyrteng kum u Horishor T Sangma, Doron N Marak bad Newsrang M Marak.
Kitei lain gut ki la phla ia katei ka kam ba ki leh bad ki la phla ruh ia ka kyrteng u Jerome Ch Momin ba u dei u briew uba la ai bor bad hukum ia ki ban die tiar siat sha u Sohan.
Ki pulit ki la iathuh ba shuwa ban kem ia u ki la syntiat bha ia ka iaid ka ieng jong u bad ki la kem ia u na ka bynta ka jingtohkit.
Ki pulit ki la iathuh ruh ba utei u heh ka ANVC u la kamai spah ha ka kyrteng ka ANVC bad u la thied bun tylli ki jaka puta ha Deku , South Garo Hils bad u don ruh ka ing ha Guwahati bad ha kiwei pat ki jaka.
Ki pulit ki la ong ba kin sa tohkit bniah ia ka jingioh pisa utei u nongialam barim ka ANVC bad baroh ki jingioh jingkot jong u naei ki wan ioh ki dei kiba wan na ki seng lehnoh.
Ki pulit ki la kam ba ha ka 14-12-2004 bad ha ka 9 tarik u naitung 2008 bad kumjuh ruh ha ka 13-12-2014 ha ka por ba ka ANVC ka wan ban pyndem u Jerome u la buhrieh bun ki tiar siat na ka bynta ban thaw pisa hadien.
Ki pulit kin leit rah ia u Jerome lashai ka sngi sha u Mjistor na ka bynta ban pan bor ban tohkit ia u.
Ki pulit ki la kam ruh ba ki la ioh jingtip na ki GNLA kiba la pyndem wait ba u Jerome u dei u nongaibuit jong u Sohan ha kine ki khyndiat bnai ba la dep.
La ong ruh ba ka la don ka plan jong u Sohan ban pynrung noh da u Jerome kum u chairman ka GNLA ha ka jaka u Champion namarba u dei uba ia sngewtynnad bha bad u Sohan ha ka kam ia dih ia bam bad ha ka kam kai kynthei.
Ki pulit ki la ong ruh ba u Sohan um shym kwah bay n pyllait noh ia u champion na phatok namarba u la don lypa ka jingiasuh buit bad u Jerome ban thung Chairman ia u ( Jerome).
U Jerome u dei uba la pyniap ia 5 ngut ki pulit ha Songsak ha ka 28 tarik u rymphang, 1998 bad u la lute T.
87.
5 lak tyngka ka pisa ba la thmu ban leit rah na SBI William nagar sha Treasury Mendipathar.
Ki pulit ki la ong ba u dei ruh u ba la ther kuli ia DySP barim u shri Pechon A Sangma bad kiwei pat ki pulit ha ka 9 tarik u nailur, 2002 ha Bibragre kaba don hajan Chokpot ha kaba utei u heh pulit u la iap.
Ki pulit kin tohkit ia u halor baroh ki kam pyntriem ba u la donkti.
Shillong, 25 Naiwieng:Ia u mawnongrim jong ka Alternative Disputes Resolution Centre (ADR) ka Meghalaya State Legal Services Authority (MSLSA) la buh da u  Justice u Uma Nath Singh ka Meghalaya uba dei ruh u  Patron-in-Chief ka  MSLSA ha Maw diangdiang, Shillong mynta ka sngi ha Mawdiangdiang.
Ha kane ka sngi la don lang u justice T.
N.
K.
Singh bad ki Executive Chairman ka Meghalaya State Legal Services Authority bad u Justice S.
R.
Sen.
Ka ADR ka dei ka rynsan ha kaban iatai ban wad ia ka jingiasuk hapdeng ki nongiakhun mukotduma.
Ka  Alternative Disputes Resolution ka long ka jingiakren, jingiasyllok, iasuk bad iapynbeit.
Ka  ADR ka dei ka atiar ban iapynbeit ia ki jingeh  hapdeng ki longiing, ki briew kiba don hapdeng ka jingiakhun ha ka kashari.
Hadien ba la plie ia u mawnongrim, la pynlong sa ka jingpynlait ia ka kali Multi Utility Van jong ka Meghalaya State Legal Services Authority da u Chief Justice bad u Judge ka High Court ka Meghalaya.
Shillong, 25 Naiwieng:Ka FKJGP Mawryngkneng circle ka la jurip ia ka surok na ka skhim PMGSY na Maw khanu sha Jaroit ki la pynlong ia ka jingjurip ia kane ka surok hadien ba ka la sniew palat namar ka jingieh shrah jong u kontraktor bun bnai.
Ha ka jingpynlait khubor, ka seng ka la ong ba ka la iakynduh ruh ia u Engineer ba dei peit ia katei ka surok, u Bah Rapsang uba  la iathuh ia ki nongialam ka seng ba ia katei ka surok ka jingbuh por ban pyndep ka la kut hynrei mynta la ai por biang ia u kontraktor ban pyndep haduh u bnai Lber 2016.
Katkum ka jingong ka seng, u engineer u la kular ban shimkhia  ia katei ka kam ban  pyndep ha ka por ba la buh.
Ka seng ka la dawa ruh ban buh ia ki jingthoh ia katei ka surok bad ban pyndep noh kloi ia ka jingtrei lym kumta, ka seng kan leh ia ka ba donkam lada lap ba ka jingtrei  kam long ka ba biang.
U  Engineer u la kular ruh ban leit jurip ia katei ka surok PMGSY  naduh Nonghali , Mynriang , Jaroit haduh Mawkhanu ryngkat ka seng  la 27tarik.
Ha kawei ka liang, ka seng FKJGP Mawryngkneng Circle ha ka 24 tarik Naiwieng ka la kynduh ia ka DMHO ka East Khasi Hills ban pynsngew ia ki jingdonkam ha kaba iadei bad ka Sub-centre ha shnong Kut bad ha Nonghali ha kaba la dep ban shna katba ki jingdonkam pat ym shym la lah ban pynbiang.
"Lada ka long kumtei ka long lehnoh ei namar kumba long mynta ka Nonghali la biang ka um ka ding katba ha Kut pat ka um, ka ding ym pat don, katba ki miej ki shuki ki pyrda ha baroh ar kam pat la biang.
Ka seng ka la kyrpad ia ka DMHO ban shimkhia ha ka ba iadei bad kitei ki jingkyrpad jong ka seng khnang ba katei ka sub centre kan long ka jingkyrkhu ia ki paidbah nongshong shnong.
Ka DMHO ka la kular ia ka seng ba ka la dep phah ia ka shithi sha ki Medical health Officer ban phah ia ka jingtyrwa ha kaba iadei bad ki jingduna jong kitei ki Sub centre khnang ba in ioh leh ia ka ba donkam bad ban ioh plie noh ia kitei ki sub centre, la ong ka kyrwoh na u Bah Lambhalang Mawthoh u General Secretary ka FKJGP Mawryngkneng Circle.
Nongstoin, 25 Naiwieng: Tang mar ia jop ia ka elekshon shiteng samoi ha Nongstoiñ, u bah Diosstar Jyndiang u la kynmaw kyndiang ia u Maieid Hoping ha kaba baroh ki syntiew kiba la pyndeng bad pynkup burom ia u ha ka sngi niew vote baroh u la leit ban buh ia ki ha u Lum jingtep jong u Maieid Hoping.
Ha katei ka jing leit iuh kjat sha Mawkyllei ka shnong u Maieid Hoping u bah Jyndiang, u la ong ba dei u Maieid Hoping uba la pynshlur ia u haduh ba un da poi shaduh katei ka thong bad u shim ba ka jingjop jong u ka dei ka jingurlong ki jing angnud u Maieid Hoping.
Shuwa ia katei u bahduh Jyndiang u la leit ban buh syntiew ruh ha u mot jong u Wickliffe Syiem ha ka shnong Sohpian.
Haba iakren sha ki nongthoh khubor na ka liang jong u bah Dios u la ong ba “Ngam lah khlem da kynmaw burom ia u Maieid namar dei lyngba ka jingkyrkhu ka jong u na sha lyndet kaba la pynlong ia nga ba ngan ioh ia ka jingjop ha kane ka jingiakhun elekshon shiteng samoi bad kane ka jingwan ban buh syntiew ka long kum shi bynta ban kynmaw burom ia u Maieid u ba la long kum u kpa jong nga mynba u dang don ha kane ka sla jong ka pyrthei".
Haba la poi ha ka shnong Mawkyllei u bah Dios ha ryngkat kiba ha iing ha sem jong u lem bad ki ba ha iing ha sem jong u Maieid kila ia mih na iing sah jong u Maieid ha katei ka shnong ban leit sha u lum jingtep jong u Maiied na ka bynta ban leit leh burom ia u bad ha katei ka sngi kila pynlong ruh ka jingsngap jar kaba shi minit ha ka jaka tep ia u Maieid kum ka dak ban kynmaw burom ia u bad la pynkut ruh da ka jingduwai.
Shillong, 25 Naiwieng:Hadien ka jingkren kynthah u President Rangbah ka seng HSPDP tang khyndiat minit hadien ka jingjop don burom u kyrtong ka HSPDP ha Nong stoiñ Konstitwensi u MDC ka Nongstoiñ u bah LG Nongsiej MDC u la kren sngewdiaw mynsiem bad u la sngewsih kthang ia katei ka jingkren u bah Ardent ha kaba u la ong ba wat hapdeng ka jing trei shitom jong u met bad mynsiem ban pynjop ia u kyrtong ka seng pynban u soh ka jingtrei shitom jong u u long pynban uba pyn kthang hi ngang ia u.
Ula ong ba khnang ba ki paidbah kin ym sngew thuh bakla u hap ban pynshai lyngba ki lad khubor halor katei ka jingkynnoh pyrshah ia u.
“Ka jingkynthoh ka jong u bah Ardent ia nga ba  ngam ia kynduh ia u ha ki ar taiew ba u don ha Nongstoin bad ha ka sngi ba wan u Dr.
Mukul Myntri Rangbah ka Sorkar Jylla ha Nongstoin nga leit ban ia kynduh ban kyrshan ia u kyrtong Congress ka long kaba bakla shibun".
Na ka liang jong u bah LG Nongsiej u la ong ruh ba hadien ba ka party HSPDP ka la rai ban ai ia ka tiket sha u bah Diosstarness Jyndiang kum u kyrtong ha kane ka elekshon shiteng samoi na ka liang ka jong u bah Nongsiej u la pynpaw ba u la dep ban pdiang hun ia katei ka jingrai jong ka party.
Shuh shuh u bah Nongsiej u la iathuh ruh ba u la ia leit ban kanbas ia u kyrtong jong ka Party kat shaba ka ophis ka phah ia u ba un leit, bad namar ka jinglyngkot jong ka por na ka liang jong ka party kala hap ban ia phiah da ki kynhun ban ia leit shala ki jong ki jong ki jaka, hynrei wat haba la ia phiah kynhun kumtei ruh dang don ki jaka kiba ma u bad u bah Ardent ki ia don lang ban ia wer ia ki paidbah ha ki katto katne ki jaka ba kynthup ia ka iew Nongstoin, bad u bah L.
G.
Nongsiej u la pynpaw ruh da ka jingsngew khia da kaba u ong “ Ban shu kynthoh ba ngam ngam ia kynduh ia u bah Ardent ka long kaba bakla shi bun, bad wat ki paidbah kiba don ha kitei ki jingialang ki lah ban sakhi ia kata".
Ha kaba iadei pat bad ka jingkynnoh ba u leit ban ia kynduh sop sop ia u Dr.
Mukul khamtam ka jing risa jong ki paidbah ha ka jingialang ai khublei ia ki paidbah hadien ba u kyrtong HSPDP u la jop ka la ktah haduh katta katta ia u ba u la shah kynthoh ka la ktah ia ka burom jong ka iing ka sem bad ka kur ka jait jong u bad ia ki paidbah ka Nongstoin Constituency, ki ba ieit ia u “Lada ka jingkynnoh ka long kaba dei ngam sngew ei ei hynrei ia kaba khlem leh kumba la kynthoh ngam lah ban shu sngap khlem da pynshai khnang ba ki paidbah kin tip ia ka jingshisha" ong u bah LG Nongsiej“Ngam sngew ei ei  ia ka jingkren bein kren khoh ki paidbah   bad ka jingbyrngem byrsit na u bah Ardent kumta, ki pyrkhat ka long kaba shisha hynrei ko ki paidbah jong ka Nongstoin ngam  shem la ia kynduh ia u Dr.
Mukul Sangma ban ia khublei kti bad u bad wat ban ia kren lyngba ki mobie phone ruh ne ban kyrshan ia u  kyrtong congress, te kine baroh ki jingkynnoh ki long ki bym shisha" u la ong biang.
“Nga la kyrshan hok ia u kyrtong ka HSPDP ha man la ki shnong ba nga leit ia lap election nga ia wer ia ki paidbah ban kyrshan ia u kyrtong ka HSPDP kum ka jingkhublei khadduh ia u Maieid Hopingstone Lyngdoh u ba la khlad noh, nga la pyndep ia ka kamram ban kyrshan ia ka party ba nga sngewburom ia u maieid Hoping bad ka jingbym sngew shaniah jong ki ngam lah ban ong ei ei tang ba nga la pyndep ia la ka kamram nga sngew ba ka la biang ia nga" kren sngewdiaw u bah Nongsiej.
Dhaka, 25 Naiwieng:Ka jylla Meghalaya ka dei napdeng ki kynhun jong ki tyngshop puron sawangka na thaiñ shatei lammihngi ka Ri India ban Washim bynta ha ka 1st International Indigenous Theatre Festival Dhaka 2015.
Ïa ka Rong ka Taw la pynkhreh da ka Sampreeti Natyautsab Parishad, Bangladesh ha kaba ar tylli ki sawangka la pynlong man la ka sngi bad ka bhah jong ka kynhun na jylla ka la shim bynta ha ka 20tarik Naiwieng, 2015.
Ïa ka khana ha ba sdang la thoh da u Sameer Sohliya bad Wa ka sawangka pura la thoh bad lamkynto (direct) da u Raphael Warjri ha ka jing iatrei lang bad ka Genevieve Khongjee bad la pynmih lang da ka Tyngkai Cultural Welfare Organisation TCWO bad ka Riti Academy of Visual Arts.
Ka khana la pynwandur halor ka jingjia kaba la jia shisha ha Pyrdiwah ha u snem 2002 bad u Lamkynto ka sawangka, u Bah Raphael Warjri u la jer kyrteng “Hala Kut Shadem" ban pyni Wa ka jinglong jingman ha ka thaiñ ha ka jingWadei parabriew.
U la ong, “Wat la ka khana ka dei shaphang ka jingWakajia jong ki ar tylli ki Ri, hynrei ka pasoh jong ka khana ka dei halor u tyngshop uba kyrda WaWap Wa kajingthmu ban pynkynriah Wa u na ka jaka kaba la kha la pun bad u la san la rangbah".
Ka khana ka dei shaphang ka jingWalong shipara ki bynriew, ka jingsuk hapdeng ki para bynriew bad ka jingburom markylliang.
Ka jingshisha jong ka saiñ pyrthei la pashat jingmut lyngba ka snap longbynriew manbynriew.
Ha kane ka sawangka la jan baroh ki tyngshop ki puron ki dei kiba ym pat ju mlien ban kiew rynsan; kita ki long u Sanat Basaiawmoit bad ka Dalariti Gratel Kharnaior kum kiba tyngshop puron ba kongsan ha ryngkat kiwei pat ki bynta da i bah Paul Lyngdoh, Crystal Gayle Kharnaior bad Wondrous Nongsiej.
Ïa ka sursawa bad ka dingshai la pynbit pynbiang da u Steven Ao bad u Wanbaniaineh Khongjee.
Ïa ka phuhmat (make-up) bad ka riam ka beit la pynbiang da ka Dalariti G Kharnaior bad u Jeremy Bantyngkai Khongjee.
Ki nongWalam jong ka kynhun, ki la pynpaw ka jingsngewnguh Wa u khliehduh ka kam, u Kamal Bayzid bad u Tapan uba dei u lamkynto jong ka rynsan sawangka kiba la ai ka kabu ban shim bynta ha kata ka lympung bad kiba la kyrshan ha baroh ki kam.
Ka kong Genevieve ka la rwai ka jingrwai tynrai Khasi bad ka Rabindra Sangeet hakhmat u paidbah.
Ka lamkynto sawangka ba donnam ha Bangladesh, ka Lakhi Inam bad kiwei kiwei ki kynrem ki lyndan ki la sam Wa ki takma bad khusnam sha baroh kiba la shim bynta naduh ki tyngshop ki puron haduh ki wei kiwei kiba la noh synñiang ha ka sawangka “Ha la Kut Shadem".
U khlur ka National School of Drama, New Delhi uba dei ruh u Khliehduh ka Lympung Sawangka na Dhaka University, Bangladesh, u Jamil Ahmed u la iaroh shibun ia ka sawangka “Ha la Kut Shadem" bad u la kdew katto katne ki bynta ba dei ban pynbiang khamtam ha kaba iadei bad ka jingWakynad ha ka saiñ pyrthei.
Hynrei u nongthoh bad Lamkynto ka sawangka, u Raphael Warjri u la pynshai “Ka jingjia ha Pyrdiwah ka dei ka jingshisha ba ym lah ban kiar bad ba dei ban pyni kumba ka long ha ka jingiadei ki para bynriew.
U la ban jur ba ka longbriew manbriew ka kham khraw ban ia ka saiñ pyrkhat ha ka saiñ pyrthei".
Jar la katta ki la ia monjur ba dei ban Wa tyrko bha ia kane ka phang kaba ktah jur Wa ki arliang mamla.
Hadien ar sngi, ha ka 23tarik Naiwieng, 2015 ka kynhun na jylla ka la ialehkai sawangka ha Mymensing ha kaba u District Commissioner, u Mayor jong ka Mymensing bad bun kiwei ki kynrem ki lyndan ha ryngkat u paidbah ki la ia sakhi ia ka sawangka.
U District Commissioner u la iaroh shikatdei eh ia ka sawangka bad u la kdew ba ki briew ha ka thaiñ ki la iohlad ban peitkai ia ka sawangka kaba kham pher bad kaba lah ban long ka atiar ban wanlam ia ka suk ka saiñ ha baroh shi lynter khappud India Bangladesh.
Shillong, 25 Naiwieng:U Commissioner & Secretary ka tnad District Council Affairs (DCA) u Bah Jopthiaw Lyngdoh, u la ong ba ka jingpynlong ia ka elekshon shiteng samoi jong ki district council ha ka jylla kan shong ha ka sorkar jylla ba kan rai bad kam don ka ain kaba kren ba dei ban pynlong ha kano kano ka por.
Haba iakren mynta ka sngi bad u Rupang, u Bah Lyngdoh u la ong, “Ka shong ha ka sorkar jylla ba kan rai ban pynlong ia ka elekshon shiteng samoi",.
Haba kylli hato ka don ne em ka rul kaba ong ba dei ban pynlong elekshon hapoh 3 bnai ne 6 bnai, u Bah Lyngdoh u la ong, “em, kam don kum kata, ka shong beit ha ka sorkar jylla ba kan shim ia ka rai ban pynlong ia ka elekshon".
Hynniew tylli ki kam MDC ki la lait thylli kynthup 6 tylli ha KHADC bad kawei ha JHADC hadien ba ki MDC kiba long MLA artad ha kajuh ka por, ki la iehnoh shiteng lynti namar ba ka sorkar jylla ka la pdiang ia ka ain khang bam armaloi ha u bnai Nailur mynta u snem.
Hynrei, kham mynshwa u chairman ka KHADC u Bah Mansturdy Nonrem u la ong ba katkum ka rule jong ka district council, haba don kano kano ka shuki MDC kaba lait thylli, ka elekshon shiteng samoi dei ban pynlong hapoh lai bnai hadien ba la pdiang u Lat ka jylla ia ka shithi iehnohkam jong ki MDC.
Ka sorkar sorkar jylla dang shen ka la dep pynmih ia ka jingpynbna ba ki hynniew tylli ki shuki MDC ki la lait thylli hadien ba u Lat ka jylla u la pdiang ia ka jingiehnoh kam jongki.
Ki hynriew ngut kiba iehnoh kam MDC ki long Bah HDR Lyngdoh na Sohiong, Bah Ardent M Basaiawmoit na Nongkrem, Bah Sanbor Shullai na Laban, Bah Brolding Nongsiej na Mawthadraishan, Bah Metbah Lyngdoh na Mairang, Bah K Plasting Pangiang na Rambrai-Jyrngam bad u Bah Stephanson Mukhim na Amlarem ka JHADC.
Katba u Bah Pynshngain N Syiem uba long ruh u CEM nalor ba u long MLA/MDC na Mawsynram u la kyntait ban iehnoh ia ka kam bad u la rai ban iakhun pyrshah ia kane ka ain ha ka iing ka kashai.
Haduh mynta u khlem iehnoh ia kano kano ka kam kum u MDC/MLA.
Shillong, 25 Naiwieng:Ha ka 24 tarik u naiwieng ka KSU South West Khasi Hills District ka la beh krad kumba 10 ngut eiei ki nongtrei jong ka Atomic Energy bad ki nongtrei jong ka Uranium Corporation of India Limited kiba la wan ban sorbe Uranium sha ki thaiñ Phlangdiloiñ ba dki thaiñ ka Langpa.
Ka KSU ka la lap ba kitei ki briew ki dei kiba la wan sorbe Uranium lyngba ka jingiathuh jong ki hi ha ka por ba ki dkhot katei ka seng ki la kylli ia ki, la beh ia kitei ki ki briew da ki dkhot ka KSU Umdohlun Corcle bad ki dkhot ka KSU SWKH.
“Ngi pynrem ruh ia ka jinglong arsap jong ka Sorkar Meghalaya halor kane ka mat ba ki la ialam bakla ia uba bun balang.
