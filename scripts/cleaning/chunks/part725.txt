Kumta u Bah Sun ryngkat ki Rangbah Kur ki la shah ban post mortem ïa kane ka kynthei kaba la buh ïa ka metïap naduh ka miet jong ka 3 tarik u Risaw  ban kohnguh ïa ka jingbthah ki pulit kumba ki la aiti naduh basdang ba ki jah na ïing.
Hadien ba la dep post mortem la rah ïa ka metïap jong ka Phibankyntiew Sun sha jaka thang ka Seng Khasi Marbisu.
Ka jingpynbeit ban post mortem ïa ka Phibankyntiew ka dei ban sdang naduh ka por 10 baje mynstep, hynrei namar ki pulit Mawngap ki dang bun kam haba la lap sa ïa u shynrang uba ki la jah lang, kumta ka la kham suki.
Dei tat ha ka por 12:30 shiteng sngi la wan ki pulit kynthei na Sadar Police Station ban peit bniah ïa ka met jong kane ka kynthei.
Hadien ba la dep peit bniah da ki pulit kynthei, ki bahaïing hasem ki la pyntip ba ka Phibankyntiew Sun ka don dak mong na khlieh ka long kumba ka la pait bad jngem ka met.
Ki pulit ki suba ba ka samla kynthei ka la noh ïap palat shi taïew eiei namar u ñiuhkhlieh u la hap lut.
Haba u nongthoh khubor uba don lang ha phyllaw ka Civil Hospital Shillong la ïohi ba ki bahaïing jong ka Phibankyntiew ki la leit sha ophis Deputy Commissioner East Khasi Hills ban kyrpad pyllait noh ïa ka post mortem.
Pynban dei haduh ka por 3 baje janmiet ki bahaïing ki la shah ïa ki doktor ban post mortem ha jingïadonlang ki pulit Mawngap bad mar shu dep ha ka por 4:30 janmiet ki la rah beit sha u lum jingthang ka Seng Khasi Marbisu.
Kum ban shu pynkynmaw ka samla Phibankyntiew Sun kaba dang 18 snem ka rta ka la jah na ïingsah ha Marbisu ha ka 20 tarik u Nailur ryngkat u Wanboklang Kurbah ba dang 20 snem ka rta kiba dang pule ha St.
Paul Marbisu, East Khasi Hills District.
Hadien ba la jah artaïew tam la lap ïa ka Phibankynriew ha ka 3 tarik Risaw bad ha ka step jong ka 4 tarik Risaw, 2023 la lap sa ïa ka met jong u shynrang u Wanboklang.
Ka India ka la nangjan ban kynjoh sha ki 100 tylli ki takma ha ka Asian Games 2023 namar ha ka  sngi Palei ka la khur 86 tylli ki takma, kiba kynthup ïa 21 ki takma ksiar, 32 ki rupa bad 33 ki rnong.
Ha kane ka sngi, ka India ka la bynrap sa lai tylli ki takma ksiar lyngba ka Dipika Pallikal bad u Harinder Pal Singh kiba la khur ïa ka jingjop ha ka squash (mixed team), kumjuh ka kynhun ki nongsiat khnam (men’s and women compound) ki la wan ha ka kyrdan ba hakhlieh.
U Saurav Ghosal u la khur ïa ka takma rupa ha ka jingïakhun para marwei jong ki shynrang ha ka squash.
Ka Antim Panghal ka la khur ïa ka takma rnong ha ka wrestling jong ki kynthei.
Ha kawei pat ka liang u khlur ïalehkai badminton u HS Prannoy u la jam sha ka semi final ha ka men’s singles, hynrei ka jingiaid lynti ka PV Sindhu ha ka Asian Games ka la poi sha kaba kut ha kaba ka la shah rem noh ha ka ‘thei ïalehkai na China ka Bingjiao He ha ka quarter final jong ka women’s singles.
Ka kynhun nongsiat khnam jong ka compound ha ka liang ki shynrang kaba kynthup ïa u Ojas Pravin Deotale, Abhishek Verma bad u Prathamesh Samadhan Jawkar, ka la khur ïa ka takma ksiar ha ka Asian Games kaba dang ïaid shaphrang mynta ka sngi Palei ha Hangzhou.
Kine lai ngut ki rangïalehkai ki la lah ban pynpaw ïa ka jingtbit na ka bynta ban wan ha ka kyrdan ba hakhlieh duh hadien ki la lah ban pynliem noh ïa ki nongsiat kiba na Republic of Korea kata ia u Jaehoon Joo, Jaewon Yang bad u Jongho Kim ha ka jingïakhun final da kaba kamai 235-230.
Naduh kaba sdang jong kane ka jingïalehkai, ka kynhun ki rangïalehkai ka ri ki la lah ban ïalehkai bha, ha kaba ki la lah ban kamai 58-55 ha ka wat kaba nyng-jong jong kane ka jingïakop.
Hynrei ha ka wat ba ar, ki rangïalehkai na Korea ki la ïakhun tyngeh ha kaba ki la lah ban tam da 59-58.
Hynrei ha ka wat ba lai ki nongsiat khnam jong ka ri ki la lah ban tam kylla da 59-57.
Ha ka jingïakhun kaba khatduh na ka bynta ban rai artad ïa ka nam jop, ki nongïakhun ka India ki la lah ban ïakhun tyngeh ha kaba ki la lah ban khur ia baroh ki 10 point na ka bynta ban khur syndon ïa ka jingjop.
Ha ka semi-final jong ka archery compound men’s team, kitei ki rangïalehkai jong ka ri ki la lah ban pynliem noh ïa ki nongsiat jong ka Chinese Taipei kata ïa u Cheng-Wei Chang, Chieh-Lun Chen bad u Cheng-Jui Yang da 235-224.
Kham hashwa ka kynhun ki nongsiatkhnam jong ka ri kata ka Jyothi Surekha Vennam, Aditi Gopichand bad ka Parneet Kaur ki la lah ban khur ïa ka takma ksiar ha ka women’s compound team, hadien ba ki la lah ban jop da ka said ïa ki nongsiat na Chinese Taipei kata ïa ka Yi-Hsuan Chen, I-Jou Huang bad ka Lu-Yun Wang da 230-229.
Ha kawei pat ka liang, ka nongïalympat jong ka ri ka Antim Panghal ka la lah ban pynliem noh ïa ka khlur ïalehkai kaba la khur takma ha ka Tokyo Olympics ka Bolortuya Bat-Ochir da 3-1 na ka bynta ban khur ïa ka takma rnong, katba kiwei ki nongïalympat ki la ïakynduh jingeh ha kane ka sngi.
Kane ka ‘thei ïalehkai ba dang 19 snem ka rta kaba la lah ban pynliem ïa ka nongïalympat na Japan kaba la bat ar sien ïa ka nam lahduh ha ka pyrthei ka Akari Fujinami ha ka quarter-final, ka la ïakhun tyngeh pyrshah ïa katei ka nongïalehkai kaba na Mongolia na ka bynta ban khur ïa ka takma rnong ha ka 53kg jong ki kynthei.
Kiwei pat ki nongïalympat jong ka ri kata u Narinder Cheema (Greco-Roman 97kg), Naveen (Greco Roman 130kg) bad ka Pooja Gehlot (women’s 50kg) ki la shah rem noh.
Ka lympung ïalehkai 1st Division Football Tournament na ka bynta ka Chatister Kharkongor Memorial Trophy 2023, ka la nangjam shaphang ha kaba ka Sohmynting SC ka la khur ïa ka jingjop.
Kane ka la wan urlong hadien ba ka la lah ban pynliem noh ïa ka Khliehïongriang da 2-1 kol ha ka sngi Palei ha Kiang Nangbah Stadium Ladthadlaboh Jowai.
Hane ka jingiakhun ba la pynïaid da ka West Jaiñtia District Sports Association (WJDSA), baroh ar ki kynhun ki la pyrshang ban ïakhun tyngeh naduh kaba sdang.
Ka Sohmynting ka la ïoh ban pynkhih jar nyngkong eh lyngba u Spain Ryngkhlem ha ka minit kaba 28.
Hadien shiteng kynta ka Khliehïongriang ka la lah ban pynphai kylla lyngba u Founder Passah ha ka minit kaba 34 na ka bynta ban ïakhaid mar shi kol haduh kaba kut jong ka kylla step.
Hadien katto katne por ba la bteng ïa ka jingïakhun jong ka kylla miet, u Spain u la pynbud biang ïa ka kol kaba ar ka jong u ha ka minit kaba 58.
Haduh kaba kut ka liang pyrshah kam shym la lah shuh ban pynphai bad ka la mad ïa ka jingshah rem.
Ka PFR Football Academy ka la khur ïa ka jingjop kaba nyngkong ha ka SSA SRGT 3rd Division Football League 2023 hadien ba pynliem noh ïa ka Pomlakrai SC haduh 4-0 kol ha ka Sngi Palei.
Kane ka la wan urlong lyngba u Asimom Sohtun uba la khur ïa ka hat-trick da kaba thep marwei haduh saw kol.
Ha kane ka jingïakhun jong ka Group-B kaba la long ha madan Third Ground, Polo, ka PFR ka la lah ban ïalehkai bha ha kaba u Asimom Sohtun u la ïoh ban pynkhih jar ha ka minit kaba nyngkong.
Hadien shiteng kynta utei u rangïalehkai shakhmat u la pynbud biang ïa ka kol kaba ar ka jong u ha ka minit kaba 38.
U Asimom u la thep biang sa ar kol ha ka kylla miet kata ha ka minit kaba 51 bad 72 na ka bynta ban khur ïa ka jingjop.
Ka jingïalehkai jong ka Group-C hapdeng ka Sanmer SC bad ka Umpling SC kan long ha ka sngi Thohdieng ha ka por 5:30 janmiet.
Ka synjuk ïalehkai jong ka 4ForALL ka la plie ïa ka prokram ai jinghikai ïa ki khynnah ba la tip kum ka 4ForALL Football Academy Grassroots Level ha ka 2 tarik mynta u bnai ha shnong Diengïong kaba ha Mawdiangdiang, Shillong.
Ha kane ka prokram la wan ban ai jinghikai da u coach jong kane ka shlem ai jinghikai u Bah Merrick Rymbai, AIFF D License (AIFF Grassroot License) hapoh ka jingai jingmut da u Bah Alison Kharsyntiew, AFC A License Coach.
Ha katei ka sngi la ïadon lang ki dkhot nongkitkam ka 4ForALL kiba kynthup ia u Bah Eroldson Dympep, Bah Benjamin Blah bad Dr.
W.
D.
Phira.
Ka United Democratic Party (UDP) Mawlai Circle ka ai khublei bad kitbok kitrwiang ïa ka kynhun ki ‘thei ïalehkai ka Jylla hapoh ka lama jong ka Meghalaya Cric-ket Association (MCA) ki ban ïashim bynta ha ka Women’s U-19 One Day Trophy ban pyn BCCI’s  pynïaid da ka BCCI ha Surat, Gujarat naduh ka 8 tarik mynta u bnai.
U Bah P.
T Sawkmie, Adviser lem bad u Bah H.
Kharkongor, Presi-dent  ka UDP Mawlai Circle, Bah T.
Kharkong -or, Secretary bad kiwei de ki nongkitkam ka seng ki la pynpaw ïa ka jingsngewkmen kaba khraw ba ki samla kynthei jong ka Jylla kin ïoh ka lad ban ïashim bynta ha ka jingïalehkai BCCI ha ka jylla Gujarat.
Ha kajuh ka por u Bah Sawkmie u kyntu ïa ki ba kin ïakhun tyngeh ban poi sha ka thong.
“Tang ka jingtrei shitom ka la ban ïarap ïa phi mynta, phi  mihkhmat ïa ka Jylla, kan poi ka por phin mihkhmat sa ïa ka ri India," ong uba Sawkmie haba kren ai mynsiem ïa baroh ki ‘thei ïalehkai ka MCA.
Ki jingïakhun ha ka 1st Division Football League ba la pynïaid da ka East Jaiñtia Hills District Football Association (EJHDFA) ki la kut ha ka jingïakhaid khlem da lah pynkhih jar ha baroh ar tylli ki jingïakhun.
Ka jingïakhun kaba nyngkong ka la long hapdeng ka Mukhaïalong SC pyrshah ïa ka Wahïajer NYSSC bad ka jingïakhun kaba bud ka la long hapdeng ka Tpepswer SSWO pyrshah ïa ka Rangad SC ha kaba kine ki kynhun ki la ïasam mar shi point.
U Myntri Rangbah jong ka Jylla, u Conrad K.
Sangma ha ka sngi Palei u la pyllait ïa ka jingñiah thuk-thuk sha kylleng ka ri da ka Yashaswini; ka kynhun jong ki nongñiah thuk-thuk kiba dei ki dkhot ka CRPF Shillong.
Ka CRPF ha ka jingïatreilang bad ka tnat Women and Child Development ka la pynlong ïa kane ka jingñiah thuk-thuk ban rakhe ïa ka Nari Shakti (ka jingpynkup bor ïa ki longkmie) ha ka ri.
Haba ai jingïaroh ïa ka jingshlur kaba khraw, ka jingkut jingmut bad ka jingshlur ba la pyni da ki longkmie jong ki kynhun shipai bapher bapher, u Conrad u la ong ba ki longkmie kim duna ïano ïano bad ba kane ka prokram bad ka jingñiah thuk-thuk ka dei kawei ka nuksa jong ka Nari Shakti.
Haba pynpaw ka jingkmen jong u ban ïadon bynta ha kane ka prokram kaba kongsan, u Myntri Rangbah u la ong, “Na ki bynta bapher bapher jong ka ri, ki longkmie nongñiah thuk-thuk jong ka CRPF kin sdang ïa ka jingïaid lynti jong ki bad kin ïakynduh lang bad kumta ka long ka burom kaba khraw ïa nga bad ka jingsngew sarong ban ïadon bynta bad kane ka prokram kaba kyrpang bad sa shisien nga ai khublei ïa ka CRPF na ka bynta kane ka prokram kaba ki la pynlong.
"U Sangma u la ong ba ka jingñiah thuk-thuk ka dei ka jingpyndon burom ïa ka Nari Shakti, kaba long ka dustur kaba la rim bha jong ka dei riti jong ngi bad ka jingpyni ïa ka bor jong ki longkmie.
“Ka Meghalaya bad ka deiriti jong ngi, ki briew bad ki jaitbynriew hangne ki la bat ïa kane da ki spah snem.
Ka Meghalaya ka dei ka imlang sahlang kaba ai jait sha ka kynthei bad na ka bynta ka jingtip jong ki nongñiah thuk-thuk bad ki ophisar kiba wan na ki bynta bapher bapher jong ka ri kin dap da ka jingkmen ban tip ba ki jaitbynriew jong ka Meghalaya bad ki briew ki la trei na ka bynta ka NariShakri bad ka jingïaryngkat kyrdan da ki spah snem.
"Kum shi bynta jong kane ka sienjam, lai kynhun jong ka jingñiah thuk-thuk da ki longkmie ka CRPF ki dei kiba la pyllait paidbah na Shillong, Srinagar bad Kanniyakumari bad kin ïakynduh lang ha Ekta Nagar, Gujarat ha ka 31 tarik mynta u bnai, kaba dei ka lyngkhuh sngi kha jong u SardarVallabhbhai Patel.
Kane ka jingñiah thuk-thuk kan ïaid lyngba 3291 km bad kin ïaid lyngba hynñiew tylli ki jylla hashwa ba kin ïakynduh lang ha Ekta Nagar.
Ha kane ka sngi la ïadon lang u Bah Paul Lyngdoh, Myntri ka tnat Social Welfare, u AnuragAgrawal, IG NE Sector, CRPF, ki heh pulit, Defence bad ki bor pynïaid ïa ka jylla ki la ïashim bynta lang ha kane ka prokram.
Ka long kaba sngewma bad sngewsyier ban tip ba ha Meghalaya, ka don ka jingduna ha ka jingpynrung skul bad ka jingjyllei ha ka jingpep skul shiteng por jong ki khynnah.
Kane kam long satia ka dak ka shin jong ka jingbha.
Ngin hap ban phai biang sha ka jingïalang jong ka Project Approval Board (PAB) hapdeng ka tnat pule puthi ka Sorkar India bad ka tnat pule puthi ka Sorkar Meghalaya, kaba la long ha ki khyndiat bnai ba la lah ha kaba la pyni ba ha ki ar snem, kata, 2020-21 bad 2021-2022, ka la don ka jinghiar ha ka jingpynrung skul ïa ki khynnah ka long da palat 1 lak ngut ha baroh ki jait skul.
Ha ki skul sorkar bad ki skul ba ïoh jingïarap na ka sorkar, ka jinghiar ha ka jingpynrung skul ka long da 86,616 ngut.
Sa kawei pat ka bynta ka dei ka jingjyllei ha ka jingpep skul ki khynnah ha ki klas rit (Elementary Level), ka jingpep skul ka long 10.
1 na ka 100 bad ha ka Secondary Level ka long 21.
7 na ka 100.
Kane ka kham heh shuh-shuh ban ïa kaei kaba long ha ka Ri baroh kawei, kata, 2.
0 na ka 100 ha ki klas rit bad 12.
6 na ka 100 na ka Secondary Level.
Na ka liang ka tnat pule puthi jong ka Sorkar Pdeng ka la bthah ïa ka sorkar Meghalaya ba kan pynduna ïa kane ka jingpep skul shiteng por jong ki khynnah.
Nalorkata, la shem ruh ba ka don ka jingduna ha ka jingpynphai biang ïa ki khynnah sha ki shlem jingpule.
Ha u snem 2022-23, ka sorkar jylla ka la lah ban pynphai biang tang 1,931 ngut (23 na ka 100) ïa ki khynnah kiba la pep skul, katba baroh ki khynnah kiba la dep ban ithuh ba ki la pep skul ki don haduh 8,468 ha ka rta 6-14 snem.
Ha ka kyrdan Secondary, ym shym don kaiphod ban pyni wat tang ïa uwei ruh u khynnah ban pynrung ha ka shlem NIOS wat la kiba kum kita ki khynnah kiba la donkam ban phah leit pule ha NIOS ki long 1,340 ngut.
Namarkata, ka tnat pule puthi ka Sorkar India ka la kyntu ïa ka jylla ba kan shim ïa ki sienjam ban pynthikna ba baroh ki khynnah kiba la pep skul kin leit phai biang sha ki jingpule jong ki.
Kine ki dei tang ki jingkheiñ kiba la lum la lang, bad lehse ki dang don shuh ki khynnah kiba khlem lah ban leit skul lane kiba la hap ban pep skul shiteng por.
Ki khynnah ki bym don ha skul lane kiba pep noh tang shipor ki leit shano? Ngi ïohi ba ha u snem 2020 haduh 2022, ka jingshah teh shah khum ha ka khlam COVID-19 ka la pynduk pynkyrduh ïa kiba bun ki longïing longsem ha kylleng ka pyrthei na ka daw ba ki khlem lah shuh ban leit bylla kumba ju long.
Haduh mynta, ki don bun bah ki longïing ki bym pat lah satia ban khie khlieh namar kato ka khlam kaba la pynshong ïing jubor ïa baroh ki nongshong shnong.
Kane ka jingduna ha ka jingpynrung skul bad ka jingbun kiba pep skul shiteng por jong ki khynnah ka dei na ka daw jong ka khlam.
Lehse kiba bun ki kmie ki kpa kim lah shuh ban ai jingkyrshan ïa ki khun ki kti ba kin bteng ïa ki jingpule jong ki bad namarkata, ki la hap ban pynsangeh.
Ka banse ka thom ïa ka sang.
Tangba kan hap don da ka lynti ban pynbeit ïa kane bad ka sorkar ka dei ban shimkhia haduh katta-katta khnang ba ka lawei jong ki khynnah kan ym long kaba sepei.
Shuh shuh kawei pat ka bynta ka long ka jingbun palat ki nonghikai ha ki klas rit ha kaba la lap ba ki don 2,922 ngut ki nonghikai kiba tam na kaei kaba donkam.
Ha kawei pat ka liang, ka la don ka jingkiew ha ka jingdon tang iwei i nonghikai ha ka Primary bad Upper Primary Level.
La shem ba 10 na ka 100 (542 tylli) ki skul Primary ha Meghalaya ki dei kiba don tang iwei i nonghikai, katba ki don 7 tylli ki skul Upper Primary kiba don tang iwei i nonghikai.
Ka sorkar ka dei ban peit bha ïa kane ka bynta ba ym dei ban shu thung kai ïa ki nonghikai ha ki skul kiba ka ai jingkyrshan.
Ka dei ban don ka jingbiang ki nonghikai ha baroh ki skul khnang ba kan ym ktah ïa ka rukom ai jinghikai ïa ki khynnah.
Bun ki jingdonkam ba man u briew u donkam.
Ka daw kaba pynlong ban donkam ka long namar ngi dei ki briew ba im.
Ki jingdonkam ki long ïa baroh kata la riewspah ne la duk.
Lada khlem donkam ym tharai ba u briew un kwah.
Kine ki jingdonkam ki kynthup ka pisa, ka bam ka dih, ki jaiñphong, ka jingnang jingstad, ka kam ka jam bad kiwei kiwei.
Hynrei kaba kham kongsan na kine ki dei ka pisa bad ka bam ka dih.
Ban im donkam ban bam, kumta, ngi trei dohïap ban pyndap nyngkong eh ïa ka bam.
Baroh ngim long kiba ryngkat khamtam ha ka ïoh ka kot ne ka kamai kaba ngi kamai.
Ha ka pyrthei kyrduh mynta, ka long kaba eh bha ban kamai neh ban ïoh i ta i kamai ka ban lah ban pynmih ïa u bai khaw.
Dei namar kane bun u ngat ha kata kaba ngi khot ka jingbam shah.
Ka bamshah ka dei kawei ha kaba ym baroh ym lah lait na ka.
ïa kane yn kham mad bha da kito kiba duna ha ka ïoh ka kot.
Kine ki dei kum ki nongtrei kynta, nongbylla sngi, kumjuh ruh ïa kito kiba kamai shisien arsien shitaïew.
Ym lah len ba bun na ngi, ngi dei kiba duk bad ba donkam lem ïa ka jingisynnei kiwei khamtam ha ka pisa ruh ka bam ka dih.
Kumta bym biang ha ka jingïoh, kum ki briew ngi pynmlien ban pyndonkam ïa ka jingisynnei kiwei da kaba ngi bam shah shuwa kum na ki dukan bam, ne shim shah shuwa ïa ki mar ki mata kiba ngi donkam.
U nongaishah pat namar ba u don ïa ka jingïatiplem ryngkat ka jingshaniah ïa la ki nongbam nongdih ne ki nongshim shah ïa ki mar ki mata kumta u ai-shah khlem artatien ba kin sa siew biang ia ka jingbamshah ne ka jingshim shah.
ïa kum kine ki jingshem la ju isynnei tang da kito kiba mad ïa kajuh ka jingshem.
Hynrei kiba bun pat ki nongai-shah namar ka jingbha palat jong ki, ki nongshim shah ne ki nongbamshah ki ïaid bakla noh sha lyndet jong ki khlem kheiñ bad khlem pyrkhat ba katno uta uba ai-shah u la ïaishah bad sngap namar ba u sngewthuh ba u ruh u dei uba duna ha ka ïoh ka kot.
Don ki nongai-shah kiba don ïa ka mynsiem ïarap wat ban pynïoh kam ïoh jam lem ïa la ki nongbamshah namar bad lehse u kwah ba kin kham im ban ïa u.
Kumne keiñ ka long ka mynsiem jong katno katne ki nong-ai-shah.
Namarkata, haba ngi sngewthuh ba ngi long kita ki bym lah lait na ka jingbamshah ne shimshah long kita kiba sngew ïa kito ki nongai-shah bad wat kyreit ne sakma noh tang namar ba ngim pat lah ban siew ïa u nongai-shah.
Ka jingsngap jar ka jong ngi ne ka jingbym leit mih ka jong ngi sha u nongai-shah ka pynlong ïa uba Aishah ban pyrkhat sniew bad ban ym shaniah shuh ïa ngi.
Wat pyrshang ruh ban ai daw khamtam haba kito ki daw kim long kiba biang.
Lada ngi kwah ïa ka jingsha-ñiah long kiba khuid ha ka ktien ka thylliej.
To ngin ym mlien ruh ban bam shah bun than, ne shimshah bun, namar kane kan pynjynjar ïangi.
Kumta, kano kano ka jingbamshah ne jingshimshah kam long kaba sniew hynrei ka dei ïangi ban adkar haba ngi bam bad shim shah namar ki ruh ki donkam ïa ka hok ka jong ki.
Ka lympung ïalehkai Cricket World Cup 2023 ka la sdang ha ka sngi Palei ha Narendra Modi Stadium kaba ha Ahmedabad ha kaba ka England kaba  bat ïa nam lahduh ka ïakynduh pyrshah ïa ka New Zealand bad kane ka long ka jingïai bteng ïa ka final jong u snem 2019.
Ka jingkhmih lynti na ki bor pynïaid jong kane ka lympung ka long ban ïohi ïa ka jingdap kane ka stadium, hynrei ka la long da khongpong ha kaba ïohi hapoh ki social media ïa ka jingthylli katei ka stadium ha ka sngi sdang jong kane ka lympung kaba long tang shi bynta na ka saw bynta.
Ki nongpyndonkam ha social media ki la buh ïa ki dur jong ka stadium kaba thylli ha kane ka sngi sdang bad kane ka la buh ka jingkylli ba na kaei ka daw ba ki paidbah kim shym la don watla la dep ban die lut ïa ki tiket hashwa ban sdang ka Cricket World Cup 2023.
Na ka liang ka khlur ïalehkai kriket jong ka ri England ka Danielle Wyatt ka la pynpaw ka jingsngew bynñiaw halor kane ka jingthylli katei ka stadium ha ka sngi sdang.
U kapten ka New Zealand u Tom Latham uba la jop ïa ka kynting pisa bad u la rai ban kawang bol shwa nynggkong pyrshah ïa katei ka lahduh ka England ha kaba sdang jong kane ka lympung.
Te kumta u Latham u la shimti kum u nongïalam jong kane ka kynhun na ka daw ka jingbym lah ban ïalehkai lang u kapten u Kane Williamson, uba don hapdeng ka jingmynsaw ka khohsiew.
U Lockie Ferguson u la duh ïalehkai na ka daw ka jingmynsaw, katba u Ish Sodhi bad u Tim Southee kim shym la don lang hapoh kane ka kynhun.
Na ka bynta ka England, u Ben Stokes u la duh ïalehkai ha kane ka jingïakhun na ka daw ka jingmynsaw ha ki bynta jong ka syngkai, katba u Gus Atkinson, Reece Topley, David Willey kim shym la don hapoh ka thup jong ki khadwei ngut jong kane ka kynhun.
Haba phai sha ka jingïakhun jong kane ka sngi sdang, ka New Zealand ka la lah ban pynliem noh ïa ka England da 9 wiket.
Ka England kaba la shimti ban tied nyngkong ka la kamai 282 and shah pynkhyllem noh 9 wiket.
Haba wan shimti ïa ka pali ba ar ka New Zealand ka la lah ban kynjoh sha ka thong da kaba kamai 283 run bad shah pynhap 1 wiket ha ki 36.
2 over.
Ha kito ki jaka kiba ki Phareng ki la jop, ki pynrung shisyndon ïa ki aiñ khyndew ki aiñ khlaw.
Don ka Jingpynïaid ryntih bad ki jingmana jingadong kiba ki nongshong shnong ne ki trai khyndew ne khlaw ki dei ban bud bad pyntreikam.
Don ruh ka jingkheiñ jingdiah kaba biang bad kaba thikna bad ym don iwei I dkhot khyndew ne khlaw iba khlem hap ha ka jingkheiñ jingdiah bad ba yn ym tip ba ym don ba long trai.
Kumta da kaba leh kumne ym don kano kano ka jingkulmar ne jingïakam kynti, ne ka jingaipata arsien ïa ka juh ka jaka ne ïa die ïa thied ïa ka juh ka khyndew ne khlaw arsien lai sien.
Lah ban ong ba ki Phareng kim shym la jop ïa kane ka ri jong ngi bad kumta ka jingpynïaid ïa ka khyndew ne ïa ka khlaw ka shu sah kumba ju long.
Ki khlem da lulia ei ei ha kane ka liang.
Kane ka la long ka jingkyrkhu kaba khraw ïa ka ri.
Hynrei katba dang iaid ki sngi ki snem, da ka jingdonkam bun ïa ka khyndew bad ïa ki khlaw ha ki kam pynroi pynsan, ki khyndew ki khlaw ki la kiew dor bad kumta ha kane ka ri jong ngi kumba la long sha kiwei pat ki jaka, la mih ka jingdawa kaba jur ïa ka khyndew bad ïa ki khlaw bad ka dor ka la kiew kynsan bad tik bad tik.
Kumta ki khmat baroh ki leit sha ki lad kumno ban ioh skut khyndew ne skut khlaw ban lah die pat ïa ki ha ka dor kaba rem ynda la donkam ka sorkar ne kiwei pat ki bynta trei kam jong ka sorkar.
Ka jingmih na kane ka la long ba la mih bun ki jingaikam long trai ha ka khyndew ne ïa ki khlaw bad la mih ruh bun ki jingïaleh ïatur ha ki ïing Bishar.
Kumta ha kane ka rukom la mih bun ki jingïaleh bad u soh jong kane ka kam u long ba la lut ka spah ka hajar bad ka por kaba lut ruh ka bym kai shuh ha ka leit ka wan ban ïaleh ban ïa tur ha ki ïing Bishar.
Mih sa ki jingïakynad ha shnong ha thaw, mih sa ki jingïapeit mat don uwei ïa uwei pat bad kumta ym don shuh ka shong suk shong sain ha shnong ha thaw.
Ha ki por mynshuwa ym da donkam eh kata ka rukom kheiñ bad rukom buh jingkheiñ ïa ka khyndew ne ki khlaw namar ba kine ki don kyrhai bad duna ruh u briew, hynrei mynta kam long shuh kumta u briew u la roi bad ki jingwan ki briew ha ka ri jong ngi na kylleng ka la jyllei.
La dei ban don ka jingbuh jingkheiñ jingdiah ïa ka khyndew ne ïa ki khlaw ban tip thikna ïa u pud u sam bad ïa ka jinglong trai.
Kane kam mut ban oh khajna hynrei ba yn don kumta ka jingphikir ban lait na ka ïaleh ka ïatur ha ki ïing Bishar bad lah ban tyngkai ïa ka spah ka hajar bad ruh ban don ka suk ka saiñ ha shnong ha thaw hapoh ka ïit ka hima.
La sngewdei ban kdew shuh shuh ba kum kata ka jingbuh jingkheiñ jingdiah ka dei ban long katkum ki riti ki dustur bad khlem da ïaid palat ïa ki.
Kumta kito kiba don ka jaka kin tip shai ba ka dei ka jong ki bad kito kiba die kiba thied kin tip ba ki die ba ki thied ïa kaei kaei kaba ym hap shuh ban ïaleh ban ïatur.
Hato kane, kam pynlait ïa ka Ri na ki jingkhuslai bad ki jingartatien haba ïathied ïadie jaka ne khlaw bad hato kane kam long ka jingkyrkhu kaba khraw ïa ki briew kiba shong ha ka?.
Ka VPP ka dei ka seng saiñ hima sima bathymmai kaba don bun ki briew ba stad bad kiba shemphang.
Kumno pat ki shim kabu ban pynshlur ïa ki paidbah ban pynrwai ïa ka jingrwai.
Ha u Prah’ kane ka dei ka jingrwai ka seng saiñ hima sima ne ka seng saiñ pyrthei.
Ka bym sngew ïahap ban pynrwai ha ki skul ki bym don bynta ei ei ha ka saiñ pyrthei.
Kane ka jingleh ka pyni ba ka VPP ka kwah eh ban pynpaw ia ka seng kumba pynrwai ieit Ri.
Kane kam dei ka jingrwai ieit Ri.
Ka dei ka jingrwai jong ka seng saiñ pyrthei.
Dei tang ha ka por kanbas elekshon dei ban pyntem bad pynrwai ïaka, ym ban pynrwai ha ki sngi burom ïa ki nonghikai ne kum ha Republic Day Independent Day bad kiwei kiwei.
Ka VPP ka la leh bakla halor kane ka jingphah rwai ha ka sngi burom ïa ki nonghikai ne ka Teacher Day ha ki skul sorkar ka bym ïahap namar ka dei ka jing-rwai seng saiñ pyrthei.
Kane ka long ka jingshisha, namar lada thaw jingrwai sa kiwei kiwei ki seng saiñ pyrthei kumno kan ktah ban pynrai ha ki sngi burom ïa ki riewkhraw kiba dei ban ai burom.
Dei tang ha ka thoh pule kaba don ka nongrim kaba skhem, ka shong ka jingshngain bad jingkyrmen ka lawei jong kano kano ka jaidbynriew, ong u Burke.
Une u riewstad u ong ba ka Thoh ka Pule ka long ka stieh kaba bha eh ïa ka jaidbynriew.
Kumta ka jingthmu jong ka ka Thoh ka Pule ka long ban pynkylla ïa ka jingmut briew sha ka umpohliew ba ïai kyrsoi ym sha ka jaka pyndap um ha kaba la shu pyndap bad sa theh noh ïa ka.
Kumta lah ban ong ba ka skul kaba bha bad banyng-kong tam dei ka ïing ka sem kaba long ka jingbuh U Blei ban hikai skul ïa kiba dangrit, bad ka ïing ka long kumba ka kmie u kpa ki kwah ba kata ka ïing kan long.
Kane ka long ka jingshisha kaba ym lah ban len.
Ka ïing ka sem ka long ka shlem bad ka long ruh ka skul bah ïa u khynnah ha kaba u hikai bad bud nuksa, dei ha kane ka rta ba ka jingmut jingpyrkhat jong u ka long kaba lah ban shim dur kloi bad wei ba ka la shim dur shisien, ka sah sah.
U khynnah um lah ban pynleit ïa la ka sngi ki ïa tang ha rympei ïing.
La dei ban phah ïa u sha skul bad u sdang ïa ka jingim jong u na ka Lowe Primary.
Dei hangne ruh ba ka Lower Primary skul ka long ka ‘per syntiew kaba itynnad tam kaba donkam tam ban pynsan ïa kine ki syntiew rit ba kin san ba kan phuh ynda la dei ïa ka por.
Ka bynta jong ka Lower Primary skul ka long kaba donkam eh bad ka donkam ka jingkitkhia kaba khraw na ka liang ka sorkar.
Peit kein ka jingkitkhlieh kaba jur ka hap sha ki kmie ki kpa bad kumjuh ruh sha ki nonghikai, hato ki skul jong ngi bad ki ïing ki long ma kita ki jaka kiba don ka nongrim kaba skhem khnang ba kine ki khynnah kin long ka jingshngain bad ka stieh jong ka jaidbynriew ?To ngin ia shong pyrkhat  khyn-diat, ym tang ki kmie ki kpa, hynrei kito ruh kiba kit ïa ka lyngkor ka ri la dei ne em ban kitkhia ïa kine ki ‘per sara jong ka jingim ?.
U Myntri Rangbahduh ka Britain, u Rishi Sunak ha ka Sngi Balang u la sdang ia ka jingïalap ilekshon ha ka jingialang ba shisien shi snem jong ka seng.
Utei u nongialam ka Britain u la ialeh katba lah ban pynpaw ia ka jingshim khia bad ka mynsiem shakri jong u ia ka ri bad ia ki paidbah ka Britain khamtam ha ki por ba la leit ba ka Britain ka don hapdeng ki kynrum-kynram bad ka jing-angnud jong u ha kane ka por ka long ban ioh bat biang ia katei ka shuki hadien ka ilekshon jong u snem 2024.
U Sunak, u la don 43 snem ka rta bad la ong ba u la pynpaw ia ka jingthrang ban ioh  shakri biang ia u paidbah ka Britain ha kine ki snem ki ban wan ban pynbit-pynbiang bad ban pynkhie im biang ia ki kam ki jam jong ka Britain baroh kumba ju long ha ki snem ba la leit.
Ki bor pyniaid jong ka Venice ha ka Sngi Balang ki la iathuh ba 21 ngut ki nongshong ha kawei ka bos ki la khlad noh hadien ka jingleit hap bakla jong katei ka bos sharud jong ka jingkieng hapoh Venice jong ka Italy.
Napdeng kitei kiba khlad, 2 ngut ki dei ki khynnah rit kiba dei na bar ri.
Ha katei ka jingjia, 20 ngut kiwei pat ki dei kiba la mynsaw na ka jinghap jong katei ka bos bad la pynkit ia ki sha ki jaka sumar jong katei hi ka nongbah.
Kumta, ki bor pyniaid ka Italy ki la iathuh ba ki dang ialeh ban pynithuh ia ka kyrteng jong kitei kiba khlad baroh, khnang ba yn ioh ban aiti noh ia ki sha ki bahaiing- hasem jongki.
La ong ba katei ka bos ka dei kaba dang wan phai na kawei ka jaka hapoh Venice bad ka la leit kum hap bakla noh ynda ka leit poi ha katei ka jingkieng ha ka por kumba 7:30 janmiet jong katei ka Sngi Ba-ar.
Ka tnat pynlip ding ka iathuh ba katei ka bos ka la kem ding ha ka por ba ka la hap najrong jingkieng bad ka la leit hap ruh ha ka lynti iaid rel kaba don hapdeng jong ka distrik Mestre bad Marghera jong ka phang North ka Italy.
Ka Myntri Rangbahduh jong ka Italy, ka Giorgia Meloni, ka la pynpaw ia ka jingsngewkhia haba iadei bad katei ka jingjia ba sniewbok bad ka la phah ruh ia ka jingsngewlem sha ka iing- ka sem jong kitei kiba khlad baroh bad ka la kitbok ruh ia kitei kiba mynsaw baroh ba kin koit noh shen.
Katba, ia ka daw jong katei ka jingleit hap bakla ka bos ym pat lah ban tip shai.
Hynrei la suba ba u nongñiah jong katei ka bos, u la ioh kem pang kynsan ha ka por ba u poi ha katei ka jaka.
Wat lakatta, la ong ba ka jingdon jong kiba khlad ka dang lah ban kiew namar don katto katne napdeng jong kitei kiba mynsaw, kiba la don hapdeng jong ka jingma bad la ong ba katei ka bos ka la kem ding hadien ba ka iatyngkhuh bad ki wire ‘powerline’ kiba don shajrong jong katei ka lynti iaid rel bad ka la hap ruh kumba 30 phut eiei nalor jong katei ka jingkieng haduh ba kan da poi shatei shapoh ba don ka lynti rel.
U rang shut bol ba tbit jong ka klob Brentford bad kumjuh ka England  u Ivan Toney, u la shah khang mynta ban shimbynta ha kino kino ki jingialehkai phutbol haduh 8 bnai kynthih lem bad ka jingshah dain kuna kaba haduh 50,000 pounds ($63,000).
Kane ka long hadien ba u la pdiang ia ki kyndon jingpynshitom halor ki 232 sien jingpynkhein kyndon jong ka Football Association’s (FA) kiba long pyrshah ia ka kam iathong-pisa ha ki jingialehkai.
Kumta utei u rangialehkai un nym lah ban ialehkai na ka klob kaba u mihkhmat ne ka England haduh ka 16 tarik u K’lyngkot 2024 bad uba lah shah maham ruh lada u pynkhein ia katei ka jingshah pynshitom kaba lah ruh ban lam ia u shaduh u pud jong ka jingduh ialehkai  syndon ha ka pateng ka ban dang wan.
Ia katei ka jingpynshitom pyrshah ia u lah ai jingbit da ka Independent Regulatory Commission hadien ba ka lah dep ban pynlong ia ka jingkhot hajir.
Shuh shuh ruh ka khubor ka iathuh ba utei u rang-ialehkai u lah shah pynngat kyndon ha ka FA ha u bnai  Naiwieng  halor ka jingdonktilang ka jong u ha ka ban pynkhein ia ki kyndon-ain haduh 232 sien hapdeng jong u snem 2017  bad 2021 bad uba lah shah pynngat ruh ha ryngkat bad 30 sien shuh shuh ka jingpynshitom ha u bna Nohprah.
Hynrei ha kajuh ka por ruh na ka liang jong ka FA ka lah weng noh ia kita ki 30 sien jong kita ki jingpynkhein kyndon bad uba lah pdiang ruh ban iaisah da 232.
U Toney u lah ruh ban leitphai sha ka ktem ai jinghikai na ka bynta ki saw bnai ba khatduh jong ka jingshah sospon ialehkai ka jong u ka ban sdang naduh ka 17 tarik u Nailur 2023.
Kum u rangialehkai bat bit jong  kitei ki ar kynhun ialehkai, u Toney u la la  ban khyrwit 20 kol ha ki 33 tylli ki jingialehkai na bynta ka klob Brentford ha ka aiom ialehkai ba mynta, kiba lah iarap ruh ia ka kynhun baroh kawei ban jam sha ka kyrdan ba 9 ha ka thup khein dor-thong jong ka EPL.
Kumta ruh utei u rangialehkai un duh ruh ban shimbynta ha ka jingiakhun mynta ka sngi (Saitjain) jong ka klob pyrshah ia ka Tottenham Hotspur bad ruh ia ka jingialehkai ba khatduh jong ka aiom ialehkai ba mynta ba ka kynhun kan iakhun ha-iing pyrshah ia ka Manchester City ha ka 28 tarik mynta u bnai.
Ka kynhun Meghalaya Democratic Alliance (MDA) ka la ïatai ïa ka Roster System kaba dei ban pyntreikam katkum ka jingbthah ka Ïingbishar Meghalaya High Court, ha kaba u Myntri Rangbah u Conrad K Sangma u la ong ba kiba bun ki para dkhot ki la sngewthuh bad ki don kiba dang artatien, tangba lada don kano-kano ka jingbym shai, kin sa wan biang sha ka Sorkar.
Haba kren sha ki lad pathai khubor, u Conrad u la ong ba kaei kaba rai ka long kawei, namar ki la sngewthuh bad ïaroh ïa ka bynta kaba dei ban pynshai bad batai, wat la ki don ruh ki jingartatien.
Hynrei u la ong ba ki don ruh shibun ki jingkylli bad ki la kyrpad ba kin sa leit ban ïatai biang bad lada kim shai bad artatien kin sa wan biang.
Haba pyrshang ban pynshai u Conrad u la ong ba ka bhah khlem ka rukom kheiñ (Roster) kam don jingmut.
Halor ka jingkylli ba ka don ka jingkynnoh ba ka don ka jingïohnong ïa kiwei bad duhnong ïa kiwei pat, u Myntri Rangbah u la ong ba kam don ka jingmyntoi ïano-ïano ne uno-uno u briew.
“Ka shu long ba haba don ka Reservation, ka don ruh ka roster kaba dei ban don katkum ba dei ban don naduh ka sngi banyngkong ba pyntreikam ïa ka bhah thung kam.
Ka Roster ka ailad ïa kano-kano ka kam ba kan leit sha kano-kano ka jaitbynriew katkum kaba dei ban ïoh," u la ong.
U la ong ba ban shu ong ba ka roster khlem da ktah ïa ka Reservation kam don jingmut, ka dei kaba bakla namarba ka reservation ka dei da kawei pat ka phang, hynrei ka reservation khlem ka roster kam don jingmut satia.
U la bynrap ba ka Roster ka dei kum ka skhim ban pyntreikam ïa ka reservation policy ha ka bynta ba dei.
Hynrei u la ong ba ka Reservation Policy kam dei ka phang ban ïakren la ka dei mynnin, mynta ne lashai, namar ka jingïakren ka dei shwa ïa ka Roster.
U la ïathuh ba ha ka jingïalang ka MDA, ki MLA bad nongïalam ka MDA ki la ai jingmut ruh ha kaba la shim ïa kita ki jingpynpaw.
Kumta u Myntri Rangbah u la ong ba ka Sorkar Jylla mynta ka ïaid shakhmat ban poi sha baroh kiba donbynta naduh ki MLA ban pynshai ïa ki ha kano ka rukom ka Sorkar ka bud ïa ka rukom pyntreikam.
Kum shi bynta ban nang iai pynshlur bad ai mynsiem shuh shuh ia ki briew kiba ju ieid ha ka kam ialehkai ka jong ki bad kumjuh ruh kum ki nongialehkai kiba ju sngewtynnad ban ialehkai ha ki jait jingialehkai bapher bapher kiba na ka thain Himachal Pradesh,  ka khubor ka iathuh ba ka sorkar jong ka jylla Himachal Pradesh ka pynkhreh mynta ban pynlong ia ka lympung ialehkai Olympic jong ki shnong  nongkyndong ia kaba lah tip kum ka ‘Rural Olympics’,  ia kaba yn sa sakhi ruh ia ka jingshimbynta haduh 40,000 ngut ki khynnah samla kynthup ia ki 20,000 ngut ki kynthei.
Kumta katei ka lympung ialehkai, na ka liang jong katei ka sorkar ka iathuh ba la pynkhreh ban pynlong ha u bnai Nailur, bad ba katei ka lympung kan iai pynlut shibun ki kam jong ka ha kaba iadei bad ki jingialehkai ka riti-dustur katei ka jylla.
Shuh shuh ruh yn sa shna ruh ia ka kpait-sain-kam (Policy) na ka bynta ban pyntreikam ia ki jingialehkai ba shongshit bad sngewtynnad kum ka  River Rafting  bad Paragliding kiba long ki jingialehkai kiba lah wanrah ia ka jingjia ba sngewsih ha ki snem ba lah leit noh namar ka jingbym shym la don kata ka kpait-sain-kam ha ki jingialehkai.
Kumta, ia kata ka  Kpait-sain-kam  ia kaba yn sa shna yn sa rai khatduh katkum ka National Sports Policy & Lodha Committee Guidelines, ia kaba yn sa pynthikna ruh ia ka jingkhuid  jingsuba bad ka jingiaid beit ki kam ki jam ha ki shnat treikam bad ka jinglumlang jong  baroh ki jingialehkai ha ki lai kyrdan ialehkai.
Ka Niaw Wasa United kaba long ruh ka lahduh ha ka lympung sdang jong ka Meghalaya State League (MSL) ha u snem 2017-18, ka la mad ïa ka nam rem ha ka jingïakhun pyrshah ïa ka Mulait United kaba la long ha Kiang Nangbah Stadium, Jowai ha ka sngi Thohdieng.
Haba phai sha kane ka jingïalehkai jong ka Group-B, ka Niaw Wasa United ka la shah pynliem noh da 1-0 kol ha Mulait United kaba na Saipung Area Sports Association.
Ïa kane ka kol la ïoh ban thep da u Ker Syrti ha ka minit kaba 69 kaba la biang pura ïa ka Mulait United ban khur ïa ki 3 point pura.
Haba phai pat sha ka jingïalehkai jong ka Group-A ha Shillong, na ka liang ki bor pynïaid ki la pynkylla noh ïa ka prokram ïalehkai bad la pynlong noh da ka jingïakhun hapdeng ka Seng Samla Laitryngew pyrshah ïa ka Umkseh bad ïa ka jingïakhun hapdeng ka Mawlai Sports Club pyrshah ïa ka Langsning Football Club la rah noh sha ka sngi Saitjaiñ.
Haba phai sha kane ka jingïakhun, ka la pynshongshit ïa ki nongwan peitkai ha kaba ka Laitryngew na ka tyrsim jong ka jingshah rem, ka la lah ban pynïakhaid noh ha ka jingïakhun pyrshah ïa ka Umkseh da mar 3 kol.
Mar ïasdang ka jingïalehkai, ki rangïaleh-kai ka Umkseh ki la ïakhun tyngeh bad lyngba u Dibastar Rani la ïoh ban khyrwit ar kol kata ha ka minit ba 16 bad 30.
Nalor ka jingshah thep ar kol lypa, ka Laitryngew ka la duh noh uwei u rangïalehkai, kata u Banraplang Buhsan uba la shah beh noh na madan hadien ka jingïoh ‘red card’.
Hynrei haba bteng ïa ka kylla miet, ka Laitryngew ka la ïoh mynsiem hadien ba ka la ïoh ban pynphai ar kol, kata nyngkong la khyrwit da u Banlambok Buhsan ha ka minit ba 53 bad kaba ar la khyrwit da u Iaraplang Buhsan ha ka minit ba 56.
Hadien ka jingïoh pynphai ar tylli ki kol, ka Laitryngew lyngba u Johnplayson Lyngdoh ka la ïoh ïa ka kol kaba lai ha ka minit ba 64 hynrei kim shym la lah pat ban ïada ïa la ka kol bad dei ha ka minit ba 85 ba u Rangdajied Rynjah u la ïoh ban pynphai.
Haba phai pat sha ka jingïalehkai jong ka Group-D ha Tura hapdeng ki ar tylli ki kynhun kiba ïakhun ban khur ïa ka jingjop kaba nyngkong eh ha ka lympung MSL bad hangne ka la dei ka Wasa FC kaba la jop da 2-0 kol pyrshah ïa ka Atong Matgrik.
Ïa kine ki ar tylli ki kol la thep da u Kouchi Rabha ha ka minit ba 36 bad u S Sangma ha ka minit ba 82 ha ka jingïalehkai ba la long ha madan Chandmari.
Katba ha ka jingïakhun jong ka Group-C ha Maw-kyrwat, hapdeng ka Riangdo YSCA pyrshah ïa ka Seven United kaba la long ha ka madan MDSA, ka Seven United ka la khur jingjop da 1-0 kol.
Ki jingïalehkai ban long lashai ka sngi ka 20 tarik pat, kata ha ka Group A ha Shillong, ka Mawlai kan ïakhun pyrshah ïa ka Langsning ha ka por 3 baje janmiet.
Ha ka Group B ha Jowai, ka Ladthadlaboh kan ïakhun pyrshah ïa ka Rymbai Iawpynsing ha ka por 2:30 janmiet.
Ka jingïalehkai ha ka Group C ha Mawkyrwat pat kan long hapdeng ka Pyndengrei Sports Club pyrshah ïa ka Lumdiengngan Sports Club ha ka por 3 baje janmiet bad ha ka Group D ha Tura pat ka jingïakhun kan long hapdeng ka Chipakkore SC pyrshah ïa ka Khliehmawlieh SC ha ka por 3 baje janmiet.
Na ka liang jong ka Bangladesh Cricket Board (BCB) ka pynbna paidbah ha kaba iadei bad ka prokram ialehkai jong baroh ki jing-iakhun jong ka pyrshah ia ka Afghanistan ka ban leit iakhun pyrshah ia ka kynhun ialehkai Kriket ka Bangladesh ka ban sdang naduh ka 14 tarik u Jylliew  da kawei ka jingialehkai Test ha Sher-e-Bangla National Stadium.
Kumta kata ka kynhun ialehkai na Afghanistan kan iuhkjat ha  Dhaka ha ka 10 tarik u Jylliew na bynta kita ki jingiakhun bad ka ban sa wan ruh sha India na bynta ki jingia aireng kiba dangsah.
Hadien kata, katei ka kynhun kan pynkhreh ban leitphai biang sha Bangladesh ha ka 1 tarik u Naitung; saw sngi ha shuwa ban sdang ki lai  tylli ki jingiakhun ODIs ha kaba baroh ki jingialehkai lah dep ban pynbeit bay n pynialehkai ha Chattogram.
Katei ka jingleit iakhun ka Afghanistan ka kynthup ruh ia ar tylli ki jingialehkai T20Is ban pynlong ha Sylhet ha ka 16 tarik u Naitung.
Kumta ruh ha shuwa ba kan poi ha ka ri Bangladesh, ka Afghanistan kan hap ban iakhun pyrshah shuwa bad ka Sri Lanka ha ki lai tylli ki jingiakhun ODI series ka ban sdang ha ka 2 tarik u Jylliew.
Ha ka jingialehkai ODIs, ka kynhun ialehkai na Bangladesh ka bat ia ka rekod jingjop da 7-4 ha ka jingiai iakhun ka jong ka ha ki lympung ialehkai katba ka Afghanistan haduh mynta ka dang iai shadkmen da ki 6-3 rekod jingjop ha ki jingialehkai.
Ka prokram ialehkai bapura jong ka Afghanistan ha ka jingleit iakhun jong ka sha Bangladesh:14-18 Jylliew : One-off Test, Dhaka5 Naitung : 1st ODIs, Chattogram8 Naitung : 2nd ODI, Chattogram11 Naitung: 3rd ODI, Chattogram14 Naitung: 1st T20I, Sylhet16 Naitung : 2nd T20I, Sylhet.
Ka skul Mawlai Presbyterian ka la ïoh rah ïa ka nam lahduh jong ka lympung Inter-School Invitational Futsal (Boys) Competition ba la pynlong da ka Seng Khasi College kum shi bynta jong ka jing-rakhe ïa u mawmer jong ka jingdap sanphew snem.
Ha kane ka lympung kaba la long ha ka 18 bad 19 tarik mynta u bnai, ki la don haduh phra tylli ki skul kiba la wan ban ïashim bynta kiba kynthup ïa ka Christian Academy Higher Secondary School, ka Pearly Dew Higher Scondary School, St.
Dominic’s Higher Secondary School, Mawlai Presbyterian Higher Secondary School, Seng Khasi Higher Secondary School, Sacred Heart Boys Higher Secondary School, Government Boys Higher Secondary School bad ka Seng Khasi College (Higher Secondary Section).
Ïa ka jingïalehkai la wan ban pynïaid da ki dkhot jong ka Futsal Dream Team.
Ki ar tylli ki skul kiba la ïoh ban rung sha ka final ki long ka Mawlai Presbyterian Higher Secondary School bad ka Seng Khasi College (Higher Secondary Section).
Ka Mawlai Presbyterian Higher Secondary School ka la ïoh ban rah ïa ka nam lahduh hadien ba jop ïa ka jingïakhun da 4-2 kol.
Ïa ka khusnam sha ki lahduh la sam da u Rangbah RH Dkhar uba long u Secretary jong ka Governing Body jong ka college bad ha kajuh ka por kum u kongsan jong kane ka lympung ïalehkai.
Ka Roma ba la long khlieh da u Jose Mourinho kum u manager ka la ïoh rung sha ka final jong ka lympung Europa League, hadien ba ka jingïakhun pyrshah ïa ka Bayern Leverkusen ha ka ‘second leg’ ka la kut noh ha ka jingïakhaid khlem da ka don ba la thep kol.
Ka jingïoh rung ka Roma sha ka final, ka la long hadien ba ka la jop ïa ka Leverkusen ha ka jingïakhun ‘first leg’ da 1-0 kol, ha kaba ïa kane ka kol la thep da u Edoardo Bove, kaba la biang pura ïa ka Roma ban jam sha ka final.
Ka jingïakhun final jong ka lympung Europa League kan long ha ka 31 tarik mynta u bnai ha Budapest, ha kaba ka Roma kan ïakhun pyrshah ïa ka Sevilla ban ïaknieh ïa ka nam lahduh.
Kumba ka long mynta, u Jose Mourinho u dei uba la jop ha baroh san tylli ki final ha ki lympung jong ka dewbah Europe kaba kynthup ruh ïa ka nam lahduh jong ka Europa Conference League bad ka Roma jong kane ka aiom kaba la leit.
“Ka jingsngewkhia jong nga, kam dei satia ban ïoh buh kyrteng lajong ha ka kot sahnam jong ka Roma," la ong u Mourinho bad bynrap ba ka long ban ïarap ïa kine ki khynnah ba kin nangkiew bad kot sha ka thong kaba heh bad kumjuh ruh ban ïarap ïa ki nongkyrshan jong ka Roma kiba la aiti lut naduh mynsiem ka jingkyrshan naduh ka sngi kaba nyngkong bad kumta ka long shisha kaba kmen ban poi sa sha kawei ka final.
Ka New Shillong Township (NST) ka la sdang ban thnem kat nang ïaid ki sngi.
Kiba bun ki shlem treikam la ka dei jong ka sorkar ne ki riew shimet ki la ïeng ha kane ka jaka.
Wat ki jaka pule ruh ki la don.
Tangba haba ai jaka ban tei, ka la don ne em da ka saiñdur kaba biang khnang ban pyntikna ba ka New Shillong kan ym long sa kawei pat ka sor Shillong kaba la khlem don satia kano kano ka jingsaiñdur kaba biang? Dei ban saiñdur bha ïa ki surok, nala, jingpynpoi umbam umdih, bording ilektrik, bad kiwei ki jingdonkam kiba kongsan.
Ban shu ïaleh thurmur kumba ka la long ha Shillong kan sa wanrah ïa ki jingeh kiba bun hadien 20 ne 30 snem.
Ki jingeh ha Shillong ki la mih namar ka jingbym biang ka saiñdur naduh ba sdang.
Haduh mynta ha Meghalaya, dei tang ka Williamnagar ha East Garo Hills kaba dei kata kaba ki khot ka ‘Planned Town’.
Kiwei kiwei ki la shu mih kumba mih tit khlaw, khlem ithuh ithaw bad namarkata, ki nongshong shnong ki sa mad ïa ki jingeh kiba bun naduh ka dheng kali, ka jingsahkut ki nala, ka jingbymbiang ka umbam umdih bad kiwei.
Ka New Shillong kaba dang lung ka ailad ïa ka sorkar ban pynwandur bha ïa ka lym kumta kan sa shu khyllem khlem pat dei por kumba khyllem ka tnum pyllun jong ka ïingdorbar thawaiñ kaba don ha Mawdiangdiang.
Shna pynheh lypa ïa ki surok na ka bynta ban ïaid bun tylli ki kali bad hadien kata sa ailad ban ïa pynïeng ïa ki jingtei ki bakongsan.
Khlem da shna lypa ki surok kiba heh, kan sa wanrah jingeh.
Ka rukom pynshong ïa ki ‘pipe’ um lane ki sainar ilektrik bad ki nala ka dei ban long kaba paka khnang ba yn ym donkam ban ïa tih ïa khlong da ki spah sien kumba ngi ïohi ha nongbah Shillong haduh ba la I jlep sa ban peit.
Lada ym biang hi ka pyrkhat pyrdaiñ ha ka khlieh ki nongsaiñdur, ka New Shillong kan shu long tang ka kyrteng, hynrei kan hap ha kajuh ka apot kumba long ka Shillong.
Sa kawei ruh kaba donkam bha ha New Shillong ka dei ka jaka bret ñiut kaba da ki hajar ‘acre’ bad kaba dei ban don ryngkat ki kor ki bor ban tylliat ïa ka ñiut ka ñier ban pynkylla sboh ne umphniang bad kumta ter-ter.
Lada ym pyrkhat lypa ïa kane, ka New Shillong ka lah ban mad jingeh kum ka sor Jowai bad hangta ngin sa ïa bunkam ban leit sha ïingbishar.
Balei ban ïa ap ïa ka jingjynjar haba dang lah ban pynbeit naduh mynta?Kawei na ki jingeh bakhraw tam ba ka Shillong barim bad bathymmai kin mad kan dei ka jingkyrduh um.
Ka sorkar ka la pyrkhat aiu halor kane? Ki tyllong um ki la nang ring swai katba dang mih ki snem namar ka jinglehsat u khun bynriew uba haram ïa ka mei mariang.
Ka long kaba jynjar ban wad ïa ki tyllong um ha kine ki sngi.
Bad kane kam dei tang ha Shillong bathymmai, hynrei wat sha ki thaiñ nongkyndong ka long kumjuh.
Lada ym lah ban wad bha ïa ki tyllong um ban pynbiang na ka bynta bun snem ïa ka Shillong bathymmai, ka thma na ka bynta ban ïoh umbam umdih kan sa mih.
Hangne ruh donkam ïa ka saiñdur kaba thikna.
Wat ïa kmen tang ba ïohi ïa ki jingtei kiba itynnad.
Khlem ka um, ngin ym lah ban thaw pyrthei eiei.
Peit ba ïoh lashai lashisngi, kita kiba la leit shong sha New Shillong kin hap ban wanphai biang sha ka Shillong barim tang namar ka jingbymbiang ka umbam umdih.
Ka sorkar kam dei ruh ban shongshit ban pynbun ïa ki jingtei ha New Shillong.
Dei ban peit katkum ki jingdonkam.
Lashai lada rah lut na ka Shillong barim sha ka Shillong bathymmai, aïu kan sah ha Shillong ka barim? Lehse sa tang ki skul, kolej bad jaka sumar jong ki kynhun shimet.
Pynbha ïa kane ka sor kaba mynta katba lah bad tei da kaba paka ha ka sor bathymmai khnang ban ïasuk lang baroh.
Ki nongshong shnong jong ka Shillong barim kin ym lah ban ïaleit lut shata sha Shillong bathymmai na ka bynta ki kam ki jam.
Lada pynkhapngiah palat ïa ka Shillong bathymmai, ki jingeh kiba ngi mad mynta ha ka Shillong ka barim kin sa wanphai bad hangta ngin ïaleh kumno? Namarkata, wat ïaleh shongshit khlem da kheiñ da diah lane khlem da bishar bad pynshong nongrim ïoh ïa ka ïalam pynban sha ka jingbabe kylla hadien habud bad ha kata ka por, hap ban ïa tih, ïa khlong haduh ban da sniewdur sa ka jaka.
Ngi kyrmen ba ka sorkar kan peit bniah ïa ka rukom mih ki jingtei bapher bapher ha New Shillong bad ban tuklar mardor lada kam don ka jingbiang khnang ba ngin lait na kino kino ki jingeh hadien habud kumba ngi mad mynta ha kane ka nongbah Shillong.
Lada khlem saiñdur thikna, khlem pep ka New Shillong kan shu kylla long sa tang kawei pat ka nongbah Shillong kaba la buh jingeh lut ïa baroh ha ki liang bapher-bapher.
Ka kynhun ïalehkai jong ka Mawlum Tyrsad ka la ïoh rah ïa ka nam lahduh ha ka lympung ïalehkai phutbol jong ka Mawlum Tyrsad Sports & Cultural Club ha Tyrsad.
Haba phai sha ka jingïalehkai final jong katei ka lympung, ka Mawlum Tyrsad kaba la ïakhun pyrshah ïa ka Kyiem Football Club na Wah Lyngkien, ka la khur ïa ka jingjop lyngba ka jingïashut tie-breaker hadien ba ka jingïalehkai ka la poi noh sha ka jingïakhaid da mar ar kol.
Ïa kane ka lympung ïalehkai la pynhap pyrda da u Bah Wellbirth Rani uba dei u Chairman jong ka NEIPF bad kumjuh u President barim ka Federation of Khasi Jaiñtia & Garo People (FKJGP) kum u kongsan ha ka jingïadonlang u MDC ka thaiñ u Bah Lamphrang Blah.
Ka Mawlum Tyrsad kaba la ïoh rah ïa ka nam lahduh ka la ïoh rah ïa ka song pisa kaba long T.
80,000 ryngkat bad ka trophy, katba ka kynhun ba shah rem  pat ka la ïohpdiang T.
40,000 ryngkat ka trophy bad ïa kine ki khusnam la sam da u Kongsan bad u Symbud Kongsan.
Ka Madan Kyndong kaba don hadien jong ka Nabon College, Mission shen kan sa kylla dur noh bad kaba lah ban pyndonkam ban pynlong ruh ïa ki jingialehkai bapher bapher ynda la dep ban tei ïa ka Sports Complex.
Kane ka la long hadien ba ka la don ka jinghiar jurip ïa kane ka madan da ki dkhot jong ka JJM Nichol’s Roy Memorial Committee hapoh ka jinglam khmat u Bah Ransom Sutnga kum u Chairman kane ka committee.
Kane ka madan kaba la don naduh u snem 1969 ka dei kaba la shu ieh shrah kumto mynta da ki phew phew snem khlem da lah ban pyndonkam eiei bad ka la long ruh ka jingduhnong kaba khraw ym tang ïa ka committee hynrei wat ïa ki samla kiba ju smat ban ïalehkai.
Hynrei lyngba ka jingshimkhia u Chairman ba thymmai, ha ka sngi Thohdieng ki la pynlong ka jinghiar jurip ïa kane ka madan, kata hadien ba ki la ïoh ka song jingïarap na ka CM Special Development Fund kaba long T.
10 lak ban pynbit pynbiang bad pynbha ïa kane ka madan.
La ïathuh ba ka jingheh jong kane ka madan kumba ka don mynta ka long haduh kumba 52 hajar square feet eiei bad na ka liang ki nongïalam ka Committee ki la pyntip ba shen tang ailad ka bneng yn sdang noh ïa ka kam ban pynbha ïa kane ka madan, khamtam lei hadien ba na ka liang ka committee ka la dep ban ïoh ka installment ba nyngkong kaba long T.
5 lak na ka skhim u Myntri Rangbah ka jylla u Conrad K Sangma.
Haba kren sha ki lad pathai khubor hadien ba la dep ban jurip, u Bah Ransom Sutnga u la ong, ïa kane ka madan ka dei kaba la ai da ka sorkar sha ka committee ha u snem 1969 por ba dang long Chairman i Prof GG Swell.
“Hadien ba shimti thymmai, ngi shem ba kane madan la shu iehkumto, bad sngew ba donkam ban pynbha noh, ban long jingmyntoi na ka bynta kiba bun balang, khamtam ki khynnah samla," la ong u Bah Ransom bad kmen ba ïoh ka jingïarap na u Myntri Rangbah.
“Ngi la dep ban pynkhreh ka DPR na ka bynta ban pynkylla dur, namar ngi don ka jingthmu ban don ka sports complex bad ka madan kaba bha," u la ong bad pyntip ba tang ailad ka suiñ bneng, ha ka taïew ban wan yn sa lah ban sdang noh ïa ka kam.
Kumba ka long mynta, watla shu ieh shrah ïa kane ka madan, hynrei na ka liang jong kane ka committee ban ïada na ka jingshah pyndonkam bakla ne kylla jaka leh kam sniew, ka la dep ban ker kynroh ïa ki sawdong jong kane ka madan.
U heh saipan jong ka ri Qatar u Sheikh Jassim bin Hamad Al Thani mynta ka kynti u lah pynlong ruh ia ka jingiai pynjanai shuh shuh ka jong u ha kaba iadei bad ka jing-iathong na ka bynta ban pyllait noh ia ka klob ialehkai phutbol na London ka Manchester United na ki kti jong ka ‘Glazer Family’ kaba dang iai long ka trai jong ka klob haduh mynta.
Kumta  kumba ka paw ka long ba u Sheikh Jassim  u don mynta ha ka jingialeh ka jong u ha ka jingiathong bad kiwei pat ki heh spah ka ri Bilat kum u Jim Ratcliffe hadien ba kitei arngut ki lah paw mynta kum ki nong-iakhun kiba ha khmat eh na ka bynta ka jingiaknieh thied-duh ka jong ki ia katei ka klob ialehkai ba pawnam bha ha ka lympung EPL.
Shuh shuh ruh, u Ratcliffe haduh mynta u paw kum uba hakhmat eh ha ka jing-iakhun ha ka por ba ka kylla balai jong ka jingiathong lah khang noh ha u bnai ba lah dep.
Kumta u Ratcliffe uba ju iai kyrshan ia ka klob baroh kawei naduh ba u dang khynnah, u pynbna ba u lah thong mynta da ka jingsiew kaba heh tam na ka bynta ka klob ha kaba u dang iai wad ruh ki lad ki lynti ban ioh bun ki nongiasambynta hapdeng jong u bad kiwei pat.
Kumta ruh ka jing-iathong baheh ka jong u ka lah ruh ban ailad na ka bynta u Executive Co-Chairmen jong ka klob u Avram  bad Joel Glazer ba kin iai sah kum ki nongpynlut ha ka klob baroh kawei kaba long ruh ka sienjam ka bym shym da paw than hakhmat ki nongkyrshan jong ka klob.
Kumba ka paw shai mynta ka long ba ka jingiathong jong u Sheikh Jassim kaba long da 100% ka jingteh lakam ka jong u mynta na ka bynta ka klob bad ka jingkular ruh ia ka jingrat dienkhong noh ia ka ram ba ka klob ka lah kit haduh mynta kaba lah poi sha ka £970 million ($1.
2 billion).
Ki khubor ki iathuh ruh ba ka “Glazer’s Family" ka bym shym la lah shuh ban jop pyrshah ia ki nongkyrshan jong ka klob na kylleng ka pyrthei naduh ba katei ka kynhun ka shah teh shah khum ha ka ram kaba £790 million naduh ba lah shimti ia ka kynhun baroh kawei ha u snem 2005, ka paw mynta ia ka jinglong ba la khreh na ka bynta ban theh bun pisa ha ka jingiohnong kaba bun ha ka por ba kan pynlong ia ka sien kaba nyngkong ia ka jingpynlut jong ka Shabar ha u bnai Naiwieng.
Kumba long mynta katei ka trai jong ka klob ka dang iai bat halade na ka bynta ka rekod ha ka pyrthei kaba da £6 billion ka jingsiew na ka bynta ka klob baroh kawei ha shuwa ba kan mynjur bad pdiang na ka bynta ban die noh ia ka klob.
Ka Manchester United Supporters’ Trust (MUST) ka khot ka wer mynta na ka bynta ka jingpynsted ha ka ban poi noh sha kaba kut ia ka jingpyntyllun ia ka kam na ka bynta ban ailad ia ki trai ba thymmai jong ka klob ba kin pyniaid ia ka kynhun baroh kawei na ka bynta ka iew iadie-iathied jong ka aiom lyiur kaba mynta.
Katei ka klob kumba ka paw haduh mynta ka long ba kam shym la lah shuh ban rah ia ka thong jingjop na ka lympung EPL naduh ba lah shongthait noh u nongpyniaid barim jong ka kynhun u Alex Ferguson ha ki snem ba lah leit noh.
Hynrei ka long pat ka kynhun kaba la lah pat ban pynkut noh ia ka jingduh jong ka ban rah ia ka trophy jingjop ba ka lah ap-rmang lah hynriew snem, da ka jingialehkai bha ka jog ka ha ka aiom ialehkai ba mynta, ha kaba ka tei ka kynhun ka lah khur shalade ia ka jingjop ha ka League Cup hapoh ka jingpyniaid u Erik ten Hag kum u nongpyniaid ba mynta jong ka klob.
Halor ka jingdawa ki Khasi Jaintia ia ka bhah thung kam thung jam (Reservation Policy bad Roster hapoh Meghalaya bad ki Garo ki la dawa ia u Chief Minister ka Meghalaya ba ym dei ban tuklar ia ka bhah jong ki Garo hapoh Meghalaya bad kane ka la long naduh ba sdang Hill State 1972 ka Meghalaya kaba long ka bym iadei jingmut halor kane ka kam bad dei ban pynbeit kloi kloi.
Haba ki Garo ki la pyrshah jur ia ka bhah thung kam jong ki ba u Chief Minister ka Meghalaya u dei ban ai Jylla kyrpang ia ki Garo Hills khnang ban lait na ka jingiakajia ki ar jaidbynriew ki Khasi Jaintia bad ki Garo Hills.
Ki dei ban kynmaw ba ha ka por ba ki Garo ki la dawa Jylla kyrpang, u Bah Hoping lem bad ki paidbah Khasi Pnar ruh ki la mynjur ia kane.
Kumta ka Sorkar Meghalaya ka dei ban ai noh ia ki Garo State kaba ki la dawa ban ioh hapoh u pud jong ka.
Lada Garo kim treh Jylla te ia ka bhah thung kam dei ban ai ia ki 20%.
Kane ka long ka jingkylli kaba ngi kum ki paidbah ki pyrta jam na ka bynta ka jaidbynriew.
Lada ngi iaid da kaba pynlong jingiakhih ym dei ngi la pynkhein ia ka synshar paidbah (Democracy system) kaba la mihkhmat da ki MLA/MDC/MP kum ki nongmihkhmat kiba la shah jied.
Hato ka shongnia kum ki paidbah ban pynlong jingiakhih ban pynioh ia ka hok ka jaidbynriew, ym shuh lyngba ki nongmihkhmat hynrei ngin iakhih ban pynioh lyngba ka sur u paidbah.
Ban pynioh ia ka bhah thungkam thungjam kaba ia ryngkat bad ban pynduh noh ia ka rukom buh por ban pynlip light, ban pynioh ban tih laitluid ia u dewiong, ban pynioh ia u pud u sam bad ia ka I.
L.
P.
, khlem da iaid lyngba ki nongmihkhmat ba la jied.
Kumjuh ban pyrshah ia ka UCC bad bun kiwei kiwei kiba na ka liang ki nongmihkhmat kim pat leh ei ei.
Lada dei ka lynti te ki sengbhalang, ki seng niam, ki seng sain hima sima ki lah kein ban pynioh ia kano kano ka jingdawa ki paidbah khlem da phai khmat sha ki nongmihkhmat kiba la jied.
Haba u paidbah u la jied pynioh bun paid (majority) ia kano kano ka party ban ioh ia ka sorkar kata ka shong ha ka sorkar kein ban peit bad pynioh ia ka hok jong ngi ki paidbah lyngba ka Riti synshar jong ka ri India.
Lada knieh noh da u paidbah kata ym don jingmut ban pynlong elekshon ban jied ia ki MLA bad ban thaw sorkar.
Kam dei ia ngi ki paidbah ban shim ia ka ain ha kti.
Kane ka long ka jingiohi ki jong nga kum u ‘riew paidbah haba ia dei bad kane ka bhah kam bhah jam.
Ha kane ka khubor la ong ba uwei u briew u la khlad hashen bad 3 ngut kiwei pat ki la mynsaw hadien ba uwei u bom ba la pyndait ha ka ar shaka u la  bthei ha katei ka jaka hapoh Peshawar, la iathuh ki pulit ha ka Sngi Palei.
La ong ba katei ka jingbthei ka la jia ha ka por ba ki dang pynbha bad shna ia katei ka thuk- thuk ha ka Sngi Balang.
Ka Peshawar ka wan ba hynriew na ki nongbah ba heh tam jong ka Pakistan.
Haba ia dei bad kane ka jingjia ki pulit ki dang tohkit bad wad bniah ia katei ka jingbthei bad kumjuh ia kiba don kti ha katei ka kam thombor.
Katei ka jingjia ka long ruh hajan jong ka hotel kaba don ha Ring Road jong ka nongbah Peshawar.
Ki pulit ki la iathuh ruh ba uwei na kitei kiba mynsaw u dei u trai jong katei ka thuk-thuk bad napdeng jong kitei 3 ngut kiba mynsaw, uwei u dei uba la shah ktah bad mynsaw jur bha bad ka jingim jong u ka don hapdeng ka jingma.
Ki pulit ki la iathuh ba katei ka jingbthei ka long da ki tiar pynbthei Improvised Explosive Device (IED) kiba la don kumba 200 gram ka jingkhia.
U Chief of Army Staff (COAS) jong ka Pakistan, u Asim Munir ha ka Sngi Balang u la ong ba ka tnat shipai kan nym ailad shuh ia ki jingjia thombor bad ki jingïakynad ba kin jia biang ha ki sngi ban wan kumba ka la dep jia ha ka 9 tarik u Jymmang.
Ha katei ka jingleit jurip jong u sha Sialkot Garrison, utei u heh shipai u la ong ba ka tnat shipai kan nym ailad shuh ïano ïano ruh ba kin leh bym suitñiew ne ba kin pynjah burom ia ki khlawait ka ri bad ia ki jingtei ba la buh khnang ban pynsah kynmaw ia ki.
Namar ka jingdon jong kitei ki jingtei, ka long ban pynpaw ia ka dak ka jing-ai mynsiem bad ka jingsngew sarong bad kumjuh ruh ka jingkhlaiñ jong ka tnat shipai.
Katkum ka khubor na ka Inter- Services Public Relations (ISPR), la ong ba u COAS Asim Munir u la leit jurip sha Sialkot Garrison bad leit buh syntiew ha ki dur mot jong ki shipai ba la buh ban pynsah nam ha katei ka jaka, ha kaba la pyndon burom kyrpang ruh ia kito kiba la len lade naka bynta ka ri bad ka jaitbynriew ha kitei ki por ba la leit.
Kumta la ong ba ia kito kiba la khlad hapdeng ka jingïaleh naka bynta ka ri bad ka jaitbynriew, dei ban kynmaw ia ki ha ka kyrdan kaba halor duh, kum ka jingburom ia ka jinglen lade jongki naka bynta ka jaitbynriew.
Namar u la ong ruh ba ka State of Pakistan bad ki tnat shipai jong ka Pakistan, kin kynmaw burom bad ki ñiewkor ruh ia kito kiba la khlad bad len lade namar ka ri bad kumta ruh ka Pakistan kan kitkhia namar ka iing- ka sem jong kitei ki shipai kiba la khlad baroh bad yn kynmaw burom ia ka jingshlur bad jingtrei shitom jongki junom.
U Myntri Rangbah jong ka Andhra Pradesh u Y S Jagan Mohan Reddy ha ka sngi Palei u la hukum ïa ki heh ba dei khmih ba ki la dei ban pynkhreh ïa ka jingpyntreikam na ka bynta ban shna ïa ki ïing bad ban aiti ïa ki sha kito kiba dei ban ïoh jingmyntoi hadien ba la dep ban sam ïa ki dulir sha ki briew ki baduk kiba dei ban ïoh jingïarap ha ka thaiñ Amaravati.
Ha kaba ïadei bad ka jingkhmih bniah halor ka prokram ban pynshna ïing ka sorkar ïa ki briew ki baduk, u Myntri Rangbah u la hukum ïa ki heh ba dei khmih ba ki dei ban khmih bniah na ka bynta ban shna ïa kine ki ïing na ka bynta ki briew ki baduk khnang ba kin dup ïoh kham kloi ïa ki ïing ba kin shong kin sah.
“Katba nang dep ban shna kloi ïa ki ïing bad ai noh ban sah na ka bynta ki briew ki baduk, kan nang kham bha na ka bynta jong ki,"  la ong u Reddy ha ka jingthoh kaba u la pyllait.
Ha kaba ïadei bad kane, ki heh ba dei khmih ki la pyntip sha u Myntri Rangbah ba ki la don kumba 5,024 tylli ki ïing kiba shah kynthup hapoh ka Andhra Pradesh Township And Infrastructure Development Corporation (APTIDCO) kiba la pynkhreh na ka bynta ban aiti ha ka ban shna ha ki jaka ba la mang na ka bynta ki briew ki baduk ha ka thaiñ, ki dei kiba la dep pyntreikam bad ïa ki dulir ruh la dep ban pynkhreh nadong shadong na ka bynta ban sam sha kiba dei ban ïoh.
Shuh shuh kumba la ïathuh ki heh ba dei khmih, la ong ba ki la don kumba 3.
7 lak tylli ki ïing ïa kiba la dep ban shna na ka bynta ki briew ki baduk ki dei shi bynta jong ka ‘Navaratnalu’ Scheme jong ki 9 tylli ki prokram ai jingmyntoi bapher bapher katba ka jylla ka la pynlut kumba T.
1,085 klur ha kaba ïadei bad ka jingshna ïa kine ki ïing ha ki 45 sngi ba la leit.
Shuh shuh la ïathuh ba ka jingshna ïa ki 5 lak tylli ki ïing yn sa lah ban pyndep ha ki 45 sngi katba 8.
6 lak tylli na ki ki dang don hapoh ka jingshna.
La ïathuh ba ka jingpyntreikam ka dang ïai bteng na ka bynta ban lah ban ai ïa ki lad jingmyntoi sha ki kynthei kiba dei ban ïoh jingïarap lyngba ka Loan, wat lada ki la don palat 11 lak ngut ki kynthei kiba la ïoh ïa ki Loan na ka Bank haduh T.
35,000 katba ka jingmang ba la dep hapoh ka jingtreikam jong ka ‘Pavala Vaddi’ MSME Scheme ka la kiew sha ka T.
3,887 klur.
Ki nongkyrshan jong u Myntri Rangbah jong ka Rajasthan u Ashok Gehlot bad ki jong u Sachin Pilot ha ka sngi Palei ki la ïa kajia para ma ki ha shwa ban sdang ka jingïalang bad ki nongbud jong ka seng ha Ajmer, la ïathuh ki pulit.
Kane ka jingïalang ka la dei ban long ha ka thaiñ Vaishali Nagar jong ka nongbah Jaipur hashwa ban don ka jingïalang ha kaba la thmu ban pynïaid da ka Amrita Dhawan kaba long ka nongpynïaid jong ka AICC ha Rajasthan.
Kumba la ïathuh u SHO jong ka jaka treikam jong ki pulit ha Christianganj u Karan Singh, ki nongbud jong baroh arngut ki nongïalam ki la ïakajia halor ka jingïaknieh jaka shong, ha kaba kane ka la wanrah ïa ka jingïakynad.
“Ka dei ka jingïalang jong ki nongkitkam jong ka seng ha kaba ki nongkyrshan jong u Chairman jong ka Ajmer Saras Dairy u amchandra Chaudhary bad u Chairman jong ka RTDC u Dharmendra Rathore ki la wan ïashim bynta.
Kine ki la sdang ban pyrta da ki kyntien kiba pyrshah kawei ïa kawei pat ka kynhun, ha kaba kane ka la wanrah ïa ka jingïakynad kaba jur," la ïathuh u President jong ka seng Congress ha ka nongbah u Vijay Jain.
U SHO Karan Singh uba la don ha katei ka jaka ha katei ka por, u la ong ba ki pulit kiba la don ha katei ka jaka ki la tem ïa ka jingïakynad hapdeng kine ki ar kynhun.
U la bynrap shuh shuh da kaba ong ba ym don ki briew ki ban mynsaw jur ha kaba ïadei bad kane ka jingïakynad.
Ki kynrum kynram ki la mih hapoh ka seng Congress ha Rajasthan ha kaba u Sachin Pilot u la pynpaw ka jingpyrshah jur ïa u Ashok Gehlot halor ka jingkynnoh ba ka la don ka jingbam sap jong ka sorkar kaba hashwa jong ka seng BJP ha ka jylla bad u la dawa ba la dei ban leh ei ei halor kane pyrshah ïa kiba la donkti.
Ki la don kumba 36 ngut ki khynnah kiba la kem pang hadien ba la lap ïa ka ‘ñiangbshiah na ka jingbam sngi jong ki ha kawei ka skul sorkar kaba don ha Saran distrik kaba don ha Bihar.
Ïa kane ka khñiang la lap da uwei u khynnah skul ha ka pliang jong u.
Kane ka jingjia ka dei kaba la jia ha ka sngi Palei haba ki khynnah ki la ïoh ïa ka jingbam sngi ha ka skul sorkar.
Haba une u khynnah u la lap ïa kane ka khñiang ha ka pliang jong u u la leit ba pyntip mar mar sha ki nonghikai bad ki nongpynïaid kiba dei khmih ïa katei ka skul.
Hadien kane, ki bor pynïaid skul ki la khang bad pynsangeh ïa ki khynnah ba kin bam ïa ka jingbam ba la sam sha ki.
Ki khynnah ïa kiba la ud shitom hadien ba ki la bam ïa katei ka jingbam ki la shah pynkit sha ka jaka ai jingsumar ka Sadar Hospital, ha kaba kine mynta ki la lait na ki jingma.
“Ki 36 ngut ki khynnah ki la kham khlaiñ bad lait na ki jingma," la ong u  Dr Santosh, jong ka Sadar Hospital.
Ha kaba ïadei bad kane, ki bor pynïaid distrik ki la ïoh jingtip halor kane ka jingjia na katei ka skul.
U Sub-Divisional Magistrate (SDM) Sanjay Kumar Rai u la leit sha ka jaka ai jingsumar na ka bynta ban leit jngoh ïa ki khynnah kiba la kem pang.
“Ki la don kumba 40 ngut ki khynnah skul kiba la bam ïa katei ka jingbam, ha kaba 36 ngut napdeng jong ki ki la kem pang.
Ïa ka jingpyntreikam yn sa ïaid shakhmat ban pynshitom pyrshah ïa ki nongtrei mon sngewbha kiba la sam ïa  kane ka jingbam sha ki khynnah jong ka skul sorkar," la ong u SDM.
U Headmaster jong katei ka skul u Suman Kumari u la  ong, “Ka kynhun ki nongtrei mong sngewbha ka la wanrah ïa ka jingbam na ka bynta ki khynnah skul.
Uwei u khynnah u la ïoh ïa ka ñiangbshiah na ka pliang jong u.
Hadien kane, la shem ba ki la don kumba 36 ngut ki khynnah kiba la sdang ban ud shitom.
Ngi la pynkit mar mar ïa ki sha Sadar Hospital.
Kine ki la kham koit mynta.
“Ha ka 16 tarik, Naitung, 2013, ki la don kumba lai ngut ki khynnah kiba la ïap hadien ba ki la dep ban bam ïa ka jingbam sngi kaba la sniew na ka jingdon ka dawai pynïap khñiang ha kawei ka skul Primary ha Mashrakh ha Saran distrik.
Ka jingthombor pyrshah ïa ki nongai jingsumar ka long ka bym lah ban pdiang ha ka imlang ka sahlang bad kito kiba buh jingma ïa ka jingim jong ki ki la dei ban shah ai da kaba tyngeh, la ong u Myntri Rangbah jong ka Kerala u Pinarayi Vijayan ha ka sngi Palei shi sngi hadien ba ka sorkar jong u ka la pdiang ïa ka rai ban wanrah da ka aiñ kum shi bynta ban ai jingïada ïa ki nongtrei ha ki jaka ai jingsumar.
U Myntri Rangbah u la ong ba kan ym don kano kano ka jingïakren ïasuk ne ïasngewthuh jingmut na ka liang jong ka sorkar ha kaba ïadei bad ka mat ban ai jingïada ba kyrpang na ka bynta ki nongtrei ha ka liang ka koit ka khiah.
“Ka jingthombor pyrshah ïa ki nongtrei ka tnat ka koit ka khiah ka long ka bym lah ban pdiang.
Ka la rai ba kito kiba buh jingma ïa ki nongtrei jong ka tnat ka koit ka khiah da ki kam thombor jong ki kin sa ngat ha ki jingshah pynshitom kiba tyngeh," la ong u Vijayan, hadien ba u la dep ban plie ïa ki 5,409 tylli ki Public Health Centres (PHCs) ha Pirappancode Public Health Centre ha Thiruvananthapuram.
U la ong ba ka jingshah pynïap jong ka Dr Vandana Das ka la pynlyngngoh ïa kiba bun ha Kerala ha kaba la ong ba kiba kum kine ki jingjia ki la pynthohbria ïa ka jylla hakhmat ki ri ka pyrthei.
Ha ka jingïakren halor kane ka bynta, ka Myntri jong ka tnat ka koit ka khiah ka Veena George ka la ong ba ka jingleh donbor thombor ïa ki nongsumar kam dei ka kam ka ban lah pdiang ha kano kano ka bynta bad dei kane ba balei ka kynhun Myntri jong ka Kerala ka la pdiang ban wanrah da ka aiñ ka ban lah ban pynshitom da kaba tyngeh kum ïa kine ki riewleh donbor.
Ka Dr Das ka la shah pynmynsaw jur haduh ba kan da ïap ha uwei u nongpang ha ka jaka ai jingsumar kaba don ha ka thaiñ Kollam distrik ha ka jingjia kaba la jia ha ka taïew ba la lah.
U briew ïa uba la tip kyrteng kum u G Sandeep, uba dei u nonghikai, u la shah kynnoh ba u la pynïap ïa kane ka doktor bad mynta u dang don ha kti jong ki pulit na ka bynta ka jingshah tohkit.
Ki bor pulit jong ka jylla Sikkim ki la pyntip ba haduh 26 ngut ki briew, kynthup ïa 23 ngut ki khynnah skul ki la ïoh ïa ki jingmynsaw na ka jingjiakylla bus kaba la jia ha ka thaiñ East Sikkim District ha ka 18 tarik mynta u bnai.
Ki bor pulit ki la pyntip ba katei ka jingjia kylla bus ka la jia ha ka shnong Singbel, East Sikkim district – ka shnong kaba jngai kumba 40 km na ka nongbah Gangtok.
Ki bor pulit ki la pyntip shuh shuh ba napdeng ki 26 ngut kiba la ïoh ïa ki jingmynsaw, 23 ngut ki dei ki khynnah skul, uwei u nongñiah bus bad 2 ngut ki nonghikai.
Ïa kitei kiba la ïoh ïa ki jingmynsaw na katei ka jingjia la leit ban pynkit noh sha STNM Multispecialty Hospital bad Central Referral Hospital, Gangtok na ka bynta ki lad jingsumar kiba janai.
Kiwei pat kiba ïoh ïa ki jingmynsaw kiba malu mala la leit ban pynkit bad sumar ha Singtam hospital.
Tad haduh ba la ïoh ïa kane ka khubor la ïathuh ba ym shym la don satia kino kino kiba la khlad na katei ka jingjia.
Kat kum ki jingïoh lum jingtip la ïathuh ba ki khynnah skul kiba la ïoh ïa ki jingmynsaw ki dei ki khynnah rit kiba pule ha kawei ka skul jong ki khynnah kaba don ha ka shnong Makha.
Ka Sorkar Jylla kan sa ïasyllok ruh bad kiwei ki kynhun seng halor ka Roster System khang ban kham shai shuh shuh ha ka rukom kheiñ ïa ka bhah thung kam bad rukom pyntreikam.
U Myntri Rangbah u Conrad K Sangma u la ong ba ka Sorkar ka la dep pyrkhat ba ka long kaba donkam ban ïatai lang bad kiwei ki kynhun kiba dei ki nongdon bynta lang ha ka Jylla khang ban don ka jingsngewthuh bad jingshai.
Kumta u la ong ba la kumno-kumno kan sa don ka jingïakynduh ha shwa ban kut mynta u bnai kaba lah ban dei ka jingïakynduh lang hajuh ban ïakren ïa kane.
Na ka liang u Myntri Rangbah u la kyntu ruh ïa baroh ki seng saiñ pyrthei ban ïatreilang na ka bynta ka jingïatylli kum ka Jylla bad ban shim ka jingkitkhlieh ban pynsngewthuh lang ïa baroh haba ïadei bad kane.
U la ong ba ka roster system kaba la batai mynta ka dei ka kam kaba bteng ban pyntreikam shakhmat.
Hynrei ban tip hangno ngi don mynta haba ïadei bad ka roster system, donkam ban peit ïa ki jingkheiñ bad ki jingtip kiba ngi don naduh mynshwa kiba ailad ïa ngi tang ban sngewthuh hangno ngi don mynta.
Ha kawei pat ka liang, ka Khun Hynñiewtrep National Awakening Movement (KHNAM) kaba la dawa ban pyntreikam ïa ka roster shakhmat, ka la urlong ka jingdawa jong ka ban buhteng shwa ïa ki jingkhot thep kam tat haduh ban da dep ka Committee ban ïatai bad ai jingmut halor ka Roster System.
U Vice President ka KHNAM, Bah Thomas Passah, u la ong ba ha ka jingïalang jong ki seng saiñ pyrthei, la pynsngew ba donkan ban buhteng shwa ïa ka jingkhot ban thep kam namar katba dang ïakren ban pynbeit kam lah ban long ba ka jingthung kam ruh kan nang ïaid.
Hynrei ka KHNAM ka la dawa ba haba ïakren shaphang ka Roster System, dei ruh ban ïakren shaphang ka Reservation Policy namar kine baroh ar ki don ka jingïasoh.
U Bah Thomas u la ong ba ka jingmynjur ka Sorkar ban thaw ïa ka Committee halor ka Roster System ka dei kaba donkam namar yn sa ïoh ban ïatai kham sani.
U la ong ba wat u Myntri Rangbah banyngkong ka Jylla ruh, ki la kylli teng halor ka jingïoh bhah 40 ïa ki Khasi Jaiñtia bad 40 ïa ki Garo bad ka jubab kaba ma u hi u la ai ka jubab haba ka jingmang 40 percent ïa u Garo ka dei namarba ki paid Garo ki dang duna palat ha ki tnat treikam ha kito ki por.
U Bah Thomas u la ong ba ban ïakren tang ïa ka Roster kam don jingmut namarba ka Roster ka don jingïadei bad ka Reservation Policy.
Ka seng Hynñiewtrep National Liberation Council (HNLC) ha ka Sngi Thohdieng ka la ong ba ka kyrmen ïa kaba bha tam na ka jingïakren ïasuk bad ka sorkar, hynrei ka seng kam lah ban pyntikna ba haduh katno kane ka jingïakren ka lah ban ïaid jngai lane kan long kaba jop.
Ha u kyrwoh khubor, u General Secretary & Publicity Secretary ka HNLC, u Bah Saiñkupar Nongtraw, u la ong ba hadien ba ki nongïalam ka HNLC ki la ïakynduh ïa u Symbud Myntri Rangbah, Bah Prestone Tynsong, ka la don ka jingïapynbeit ba ïa ka jingïakren ïasuk bapura yn sdang naduh u bnai Jylliew kumba la paw ha ki lad pathai khubor.
Na ka liang ka HNLC, u Bah Nongtraw u la ong, ka kwah ban pynshai paidbah ba ka jingwan jong ka seng shakhmat ban ïakren ïasuk bad ka sorkar kam dei ka jingpyndem wait, hynrei ka dei ka jingangnud ban ïakren sngewthuh jingmut bad ban ïa pynbeit halor ki jingeh ka saiñ hima sima jong ka jaitbynriew Hynñiewtrep.
Kam shym don kano kano ka jingïoh jingmyntoi shimet, u la ong, hynrei ka dei na bynta ka jingïohnong jong ka jaitbynriew hi baroh kawei.
Ki dkhot ka HNLC lei ki la duh lypa ïa ki kmie ki kpa, ki hynmen ki para, ki lok ki khun bad ki la duh lypa ym tang ka ïing ka sem wat ïa la ka jong ka jingim hi ruh, la ong u Bah Nongtraw.
“Ka jaitbynriew jong ngi ruh ka don ïa la ka jong ka khana pateng ha ka saiñ hima sima.
Ka jingangnud bad ka thong jong ka HNLC kam dei ïa ka ‘separation’ lymne ïa kata ka ‘integration’, hynrei ngi ïeng skhem ban ïoh ïa ka ‘recognition’ ne kata ka jingithuh kum ka jaitbynriew kam pher da ka long hapoh ne shabar jong ka ri India.
Ngi donkam ïa la ka jong ka ïing kaba skhem kaba ngi lah ban kam ba ka dei ka ïing ba shisha jong ngi kumba long ki Mizo, kiba don ïa ka Mizoram," la ong u Bah Nongtraw.
Shuh shuh u la ong ba ka sorkar ka donkam ban weng ïa ki jingeh naduh tynrai bad donkam ïa ka khyndew la ka jong namar ka khyndew ka dei ka tynrai jong ka jingim.
“Haba ngi don ïa la ka jong ka khyndew, ngi lah ban shna la ka jong ka sorkar bad ïeng ïalade kum ka jaitbynriew kaba laitluid.
Halor ka khyndew ka shyiap lajong ngi lah ban seng ïa ki karkhana, ki kam ki jam, ngin bat hi ïa ka ïoh ka kot bad ka synshar khadar halade, hynrei lada ngim don tang shi lyngkhot ka khyndew ka mut ngim don eiei.
Ngi lah ban pyndonkam ïa ki mar poh khyndew, ki khlaw ki btap, ki um ki wah na bynta ba ngin im ïalade.
Haba ngi don la ka jong ka khyndew ka shyiap ngi lah ban rep ban riang ban bsa ïalade bad ban leh hi nalade," u la ong.
Da kaba leh kumne, u la ong kum ka jaitbynriew kan lah ban weng ïa ki jingeh lajong ha ka jaka ban ap ïa ka Sorkar India ba kan weng ïa ki jingeh.
“Ki paid Garo ruh ki hap ban sngewthuh bha ïa kane ka bynta bad ma ki ruh ki donkam noh jar la ka jong ka khyndew bad ka ïing.
Ngim kwah ba ki A’chik bad ki Hynñiewtrep kin kylla long sa kiwei pat ki jaitbynriew Kuki ne ki Rohingya lymne kum ki Kurds ki bym don la ka jong ka khyndew lymne ki bym don la ka jong ka ri, hynrei ki dei ki jaitbynriew kiba shu bun tang u paid bad kiba hap ban shu phetwir pat ïalade kylleng kylleng," la bynrap u Bah Nongtraw.
Haba pynpaw ïa ka jingkyrmen ba ka HNLC ka don na ka bynta kaba bha tam na ka jingïakren ïasuk, ha kajuh ka por, u Bah Nongtraw u la ong ba kam lah pat ban pyntikna ba haduh katno kane ka jingïakren ka lah ban ïaid jngai lane kan long kaba jop namar kat haduh mynta mynne ka jingïakren ïasuk kaba jop ka dei tang ka Mizo Peace Accord 198.
Lada kheiñ ha ka pyrthei baroh kawei ne ha ka histori jong ka ri India lait nangta kiwei kiwei ki jingïateh soskular ki seng kieng atiar bad ka Sorkar India kim poi shano shano bad ki shu kut tang ha ki jingthoh bad ki jingkular jong ka Sorkar.
Ka nongïalam ka National People’s Party (NPP) bad Myntri ka Sorkar Jylla, ka Dr.
M.
Ampareen Lyngdoh ka la buh jingkylli ïa ki MLA ka Voice of the People Party (VPP) halor ka jingbym wan ïashim bynta jong ki sha ka jingïalang ki seng saiñ pyrthei ba la khot da ka Sorkar ha ka Sngi Thohdieng.
“Ym don kawei ruh ka seng kaba mih, mih tang kawei.
Nalor kata kiba don sha surok pat kim wan sha ka jingïalang wat la ki dei ma ki kiba ïalam ïa ka seng," la ong ka Dr.
Lyngdoh haba kren sha ki lad pathai khubor ha ophis treikam ka seng.
Haba kdew ba kum ki nongïalam kim dei ban leh kumtei naba katei ka dei ka kam ïap kam im jong ka jaidbynriew, ka Myntri ka la wer ïa ki ban wan shakhmat ban ïakren bad ban ai jingmut halor ka ‘Roster System’ namar ka Sorkar kam kwah ban shim kano-kano ka rai khlem ka jingïasngewthuh lang.
“Barabor hi ruh kane ka jingïakhana jong ngi ka dei na ka daw jong ka ‘Roster System’, la bthah da ka ïingbishar ban pynbiang ïa ka ‘Roster System’, ym don ajenda da kawei," ka la ong da kaba bynrap, “Phim lah ban kren ïa kiwei pat ki mat.
"Ha kajuh ka por, ka la pynsngew ba don ki seng saiñ pyrthei kiba kylli buh jingkylli halor kine-kitai bad ka Sorkar ka la shim ïa ki jingai jingmut kumjuh ki jingkylli khnang ban pynbit-pynbiang da kaba shong bad ki ophisar lem bad ki stad aiñ ban jubab halor kitei ki bynta.
Haba pynsngew ba ïa ka rai hap ban shim ha ka jaka kaba dei, ka Myntri ka la ong, “Phim lah ban ong ba ngin rai ha surok, ha lynti-syngkien…ngi la ai ïa phi kata ka lad, ka kabu ksiar ba phin wan.
"Halor ka komiti ba la thaw da ka Sorkar, ka la ong, “Ngin sa pyrkhat ïoh dang donkam shuh nalor kita ki seng saiñ pyrthei, ïoh ba dang donkam shuh ïa kita ki stad aiñ ki ban nang pynshai shuh-shuh ïa kane ka kam kumno ban pynïaid ïa kata ka jingthung kam thung jam hapoh ka Jylla.
"Ha kawei ka liang, u State President ka NPP, Dr.
W.
R.
Kharlukhi u la ong ba ka jingmih jyndat jong ka VPP na ka jingïalang ka dei ka ajenda politik kaba rieh jong ka seng.
“Ka dei ka ajenda politik kaba rieh jong ki ban ong ieid jaidbynriew…ong beit ba ngi kwah ïa kane ka mat ban ïaleh ilekshon District Council…ka dei kata," u la ong.
U Bah Adelbert Nongrum uba dei u MLA ka Voice of the People Party (VPP) na North Shillong u la ong ba ka jingjia shah shoh jong ar ngut ki nongñiah kali kamai ha Khyndailad ha ka miet jong ka Sngi Palei ka long kaba lyngngoh namar ki pulit kiba don ha katei ka jaka kim lah ban kem ïa ki bar jylla kiba shoh ïa kitei ki samla Khasi.
Haba kren sha ki lad pathai khubor ha ka Sngi Thohdieng, u Bah Adelbert u la ong ba kam don kaei kaei ka bym lah, hynrei da ka jingïatreilang jong ka sorkar bad ka tnad pulit, lah ban kem ïa kiba donkti halor kane ka jingjia.
U Bah Adelbert u la ong ba kum kine ki jait jingjia kim dei shuh ban wan jia namar kan sa wanrah ïa ka jingsngew ïapher jaitbynriew, hynrei dei ban tem ïa kum kine ki jingjia.
Nalor kata, u la ong ba ka long kaba sngewlyngngoh bha ba ha ka por ba jia katei ka jingjia ha Khyndailad ba wat la ki pulit ki don ha katei ka jaka, hynrei ki khlem lah pat ban kem ïa kitei ki runar kiba la shoh bad mynsaw ïa kitei ar ngut ki samla Khasi.
“Nga ngeit skhem ba ka tnad pulit kan leh ïa kaba donkam bad ban tohkit khnang ban ïoh kem ïa ki briew kiba donkti ban pynmynsaw ïa uwei napdeng ki paradoh parasnam khamtam ba u dei u dkhot jong ka jaitbynriew," la ong u Bah Adelbert.
Namar kata, u Bah Adelbert u la ong ruh ba kum u nongmihkhmat un shimkhia ha ka ban wanrah biang ïa ka shongsuk shongsaiñ bad u la ong ba kane ka jingjia ha kum kane ka por ba ka lyer jong ka VPP ka pynlong ïa ki jingïakhih ka dei ka rukom jong ka sorkar ban pynthut bad pynwit ïa ka jingmut jong ki paidbah.
Ka jingshisha halor kata yn sa lap hadien namar katkum ki jingtip ba la ïoh lum na u MLA ka Mawryngkneng, u Bah Heavingstone Kharpran u la ong ba uwei na ki nongñiah kali kamai taksi uba la shah shoh bad mynsaw u dei ba shong ba sah ha Mawryngkneng.
Ka Congress kaba don sha ka Liang Pyrshah ka la pynpaw ba ka sngew biang bha hadien ka jingïalang jong ki seng saiñ pyrthei ban ïatai halor ka Roster System.
Kane ka seng ka la pynpaw ba ka jingïatai ka long kaba biang namarba ka Sorkar ka la pynshai ban pyntreikam ïa ka Roster System shakhmat bad kan nym don ka jingleh shiliang ïa kano kano ka jaitbynriew.
Haba kren sha ki lad pathai khubor hadien ka jingïalang ha Secretariat, u MLA ka Congress, Bah Ronnie V Lyngdoh u la ong ba ka Sorkar Jylla lyngba u Myntri Rangbah ka la kren shai ba ka jingpyntreikam ka dei nangne shakhmat, hynrei kumba ka Ïingbishar ka phah peit naduh u snem 1972, ka dei tang ka jingpeit ïa ka jingsdang ba la pyntreikam ïa ka Reservation Policy ban ïoh ka jingkheiñ.
U Bah Ronnie u la ong ruh ba ym dei ban khuslai namar ka Roster kan nym long shiliang ïa kano kano ka jaitbynriew bad ki pateng kim dei ban khuslai ïa kane.
Haba kylli halor ka jingdawa pynbeit biang ïa ka Reservation Policy, u Bah Ronnie u la ong ba kumba ka long mynta ka Jylla ka long kaba donbok namar ka bhah thung kam ka la don lypa 80 hapdeng ki jaitbynriew trai muluk.
Ka synjuk ki nongñiah kali kamai ba la tip kum ka East Khasi Hills Local Taxi Welfare Association ha ka Sngi Thohdieng ka la pynbna ba kan khynra ïa ki laisen khaïi lane Trading Licence jong ki bar jylla kiba kamai taksi.
Kane ka jingpynbna ka la wan hadien ba arngut ki samla Khasi ki la shah shoh ha ki bar jylla ha Khyndailad ha ka miet Sngi Palei.
Ïa ki san ngut kiba la shah kynnoh donkti ha kane ka jingshoh, la kem noh da ki pulit ka East Khasi Hills na Guwahati, Assam ha ka Sngi Thohdieng.
Ha kane ka sngi, ka la don ruh ka jingpynsangeh kamai ïa ki taksi ha sor Shillong ha kaba ki nongñiah ki khlem shah ïa ki kali kamai ban kit briew kum na Motphran.
Ka jingdawa ka long ba ki pulit ki dei ban pynshisha ïa ka jingkem ïa kitei ki san ngut ki briew.
Katba ha janmiet jong katei kajuh ka sngi, ki nongïalam katei ka kynhun ki la leit ïakynduh ïa ki heh pulit ka distrik bad ki la pynpaw ha ka jingïakynduh ha Khyndailad sha ki para nongñiah kali ba ki pulit ki la dep kem ïa kitei ki san ngut bad ba ki la ïohi ruh ïa ki dur jong ki.
Ha kane ka jingïakynduh, la pynbna ruh ba naduh ka Lah Sngi U Blei, kata, ka 23 tarik Jymmang, ka synjuk kan sa khynra ïa ki laisen khaïi jong ki bar jylla kiba kamai taksi ha Shillong.
Ka 19 tarik Jymmang, 2023, kan long ka sngi ka ban sah kynmaw namar hadien bun snem, la sakhi biang ïa u paid byllien uba la wan najan bad najngai ban ïalum hajan ka Secretariat kaba dei ka shlem treikam ba heh duh jong ka sorkar ha ka jylla.
Ka jingwan jong ki paidbah kaba la kot sha ki phew hajar ngut ka long hadien ka jingkhot jong ka seng Voice of the People Party (VPP) ha ka sngi ba ka sorkar u Conrad K Sangma ka la pynlong ïa ka jingïalang bad baroh ki seng saiñpyrthei ban ïakren halor ka Roster System.
Hynrei ka VPP ka la dep kren shai naduh ba sdang ba ka sorkar ka dei ban pynsangeh shwa ïa baroh ka jingthung kam thung jam tat haduh ban da pynbeit thymmai shwa ïa ka Reservation Policy namar kane ka Policy bad ka Roster System ki don ka jingïadei.
Ha kane ka sngi, ki nongïalam ka seng VPP ki la mih jyndat na ka jingïalang kaba la long ha Secretariat namar ka sorkar ka khlem treh ban ïakren halor ka jingdonkam ban pynbeit thymmai ïa ka Reservation Policy.
Naduh ka por 11 baje mynstep, ki paidbah ki la wan na kylleng ki jaka sha ka jaka pynïeng kali hajan ka Additional Secretariat bad ki khlem ïa pra wat haba la wan u slap.
Ki la ïa ap beit triang haduh ba ki nongïalam ka VPP ki la dep ban ai jingkren bad jingpynshai halor ka nongrim jong ka seng ha kaba ïadei bad ka Reservation Policy.
Ha kane ka sngi ka la don ruh ka jingrwai paidbah ïa ki jingrwai “Kynmaw Trai Ïa Ka Ri Khasi", “Ri-Khasi Ri-Khasi", bad ka jingrwai “Pynkhreh Samla".
Ka Reserve Bank of India (RBI) ha ka Sngi Thohdieng ka la pynmih ïa ka jingpynbna ban pynduh noh ïa ka lut T.
2,000 ïa kaba la sdang ban pynmih paidbah ha u Naiwieng 2016.
Khnang ban ym pynthut ïa ki kam bad ban kiar ïa ka jingkulmar ha ki kam jong ki Bank, ka jingkylliang ïa ki lut T.
2,000 sha kiwei kiwei ki lut tyngka kan don pud haduh T 20,000 ha kano kano ka por ha kano kano ka Bank naduh ka 23 tarik Jymmang, 2023 haduh ka 30 tarik Nailur, 2023.
Lah ban kdew ba ïa ka lut T.
2,000 la pynmih nyngkong eh ha u Naiwieng 2016 ban pynbiang ïa ka jingdonkam pisa hadien ba la weng noh ïa ka lut T.
500 bad T.
1,000 kiba dang ïaid ha kato ka por.
Ka jingsangeh ban shon ïa ki lut T.
2,000 ka la long naduh u snem 2018-19, la ong ka RBI.
Ka la ong ruh ba kumba 89% jong ki lut T.
2,000 ki dei kiba la pyllait shwa u Lber 2017, bad ka jingdon jong kane ka lut ka la hiar na ka T.
6.
73 lak klur ha ka 31 tarik Lber, 2018 sha ka T.
3.
62 lak klur ha ka 31 tarik Lber, 2023.
Ka RBI ka la ong ruh ba la ïohi ba bun ki bym pyndonkam shuh ïa ka lut T.
2,000 ha ka siew ka tda.
Ka la pynshai ruh ba ka jingdon jong kiwei ki lut tyngka ka long kaba dap ïa ka jingdonkam pisa ki paidbah.
Lah ban kdew biang ba ki paidbah ki lah ban leit thep ïa ki lut T.
2,000 ha ki ‘Bank Account’ jong ki lane ban ïa kylliang ïa kine ki lut bad ban ïoh noh da kiwei na kano kano ka Bank naduh ka 23 tarik Jymmang, 2023.
Ha kajuh ka por, ka RBI ka la ai jingmut ïa ki Bank ba kin sangeh noh ïa ka jingpyndonkam ïa ka lut T.
2,000 mynta.
U MLA barim ka Umroi konstitwensi, Bah George B.
Lyngdoh uba mihkhmat ïa ka TMC u la pynpaw ba ka Sorkar Jylla ka dei ban pyntreikam beit ïa ka ‘Roster System’ nangne shakhmat bad ym dei shuh ban phaidien biang ïa kaba la dep naduh u snem 1972.
Haba ïakren bad u Bah Lyngdoh hadien ba la wai ka jingïalang jong baroh seng saiñ pyrthei ba la khot da ka Sorkar Jylla ha ka Sngi Thohdieng, u la ïathuh ba ka jingleit ka seng sha kane ka jingïalang ka long ban buh jingkylli ïa ka Sorkar bad ban ai jingmut ruh khnang ba kane ka ‘Roster System’ kam dei ban ktah ïa ki samla wad kam.
U la ïathuh ba baroh kiba wan ha kane ka jingïalang ki kwah ban pyntreikam beit nangne shakhmat ïa ka ‘Roster System’ namar lada phaidien biang ïa kiba la dep thung kam kin don shibun ki jyrwit-jyrwat.
Halor ki kam ba lait ha jaka jong u Garo ba la thung da u Khasi bad ha jaka jong u Khasi la thung da u Garo, kane kin ym ïakren shuh khnang ban ym pynwit shuh ïano-ïano.
Nalor kata, u la ong ba ka Sorkar ka la jubab halor ka jingkylli ka TMC namar ki don ki tnad kiba la long ba la pynkhreh ban pynrung kam noh, hynrei ki don ki tnad ki bym pat pynkhreh namar ki dang peit ïa ki kot ki sla.
Shuh shuh u la ong ba lada don ki tnad ki bym pat pynkhreh, kin pynkhreh noh bad lada don pat ki bym pat pynkhreh hynrei kiba la khot ban pynrung kam, ki dei ban pynsangeh noh khnang ban lait ka kynrum-kynram.
Ha kajuh ka por, ka seng ryngkat kiwei de ki seng saiñ pyrthei ki la ai jingmut ïa ka Sorkar ba kan thaw da ka komiti kaba kyrpang ba kan peit bniah biang sa shisien halor kane ka bynta.
Nalor kane, u la bynrap ba ka ‘Roster system’ kan ym treikam ha ka bhah leit pule, hynrei kan treikam beit tang ha ka bhah thung kam thung jam khnang ban ym pynkulmar ïa ki samla pule.
Ka Sorkar Meghalaya Democratic Alliance (MDA-II) ha ryngkat ki seng saiñ pyrthei bapher bapher ka la rai ban thaw da ka Committee halor ka Roster System ban ïatai sani shuh shuh ïa kane ka rukom kheiñ hapoh ka bhah thung kam hadien ba ka Sorkar ka la dep ban pyni ïa ki jingbatai ha ka jingïalang bad ki seng saiñ pyrthei ha Secretariat ha ka Sngi Thohdieng.
Ha kajuh ka por, ka Sorkar lyngba u Myntri Rangbah u Conrad K Sangma, ka la pynbna paidbah ba katba ka Committee ka dang ïaid ban pyndep ïa ka jingïatai ïa kane ka rukom kheiñ hapoh ka bhah thung kam (roster system), yn pynsangeh shwa ïa ki jingkhot thung kam kiba thymmai kiba dang dei ban pynmih da ki tnat treikam bapher bapher ka Sorkar Jylla.
Ha kane ka jingïalang, ki nongïalam jong baroh ki seng saiñ pyrthei kiba don ha Liang Synshar bad Liang Pyrshah ki la wan ïashim bynta ha kaba ki don kiba wan lang bad ki MLA, hynrei ki don ki seng kum ka VPP kiba khlem wan ki MLA.
Haba kren sha ki lad pathai khubor hadien ka jingïalang, u Myntri Rangbah u la ong ba ka Myntri ka tnat aiñ, ka Kong Ampareen Lyngdoh kan khlieh ïa kane ka Committee bad ki dkhot jong ka Committee kin sa don lang na kiwei pat ki seng saiñ pyrthei.
Haba pynpaw ba ka Reservation Policy ka la sdang naduh u snem 1972, hynrei u Myntri Rangbah u la ong ba ha ki 50 snem ba la leit, kaei kaba la jia ha ka jingthung kam kaba la leh ka dei kaei-kaei kaba la leh katkum ka reservation policy bad halor ki kyndon jong ka.
“Kumta, ïa ngi mynta ba ngin phaidien biang sha ki jingkheiñ jingdiah halor ka jingthung kam ba la leh mynshwa bad ka lynti ba la dep shim, kam dei satia ka kam kaba ngin lah ban leh bad ban wanrah ïa ka jingkylla.
Kumta, ki jingkheiñ bad ki jingtip kiba ngi don naduh mynshwa ki ailad ïa ngi tang ban sngewthuh hangno ngi don mynta," la ong u Conrad.
U Conrad u la ong ba ha ka jingïalang la batai ïa baroh ba ka roster system ka dei ka kam kaba ïai bteng bad ka long kaba donkam ban sngewthuh ïa u snem ba sdang namar ka ailad ïa ngi ban sngewthuh hangno ngi don mynta haba ïadei bad ka roster kaba ngi leh mynta.
Hynrei u Myntri Rangbah u la ong ba hadien ka jingïatai bad ka jingbatai, kiba bun ki seng saiñ pyrthei ki pynpaw ba ki la hun halor ka jingïatai kaba ïadei bad ka roster.
U la pyntip ruh ba la ai jingpynshai halor ka kam ba ïadei bad ka kam pule puthi ba ka roster system kam treikam.
“Namarkata, ngi la rai ba khnang ban pyntikna ba ki jingpynshai kin don ïa baroh ki jingsngewkhia, la thaw ïa ka Committee ka ban khlieh da ka Myntri bad yn sa ailad  ban pan ïa ki jingpynshai bad ban nang ai shuh shuh ïa ki jingai jingmut ba kumno ki tyrwa ne ai jingmut ba ngi dei ban jam shakhmat," la ong u Myntri Rangbah.
U Superintendent of Police (SP) ka East Khasi Hills, u Bah Sylvester Nongtnger ha ka Sngi Thohdieng u la pyntip ba ha kaba ïadei bad ka jingshah shoh jong arngut ki samla ha ka miet jong ka Sngi Palei ha Khyndailad, ki pulit ka Special Cell ka East Khasi Hills da ka jingïarap ki pulit ka nongbah Guwahati, ki la ïoh kem ïa san ngut ki briew na Guwahati, Assam.
Ïa kane, u Bah Nongtnger u la pynbna lyngba u kyrwoh khubor bad u la phah ruh bad ka dur jong kiba shah kem.
Hynrei ym shym la pynpaw pat ïa ka kyrteng, jaka sah lane ïa ki dur khmat jong kita ki san ngut kiba la shah kem.
U Bah Nongtnger u la ong ha hynnin ka miet ha ka por 10:20, u Ïohborlang Lyngdoh, 27 snem ka rta, na ka shnong Jongksha, bad u Banshai Syiem, 25 snem ka rta na Laitkor, ki la shah shoh ha shi kynhun ki runar bad kine ki samla ki la mynsaw bad la ïalam ïa ki sha Civil Hospital, Shillong ban ïoh jingsumar.
Nangta, u SP u la ong ruh ba ki pulit ki la pynrung da ka jingujor ha thanat Sadar bad ka jingtohkit ka la ïaid.
Dei ha ka jingtohkit ba ki pulit ki la ithuh ïa kita ki san ngut ki briew bad la leit kem noh ïa ki na Guwahati.
Na ka liang jong ka Cricket Scotland (CS) ka pynbna khubor ia ka jingpyllait ia ka thup kyrteng jong 15 ngut ki rang-ialehkai  Kriket jong ka kynhun ialehkai na Scotland na ka bynta ka rynsan qualifier jong ka ICC Men’s World Cup ka ban sa long ha Zimbabwe naduh ka 18 tarik u bnai ban wan.
Kumba ka paw mynta ka long ba ka Scotland ka lah ialeh mynta ban dang iai pynneh pynsah ia ki juh ki rangialehkai ba tbit kiba lah kyntiew ia ka kynhun ialehkai baroh kawei ban rah ia ka trophy jingjop ha ka ICC Cricket World Cup League 2 ha u bnai Rymphang.
Shuh shuh ruh katei ka kynhun ialehkai ka lah pynlong ruh ia ka jingkylliang rangialehkai ha ka kynhun haduh arngut kata kiba lah dep ban ialehkai ha Nepal kata u Alasdair Evans bad Adrian Neill da kaba wanphai   a ha ka jingshah pynmih bujli ha  jaka u Liam Naylor bad Kyle Coetzer.
Kumjuh ruh u Evans u long uwei na ki 14 ngut ki rangialehkai uba lah don ha ka jingiateh kontrak na ka bynta ka aiom ialehkai 2023-2024 uba mynta u don ha u lain na ka bynta ka jingialehkai ODIs ba nyngkong naduh  u snem 2021.
Nalor kata, ha katei ka kynhun ialehkai ka don ruh ia ka jingkyrmen ba kan lah ban pynwandur shuh shuh ia ka rukom ialehkai jong ka mynta na League 2 sha katei ka rynsan iakhun ka ban wan; ha kaba ka kynhun ka dang iai iakhun bad ki khyndai kiew pat ki kynhun ialehkai na ka bynta ki ar jaka ba shakhmat ha ka Cricket World Cup ka ban sa long mynta u snem.
Kumjuh ruh kiba wan sha ki san kyrdan ba shapoh  na ka Super League kata ka West Indies, Sri Lanka, Ireland, Zimbabwe  bad  Netherlands kin iasohlang bad ki lai kynhun ialehkai ba shakhmat jong ka League 2 kata ka Scotland, Oman  bad  Nepal bad kumjuh ruh ki finalist jong ka Play-off kata ka United States  bad UAE ba kin shimbynta ha katei ka rynsan ialehkai ka ban sa long ha Zimbabwe.
Ka kynhun ialehkai jong ka Scotland na ka bynta ba kin ia aireng ha katei ka rynsan iakhun ki long:Richie Berrington (C), Matthew Cross, Alasdair Evans, Chris Greaves, Jack Jarvis, Michael Leask, Tom Mackintosh, Chris McBride, Brandon McMullen, George Munsey, Adrian Neill, Safyaan Sharif, Chris Sole, Hamza Tahir, Mark Watt.
Ha ka jingialang jong ka ‘Board of Directors’ ka International Boxing Association (IBA),  ka khubor ba mih na katei ka jingialang ka pynbna paidbah ba ka Women’s World Boxing Championships 2024 la pynbeit ban pynlong  ha Astana, Kazakhstan.
Kumta na ka liang jong u Vice President ka International Relations u Aziz Kozhambetov na  ka Kazakhstan Boxing Federation u lah phah ia ka jingtyrwa ka jong u ha ka jingialang bad u soh ba lah mih na ka u long ba ka Astana ka lah shah jied mynta na ka bynta ban pynlong ia katei ka lympung ialehkai ha u snem ban wan ha Barys Arena.
Shuh shuh ka khubor ka iathuh ruh ba ka khusnam song pisa na ka bynta katei ka lympung, lah pynkhreh ruh mynta ba kan long arshah ha kaba  ka nongiakura ba ioh khur ia ka kyrdan ba nyng-kong  kan khur ruh ia ka song pisa kaba haduh $200,000 USD.
Na ka liang jong u nongpyniaid bahakhliehduh jong ka IBA u Umar Kemlev u iathuh ba u dap da ka jingkmen kaba khraw ha kaba lah ioh ban pynkhamti mynta sha katei ka ri ban pynlong ia ka lympung ialehkai kaba long ruh kawei na ki lympung iakura ba heh tam ka IBA.
Kumba ka paw mynta ka long ba katei  ka lympung ialehkai lah dep ban pynlong ha u snem 2016 ha Astana bad mynta kaba lah leitphai biang sha ka tei kajuh ka ri ha ryngkat bad ka jingnang iai pynbun shuh shuh ka song pisa, ha kaba ki nongialehkai ba wan ba  sha ki kyrdan ba shakhmat kin ioh ban khung shalade ia ka song pisa kaba haduh  $200,000 USD bad ha kaba baroh ka khusnam song pisa ka long $4.
8 million USD na ka bynta baroh ki 12 kyrdan ialehkai.
Shuh shuh ruh katei ka song pisa ka kynthup ruh ia ka 10%  kaba leit sha ki nongpyniaid bahakhliehduh jong ki kynhun ialehkai.
Na ka liang jong ka Board of Directors ka lah shim ruh ia ka rai  ha kaba iadei bad kawei pa t ka jingialang kaba heh ka ban sa long ha u bnai Naitung mynta u snem ha Phuket, Thailand.
Ka Bharatiya Janata Party (BJP)-Meghalaya ka la kren shai ba ka seng ka sngewhun halor ka jingpyntreikam ïa ka ‘Roster System’ hapoh ka Jylla.
Haba kren sha ki lad pathai khubor ha ka Sngi Thohdieng, u nongïalam ka seng, Bah H.
M.
Shangpliang u la ong ba ka Sorkar ha ka jingïalang jong baroh ki seng saiñ pyrthei ka la batai bniah lyngba ka ‘presentation’ halor ka mat ba ïadei bad ka ‘Roster System’.
“Kane ka jingbatai ka long kaba la shai kdar bha bad ngi la sngewhun shisha ïa ka rukom pyntreikam ïa kane ka ‘Roster System’," la ong u Bah Shangpliang.
Katkum katei ka jingbatai, u la ïathuh ba lyngba ka ‘Roster System’, ki Khasi-Jaiñtia, ki Garo, bad kita ki ‘Unreserved Category’, kin ïoh ïa la ka jong ka jong ka bynta.
“Lada ngi pynïaid ïa kane ka ‘Roster System’, kan don shisha kata ka jingïoh bynta kaba la phiah katkum ka ‘Reservation Policy’.
Ka jingbatai mynta ka sngi kam shym la ïaid lait na ka ‘Reservation Policy’, hynrei ka dei halor ka ‘Reservation Policy’ ba ngi, ngin ïoh ïa ka bhah kaba 40%, ki Garo kin ïoh ka bhah kaba 40% bad kumta ter-ter," u la ong.
Ha kajuh ka por, u la ïathuh ba ha kata ka ‘Roster System’, la mang ruh ïa ki briew kiba don jingduna ha ki dkhot met kumjuh ïa ki nongïalehkai kiba don ha ka Jylla.
“Lada ngi bud shisha ïa kata ka ‘Roster System’, kan long shisha kata kaba mano-mano ruh kin ym lah ban pynkylla da ka mon sngewbha jong ki lane ban pynrung kam ïano-re-ïano katkum ka mon sngewbha jong ki.
Ki tnad treikam ka Sorkar ruh ki dei ban bud thik-pa-thik katkum kane ka ‘Roster System’," u la ong.
Ka BJP ka ai jingmut ruh ïa ka Sorkar ba ka dei ban thaw ïa kawei ka komiti ka ban khmih, peit sani bad pynjanai ïa kino-kino ki jingwit khnang ba ka ‘Roster System’ kan long kaba paka bad ba ka bhah jong ki Khasi-Jaiñtia ne Garo kam dei ban duna bad kumta ter-ter.
Ha kawei ka liang, haba pynshai ba ka ‘Roster System’ kan ym treikam na bynta kito kiba leit ïa ki jingpule ba shajrong (Medical ne Engineering), u Bah Shangpliang u la ong, “Kane ka ‘Roster System’ kan dei thik tang ïa kito kiba wad kam.
"Haba kylli u la ong, “Na ka liang jong ngi, ngi sngewthuh ba kane ka ‘Roster System’ kan dei beit nangne shakhmat namar ïa ki briew ba la thung baroh shi katta, naduh u 1972, ïa kito kumno phin kynriah.
Lada bakla ne dei ruh, phim lah ban ktah shuh ïa ki.
"Shuh shuh u la bynrap ba ki longshuwa-manshuwa naduh ba ïoh ïa ka Jylla lajong haba ki thaw ïa ka ‘Reservation Policy’ ki la da sngewthuh sani bha kaei kaba ki, ki donkam ban wanrah na bynta ka bha ka miat ha ka ïoh kam ïoh jam ki nongshong shnong Khasi-Jaiñtia kumjuh kiba sha Ri-lum Garo.
Ka long kajuh ka jingjia kaba lah jia biang mynta ia ka kynhun  siat khnam ka ri, ha kaba ka lah shah weng noh mynta na ka lympung ialehkai kaba dang long ha Shanghai ka  World Cup Stage1 ha ka kynhun ialehkai kaba snar bad ba tbit tam na Korea  ha ka rynsan iakhun quarterfinal jong ka jingiakob siat Recurve jong ka kynhun ialehkai ki shynrang.
Kumta kata ka kynhun ialehkai jong ki shynrang ka ri kaba kynthup naduh u Dhiraj Bommadevara, Atanu Das  bad Neeraj Chauhan ki mad mynta ia ka jingshah pynliem ka jong ki da 0-6 (54-55, 56-57, 54-59) ha ki kti siat Khnam ba tbit jong ki nongialehkai na Korea kiba kynthup ia u Lee Woo Seok, Kim Je Deok  bad Kim Woojin.
Katei ka kynhun ialehkai ka ri kaba don ha ka kyrdan ba phra jong ka kynhun siat  Recurve ki shynrang, ka lah sdang ia ka jingiakhun da kaba tyngeh da 5-3 (57-57, 56-58, 57-56, 58-51) jingjop pyrshah ia ka Chinese Taipei, hynrei kaba lah shah pynjem noh ia kita ki khnap ialehkai ba khlainbor jong ka ha katei kawei pat ka kynhun ialehkai ha katei ka rynsan iakhun.
Kumjuh ruh ki thei ialehkai ka ri kiba kynthup ia ka Simranjeet Kaur, Avneet Kaur bad  Ankita Bhakat kba lah ioh ia ka kyrdan ba saw  ha ka jingshah jied kynhun ialehkai, kim shym la lah ban ialehkai bha tad haduh ba kin da shah weng noh na ka kylla iakhun kaba nyngkongto; ha kaba katei ka kynhun ka lah shah pynliem noh ha ka kynhun iakhun pyrshah kaba kham tlot bad kham hapoh kyrdan ha ka lympung, ka Indonesia kaba la lah ban khur shalade ia ki 1-5 (54-57, 57-57, 50-52) jingjop.
Ha ki rynsan iakhun Recurve jong ki kynhun, ki jingkyrmen jong  ki kynhun ialehkai ka ri mynta ka shong ha ka  kynhun ialehkai ba shijur ka ri kata ka Dhiraj Bommadevara  bad Simranjeet Kaur.
U President ka Voice of the People Party (VPP), u Bah Ardent Miller Basaïawmoit u la pynbna paidbah ba un shong shah thngan marwei kaba khlem pud sngi hakhmat ka Secretariat ka ban sdang naduh ka 23 tarik Jymmang, 2023.
Kane ka jingshim rai jong utei u nongïalam ka VPP ka long hadien ba ka seng kam sngewhun ïa ka jingïakren ha ka jingïalang ba la pynlong da ka sorkar Meghalaya Democratic Party (MDA-2.
0) ban ïakren halor ka Roster System kaba la long ha Sngi Thohdieng ha Secretariat.
Ha kane ka jingïalang na ka liang ka sorkar kam shym la ïakren halor ka Reservation Policy bad kaba la pynlong ïa ki nongïalam jong ka VPP ban mih jyndat na katei ka jingïalang.
U Bah Ardent u la ong ba kum ki nongïalam jong ka seng ki la pynap lypa ïa kaei kaba kin leh bad kim lah ban shu sngap ba ka sorkar kan leh katba ka mon.
U la ong ba kum ka seng ka khlem leh kano kano ka ban pynduhnong ïa u paidbah, hynrei kum ki nongïalam, ki la shim ïa ka jingkitkhlieh ban ïalam bad ban shah shitom na ka bynta u paidbah.
“Ha kaba bteng ïa kane ka jingïakhih ka jong ngi, kum ka seng ka la rai ba u President jong ka seng marwei shwa un sdang ïa ka jingïakhih da kaba shah thngan hakhmat Secretariat ka ban sdang naduh ka 23 tarik Jymmang.
Marwei ngan leit shong hangtei hakhmat Secretariat bad ka jingshah thngan kaba khlem buh por ngin sdang hangtei," la ong u Bah Ardent.
U Bah Ardent u la ong ba ki paidbah ki lah ban ai jingkyrshan da kaba buh jingduwai bad ban ym ailad ba ka sorkar kan pynsniew ïa ka jingïakhih ka seng VPP da kaba pynmih ïa ki jingkulmar.
“Kam lei lei hynrei ngan shah thngan na ka bynta ka jong phi, ngan shah thngan na ka bynta ka lawei jong ki khun samla, ngan shah thngan na ka bynta ka burom jong ka jaitbynriew bad kata kan sdang naduh ka 23 tarik Jymmang," la ong u Bah Ardent.
Une u MLA ka Nongkrem konstitwensi u la ong ba un shah thngan haduh ba ka sorkar kan hap ban jubab bad ban pynbeit ïa ka Reservation Policy.
“Kaei kaba ma phi ki paidbah ki lah ban leh katba ka jingshah thngan ka jong nga ka dang ïaid hangtei? Ki paidbah ha kylleng ki konstitwensi ka Khasi-Jaiñtia kim dei ban ai suk ïa kine ki MLA ba kin shongsuk hynrei ki dei ban tur bad ban leit ban pyrta ban shong kyllaiñ mungor hakhmat ïing jong kine ki MLA kiba kuman bad ki bym sngewthuh.
Pyrkhat ban leit da ka lynti kaba jai jai ban pynrem jur ïa kine ki MLA kiba kam ba ki dei ki nongïalam jong phi, hynrei ki bym nud ban kren ïa kaei kaba ki dei ban kren," la ong u Bah Ardent.
Hashwa ba un pynkut bad pynwai noh ïa katei ka jingïalang paidbah ha katei ka sngi, la sakhi ba u paid byllien uba la wan ban ai ka jingkyrshan ïa ka seng, ki la ïashim bynta lang bad u Bah Ardent ban ïa rwai da ka jingrwai ba la tip kum ka “Pynkhreh Samla" bad ka “Ri Khasi, Ri Khasi" bad sa kawei pat ka jingrwai kaba la tip kum ka “Kynmaw Trai Ïa Ka Ri Khasi".
U President ka Voice of the People Party (VPP), u Bah Ardent Miller Basaïawmoit, u la ong ba ka jingjia shah shoh jong ar ngut ki nongñiah kali kamai ha Khyndailad ha ka miet jong ka Sngi Palei ka long ban pynkhluit ïa u samla Khasi khnang ba un leit shoh noh ïa ki bar jylla.
“Ba un khluit noh u samla bad ba un leit ïashoh dkhar noh, hynrei sngewbha ngin ïa klet ïa kata ka shoh dkhar mynta, em ynnai ngop.
Ngin ym ngop," la ong u Bah Ardent ha ka jingïalang paidbah jong ka seng halor ka jingdawa ba ka sorkar ka dei ban pynsangeh shwa ïa ka jingpyntreikam ïa ka Roster System katba kam pat pynbeit ïa ka bhah thungkam thungjam kaba la long ha ka Parking Lot hajan ka Additional Secretariat ha ka Sngi Thohdieng.
U Bah Ardent u la ong ba ka jingïakhih jong ka VPP kam dei ban kren beiñ ne ban pynkha ïa ka jingsngew ïapher jaitbynriew hapdeng u Khasi-Jaiñtia bad Garo, hynrei ka jingïaleh jong ka seng ka long pyrshah ïa ka sorkar Meghalaya Democratic Alliance bad ïa ki seng saiñ pyrthei baroh kiba shu sngap mynthi.
“Ki MLA Khasi jong ngi ki la sdang ban kren ba u Garo un sa khih, kata ruh ka dei ka jingkynshoit ka jong ki.
Ngin nym kren beiñ Garo na kane ka jingïalang ka jong ngi bad ngim pyrshah eiei ïa ki para Garo jong ngi, hynrei ka jingïaleh ka jong ngi ka long ïa ka sorkar MDA bad ïa ki seng riewlum baroh kiba mynjur," la ong u Bah Ardent.
Shuh shuh u Bah Ardent u la kyntu ïa baroh ki MLA ka Khasi-Jaiñtia bad ïa baroh ki seng saiñ pyrthei ba lada ki don ka jingsngewlem na ka bynta ka hok jong ki khun samla ba kin iehnoh ïa ki seng jong ki ha kane ka por kaba mynta, hynrei ban ïatreilang ban wanrah ïa ka jingkyrmen.
“Wat ong ba ka jingieid ïa ka seng kan kham khraw ïa ka jingieid jong ka jaitbynriew.
Kata ka dei ka kam shet kylla bad ka seng VPP ka buh ïa ka jaitbynriew hakhmat bad ka seng ka wan hadien", la ong u Bah Ardent.
U Bah Ardent u la ong ba ka daw tynrai jong kane ka jingeh kaba la wanrah ka jingktah haba pyntreikam ïa ka Roster System ka dei ka bhah thungkam thungjam lane ka Reservation Policy.
Namar kata, u la kyntu ruh ïa baroh ki MLA Khasi-Jaiñtia bad ïa ki seng riewlum baroh ba kin pule bunsien ïa ka Reservation Policy ha shwa ba kin ïa mynjur ïa ka rai jong ka sorkar.
“Ngi la dep ban pule bunsien, bad ngi la lap ba kam don da kawei pat ka lynti lait da kaba pynbeit thymmai ïa ka Reservation Policy.
Lada ka sorkar ka nud ban shim ïa ka sienjam ban pynbeit thymmai ka mut naduh mynta ka sngi yn sdang ban pyntreikam ïa kata ka ‘Policy’ thymmai kaba ïaid katkum ka jingdon paid bad ban pyntreikam ruh ïa kata ka Roster kaba ka ïingkashari ka la bthah bad kam don shuh kano kano ka jingktah ïa ki samla wad kam ki jong ngi," la ong u Bah Ardent.
Ki ar tylli ki klob ka Shillong Premier League ki la pynpaw ïa ka jingbym sngewïahap halor ka jingwanrah ka Meghalaya Football Association (MFA) ïa ka kyndon aiñ kaba thymmai ha ka lympung ïalehkai Meghalaya State League mynta ka aïom.
Kine ki kynthup ïa ka lahduh jong ka aïom ba la dep ka Mawlai Sports Club bad ka Langsning Football Club.
Kane ka kyndon aiñ kaba thymmai ba la wanrah da ka MFA ka long ba man la kawei-pa-kawei ka klob kaba ïashim bynta ha ka MSL ka dei ban pynïalehkai ïa ar ngut ki rangïalehkai kiba hapoh 21 snem ka rta ha man la kawei-pa-kawei ka jingïalehkai.
Hynrei ïa kane ka kyndon ym shym la pyntreikam ha ki lympung ïalehkai kiba la pynlong ha kylleng ki district ha u snem ba la dep bad kiba bun ki klob ki la soi beit tang da ki rangïalehkai kiba la san (senior) bad ym ki rangïalehkai kiba hapoh 21 snem ka rta.
Haba ïakren bad ki nongthoh khubor, u Coach ka Langsning u Bah Hering Shangpliang u la pynpaw ba kane ka kyndon aiñ kan dei ka jingmyntoi jongno-re-jongno namar wat ka All India Football Federation (AIFF) kam shym la pyntreikam ïa ka.
“Kam long kaba sniew eiei ïa ngi ki klob, hynrei kum ka MFA ka la dei ban ai jingtip kham hashwa khnang ba ngi ki klob ngin hap ban pynkhreh lypa namar kumba ka long ha ki league jong ka aïom ba la lah la pynïalehkai tang da ki rangïalehkai kiba la san (senior).
Hynrei ban shu pynmih kynsan kynsan ïa kane ka kyndon aiñ ka long kaba eh bha ïa ngi ki klob.
"“Ka long ka jingduhnong bha ïa ka klob ka jong ngi namar ngi soi ïa ki rangïalehkai katkum ka Shillong League bad ym la don kyndon aiñ eiei.
Ha ka khyllipmat ba khatduh ka MFA ka la shu pyntip sha ngi ban pynrung ar ngut ki ïalehkai Under-21"“Wat la ngi la khur jingjop ïa ka Langsning, hynrei ngi la ïalehkai da ka jingtlot bor namar ngim lah ban pynmih bujli lada la thait ki rangïalehkai Under-21," la ong u Coach ka Mawlai, Bah Khlaiñ Pyrkhat Syiemlieh.
“Ngi la khur ïa ka jingjop namar ka Langsning ka la pynmih da u rangapkol ba dang hapoh 21 snem ka rta.
"“Lada ka MFA ka pynlong ïa ka lympung ïalehkai Under-21, ngi ki klob ngin da shim khia ban sei ïa kynhun ïalehkai Under-21, hynrei kam shym pynlong bad wat ka AIFF ka la weng ïa kane ka Under-21 na ka Santosh Trophy, te yn ngin pyntreikam na ka bynta kaei, “la ong u Bah Hering.
Ha kaba ïadei bad ka jingpynïakap ïa ki kynhun, u Bah Hering u la ong ba ka MFA ka bakla ba ka la pynngat ïa ka Mawlai bad ka Langsning ha kajuh ka group (Shillong Zone).
“Ha ka jingshisha ka la dei ban khot ïa ki klob baroh ha shwa ban pynïakap ïa ki kynhun namar ïa ki klob SPL la dei ban pynngat ha baroh saw tylli ki zone “.
“Ngam sngew lah ban sngewthuh shuh ha kano ka dur ka Tournament Committee jong ka MFA ka la pynngat lang ïa ngi ha kajuh ka group, " la ong u Bah Syiemlieh da kaba kyntu ïa ka MFA ba ka dei ban pynbna lypa ha shwa ba kan pynmih ïa kano kano ka kyndon aiñ khnang ba kan ym ktah ïa baroh ki klob.
Ha kawei pat ka liang u Bah Hering u la pynpaw ba ka jingpynlong ïa ka MSL ka long ka jingïarap kaba khraw ha ka ban jied ïa ki rangïalehkai ki ban mihkhmat ïa ka Jylla ha ki lympung ïalehkai shabar jylla.
“Lyngba ka MSL ka long ka jingïarap kaba khraw ïa ka Senior Cell jong ka MFA ba kan jied ïa ki rangïalehkai na kylleng ki district.
".
Ka Shillong Lajong FC ka la lah ban pyntikna ban wanphai biang sha ka lympung I-League hadien ba ka lah ban pynliem ïa ka FC Bengaluru United da 2-1 kol ha ka jingïalehkai kaba khatduh jong ka Second Division League ha ka Sngi U Blei ha SSA Stadium, Polo.
Ka jingwanphai biang kane ka kynhun ïalehkai na nongbah sha ka I-League ka long hadien saw snem naduh ba shah pynhiar kyrdan ha ka aïom ïalehkai 2018-19.
Kane ka la wan urlong lyngba u Everbrightson Sana Mylliempdah bad u Figo Syndai na ka bynta ban pynlong ïa ka Shillong Lajong FC ban kiew sha ka kyrdan ba hakhlieh, katba ka Ambernath United ka la shah rem da 4-3 kol ha ka United SC ha Kolkata.
Ha kane ka jingïakhun kaba khatduh jong ka wat kaba khatduh (final round) ha la ïing la wan ban sakhi lang da palat san hajar ngut ki paidbah nongkyrshan.
Ha kane ka jingïalehkai, u coach ka Shillong Lajong FC u Bah Bobby Lyngdoh Nongbet u la pynmih bujli ïa saw ngut ki rangïalehkai naduh kaba sdang da kaba u la pynïalehkai ïa u Figo, Rajat Paul Lyngdoh ha ka bynta ba shakhmat, katba u Ïohborlang Lyngdoh Lyngkhoi bad u Hamedamanbha Wahlang ki la mih bujli ha ka jaka u Bishal Lama, Sambor Kharsahnoh, Babysunday Marngar bad u Atlanson Kharmaw.
Kumba ka paw ha kane ka jingïakhun kaba khatduh, ki rangïalehkai na baroh ar tylli ki kynhun ki la ïakhun tyngeh naduh kaba sdang.
Ka Shillong Lajong FC ka la ïoh ban pynkhih jar nyngkong eh ha shwa ban kut ka jingïalehkai jong ka kylla step lyngba u Everbrightson (43), uba la shut beit beit sha kol ha kaba u rangapkol ka Bengaluru um shym la lah ban leh eiei.
Hadien katto katne por ba la bteng ïa ka jingïalehkai jong ka kylla miet, ka Bengaluru ka la pynphai kylla lyngba u Kongbrailatpam Manjit Sharma ha ka minit kaba 51 na ka bynta ban ïakhaid mar shi kol.
Da kane ka jingïakhaid ka la pynlong ïa baroh ar kynhun ban sei bor bah ha ka ban ïakhun tyngeh, hynrei u Figo u la lah ban pynurlong da kaba ïoh thep na kyndong ha ka minit kaba 82 na ka bynta ban pynlong syndon ïa ka Shillong Lajong FC ban khur ïa ka jingjop.
Lyngba kane ka jingjop, ka Shillong Lajong FC ka la kamai 7 dor-thong (point) na ki saw sien ïakhun, katba ka Ambernath United (6 dor-thong) bad ka Delhi FC (4 dor-thong), ki la don ha ka kyrdan ba-ar bad balai bad sah sa mar shisien jingïalehkai.
Kumta kine ar tylli ki kynhun kin hap ban ïakhun tyngeh ha ka jingïalehkai kaba khatduh ha ka 26 tarik na ka bynta ban long sa kawei pat ka kynhun ka ban ïoh rung sha ka I-League, namar ar tylli ki kynhun kin ïoh rung sha katei ka lympung.
Kumba ka paw ka Shillong Lajong FC ka long ka klob kaba nyngkong eh na ka thaiñ Shatei Lam Mihngi ban ïoh rung nyngkong sha ka I-League ha ka aïom ïalehkai 2009-10.
Hynrei tang hadien shisnem ka la shah pynhiar kyrdan noh bad ka la wanphai biang sha ka I-League ha ka aïom ïalehkai 2011-12 ha kaba ka la ïai neh haduh hynñiew snem kynthih.
Ka Sohryngkham SC bad ka Umphyrnai SC ki la jam sha ka final ha ka lympung ïalehkai SSA Under-10 (Boys) Football League 2023 hadien ba khur ïa ka jingjop ha ka sngi Saitjaiñ.
Ha ka jingïakhun semi final kaba la long ha madan Lawmali, ka Sohryngkham SC ka la pynliem noh ïa ka Sacred Heart Football Academy da 4-0 kol.
Ha kane ka jingïalehkai u Pynsandame Kharbuli u la ïoh ban thep ar kol (23 & 50), katba ïa kiwei pat la pynbud da u Damanbha Nongbet (44) bad ïa kawei pat la ïarap pynthep da u rangïalehkai ka Sacred Heart u Badondor Jana (39).
Haba phai sha kawei pat ka jingïakhun semi final kaba ar, ka PFR Academy ka la shah rem noh ha ka Umphyrnai SC da 3-0 kol.
Ïa kine ki kol la thep da u Dibormy Kharkongor (2), Bankyrshanbor Kharkongor (16) bad u Wanmebantei Kharkongor (25).
Lyngba kine ki jingjop, ka Sohryngkham bad ka Umphyrnai kin pynkhreh ban ïaknieh ïa ka nam lahduh ha ka 27 tarik.
Ka Khasi Students’ Union Shnongpdeng Unit bad ka Bakur Dawki Unit ka la pynlong ïa ka Maitshaphrang Football Tournament 2023 kaba lai sngi ha madan phutbol Dawki naduh 16 haduh 18 tarik mynta u bnai.
Ïa kane ka lympung la wan pynkut da u Kongsan Bah Lambokstar Marngar uba dei President Rangbah jong ka seng ha ka 18 tarik ha ka jingsynranlang u Samla Laitphar Syngkrem, President West Jaiñtia Hills District Unit, Samla Shiningstar Kharbihkhiew, Environmental Secretary Sengkmie, Samla Sonstar Nongkhlaw, Assistant Finance Secretary Sengkmie.
La ïadonlang ruh u Dolloi ka Elaka Darrang Dolloiship, u Rangbah Shnong Shnongpdeng bad kiwei kiwei ki ’riew rangbah bad ki nonghikai.
Ka jingthmu jong ka Seng ban pynlong ïa kane ka lympung ïalehkai ka long ban ïarap ïa ki samla ba donsap ha ki kam ïalehkai phutbol bad ban kyntiew ïa ki ha ki kam ïalehkai.
Sa kawei ka jingthmu ba kongsan jong ka seng ka long ban ïarap ïa ki skul kiba don ha Shnongpdeng, Dawki bad Bakur, kiba kum ka Seng ka ju ïarap na ka por sha ka por, namar ba bun ki khynnah ki wan na ka longïing kaba duna ha ki liang baroh.
Kumta ka seng ka ai khublei ïa baroh kiba ïarap ban wan ïashim bynta ha kane ka lympung ban pyni shisha ïa kata ka sap ka phong ha ka jingïalehkai phutbol.
Ka Unit jong ngi ka ai khublei ïa u President Rangbah uba la ai ki kyntien sneng ïa ki rangïalehkai bad ki samla ka thaiñ ba ki dei ban trei shitom ym tang ha ka thaiñ wat shabar ka jylla ruh ban wanrah ïa ka nam ka burom jong ka ri bad jaitbynriew jong ngi.
Ha kane ka jingïalehkai ïa ka nam lahduh la rah da ka Tyllilang FC.
Ka Pay For Right Football Academy ka la plie sa kawei pat ka shlem ai jinghikai ha Ri Bhoi District bad kane ka long tang na ka bynta ki khynnah kiba dei na katei ka thaiñ.
Ïa kane ka shlem ai jinghikai la plie ha ka sngi Saitjaiñ ha Umbang Sumer ka ban long kum ka jaka pdeng ha ka jingïadon lang u MLA ka Umsning Constituency, Dr.
Celestine Lyngdoh lem bad ki dkhot nongkitkam jong katei ka shlem ai jinghikai.
Ki khynnah kynthei bad shynrang kiba lah ban ïoh rung hapoh katei ka shlem ai jinghikai kin long naduh 4 naduh 18 snem ka rta.
Ka lympung ïalehkai 2Chief Minister District Level Inter-School Athletic Meet 2023 ba la pynïaid da ka shlem treikam jong ka District Sports Officer (DSO), Eastern West Khasi Hills ka la poi sha kaba kut ha ka 19 tarik mynta u bnai ha madan Dommawlum kaba ha Pyndengumïong, Mairang.
Ïa ka nam Best Athlete ha ka kyrdan ïalehkai Under-14 la khur da u Banteiskhem Kharmawlong na ka St.
Thomas HSS bad ka Sylviamagdaline Marshiangbai na ka St.
Joseph HSS.
Ha ka Under-16 la ïoh da u Kyrshan Iawler na St.
Joseph HSS bad ka Dahunshisha Ryntathiang na ka Mairang Presbyterian English SS.
Ha ka Under-18 la rah da u Lawanphrang L.
Mawnai bad ka Kandamankyrhai L.
Nonglait, kiba na ka Mairang Presbyterian SS.
Ïa ka nam Best Team la ïoh da ka St.
Joseph HSS ha ka liang ki shynrang bad kynthei.
Katba ïa ka nam Best March Past la ïoh da ka Pyndenumïong Presbyterian Secondary School.
Ka jingjia ka bym ju kham jia koit, kiba bun ki la pynpaw ïa ka jingbym shaniah hadien ba ki pulit ki la pynbna ba ki la kem ïa san ngut ki briew kiba la donkti ban shoh ïa ar ngut ha Khyndailad.
Ha ka miet jong ka Sngi Palei, ar ngut ki samla ki la shah shoh bad ha ka sngi kaba bud, ki pulit ki la pyntip ba da ka jingïarap ki pulit Guwahati, la ïoh kem ïa kita ki san ngut na sor Guwahati, Assam.
Ki pulit ki khlem pynbna ïa ki kyrteng jong kita ki san ngut bad ha kajuh ka por, la buhrieh ïa ki durkhmat jong ki.
Kane ka jingbuhrieh ka la pynsuba sniew pynban ïa kiba bun ba lang.
Lehse ki pulit ki khlem kwah ban nang pynheh thma ïa kaei kaba la jia bad namarkata, ki khlem pynpaw dur lane kyrteng jong kiba la shah kem.
Hynrei kane ka jingleh ka la pynlong pynban ïa shi kynhun ki nongñiah kali kamai ba kin leit tur sha ka thanat Sadar ha ka Sngi Saitjaiñ ban dawa na ki pulit ba kin da pynshisha halor ka jingkem ïa kita ki san ngut.
Kaba kum kane, kam pat ju kham jia koit ha Meghalaya haduh ba kin da don ki ban leit tur shaduh thanat ban dawa ïa ki jingshisha.
Ynda ki katto katne ngut ki la wanphai na shapoh ka thanat Sadar hadien ka jingïakynduh ïa ki heh pulit, ka la mih ka jingpynbna ba ka long kaba shisha ba ki pulit ki la kem ïa kita ki san ngut.
Ha kiba bun ki khep, ki paidbah ki shaniah beit lada ki pulit ki pyntip ba ki kem ïano-ïano ha kaba ïadei bad ki kam be-aiñ.
Ka long ruh ka jinglehraiñ ïa ka tnat pulit baroh kawei haba ka ïakynduh ïa kiba kum kine ki khep.
Tangba ngim dei ban sngewphylla than haba ki pulit ki duh jingshaniah naba wat ka Meghalaya High Court kaba don ha Shillong ka la pynpaw ba ka kwah da ki pulit ka Sorkar Pdeng ban peitngor ïa ki trok kiba kit dewïong be-aiñ? Kat ka High Court kan phah wan da ki pulit Sorkar Pdeng watla ki pulit jong ka jylla ki don? Lada ym dei ba ka la duh jingshaniah, ngim tharai ba kat ka High Court kan pan da ki pulit kiba na shabar.
Haba ka long ha kane ka dur, ka dei ka kamram jong ki pulit ban ïaleh katba lah ban ïoh biang ïa ka jingshaniah jong ki paidbah.
Ka long kaba ma shibun lada ki paidbah ki duh jingshaniah ha ki briew kiba dei ban pyntreikam ïa ka aiñ.
Kam dei ka kamram jong ki paidbah ban leit kyrpad ïa ki pulit ba kin trei ha kata ka dur ba ki paidbah kin lah ban shaniah.
Ma ngi ki paidbah ngi shu peit ha kano ka rukom ki pulit ki treikam bad ngi sa ai ïa la ka jong ka rai.
Ki kam ki kren kham jam ban ïa ka ktien!Ki pulit kim lah ban kynnoh ïa ki paidbah lada kim ïoh jingshaniah namar kin hap ban peit shwa ïa ka jingleh lajong.
Lada tang uwei ne ar ngut ki pulit kiba leh ïa ki kam kiba pynduh jingshaniah, ka tnat pulit baroh kawei ka duh lut ïa ka jingshaniah jong ki paidbah.
Kaba kum kata ka tnat pulit ruh ka long kaba ma ïa ka imlang-sahlang namar ki pulit ki mih na kajuh ka imlang-sahlang bad kim dei kiba wan na kawei pat.
Lada ka tnat pulit ka pynlong da ka sorjamin la ka ïoh ne ka duh jingshaniah na ki paidbah, ngi tharai ba 90 na ka 100 kin ong beit ba kim shaniah satia.
Ngim da donkam ban ïa pynshisha than halor kane namar ngi tang shu pule na ki jingkynthoh ka High Court, ngi la sngewthuh shai ka tnat pulit jong kane ka jylla ka long kumno bad ka treikam kumno.
Ka High Court kan ym kynthoh kulmar khlem da tip ïa ki jingshisha.
Bad ngi da sngewïahap ruh bad ki jingkynthoh jong ka High Court namar ka long kaba don nongrim bad kaba shisha.
Ka jingduh jingshaniah jong ki pulit kan bteng lada ka tnat hi kam pat lah ban pynkylla ïa ka rukom treikam jong ka bad ka jingpynïadei bad ki ‘riew paidbah.
Ki don ki heh pulit kiba nang bha ban pynïadei bad ki ‘riew paidbah namar ki sngewthuh ba khlem ka jingïatreilang jong ki nongshong shnong, yn ym lah ban thaw pyrthei eiei khamtam ban teh lakam ïa ki kam sniew kum u drok.
Lada ki pulit ki duh noh ïa ka jingïatreilang jong ki paidbah, ka shongsuk shongsaiñ ruh kan long kaba synjor bha bad ka lah ban pynmih ïa kiba bun ki jingeh.
Ki pulit lada ki kwah shisha ba ki paidbah kin ïatreilang bad ki, ki dei ban pynkylla dur shwa ïa ka tnat baroh kawei.
Ha ki jaka ba ki pulit kin hap ban pynïadei bha bad ki paidbah, ka tnat ka dei ban jied bha.
Kam dei ban phah da ki pulit ki bym nang wat tang ban kren ïa ki ‘riew paidbah namar kan pynsniew dur shuh-shuh ïa ka tnat pulit nalor ba ka la sniew lypa.
Ka shong sa ha ka tnat pulit kumno kan treikam nangne shakhmat hadien ba ka la ïohi kumno kiba bun ba lang ki la duh jingshaniah haduh ba la shah buh jingkylli la ka jingkem briew ka long kaba shisha ne kaba lamler.
Kumba 7 ngut ki briew ki la mynsaw katba u heh jong ka seng Jamaat-e-Ismali (JI) ka Pakistan, u Sirajul Gaq, u la lait thaw na ka jingiap hadien ba uwei u riew kheiñ duh u la leit ban thombor ha ka Sngi Thohdieng ha Zhob jong ka thaiñ Balochistan.
Napdeng kitei kiba mynsaw, 4 ngut ki don hapdeng ka jingshitom kaba kaba kham jur.
Hadien ka jinglait im jong u na katei ka kam thombor ha Zhob jong ka Balochistan, utei u heh nongialam ka Jamaat-e-Islami u la ong ba um sheptieng ia ka jingiap.
La ong ba utei u riew kheiñ duh u la pynbthei bom ialade habar ka kali ba u leit poi ha katei ka jaka bad ka bym don jingiada eiei, hynrei baroh kitei kiba shong hapoh ka kali, kim shym la shah ktah eiei na katei ka jingbthei.
Hynrei u Sirajul Gaq u la ong ba um don jingsheptieng khyndiat ruh ia ka jingiap namar ka jingim bad jingiap jong u ka shong ha ki kti u Allah.
Kumta ruh u la ong ba lada ki paidbah ki stad ban jied ia ki nongialam, ka ri kan ym jin da la jynjar bad shong syier kumba long mynta.
Ki bor pyniaid ka Iran ha ka Sngi Thohdieng, ki la sdien phasi ia 3 ngut ki briew halor ka jingdonkti ban thombor bad pyniap ia ki dkhot jong ka tnat pahara hapdeng ka jingiakhih paidbah kaba la jia ha ka por ka jingkhlad ka samla Mahsa Amini ha u snem ba la leit.
Nangta la ong ba katei ka jingleh jong ka Iran ha kane ka por, ka la ioh ia ka jingpynrem na kiwei pat ki ri sepngi ha katei ka sngi.
Kitei ki lai ngut ki kynthup ia u Majid Kazemi, u Saleh Mirhashemi bad u Saeed Yaghoubi, ha kaba ki bor pyniaid jong ka Iran ki la shem ia kitei ki 3 ngut ba ki la leh pyrshah ia ka aiñ ba la buh bad ki la kynnoh ruh ba kitei ki 3 ngut ki la leh pyrshah ia u Blei, da kaba siat ia ki 3 ngut ki dkhot jong ka kynhun ki bor pahara kiba dang ap pahara bad kiba pyrshang ban pynsangeh ia ka jingiakhih paidbah jongki ha katei ka por.
Ka Iran ka la sakhi ia ka jingiakhih paidbah kaba jur tam hadien ka jingkhlad jong ka samla Amini ha ka 16 tarik u Nailur, kaba long ka samla nongshong shnong jong ka Iran hi, kaba la shah bat noh ha ki pulit namar ka jingpynkheiñ ia ki kyndon ba la buh da ki bor pyniaid haba iadei bad ka rukom riam don burom jong ki kynthei hapoh ka ri, ha kaba ki hap ban da kah bad kup jaiñ ‘hijab’ ia ka khlieh jongki shisien ba ki la mih na iing.
Hapdeng katei ka jingiakhih paidbah kaba la jur bha, ki bor pyniaid ka Iran ki la kem da ki spah ngut ki paidbah nongïakhih bad da ki spah ngut ruh kiba la khlad hapdeng ka jingiakhih.
Ha kane ka khubor la ong ba ka Britain kan long ka ri kaba nyngkong eh ban pyntreikam ia ki bos bym donkam nongñiah hapoh Scotland ha kane ka por.
Ka jingthmu jong katei ka kam ka long ban kit kumba 10,000 ngut ki nongleit nongwan hapoh ka shi taiew ha ka jingjngai kumba 14 mile lane 22.
5 kilometre.
Ia ki rukom treikam jong katei ka bos la dep ban peit bniah bad ban peit thuh naduh ki por ba la leit, hynrei dei ha kane ka por ba ki bor pyniaid ka UK ki la rai ban pyndonkam bad ban pyntreikam ia kitei ki bos ha ka kam paidbah.
Kumta la ong ba naduh ka Sngi Nyngkong, kitei ki bos ki la sdang ban kamai bad ban iaid kumba 50 miles ha ka shi kynta bad la buh ruh da ki nongñiah lane ki nongpynïaid kiba tbit bad kiba biang bha naka bynta ban pyniaid shakhmat ia katei ka kam.
La ong ba ki nongñiah ‘driver’ kim donkam shuh ban ktah ia ka kali haba la buh ha ka ‘Autonomous Mode’ bad ki nongbud bos ruh kin shu shim tang ia ki tiket ban tip ia ka jaka ba ki pasenjar kin leit bad kin hiar.
Katei ka bos ka don ia ki tiar ba la pyndait, ha kaba kitei ki tiar kin peit thuh haba don kiwei pat ki kali kiba wan na kajuh ka liang ne kiba lah ban iatyngkhuh markhmat bad katei ka bos bad la pyndait ruh ia ki camera ha katei ka bos khnang ban peit thuh lada don kiei- kiei ki jingeh ne ki jingthud ha ka lynti iaid.
Kitei ki tiar kiba la pyndait ha katei ka bos, ki long ruh kiba lah ban ai jingtip sha ka ‘Engine’ jong katei ka bos ba kan lap ia ka surok bad ka lynti kaba jan bad kaba biang tam naka bynta ban iaid lynti.
Ka jingthmu jong ka jingwanrah ia kitei ki bos ka long naka bynta ka jingshngaiñ jong ki paidbah nongleit- nongwan.
Namar u nongñiah ha kane ka bos ba mynta, u don ia ka bor ban iohi kaba haduh 360 degree bad kitei ki tiar kiba la pyndait ha kitei ki bos ruh ki long kiba stet palat shah ban ia kaba u briew u lah ban leh.
Watlakatta, la ong ba la buh ruh ia ki nongñiah ha kitei ki bos, namar kumba la ju tip hi ba ka kham bha ba don da u nongñiah ban ia ka bos ne ka kali ka ban iaid hi khlem u nongñiah.
Namarkata la ong ba lada donkam lane haba don ki khep kiba hap ban pyntreikam da u briew, kitei ki nongñiah ki lah ban pyniaid bad leh ia kaba donkam ha ryngkat ka jingiarap jong kitei ki tiar kiba la pyndait ha kitei ki bos.
Ha u snem 2021, ki bos ba khlem nongñiah ki la sdang ban treikam nyngkong eh ha Malaga jong ka Spain, ha kawei na ki projek ba nyngkong eh hapoh Europe.
Ka long ruh ka sien kaba ar jong ka aiom ialehkai ba mynta ha kaba ka India ka lah shah jied mynta na ka bynta ka FIFAe Nations Cup.
Kumta  ruh katei ka lympung ialehkai lah niew kum ka bynta ba kongsan bad ba hakhmat tam eh jong ka FIFA esports napdeng ki Member Associations jong ka synjuk pyniaid jingialehkai phutbol bahakhliehduh ha ka pyrthei.
Kumba ka paw hi ka long ba ka India ha kaba nyngkongeh ka lah shimbynta ha ka FIFAe Nations Series  ha u snem 2021 bad kaba lah ialehkai bha kum ka kynhun ialehkai ha ka jingiakhun bad kiwei pat ki  ri na ka bynta ban shah jied haduh arsien  ha ki lai snem jong ka tei ka lympung ialehkai ia kaba lah tip ruh kum ka ‘World Cup of FIFA esports’.
Ka khubor ka iathuh ruh ba ka India ka lah shah pynliem noh ruh na ka rynsan iakhun Group jong ka FIFAe Nations Cup 2022 kaba lah long ha Denmark ha u bnai Naitung 2022.
Kumta ruh ka kynhun ialehkai ka ri ka eTigers kan ialehkai mynta na ka bynta ban ialehkai bha bad ban thaw rekod ruh mynta ka kynti napdeng ki 24 tylli ki ri ki ban shah jied sha ka FIFAe Nations Cup 2023.
Shuh shuh nalor ka India, kiwei pat ki lai tylli ki ri kiba kynthup ia ka Australia, Malaysia bad Singapore ki lah shah jied  na ka thain Asia & Oceania na ka bynta ka rynsan iakhun ba khatduh ha kaba kitei ki ri kin sa shah pyniasohlang ruh bad ki 11 tylli ki kynhun ialehkai na ka thain Europe, 3 na ka thain Middle East  bad Africa, 3 na South America bad 2 na North  & Central America ryngkatlang bad ka ri ka ban pynlong ia ka tei ka lympung ialehkai.
Shuh shuh ruh ka khubor ka iathuh ba ka India ka lah sdnag ia ka jingiaid lynti jong ka ha ka FIFAe Nations Series 2023 naduh u bnai Nohprah 2022 ha ka Play-Ins stage  bad ba ka kynhun ka lah iakhun ia ka  Online Qualifiers Main Stage  ha u bnai Iaiong mynta u snem ha shuwa ba kan shah jied sha ka Playoffs.
Kumta ruh ha ka rynsan iakhun Playoffs ia kaba lah mihkhmat da u Charanjot Singh ka #eTigers, u Saransh Jain, Siddh Chandarana  bad Saksham Rattan kiba lah shah pynrem noh ha ka kylla iakhun kaba nyngkong jong ka Double Elimination Bracket da ka  aggregate kamai ka kynhun kaba long 2-3 ia ka Indonesia ha ka jingiakhun jong ki, hynrei katei ka kynhun ialehkai ka ri ka lah iakhun pyrshah da ki jingjop ba ka lah khur pyrshah ia ka New Zealand (0-9 ha ka aggregate)  bad Japan (1-2 ha ka aggregate) bad  ba ka kynhun ka lah ai khublei ruh ia ka kol ba ka lah ioh ban kamai ha ka injury-time na ka bynta ban jaka syndon sha ka FIFAe Nations Cup 2023.
Katkum ka khubor ba lah pynbna da ka Pakistan Hockey Federation (PHF) ka long ba u nongpyniaid jong ka kynhun ialehkai Hockey jong katei ka ri u Siegfried Aikman u lah soi ia ka shithi iehnohkam hadien ba u lah pynpaw ba ym shym la ioh satia ia ka jingsiew ha ki 12 bnai ba la dep.
Shuh shuh ka khubor ka iathuh ruh ba u Aikman uba lah pyniasoh bad katei ka kynhun ialehkai dang ha u snem ba lah leit noh, lyngba ki rynsan pathai u shim ia katei ka lad ka lynti ban pynbna ia katei ka jingpynbna paidbah ha kaba iadei bad katei ka bynta.
Wat la u Aikman u lah leitphai iing na ka ri Pakistan ha u snem ba la dep halor katei ka juh ka jingeh kaba u iakynduh ha katei ka kynhun ialehkai ka ri, pynban u la pynpaw pat ia ka jingkwah jong u ia katei ka kyrdan ba u don  kaba u iaiap na ka bynta ban ioh ruh wat ka Arrear, hynrei kam shym la don kano kano ka khubor ba seisoh ka ban mih na katei ka bynta bad uba lah hap ban shim ia katei ka sienjam ban iehnoh syndon ia ka kam.
Ha ki katto katne ki por, u Aikman u lah dep ruh ban phah ia ka shithi iehnohkam  sha ka Pakistan Hockey Federation (PHF), ha kaba uwei pat u nongpyniaid na ka ri Netherlands u Roelant Oltmans u lah poi ha ka ri Pakistan bad u ban sa leitlang ruh ba ka kynhun ialehkai Junior jong ka tei ka ri sha Muscat na ka bynta ka Asia Junior Cup.
Shuh shuh ruh na ka liang jong ka PHF ka pynthikna ruh ba u Oltmans u lah poi ha Lahore bad u ban shimti ia ka kam kum u nongialam jong katei ka kynhun ialehkai na ka bynta katei ka lympung ialehkai ka ban long.
Hynrei katei ka synjuk kam shym la pynpaw satia ne kren shai mano ban siew ia ka jingsiew sha u ne wat ban pynkhuid noh ia ka jingsiew kaba dangsah jong u Aikman.
Kumba ka paw mynta, u Aikman u lah shimwai ha ka PHF hadien ba ka Pakistan Sports Board (PSB) ka  lah pynpaw ba kan siew ia ka  tulop sha utei u nongpyniaid.
Kumta ka jingiakhu hapdeng ka PHF  & PSB  halor ka Ilekshon bad ki jingeh kiba iakynduh ha kaba iadei bad ka riti treikam  ka lah wanrah sha ka jingialeh ha kaba shnat treikam jong ka jylla ka lah sangeh noh ha ka ban bei pisa sha ka PHF.
Katkum ka khubor ba la ioh lum ka iathuh ba na ka liang jong u khlur ialehkai Tennis ka ri Australia u Nick Kyrgios u lah hap ban kynran-dien noh ban shimbynta ha ka lympung iakhun Grand Slam ka ban sa long ka French Open.
Kane ka wan jia na ka daw jong ka jingnang iai ban ka jingshitom ha ka kjat  kaba u lah mad ha ka por ba u dang iakhun pyrshah ia u briew uba ialeh ban tuh ia ka kali jong u.
Kumta na ka liang jong ka French Tennis Federation ka iathuh ba utei u rangialehkai un hap ban duh noh na ka jingshimbynta ha katei ka lympung na ka daw jong ka jingshah puid ka kjat kaba lah dep ban leh naduh u bnai K’lyngkot ha ka jingshna pynbha ia ka kjat kaba lah pait-doh na katei ka jingjia.
Ha kaba ia dei bad katei ka jingjia, na ka liang utei u rangialehkai u lah khot ia ka tnad pulit da kaba pyndonkam da ka Application na ka phone jong u kaba lah iarap ha ka ban buddien ia ka kali kaba u lah shah tuh, hynrei ka long pat ka bym shym la  shai ba  kumno pat u lah ngat ha ka jingmynsaw ha ka kjat jong u.
Kum u khlur ialehkai Tennis ka ri Australia, u Nick uba lah  rung sha ka jingiakhun phianal ha ka Wimbledon 2022, u bat ia ka kyrdan ba 26 ha ka pyrthei; um shym la ialehkai shuh ha katei ka lympung iakhun Grand Slam naduh ka jingshah pynliem ka jong u ha ka kylla iakhun kaba ar ha katei ka lympung ha u snem 2017.
U long ruh u rangialehkai  u bym shym la paw ha katei ka  lympung, da kaba kynjoh ruh sha ka kylla iakhun kaba lai tang ha ki  ar lympung iakhun jong ki san sien ialehkai kaba u lah shimbynta.
Ka Myntri Rangbah jong ka West Bengal ka Mamata Banerjee ha kine ki khyndiat sngi ba la leit, ka la phah jingthoh sha u Myntri ka tnat Railway u Ashwini Vaishnaw ban buh ka jingkyrpad hakhmat jong u ba un pyntreikam biang da ka jingsiew kumba hashwa ha kaba ïadei bad ka jingsiew ïa ka bai rel ha ki bynta jong ka Azimganj-Katwa ha ka jylla, ha kaba la ong ba ki briew kiba shong basah ha kane ka thaiñ ki dei ki briew ki baduk bad kin ym lah ban siew ïa ki bai tiket ha ka dor kaba rem.
Ka Banerjee ka la ong ba ka la ïohpdiang ïa ka jingkyrpad na ka Eastern Railway Passengers Association, Azimganj-Katwa Section kaba don ha Howrah Division, ha kaba la pyntip sha ka ba la pynkiew ïa ka bai shong rel na ka T.
10 sha ka T.
32 ha ka por ba wan lyngshop ka khlam Covid bad kane ka jingpyntreikam ka dang bteng haduh mynta.
Kane ka jingbuh dor ha kaba  ïadei bad ka jingsiew ha ki rel lada leit jingleit ka la buh jingeh khamtam ïa ki briew kiba dei ban mih na ïing ha ka ban leit jingleit manla ka sngi“Nga kwah ban buh ka jingkyrpad hakhmat jong phi ba phin sangewbha ban phai khmat bad pyrkhat lang bad tip ïa ka jingshisha ba kiba bun ki briew kiba shong ba sah ha Murshidabad distrik bad ki bynta ba marjan ki dei ki briew ki baduk bad kyrduh bha.
Ki shem shitom ban thied ïa ka tiket ha ka dor kaba rem, naba bun na ki ki dei ki nongbylla sngi bad kiba shah kynthup hapoh ka BPL bad ki la donkam ban shong da ki rel haba ki mih ban leit bylla na ïing sha ki jaka trei jong ki manla ka sngi.
"Ka Azimganj ka don ha Murshidabad distrik katba ka Katwa ka hap hapoh ka Purba Bardhaman distrik.
Ha kaba ïadei bad ka jingong ba ka Eastern Railway kam shym la patiaw ei ei ha kaba ïadei bad ka jingbuh jingkyrpad jong ka Passengers’ Association, ka Banerjee ha ka shithi kaba ka la phah ka la pynkynmaw ba ha ka por ba don ka dorbar mang tyngka jong u snem 2009-10 ka la mihkhmat kum ka Myntri ka tnat Railway bad ka la pynbna ïa ka ‘Izzat’, ka skhim kaba la wanrah na ka bynta ki briew kiba kham duk bad kham kyrduh, ha kaba la weng bad pynsangeh treikam noh ïa ka kham hadien.
“Nga sngewthuh ba naduh ba ym shym la pyntreikam shuh ïa kane ka skhim, kiba bun ki briew ki baduk bad kyrduh ki la ïakynduh ïa shibun ki jingeh," la ong ka shithi.
Ka Banerjee ka la long ka Myntri jong ka tnat Railway la ar sien, ha ka sien kaba nyngkong ka la shimti ïa ka kam ha kane ka tnat ha u snem 1999-2000 bad hadien kane ha u snem 2009-2011.
Ka India ka la phah ïa ki tiar pyndonkam bad ki jingdonkam baroh ha ki saw tylli ki jhad sha Myanmar na ka bynta ka jingshah ktah ki briew jong ka ha ka jingkhie ‘erïong.
Ka jingpyntreikam na ka bynta ban ai jingïarap sha kane ka ri ba marjan ka long ban ïatreilang ha kaba ïadei bad ka jingïakynduh jingeh jong kine ki briew na ka jingkhie ka ‘erïong ba la tip kum ka ‘Operation Karuna’.
U Myntri ka tnat korbar ri u S Jaishankar u la ong ba kine ki jhad ki la kit ïa ki tiar kiba donkam kyrkieh kum ki jingbam, ki dara, ki dawai kiba kham kongsan, ki kor pom um, ki Portable Generator , ki jaiñ ki nep bad kiba bun kiwei pat.
U heh jong ka tnat shipai duriaw u la ong ba ki jhad jong kane ka ri kiba kynthup ïa ka Shivalik, Kamorta bad Savitri ki la long ki jhad ba nyngkong eh ki ban poi ha Yangon ha ryngkat ki tiar ai jingïarap.
“Ka India ka la kner ki kti kum ka jingsngew paralok sha ki briew jong ka Myanmar kiba la shah ktah jur na ka jingkhie jong ka ‘erïong Mocha.
Ka jingpyntreikam ïa ka Operation Karuna ka dang ïai bteng haduh ba la thoh ïa ka khubor.
Ki la don kumba lai tylli ki jhad jong ki shipai duriaw ka ri kiba la poi ha Yangon naduh ka sngi Thohdieng.
Kaba saw pat ka la poi ha ka sngi Saitjaiñ," la ong u Jaishankar ha ka jingphah khubor jong u lyngba ka Twitter.
Ka ‘erïong Mocha ka la ktah jur ïa ki bynta rudnong jong ka Myanmar, khamtam ïa ka nongbah Sittwe jong ka Rakhine.
Ka Volleyball bad ka Sport Climbing kin long sa ar tylli ki jingïalehkai kiba thymmai ki ban ïoh ïashim bynta ha ka Meghalaya Games mynta u snem ka ban long ha Tura.
Kiwei pat ki jingïalehkai kiba la ïoh ban ïashim bynta ha ka Meghalaya Games ha u snem ba la dep ha kane ka nongbah ki long ka archery, athletics, badminton, basketball, boxing, cycling, football, gymnastics, judo, karate, shooting, swimming, table tennis, lawn tennis, weightlifting, wrestling bad ka wushu.
Kane ka jingtyrwa ban pynrung ïa kitei ar tylli ki jingïalehkai ka long hadien ba ki nongmihkhmat jong ki synjuk ïalehkai kiba don hapoh ka lama jong ka Meghalaya State Olympic Association (MSOA) ha ryngkat u Myntri ka tnat ïalehkai ka Sorkar Jylla u Bah Shakliar Warjri (uba long ruh kum u ex-officio President ka MSOA) bad u Working President ka MSOA u Bah John F.
Kharshiing, ki la leit jurip ïa ki jaka ïalehkai ha Tura.
Katei ka kynhun ka la leit ban jurip ïa ka Rongkhon swimming pool bad na ka liang ka Sorkar ka la mynjur ban maramot pynbha ïa ka bad kiwei ki jaka kum ka police shooting range, madan ïalehkai kriket, youth hostel, Tura Indoor Hall bad ka athletics track.
Shuh shuh ka MSOA ka la ai jingmut ba ïa ka Meghalaya Games dei ban pynlong ha kylleng ki district jong ka Jylla khnang ban lah kyntiew ïa ki jaka ïalehkaiï.
“Ïa ka Meghalaya Games la pynkhie im biang ha u snem 2019 hadien ki 16 tylli ki snem ba ym shym la lah shuh ban pynlong.
Kumta u 2020 la lah ban bteng biang ïa ka.
Ngi la ïamir jingmut lang bad ki bor sorkar ba ïa kane ka lympung ïalehkai dei ban pynlong ha kylleng ki district khnang ban kyntiew ha ka jingdon ïa ki jaka ïalehkai.
Da kaba pynlong ïa kum kane ka lympung, ka sorkar jylla kan ïaleh ban pynbiang ïa ki tiar ki tar bad ki jaka ïalehkai kiba paka khnang ba ki khynnah samla kin ïoh ban ïashim bynta ha ki jingïalehkai bapher bapher," la ong u Bah Kharshiing.
Kumba ka paw, ïa ka Meghalaya Games la pynlong tang ha ka nongbah Shillong, hynrei mynta u snem yn pynlong ha Tura bad ha u snem ban wan yn pynlong sa ha Jowai.
Ka jylla Mizoram ka la ïoh bat ïa ka kyrdan kaba hakhmat eh hapdeng ki jylla jong ka thaiñ shatei lam mihngi kaba la lah ban pyntreikam janai ïa ka skhim Jaal Jeevan Mission (JJM) ha kaba ka la lah ban pynbiang haduh 85.
68% ki kor umdih sha ki longïing longsem ha ki thaiñ nongkyndong jong ka jylla.
Ha kawei ka liang, ka jylla Assam ka la ïoh bat ïa ka kyrdan kaba ha trai duh napdeng ki jylla ka thaiñ shatei lam mihngi ha ka jinglah ban pyntreikam janai ïa ka skhim JJM.
Ka sorkar Assam ka la lah ban pynbiang ïa ki kor umdih tang sha ki ki 49.
15% ki longïing longsem.
Kum ban shu ïathuh hangne, dang ha ka Sngi Balang mynta ka taiew, na ka liang u Myntri Rangbahduh jong ka ri – Narendra Modi u la pynpaw ïa ka jingsngew kmen kaba khraw halor ka jinglah ban pynbiang ïa ki kor umdih sha ki 12 klur ki longïing ha kylleng ki bynta jong ka ri India na ka jinglah ban pyntrei kam janai ïa ka skhim JJM.
Kat kum na jinglum jingtip jong ki bor sorkar ka tnat Jal Shakti, la lap ba na 1,33,060 tylli ki longïing ha ka jylla Mizoram, la lah ban pynbiang ïa ki kor umdih sha ki 1,14,007 tylli ki longïing (85.
68%).
Ka thaiñ Kolasib district jong ka jylla Mizoram ka la wan ha ka kyrdan kaba hakhmat duh ha ka jinglah ban pyntreikam ïa ka skhim JJM ha kaba la lah ban pyntrei ïa haduh 96.
67%.
La ïoh jingtip ba watla 16 na ki 34 tylli ki shnong ka thaiñ ki dei ki shnong kiba la don lypa ïa ki kor umdih, na ka liang ka sorkar ka la shim ïa ki sienjam kiba kyrpang ban pynbiang ïa ki kor um sa sha ki longïing jong ki 18 tylli ki shnong kiba dang sah.
Ka distrik kaba la wan ha ka kyrdan kaba ar ka dei ka Serchhip District (91.
7%) bud sa ka Aizawl district (90.
30%).
Ka distrik kaba wan ha ka kyrdan kaba ha trai duh ha kaba ïadei bad ka jinglah ban pyntreikam ïa ka skhim JJM ka dei ka Lawngtlai district (75.
21%).
Haba phai sha ki jylla jong ka thaiñ shatei lam mihngi, ka Arunachal Pradesh ka la wan ha ka kyrdan kaba ar (77.
54%) ha ka jinglah ban pyntreikam janai ïa ka skhim JJM, bud sa ka jylla Manipur (76.
58%), Nagaland (67.
42%), Tripura (62.
74%), Meghalaya & Assam (49.
15%).
U Myntri Rangbah jong ka jylla Tripura, u Dr.
Manik Saha ha ki khyndiat sngi kiba la leit noh u la pynbna ba ka sorkar jylla hapdeng ka jingïatreilang jong ka seng BJP bad IPFT kan dang bteng ban ïoh synshar ïa ka jylla Tripura sa ha ki 40-50 snem ki ban sa wan.
Haba ai jingkren ha ka jingïalang ban rakhe ïa ka lyngkhuh dap shi snem jong ka jingshimti jong u ïa ka shuki Myntri Rangbah, na ka liang u Saha u la ong ba ki paidbah nongshong shnong ka jylla ki dang shaniah tylli ïa ka sorkar BJP-IPFT, kiba la ailad ruh sa samoi ban synshar ïa ka jylla.
U la pyntip ba ka sorkar jylla (BJP-IPFT) da ka jinglah ban pyntrei janai ïa ki kam pynroi ha Tripura, kan dang lah shuh shuh ban synshar ïa ka jylla sa ha ki 40-50 snem ki ban wan.
U Saha u ba la shimti ïa ka shuki Myntri Rangbah na u Biplab Kumar Deb ha u snem u ba la dep u la ïathuh ba ka sorkar jylla hapoh ka jingïalam jong ka seng BJP ka la shim ïa ki sienjam kiba kyrpang eh na ka bynta ban wanrah ïa ka roi ka par bad ka shong suk shong saiñ ha ka jylla.
U la ïathuh shuh shuh ba ha kiba bun ki khep, ka sorkar jylla ka la ïakynduh ïa ki diengpyngkiang, hynrei ka sorkar ka la lah pat ban shim ïa ki sienjam kiba kyrpang ban ïakhun pyrshah bad pynbeit ïa ki jingeh baroh.
Ki nongïalam jong ka Arunachal Pradesh Youth Congress (APYC) ha ki khyndiat sngi kiba la leit noh ki la pynpaw ïa ka jingpyrshah bad jingpynrem kaba jur ïa ka sorkar jylla kaba la donkti ban kem ïa 35 ngut ki briew bad pynngat ruh ïa ki hapoh ki kyndon jong ka Arunachal Pradesh Unlawful Activities (Prevention) Act (APUAA).
Ki 35 ngut kiba la shah kem ki dei ki nongkyrshan kiba la ïashim bynta ha ka jingkhot pakhang shnong kaba 72 kynta ba la pynlong da ki seng trei kam bapher bapher jong ka jylla Arunachal Pradesh.
Ïa katei ka pakhang shnong la pynlong kum ka dak ban pynpaw ïa ka jingpyrshah halor ka jingjia lait tuh jong ki jingkylli eksam kam ba la pynlong da ka Arunachal Pradesh Public Service Commission.
La pynkut ïa katei ka pakhang shnong ha ka 12 tarik mynta u bnai.
Ha ka jingïalang bad ki lad pathai khubor, na ka liang u President jong ka APYC – Tarh Johny u la pyntip ba ki bor sorkar ki la kem ïa kitei ki 35 ngut ki briew khlem da don ïa kano kano ka nongrim kaba skhem.
Na ka liang u Tarh u la buh jingkylli ruh ïa ka sorkar jylla ba balei ka la leit ban kem ïa kitei ki 35 ngut watla ïa ka jingïakhih bad pakhang shnong la pynlong ha ka rukom kaba suk kaba saiñ.
Na ka liang u nongïalam ka APYC u la pyntip ruh ba ki bor sorkar ki la donkti ruh ban pynthut ïa ka shong suk shong saiñ jong ki bahaïing jong kito kiba la shah kem.
U la kynthoh ruh ba lada ki paidbah ki la don bynta ban ïakhun na ka bynta ban wanrah ïa ka jingkylla ha ka imlang ka sahlang, balei pat ba ki bor pulit ki la donkti ha ki kam ban thombor pyrshah ïa ki paidbah ba lui lui jong ka jylla.
U la kynnoh ruh ba ka sorkar jylla ka la shim da ki lad ki lynti ban wanrah ïa ka rukom synshar donbor ïa ki riew paidbah bad pyrshang ruh ban iuh roit ïa ki hok ‘fundamental’ jong ki paid nongshong shnong ka jylla.
Halor katei ka mat, na ka liang ki nongïalam ka APYC ki la dawa na ka sorkar jylla ba ka dei ban pyllait noh ïa ki 35 ngut kiba la shah kem bad kumjuh ruh ban weng bad pyndam noh ïa baroh ki mokotduma ba la pynrung pyrshah ïa ki.
U Myntri Rangbah jong ka jylla Assam, u Himanta Biswa Sarma ha kane ka taiew ba mynta u la pyntip ba u Myntri ka tnat Korbar Ri jong ka Sorkar Pdeng – Amit Shah un wa san ban jngoh ïa ka jylla Assam ha ka 24 tarik mynta u bnai bad ha ka sngi kaba bud un sa leit ban ïashim bynta ha ki katto katne tylli ki jingïalang.
Ha ka jingïakren bad ki lad pathai khubor, na ka liang u Myntri Rangbah u la pyntip ba u Amit Shah un sa leit ruh ban ïashim bynta ha ka jingïalang jong ka tnat Niti Aayog meeting kaba la buh ban pynlong ha ka 27 tarik mynta u bnai.
Halor ki mat kiba ïadei ba ka rai jong ka sorkar jylla ban khang khyrdep sa ïa 300 tylli ki madrassa, na ka liang u Myntri Rangbah u la ïathuh ba ka sorkar ka la dep ban khang khyrdep ïa haduh 600 tylli ki madrassa.
