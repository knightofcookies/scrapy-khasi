U la ong ruh ba lada ki briew kim pyndonkam ïa ka ktien lajong, kumno yn pynneh-pynsah ne pynbha ïa ka.
U la ong ba ka ktien kam dei tang na bynta ban ïakren hapdeng iwei-ïa-iwei, hynrei ka kdew ruh ïa ka imlang-sahlang, lariti bad ka jingngeit.
U MP u la ong ba wat la ki Khasi ki don la ka ‘dictionary’ lajong, hynrei dang lah ban pynbha shuh-shuh da kaba ai jingmut ban wanrah ïa kane ha ka rynsan ‘online’ khnang ba kito ki pule shabar ka Jylla ne pyndonkam ktien Phareng ki lah ban ïoh bynta lang.
Na ka liang jong u, u la ong ba kum u MP, u la pyrshang rah ïa kane ka mat la bunsien ha Parliament.
U Bah Pala u la ong ruh ba ka dei ban don ka lynti khnang ba ka ktien Khasi kan ïoh jingithuh bad rung noh ha ka Khyrnit ba 8 ka Riti Synshar ka Ri.
Ha kawei ka liang, ka Myntri Sorkar, ka Dr.
M.
Ampareen Lyngdoh ka la ong ba ka Sorkar Meghalaya Democratic Alliance ka ïatreilang bad KAS ban ïakhun ha ka ban pynrung ïa ka Ktien Khasi ha ka Khyrnit ba 8 ka Riti Synshar ka Ri.
Ka la ban jur halor ka jingdonkam jong ka jingdon mon ha ryngkat ka jingkular ïa ka jingkyrshan jong ka Sorkar haba ïadei bad kane ka bynta.
“Ngin ym shongthait na ka liang jong ngi bad ngin pyntikna ba kane ka ajenda kan urlong ha kane ka pateng ba mynta.
Ngin trei borbah ban ïohi ba kane kan poi sha ka thong," ong ka Myntri.
Ka la pynkynmaw ruh ba ka Sorkar Jylla ha kine ki bnai ba la dep ka la ïakynduh ïa u Myntri Rangbahduh ka ri, u Narendra Modi bad aiti ruh ka dorkhas halor ki mat kiba ïadei bad ka Jylla ba kynthup ïa ka jingpynrung ïa ka Ktien Khasi bad Garo ha ka Khyrnit ba 8 ka Riti Synshar ka Ri.
Shuh shuh ka la pynsngew halor ka jingdonkam kyrkieh ban wanrah ïa ka ‘Private Members Motion’ ha Parliament la ka dei ha Lok Sabha ne Rajya Sabha.
Kum shi bynta ban dawa pynrung ïa ka Ktien Khasi ha ka Khyrnit baphra ka Riti Synshar ka Ri, ka KAS nalor kiwei-kiwei kan sa pynsngew ïa kane ka mat ha Jantar Mantar ha ka Sngi Saitjaiñ.
Ka jingot khajna ka sorkar haba pynlong ïa ka ilekshon MDC na ka bhah jong ki mar poh khyndew, ki kali kiba dei ban leit sha ki district council kan ktah ïa ki ar tylli ki council kiba la duh tulop lypa namar kin sa nang duh tulop shuh lada shah ot biang ha kane ka ilekshon MDC ka ban wan.
Haba ïakren bad u Bah Pynïaid Sing Syiem uba dei CEM ka KHADC, u la ïathuh ba ha ka ilekshon MDC kaba la long ha u snem 2019, ka sorkar jylla ka la ot ïa ka khajna na ka bhah jong ka Council haduh phra klur hynrei um tip ba haduh katno klur ka sorkar jylla kan ot ïa ka ilekshon ka ban long ha u snem 2024 namar ki mar ki mata ruh ki la sdang rem.
U la ïathuh ba ki ar tylli ki council, kata ka GHADC bad JHADC kiba la duh tulop da ki bnai kin sa shah ktah shuh shuh namar ka sorkar jylla ka hap ban ot beit ïa ka bhah jong ki na ka khajna na ka jingmih u mar poh khyndew, ki kali bad kiwei de.
U la ong ba shisien ba ka sorkar kam ai ïa ka bhah na ki khajna kan ktah nyngkong ïa ka tulop jong ki nongtrei, hynrei u sngewkmen ba hadien ba u la shimti kum u CEM ka KHADC ka council kan dang shngaiñ namar kan lah ban siew tulop beit man u bnai ïa ki nongtrei.
Nalor kane, u Bah Pynïaid u la ong ba lada kheiñ ïa ka pisa haduh phra klur tyngka ka la lah ban pyndap tulop ïa ki nongtrei ka KHADC haduh ar bnai.
Kumta u don jingkyrmen ba lada ka sorkar India ka la mynjur ïa ka 6th schedule kan sa wanrah noh ïa ka jingkylla namar ïa ka ilekshon MDC yn pynïaid da kawei ka rukom.
Ha kajuh ka por u Bah Pynïaid u la ong haba shimti ban pynïaid ïa ka council hap trei shitom naduh ka bor met bad bor pyrkhat.
Nalor nangta u la ong biang kumba ki paidbah ki la jied, kum ki MDC ki hap ban peit ïa ka synshar-khadar ban shna aiñ ban wanrah ïa ka shong suk shong shngaiñ ha ka imlang ka sahlang.
Nalor kata, u la pynpaw biang ba wat la bun kiba kynthoh, hynrei kim sngewthuh ïa ka jingtreikam haba kim pat mad, pynban u sngewkmen hapdeng ka jingtrei baroh ki MDC ki don hapdeng ka met kaba shait ba khlaiñ bha.
Da ka mynsiem ka jingkut lad na ka daw ka jingbym ïoh bainong la 6 bnai kynthih, kumba 100 ngut ki nongshet ja shiteng sngi ha ki skul sorkar bapher bapher ka District hapoh ka lama All Jaiñtia Midday Meal Workers Union, Union of Cook Cum Helper PM Poshan ki la pynlong ka jingïakhih kaba shisngi da kaba tied shamoit ha ki pliang.
Kane ka jingïakhih da kaba shong kyllaiñ mungor, ka la long ha phyllaw ka shlem treikam ka District School Education Officer West Jaiñtia Hills District, Jowai ha ka Sngi Palei.
Ha kane kajuh ka sngi ki nongshet ja sngi ki la aipor ruh ïa ka sorkar ba ka dei ban siew noh ïa kane ka bainong jong ki hapoh ka 13 tarik mynta u bnai lane mad ïa ka jingïakhih kaba kham tyngeh.
U Bah Jerry A Suting, President AJMDMWU bad Vice President ka All Meghalaya Union of Cook Cum Helper PM-Poshan haba kren sha ki lad pathai khubor hadien ka jingïakynduh ïa ka Kong AP Syiem kaba dei ka District School Education Officer WJHD, u la ong na ka liang ka DSEO ka la kular ban rah ïa kane ka kam sha ki bor ba halor na ka bynta ban pynlong ka jingïakren.
U la ong ruh ba lada ka sorkar kam pynsngap ïa kane ka jingdawa ka jong ki, kim banse ban shim da kiwei pat ki lynti jong ka jingïakhih kiba kham tyngeh ha ka nongbah Shillong hapoh ka lama jong ka All Meghalaya PM-Poshan ban dawa ïa la ki jong ki hok.
Ha kajuh ka por u la kyntu ruh ïa ka sorkar pdeng ba ka dei ban pynkiew noh ïa ka bainong jong ki nongshet ja sngi namar kumba ka long mynta na ka jingïoh kaba T.
2000 shi bnai, tang T.
900 la bei na ka sorkar pdeng bad ïa kaba sah T.
1100 la siew na ka liang ka sorkar jylla.
Ki dkhot jong ka Hynñiewtrep Integrated Territorial Organization (HITO) hapoh ka jingïalam jong u President, u Bah Donbok Dkhar, ha ka nohphai sngi jong ka 29 tarik u Nailur, 2023 ki la leit ban pdiang burom ïa arngut ki dkhot ka seng kiba la shah kem na ka jingmih ka huri-hura bad ki pulit ha ka 4 tarik u Nailur, 2023 ha surokbah pyrshah ka State Bank of India (SBI) Main Branch kaba don ha Khyndailad.
Kitei ki arngut ki dkhot ka seng kiba la lait ha katei ka sngi ki dei napdeng ki 10 ngut kiba la shah kem ha katei ka jingmih huri-hura bad ki pulit bad kitei ki arngut ki kynthup ïa u samla Faststar Umbah bad u samla Wailad Suting.
Haba ai jingkren sha ki lad pathai khubor, u Bah Donbok u la ïathuh ba baroh ki dkhot kiba la shah kem ki don 10 ngut ha kaba uwei u la lait noh ha ka 6 tarik u Nailur, 2023 namar ki jingshitom, 6 ngut ki la lait jamin ha ka 26 tarik u Nailur 2023, uwei ha ka 27 tarik u Nailur 2023 bad 2 ngut ha katei ka sngi ka 29 tarik u Nailur, 2023.
“Kam don ka jongno-jongno bad lada ba ngi thoh MLP ki lah ban kam hynrei ngi la thoh HITO da kaba shai", la ong u Bah Donbok.
U Bah Donbok u la ong ba ka jingphong uniform jong ka seng kan bteng namar ba kam don kano kano ka jingpynkheiñ aiñ bad u la ong ba ka seng kan ïakhun beit wat la da ka sorkar ka thmu ban pyntroiñ ïa ka seng.
Shuh shuh ha kaba ïadei bad ka jingkawang lyer pynsat khmat jong ki pulit, na ka liang u Bah Donbok u la ong ba ka jingpyndonkam jong ki pulit da ki ‘stunt grenade’ ka long kaei-kaei kaba i kamkai bad ka bym lah ban pdiang satia namar ïa u ‘stunt grenade’ sha kiwei kiwei ki ri la pyndonkam bha tang ha ka por ba ïakhun bad ïa ki lehnoh.
“Ki hap ban leit shah pyntbit bad ki hap ban shah hikai shuh shuh da kano ka lynti lah ban tem namar ka jingkawang ïa u stunt grenade ngim lah ban pdiang", la ong u Bah Dkhar.
U Bah Dkhar u la ong ba ki pulit ha katei ka sngi ba don ka huri-hura ki la pyndonkam bakla ïa ka bor hynrei u la ong ba ka jingleh jong ki pulit da ka bor ka la nang pynsat pynban.
Ka India ka la ïai bteng ban khur takma ksiar ha ka Asian Games hadien ba ka kynhun ki rangïalehkai hockey ka la lah ban pynliem noh ïa ka Japan kaba dei lahduh jong ki saw snem ba la dep da 5-1 ha ka jingïakhun final kaba la long ha Hangzhou ha ka sngi Thohdieng.
Naduh kaba sdang ka jingïa-khun baroh ar kynhun ki la pyrshang ban ïakhun tyngeh.
Ha ka kylla step ka India ka la tam da 1-0 lyngba ka kol ba la thep da u Manpreet Singh.
Ïa kiwei pat ki kol la thep ar kol da u kapten u Harmanpreet Singh, ryngkat u Amit Rohit Das bad u Abhishek.
Kane ka long ka sien kaba saw ban khur ïa ka takma ksiar na ka kynhun ki rangïalehkai hockey ha ka Asian Games hadien ba la la khur jingjop ha u snem 1966, 1998 bad 2014.
Lyngba kane ka jingjop, ka India ka la khur ïa ka takma ksiar kaba 22 ha ka Asian Games na ka bynta ban pynlong ïa ka ri ban kynjoh sha ki 95 tylli ki takma.
Haba phai sha ka kabaddi jong ki kynthei, ka India kaba la bat ar sien ïa ka nam lahduh, ka la jam sha ka final ha ka sien kaba saw ha ka Asian Games hadien ba ka la lah ban pynliem noh ïa ka Nepal da 61-17 ha ka sngi Thohdieng.
Ha kane ka jingïakhun ka India, kaba la wan ba-ar ki saw snem ba la lah, ka la ïakhun tyngeh naduh kaba sdang ha kaba ka la lah ban tam 29-10 ha ka shiteng kynta lyngba ka Pooja Hathwala bad ka Pushpa Rana.
Na ka bynta ka India, ka ‘thei ïalehkai na Jharkhand ka Akshima kaba la ïoh ban ïalehkai ha ka sien kaba nyngkong ha ka Asian Games ka la lah ban ïalehkai bha.
Ka Meghalaya ka la pynjem khnap ïa ka Jammu & Kashmir haduh 11-0 kol ha ka lympung ïalehkai Junior Girls’ National Football Championship (Tier 2) bad ka Eiladki Ksoo ka la thep marwei haduh san kol.
Kane ka long ka jingjop kaba lai ïa ka Meghalaya na ka bynta ban bat ïa ka kyrdan ba hakhlieh jong ka Group-B da kaba ïoh kamai 9 dor-thong hadien ba ka la lah ban pynliem ïa ka Telangana da 4-1 kol bad ïa ka Rajasthan da 6-0 kol.
Ha kane ka jingïalehkai kaba long ha ka sngi Thohdieng ha Jaipur, ka kynhun ki ‘thei ïalehkai ka la ïoh ban pynkhih jar nyngkong eh lyngba ka Eiladki Ksoo ha ka minit kaba nyngkong.
Kane ka kynhun ka la pynbud biang ïa ka kol ba ar lyngba ka Alisha Lyngdoh ha ka minit kaba 23.
Hadien shiteng kynta ka Meghalaya ka la pynbud ïa ka kol ba lai lyng -ba ka Eightfulnes Shang-diar ha ka minir kaba 32.
Ka Eiladki ka la thep biang ïa ka kol ba ar  ha ka minit kaba 45+5 na ka bynta ban pynlong ïa ka Meghalaya ban tam da 4-0 kol ha kylla step.
Hadien katto katne por ba la bteng biang ïa ka jingïakhun jong ka kylla miet ka Eiladki ka la khur syndon ïa ka hat-trick hadien ba ka ïoh thep biang ïa ka kol ba lai ha ka minit kaba 49.
Ha kane ka jingïakhun na ka liang ka Meghalaya kam shym la ailad ïa ka liang pyrshah ha kaba ka la thep biang ïa ka kol ba san lyngba Bira Pyngrope ha ka minit kaba 62.
Hadien shi minit ka Jylla ka la thep biang lyngba ka Alisha Lyngdoh bad ïa ka kol kaba hynñiew lyngba ka Ba Inangsan Langbnang ha ka minit kaba 67.
Ka Eiladki ka la thep biang sa ar kol ha ka minit kaba 83 & 85.
Ïa ka kol kaba khatduh la thep da ka Alisha Lyngdoh ha ka minit kaba 88.
Watla ki thei ïalehkai ka Jammu ki la pyrshang ban pynphai, hynrei kim shym la lah ban pynphai bad ha kaba kut ka la mad ïa ka jingshah rem.
U Myntri Rangbah ka Jylla u Conrad K Sangma u la kdew katto katne ki jingïohi jngai ka Sorkar Jylla ban kyntiew ïa ka Meghalaya na kaba kham bha sha kaba bha tam eh ha kaba u la ong ïa ki ophisar ban nym ieh teng haba pyntreikam ïa ki jingthmu kiba ka Sorkar ka la don bad ban pyntikna ba ki jingïatreilang kin pynpoi ïa ka Meghalaya sha ka ïoh ka kot kaba long $10 billion.
U Conrad u la pynpaw ïa kane haba kren sha ki ophisar ha ka jingïalang jong baroh ki Deputy Commissioner, ki Sub-Divisional Officers (Civil) bad kiwei kiwei ki ophisar kaba la long ha Hotel Pinewood ha Shillong ha ka sngi Palei.
Kane ka jingïalang ka dei ka sienjam ban dup lah ban pynbeit ïa ki jingeh kiba don ha ka roi ka kiew bad kumno ban pynkhreh ïa ki jingtreikam ban poi sha ka lawei kaba phyrnai na ka bynta ka Jylla.
Ha kane ka jingïalang, ki riewshemphang ryngkat ki ophisar ki la ïatai sani ha ka liang ka rukom treikam, ka jingai jingshakri lyngba ka Sorkar bad ka jingïatreilang hapdeng ki tnat treikam bapher bapher ban poi sha ka thong.
Haba ban jur ban bteng ïa ki kam babha kiba ïatreilang kum ka kynhun bad ban peitngor ka ki kam naduh na tbian eh ka jingtreikam, u Myntri Rangbah u la ong ba ki kor ki bor ki don la ka bynta bad u ngeit ba ki jingbuhthong kiba la don lyngba ki prokram kum ka CM Connect, Village Data volunteers, DC Connect bad Family ID programme kin sa pyni ki soh kham kloi ha rukom treikam.
U Conrad u la phah pynleit jingmut ruh haba ïadei bad ki skhim kum ka Jal Jeevan Mission, PMAY, CM Solar Mission, ki jingpynïasoh bad u la kyntu ïa ki DC, SDO (civil) ban long kiba bteng ban peitngor haba pyntrei ïa ki projek.
Shuh shuh u Myntri Rangbah u la ong ba donkam ruh ïa ka jingai jingmut lem ki ophisar ha kiba bun ki liang, bad donkam ban leh ei ei ban pyntikna ba ki jingthmu kiba pyntreikam kin pyntikna ruh ba ki jingïatreilang ki ban pynlong ïa ka Meghalaya ban poi sha ka ïoh ka kot kaba long $10 billion.
U Commissioner & Secretary (Planning Department), u Dr.
Vijay Kumar D, u la batai shaphang ki jingïohi jngai kiba la don bad ki lad ki lynti kiba thymmai ban ai jingshakri Kum ka Village Data Volunteers, CM-Connect, Family ID program.
U Kumar u la ong ba ka don ka projek kaba wan na ka World Bank ban wanrah ka jingkiew ha kane ka Jylla bad kum ki shakri Sorkar kiba trei namar ki paidbah, ki donkam ïa ki buit bad jingshem thymmai ki ban plie tala ban ïohi ïa ka lawei kaba phyrnai jong ka Meghalaya.
Ka Meiduh trai jong u Wanboklang Kurbah, ka Kong Eusebia Kurbah, ka la ïathuh ba u hynmen ba kha synrap u Khrawbok-lang Kurbah u ju pynpaw ba u don jingkyrmen ba u para ba ki ïa ieid un wanphai ïing beit hadien ba u la jah na ïing.
Haba ïakren bad ki nongthoh khubor ha NEIGRIHMS, ka Kong Eusebia ka la ïathuh ba la kha shwa ïa u Khrawboklang bad hadien san minit la kha sa ïa u Wanboklang, hynrei kim da ïasyrïem than ka durkhmat.
Ka la ïathuh ba u Wanboklang u dang dap 20 snem ka rta ha ka 16 tarik Nailur, 2023, hynrei u la jah noh na ïing ha ka 20 tarik Nailur, 2023.
Ka la ïathuh biang ba une u khun synrap uba heh ki don ki por ba u don ka jingsngewtlot bad khia ka mynsiem haba u para u jah na ïing.
“Ngi la don jingkyrmen ba u Wanboklang un wanphai ïing namar u hynmen ba kha synrap u ju pynpaw ba un wanphai ïing tangba ym tip ha kano ka por ne ka sngi," ka la ong.
Ka la ong biang ba ym shym poi pyrkhat ba u Wanboklang un khlad na kane ka pyrthei haba u la jah na ïing.
Ki bahaïing jong u Wanboklang Kurbah, 20 snem ka rta, ki la hap ban pyndep ïa ka post mortem sha NEIGRIHMS Hospital, Mawdiang-diang ha ka step jong ka Sngi Palei.
Kane ka jingleh post mortem ka dei hadien ba ki bahaïing hasem ki la kohnguh ïa ka jingbthah ki pulit hadien ba ki magistrate kim shym la soi ïa ka shithi ba kyrpad ki bahaïing ban pyllait ïa ka post mortem ha ka Sngi Balang hadien ba la lap ïa ka metïap.
Kumta ha ka step jong ka Sngi Palei kaba dei ka 5 tarik Risaw, ki bahaïing ki la rah ïa ka met jong u Wanboklang na ïing sah na Traw bad poi haduh 7:30 mynstep sha NEIGRIHMS ban pyndep ïa ka post mortem.
Na ka liang ki doktor ki la sdang ban leh ïa ka post mortem ha ka por 11:00 baje mynstep namar ki hap lied ïa ka synduk kaba la dep thep da ki bahaïing.
Wat la na ka liang ki bahaïing hasem ki la dep shim ïa ka rai ha ka step jong ka 4 tarik Risaw mar shu lap ïa ka metïap jong u Wanboklang Kurbah uba la jah na ïing mynta la artaïew eiei ban nym leh post mortem hynrei ban rah beit sha ïing namar kim shym la suba sniew halor kane ka jingkhlad u khun jong ki.
Haba ïa ka met jong u Wanboklang la dep sei na ka jaka ba lap ba u la khlad la rah beit-beit sha ïing bad la buh ruh ha ka synduk metïap khlem da rah sha Civil Hospital kumba la rah ïa ka met jong ka Phibankyntiew Sun namar ka jingthmu ka long beit ban nym leh post mortem hynrei ban tep beit sha u lum jingtep.
Haba ki bahaïing kim kwah ban leh post mortem ki hap ban ïoh ïa ka jingbit na ki magistrate, kumta ka Meiduh jong u Wanboklang Kurbah ka Kong Eusebia Kurbah ka la mih na la ïing ha ka por 7:00 duna mynstep jong ka 4 tarik Risaw ban leit sha ka Deputy Commissioner ka East Khasi Hills District ban rah artad ïa ka shithi pan jingbit ban pyllait ïa ka post mortem.
Haba ka Kong Eusebia ka la poi sha ka shlem treikam Deputy Commissioner kam shym la ïoh ïa ka jingbit ban pyllait ïa ka post mortem.
Kumta ka la leit kylli jingmut na Civil Hospital Shillong, hynrei hadien ba la ïakren bad u pulit ba dei peit ïa ka Mawngap Police Station la phah noh ban post mortem ïa u Wanboklang sha NEIGRIHMS namar ha Civil Hospital la leh ïa ka kynthei.
Haba ïakren bad ki nongthoh khubor katba dang ap ïa ka post mortem ïa u Wanboklang ha NEIGRIHMS, ka Kong Eusebia Kurbah kaba dei ka Meiduh jong u Wanboklang, ka la ïathuh ba ki bahaïing hasem ki la pdiang ban post mortem hadien ba ki bor jong ka aiñ ki la bthah ban post mortem.
Hadien ka post mortem, wat la hapdeng ka jinghap u slap, ki bahaïing hasem ki la ïoh ban pyndep ïa ka jinglehniam kaba khatduh ha shwa ban tep ïa ka met kaba sah jong u Wanboklang Kurbah ha u lum jingtep ka Balang Katholik Marbisu, East Khasi Hills District.
Kane ka jinglehniam khatduh ïa u Wanboklang ka dei hadien ba la dep leh post mortem na NEIGRIHMS Shillong kaba la pyndep ha ka por 12:30 shiteng sngi bad la poi ha u lum jingtep ka Marbisu ha ka por 1 baje 42 minit bad la ïoh ban pyndep ïa ka jinglehniam khatduh haduh ka por 2 baje nohphai sngi eiei.
Ka Wahïajer SC ka la khur jingjop hadien ba lah pynliem ïa ka Dulong da 2-1 kol ha ka lympung ïalehkai 1st Division Football Tournament na ka bynta ka Chatister Kharkongor Memorial Trophy 2023 ba la pynïaid da ka West Jaiñtia District Sports Association (WJDSA).
Ha kane ka jingïakhun kaba la long ha ka sngi Balang ha Kiang Nangbah Staium Ladthadlaboh, Jowai, ka Wahïajer ka la ïoh ban the par kol lyngba u Janario Phawa ha ka minit kaba 56 & 81, katba u Wansa o Laloo u la lah ban pynphai kylla shi kol na ka bynta ka Dulong ha ka minit kaba 88.
Ka jingïakhun ha ka sngi Saitjaiñ kan long hapdeng ka Luti Tuber SW pyrshah ïa ka Moosalyngkat ha ka por 2 baje janmiet.
Ka Chiehruphi SYWSC bad ka Byndihati SC ki la rung sha ka quarter final jong ka lympung ïalehkai 1st Division Football Tournament ba la pynïaid da ka East Jaiñtia Hills District Football Asso-ciation (EJHDFA).
Kane ka la wan hadien ba kine kynhun ki la khur jingjop ha ka pre-quarter final kaba la long ha ka sngi Thohdieng ha madan Artificial Turf kaba don Diengshynrum, Khliehriat.
Ha ka jingïakhun pre-quarter final kaba nyng-kong, ka Chiehruphi SYWSC ka la pynliem da 3-1 kol ïa ka Pamrapaithlu SC.
U Suting Syrti u la thep ar kol ha ka minit kaba 31 & 37 bad u Sa-o Bareh ha ka minit kaba 62.
Katba ïa ka shi kol jong ka Pamrapaithlu la thep da u Firstboy Rymbai ha ka minit kaba 57.
Ha ka jingïakhun kaba bud, ka Byndihati SC ka la pynliem noh ïa ka Bataw YWSC lyngba ka shi kol ba la thep da u Kyrshan Nongtdu ha ka minit kaba 53.
Ha ka jingïalehkai ha ka 9 tarik kan long hapdeng ka Ladrymbai B SC pyrshah ïa ka Musniang ha ka por 12 baje nohphai sngi, katba ka Shilliang Umshong SC ïa ka Lumshken SC ha ka por 2:30 janmiet.
Ka Meghalaya Sport Climbing and Mountaineering Association (MSCMA) ka la rai ban pynsangeh noh ïa ka State Level Sport Climbing Selection trials na ka daw ka jingjur slap bad ka lyer naduh ka sngi Palei.
Ha ka jingshisha na ka liang kane ka synjuk ka la pynlong ïa kane ka prokram ha ka sngi Thohdieng ha Artificial Climbing Wall jong ka 58 Gorkha Training Centre, Happy Valley bad kan kut ha ka sngi kaba bud (7 tarik), hynrei na ka daw ka jingjur palat u slap, la hap ban pynsangeh noh ïa kane ka prokram namar ka lah ban buh jingma ïa ki khynnah bad kan sa pynbna pat hadien.
Ha kane ka sngi sdang ïa kane ka prokram ha ka sngi Thohdieng la wan ban plie da u Working President ka Meghalaya State Olympic Association u Bah John F.
Kharshiing kum u kongsan, katba u Bah Khroobok Passah, Asst.
Director ka tnat Directorate of Sports and Youth Affairs (DSYA) kum u symbud kongsan.
Ïa kane ka prokram la kyrshan lang da ka tnat ïalehkai jong ka Sorkar Jylla.
Kumba ka paw ki khynnah kiba la wan sha kane ka jingpyrshang ki la don haduh 55 ngut.
Ha kawei pat ka liang ka synjuk ka la pynpaw ka jingai khublei ïa u Commandant ka 58 Gorkha Training Centre, uba la shah sngewbha ia ki dkhot ka Synjuk ban pyndonkam ïa ka climbing wall kaba dangshu dep tei thymmai na ka bynta katei ka prokram ai jinghikai.
Ka East Jaiñtia Hills District Football Association (EJHDFA) kan pynlong ïa ka lympung ïalehkai phutbol ba la tip kum ka ‘1st Open Veteran Football Tournament (40-Above)’ ha madan Artificial Turf kaba don ha Dieng-shynrum, Khliehriat.
U General Secretary kane ka synjuk Bah Coming Tlang u la pyntip ba ka bai rung kan long T.
5000 na ka bynta kawei ka kynhun bad ïa ki rangïalehkai kan long T.
20 mar uwei.
Ka bai pynrung kyrteng (registration fee) ïa ki kynhun kiba napoh ka district kan long T.
200 bad nabar district kan long T.
400.
Ka tarik ba khatduh ban pdiang ïa ki kynhun kan long ha ka 10 tarik mynta u bnai.
Ka lahduh ha kane ka lympung kan ïoh ïa ka song pisa ba T.
30,000, katba ka kynhun ka ban wan ba-ar kan ïoh T20,000 ryngkat ki trophy.
Kumta ka EJHDFA ka la khot bad wer ïa ki klob, ki kynhun, kumjuh ki kynhun ba pynïaid da ki riewshimet ban wan ïashim bynta ha kane ka lympung ïalehkai.
Ïa ki jingtip kiba kham bniah ki lah ban phone ha ki number 7005925506 & 9774860793.
Ka jingïaid lynti ka kynhun ïalehkai U-14 jong ka H.
K.
Sing Secondary School ha ka 62nd International Subroto Cup Football Tournament ka la poi sha kaba kut hadien ba shah rem ha ka quarter final.
Kane ka kynhun ïalehkai kaba na West Jaiñtia Hills hapoh ka jingïalam u Bah Hopingstone Suting, ka la mad ïa ka jingshah rem ha ka Chawngfianga Middle School kaba na Saidan, Mizoram da 1-0 kol ha ka sngi Thohdieng.
Ym lah ban len ha kane ka jingïakhun, ki rangïalehkai ka Jylla ki la pyrshang ban ïakhun tyngeh naduh kaba sdang ha kaba ka la ïoh ïa ki kabu kiba biang, hynrei kam shym la lah ban pynurlong.
Hynrei ka Mizoram ka la ïoh tang kawei ka kabu ksiar bad kam shym la pynlehnohei na ka bynta ban thep shi kol.
Ha kiwei pat ki jingïakhun quarter final ka kynhun na Assam ka la jop haduh 9-0 kol ïa ka Chandigarh, ka CISCE ka la jop ïa ka Kerala da 1-0 kol bad ka Sikim ka la shah rem noh ha ka West Bengal da 2-0 kol.
Kan dei ka sien kaba nyngkong eh ba ka India kan thaw ïa ka khana pateng (history) da kaba ïoh khur takma ha ka Asian Games lyngba ka kynhun ki ‘thei ïalehkai ha ka jingïalehkai sepaktakraw.
Ha kane ka sngi ka kynhun ki ‘thei ïalehkai ka ri (women’s regu team) ka la lah ban khur ïa ka takma rnong hadien ba  shah rem noh ha ka semi final, wat la kan ïakynduh ïa ka kynhun kaba na Thailand.
Kane ka kynhun ïalehkai ka ri ka kynthup ïa ka Ayekpam Maipak Devi, Oinam Chaoba Devi, Khushbu, Elangbam Priya Devi bad ka Elangbam Leirentombi Devi, kiba la lah ban pyni ïa la ki sap ïalehkai hashwa ba kan shah rem noh da 10-21, 13-21 ha ka semi final.
Ka Thailand, kaba long ka lahduh ha kane ka jingïalehkai, ka la lah ban pyni ïa ka jingkhlaiñ ia ka liang pyrshah.
Ha ka jingïalehkai jong ka sepaktakraw, baroh ar ki kynhun kiba la rung sha ka semi final ki la ïohpdiang ïa ka takma rnong.
Kumba ka paw kane ka long ka sien kaba nyngkong eh ba ka kynhun ki ‘thei ïalehkai ka ri ka la lah ban khur takma nyngkong eh ha ka Asian Games, bad kan dei ka takma kaba ar na ka bynta ka ri ha kane ka jingïalehkai hadien ba kynhun jong ki shynrang (men’s regu team) kala khur ïa ka takma rnong ha ka Asian Games jong u snem 2018.
Ka Sanmer SC bad ka Umpling SC ki la ïasam mar shi point ha ka lympung ïalehkai SSA SRGT 3rd Division Football League 2023 hadien ba ki la ïakhaid mar 1-1 kol ha ka sngi Thohdieng.
Ha kane ka jingïakhun kaba la long ha madan Third Ground Polo, baroh ar ki kynhun kin shym la lah ban thep kol ha ka kylla step.
Dei ha ka kylla miet ba ka Sanmer ka la ïoh ban pynkhih jar nyngkong eh lyngba u Babitdor D.
Dorphang ha ka minit kaba 69.
Hashwa ban wai ka Umpling ka la lah ban pynphai kylla lyngba u Carmelius Kharmih ha ka minit kaba 88 na ka bynta ban ïakhaid mar shi kol.
Kane ka lympung kan bteng biang ha ka sngi Saitjaiñ ha kaba ka Mawpat SC kan ïakhun pyrshah ïa ka Mylliem Lum SC ha ka por 3 baje, katba ka Nongumlong SC ïa ka Lawmali Pyllun SC ha ka por 5 baje jamiet.
Ka jingnang jingtip teng-teng ka pynlong ïa ngi ki briew ban don ka jingsngew sarong ba ngim donkam shuh ïa la ka tynrai bad ba u dieng kot jong ka jingnang jingstad ka dei ha ka jinglah ban pyrthuh bud ïa ka ktien jong kiwei khamtam kum ka English Language.
Naduh mynshwa bad haduh mynta, ka jingsngewthuh ban ïakren khleh Khasi bad English kaba pynmih ïa ka ‘Khalish’, ka dang ïaid shaid-shaid bad ka ïai im bad ïai skhem.
Hapdeng jong kine kiei-kiei, mih pat kiba kwah ba ka ktien Khasi kan ïoh jingithuh na ka Sorkar Pdeng kum kata ka ‘Official Language’ bad ban kynthup ha ka Khyrnit Ba Phra jong ka Riti Synshar ka Ri India.
Sngewsangsot ïa ki nongdawa ïa kane ka mat bakongsan namar ha la ka jong ka jylla bad ka jaitbynriew ki la kharoi pat kita ki bym sngewtynnad ban ïakren da ka ktien nongmei nongpa ha ïing lajong ne para shnong para thaw namar ki kham sngewsuk ban ïakren ha ka English bad ka Khalish bad kiwei ki ‘ish’ haduh ba kiwei ki la hap ban shu ïa ong noh tang ‘shish’.
Ym don ba lah ban khang ïano-ïano ban kren ïa kano-kano ka ktien.
Ki lah ban leh katba ki mon.
Hynrei kam long pat kaba bha ban ibeiñ ïa la ka jong ka ktien, ka ktien jong ka jaitbynriew bad ban ïa kner noh ïa ka jong kiwei.
Hooid, ka bha shaba palat lada lah ban kren bun tylli ki ktien jong kane ka pyrthei namar kan suk haba leit ba wan shane shatai.
Itynnad da peit bad sngap ïa ki briew kiba nang ban kren bun tylli ki ktien la ka dei ka English (British & American), Hindi, Spanish, French, German, Mandarin, bad kumta ter-ter.
Haba ngi peit pat ïa kiwei ki jaitbynriew, ngi ïohi ba ki sngewsarong bha ïa la ka jong ka ktien.
Shim nuksa na u Myntri Rangbahduh ka Ri, u Narendra Modi.
Haba u Modi u ïakynduh ïa ki nongïalam jong kiwei pat ki Ri, u ju kren beit da ka ktien Hindi bad kin don da ki nongïarap ban pynkylla ïa ka ktien Hindi sha ka English lane sha kiwei pat ki ktien.
U Modi um ju kynran dien naba kren ïa ka ktien Hindi.
Haduh ha United Nations ruh, u pyndonkam da kane ka ktien.
Ngi lah ban beiñ ne ym sngewïahap bad u halor bun kiei-kiei, hynrei une u Myntri Rangbahduh u la pynsaphriang shisha ïa ka jingpyndonkam ïa ka ktien Hindi ha satlak ka pyrthei.
Nalor u Modi, ki don sa kiwei pat ki heh ki haiñ bad ki riew pawkhmat ki bym ju salia ban kren beit da ka ktien lajong kat shaba ki leit.
Ki lah ban kren lang da kiwei pat ki ktien ban ïasngewthuh lang kiwei, hynrei kim ju ailad pat ba ka ktien jong ki kan sah shadien bad kin pynpaw beit ïa kiei-kiei ha ka ktien jong ki hi.
Kane ka dei kaei-kaei kaba ngi hap ban ai jingïaroh.
Lada kat u Modi u kren da ka Hindi ha United Nations, kan eh aïu ïa ngi ki Khasi ban ïakren da ka ktien Khasi ha ïing Khasi, ha shnong Khasi? Ai ba ngin lang ïa kiwei ruh ki ktien khlem da klet pat ïa la ka jong.
Ym dei pat tang ban kren, hynrei dei ban nang ban thoh ruh ha ka Khasi.
Don kiba la thlun ym tang ban kren, hynrei wat ban thoh dak Khasi.
Ynnai ïakren ïa ka jingbym nang pyndonkam ïa u ‘ï’ bad ‘ñ’ ha ki kyntien Khasi bapher-bapher.
Ka long ka jinglehraiñ ban pynithuh ïalade kum u Khasi lada ym nang ban kren ne thoh bha ha ka ktien lajong bad lada bun kaba kren da ka English bad ka Khalish para Khasi ban ïakren halor u Khasi!Ki jaitbynriew ki la jah rngai na kane ka sla khyndew namar ka jingbym lah ban pynneh bad pynkiew ïa la ka jong.
Ka jingbym treh ban pyndonkam da ka ktien Khasi wat ha ïing ha sem ba sah tang da ki Khasi bad ha ki shnong ki thaw ba don tang da ki Khasi ka long kum u mawjynthut.
Ka jingleit pule ha ki skul bad kolej kam hikai ïa ngi ban klet noh ïa la ka tynrai.
Ha ka jingshisha, haba la shong skul bad kolej, ngi la dei ban nang pynjanai ïalade kumno ban ïada bad pynkhlaiñ ïa la ka jong.
Ha kane ka juk pat, i kumba ngi la ïa lehraiñ ban ïakren da ka ktien Khasi para Khasi.
Ngin peit ruh na ki jingkynthoh halor ki khubor kiba mih, bad ngin shem ba wat ha ki khubor ba la pynmih ha ka ktien Khasi, ki nongkynthoh ki kawang beit da ka ktien English ban kham sngewbang.
Tip ha kano ka dur ki sngewtynnad ban ïa kynthoh ha ka English halor ki khubor ba pynmih ha ka ktien Khasi.
Kumno ki sngewtynnad ban pynhiar dor ïa la ka jong ka ktien bad ka tynrai da kaba bsut lang bad ki ktien nongwei ryngkat bad ki ktien Khasi.
Sngewbha ban ïa thied da ki kot ki ban ïarap ïa phi ban sngewthuh ïa ka jingmut ha ka ktien Khasi ïa ki kyntien English khnang ba phin ïa lait pynlehraiñ ïalade na ka jingpynmih than ïa ki kyntien Khalish ne English haba kren ne kynthoh ïa kiei-kiei.
Sngewbha ban ïa ri bad burom ïa la ka jong ka tynrai namar la ithuh ïa phi na ka jaitbynriew bad na ka ktien.
Phi lehkai bad ka tynrai, phi lehkai bad ka lawei.
Ym dei ban ieid, hynrei burom ruh ïa la ka jong lada phi kwah ba kiwei kin burom ïa phi bad ïa ka tynrai ka jong phi.
Kham ieid noh ïa la ka jong la jong bad pynduna ïa ka jingieid ïa ka jong kiwei namar wat lada phi nang ban kren English haduh katno-katno ruh, kito ki jaitbynriew kin ym pdiang ïa phi ba phi dei kum ma ki, bad kin kheiñ beit ïa phi kum uba na shabar.
Namarkata, wat ïa pynlut por than ha ka English, Khalish bad kiwei ki ‘ish’, bad ïa aiti ïalade ban pynphrang ïa la ka jong ka tynrai.
Ha ka Nongbah mynta la synshar ka pyrthei shai sngi.
Na ka nongbah sha ki jaka kyndong yn sa rah lem ïa ka jingshai.
Kumta ka ‘narrative’ ne ka khana parom ki jingkylla ki dei ka lynti ïaid ka pyrthei shai sngi.
Ngim tip kumno sha ki leit pynkylla man ka sngi.
Hangne kam don  jingpynksan lane ka jingpynrem, hynrei ka dei tang ban ïa sngewthuh katla kat ïai.
Ñiuma yn ïai pynkynmaw de haba sdang ïa kiei kiei baroh ka shong ha ka jingpynïeng nia.
Kumta te dei rukom jong ka pyrthei shong briew mynnor.
Hangne yn pynkynmaw ba ka jingpynïeng nia jutang : ka dei tang ïa kito kiba kloi ban ïeng ha khmat ka por ka bor bishar kashari.
Phi ioh ïa ka hok tang ïa kata kaba phi lah pynïeng nia, ym ïa kaba phi dawa.
Lait nangta, kam dei shuh ka nia la dei tang ka ktien dukan sha.
Ka jingpyni nia hangne la buh ha khmat kiba bun balang.
Lada phi sngew pyrshah, ka dei ka kamram shimet ban pynïeng nia mar pyrshah.
Ka long ruh ha khmat ka aiñ briew ne aiñ Blei.
Namar ha ka pyrthei shai, ka don ka thylli jingduna ‘incompleteness’, kaba la shah pyndap noh ha ka dor.
Kumta ym tip shuh, ym lap ba sngewthuh ki jingïadei jan baroh ki la don la ki rukom buh dor ‘price-tag’.
Ka dor bai ‘chip’ ba 5 ne 10 tyngka por ïam khun.
Tip shuh mynno ka ktien ‘khublei shibun’ ka leit kylla bai sha 500 tyngka.
Tip shuh mynno i pin jaiñsem sa da i la kylla 20 tyngka shiliang.
Tip shuh mynno ha ïing ïap, ka ‘ai sngewlem’ ban ïakyrshan la kylla ka kam ijli.
Tip shuh mynno ka jingieit kmie kpa la kurup noh da ki ‘smart phone’.
Ym tip shuh mynno ba ki tymmen ki kro ki hiar kum ki nongbam maphot ha ïing.
Ban ri ban sumar ïa ki la donkam ban phah buh pisa boina ‘advance payment’ naduh dang eh met.
Ka dei ka rukom jong ka pyrthei shai, ba ka pisa kaba leit, ka dei ruh ban wan phai (return on investment).
Ïa kiba lah ban buh bai bam tymmen te biang.
Ïa ki bym lah pat u Blei u Nongpyndap un tip kit khlieh hi.
Daei bad mano ba la ban pyndap ïa kata ka jingthylli duna, ba la pyni ka por.
Ym tip shuh ka por ka dei kaei ? Ka lynti ïa kine ki jait jingkylli ha ka pyrthei ‘Post-Truth’.
Post-truth ka mut ki sakhi satar kim don dor than lait na ka jingsngew shimet.
Haduh ba u snem 2016 ka ‘Oxford Dictionaries’ ka pynkup burom da ba ai syndon ‘word of the year,’ ktien jong u snem.
Te ka mut ka hok ka la syntuid.
Shi phi! ka hok la knieh jaka noh ka “jingsngew jong nga ka dei".
Bud sa kawei ka ‘Marketing’ ka mut ka buit pynïaid ïew ban die la ki jingdie.
Kane ka la shim ka lyngkor ban pyndap ïa kata ka thylli jingduna.
Ta keiñ miar ha ka pyrthei shai, ka post-truth bad marketing ki dei ki “asset" ki jingpynïohnong, pyndap pla tyngka.
Ha ka rukom pyntreikam marketing ki jinglong briew ki dei ki umphniang ban ai ding.
Ka jingisih, ka jingiskuiñ, jingitynnad, ka jingbhabriew, ka jingieit, ter ter.
Mynta imat ka ‘post-truth’ bad ka ‘marketing’ ki ïa dei ‘dost’ bha.
Ïa mynta hangne, yn tan tang ïa ka phang ka jingieit shimet ‘self-love’.
Ka jingieit ka pynieit thep mynsiem ïa lade; ka pynnoh riat ïa kiwei.
Ka jingieit ka dei ka atiar don bor jong ka buit pynïaid ïew.
Ka jingieit kaba khleh milai bad ka ‘marketing’ ka pynkynrei ïa ki riewkyrni ‘addicted’ (‘addicted’ ka mut ka jingpynshongshit lem ka jingshaniah naduh met haduh ka pyrkhat ha kano ka jingkhring).
Ka don ka bor ban tan ïa ki briew ban rai hak-dak, rai tbuk tbak, khlem janor.
Ka jinglah shim rai ha madan madan ka dei ka jingjop jong ka ‘buit pynïaid ïew’.
Namar la pynpun ba ka jing-kwah shimet ka dei ka tynrai ka hok (fundamental rights).
Kumta ka ïa jngai kum ka mihngi bad sepngi ha ka jingïadei bad ka tynrai kamram (fundamental duties).
Kam dei ka kamram shimet ban pyrkhat ïa kiba bun balang.
Wat ju klet ho phi ïa kane ka jingong ki riewproh-ja-bieng.
La wan pasiaw skuiñ i jingpynkyndeh kum i soitan rit ha ki thliew shkor: “ki jingkwah u briew kam don pud khang" (Human wants are unlimited).
Ka phoida lade ‘self-interest’ ka dei ka bynta bakongsan duh jong ka ïadei ha ka jylli ïadie ïathied.
Kloi jan baroh tharai lah ban ïa pynkylla lad ka kam khaïi pateng ‘commercial’.
Mynwei la don uwei u khraw pyrkhat u Adam Smith.
Uba la thoh kawei ka kot ban batai ïa ki jingïathaiñ ki jingïadei, ha ka kot The Wealth of Nations (An Inquiry Into The Nature And Causes Of The Wealth Of Nations) ba la pynmih ha u snem 1776, u la thoh kumne:“To ai ïa nga ïa kata kaba nga kwah, bad phin ioh ïa kata kaba phi kwah, ka dei ka jingmut jan baroh ki jingïakut; bad dei da kane ba ngi ioh ka jingkwah palat ban ïa ka jingdonkam.
Ym dei da ka jingbha mynsiem jong u nongshoh doh, u nongshan waiñ, lane u nongshet kpu ba ngi ioh ka bam miet, hynrei namar ba ki kheiñ ïa la ka ïohnong phoida.
Ngi khot sngewbha ïa lade, ym dei na ka bynta ka longbriew man briew, hynrei na ka jingieit ïa la ka ïohnong phoida….
Ym don mano mano hynrei tang u nong khrong uba jied ban shaniah tylli ha ka jingleh isynei jong ki para nong shong shnong.
"Te u Smith u pynkynmaw shi liang : ka pisa dei u shabi ka jingshisha ka imlang.
Wat ju kren.
Wat ju pynsngew.
Ïai long jingmaham katba ym don pisa.
Ka pisa ka dei ka lad ka rukom lynti ha ka jingïakylliang bujli (exchange) jan baroh ki pdiang.
Ka bynta kongsan ha ka ïew ka dei ka jingdon bynta ha ka jingïakylliang bujli.
La ka jingïakylliang ka dei da ka mon-sngewbha lane ka jingïapynbor ban shim bynta.
Kaei ka jingmih na ka jingïakylliang hapdeng ki ar liang; ka lah ban dei tang u dak jingkylli, ym ka jingbatai shai.
Hynrei ka kam ba kongsan ka dei ka jingïohnong (profit).
Ha kajuh ki nongthied nongpet ki thew kumno ban ïohnong.
Jan baroh ki tiar ki mar ki mata lah ban buh ha ka thup ka die ka thied (market exchange).
Ym lah ban kam trai da shimet ne kynhun ‘monopoly’ ha jylli ka ïew.
Ka jingïathaiñ ka pisa bad ka imlang ka pynkha ïa ka ïew ka hat ba heh duh.
Lada ha ïewduh ki don 100 ngut ki briew; ki lah ban seng kynhun khaïi 5 ne 10 tylli.
Ha la ki jingmut; ha la ki jingthmu.
Ym don jingkhang ha khmat ka riti synshar ri (Constitution of India) katkum ka Article 19(1)(c) ka ailad ban seng kino ki seng khlem ki jingpyrkhing.
Lait noh lada ki dei ki seng kieng atiar ne seng pyrshah ri.
To yn nai ka kyndit ha kane ka pyrthei shai kumne te.
Don mo ! ban leit poi pyrkhat ïa ka shi khoh jingkylla ka pyrthei shai sngi.
La kynthoh u nonghikai ka skul bah Harvard, u Michael J.
Sandel ha ka The Atlantic (April 2012 Issue) kumne:“Don kiei kiei kiba ka pisa kam lah ban thied-hynrei ha kine ki sngi, kim da bun.
Jan baroh kiei kiei ki dei ki mar die mar thied.
Ngi im ha ka por ba jan baroh lah ban die ban thied.
Ha ka jingkylla tyllun ka por, ka buh dor ïew (market value) ki synshar ha ka jingim, ym kumba mynshuwa.
Ka buh dor ïew ka wan long ka bynta pdeng ha ka jingimlang ba man ka sngi.
Ka ioh ka kot ka dei ka bor syiem ba synshar.
Mynta ka pyrkhat jong ka die ka thied, kam kynthup shuh tang ki mar ki mata.
Ka la kiew shaduh palat ka khlieh briew ban batai kumno ban im ruh.
"Te phi lok, hapdeng ka ïaksaid na kaba ngi pyrshang sngewthuh, ïa kaei kaba ïohi, tangba ngim tip kumno ngin phla pynshai lem sha kiwei.
Lehse ka jingïohi kam lah ban batai katkum ka jingsngew.
Kumjuh de, ka jingsngew kam lah ban dro dur ban pynïohi ïa kaba ka thep buhrieh.
Mynta ka imlang la syrtap ka pyrkhat ïakylliang ki nongdie bad nongpet kum ki nongkhaïi shiliang duriaw.
La bit thit ka saiñpyrkhat khaïi kylliang ïa ki mar mata (transaction).
Nangta lei, ha ka pyrthei shai, kaba rem ka dei kaba paka.
Tangba kaba tad dor ruh pyrthei mynta ym thikna ban dei ki mar ki tiar ba paka.
Dang lah shibun eh ki mar ki tiar ba remdor ki bha bad ki neh slem.
Ba ong te, ki mar remdor wat tengkhat lei da pynjot khnang ruh, ym ju kham long eiei.
Tharai man u jingthaw u jingim ba par u don ka dor.
Khlem dor te don shuh phi ban ïa ñiew burom, ñiewkor kyntang.
Ha ka jingim ba syllang, ba sohkhrai kumne, khlem ka dor ym bang pynikam; wat tang ban pyrkhat ruh la jlep shoiñ.
Ka jingpynmih (production) ka dei ba remdor ka dei ruh ban long, ka jingpyndonkam (consumption) ba remdor.
Jan baroh ki kylla tang ki lad jingdie ‘products’ la ka dei ka khyndew ka shyiap, ka lyer, ka um, ka jingieid, ka jingisih, ka saiñ hima.
Kam dei ruh kaba sah kut hangta, ka jingduk, ka longrynïeng shynrang, kynthei, ka jing-bhabriew, ter ter la kynthup lang ha ka kum ki jingdie.
Ki nongthied ki dei tang kito ba lah ban khlieh dor, namar ki dei ki ‘commodity’ ne mar die khaïi.
Lehse ïa kaei ne kano ba “La thaw ha ka dur u Blei" ka bhoh ka ktik ban pynkylla mar tyrwa die.
“Ki ‘commodity’ ne mar die khaïi ha ka jaka banyngkong ki dei shabar na ngi, kita ki jingpyndap ïa ka jingkwah ki briew da kumne ne da kumtei.
Ka jinglong jong kata ka jingkwah, ka lah ban mih hangto, da kaba mih na ka jingdawa ka kpoh ne ka jingkwah thawsha kam don kano kano ka jingïapher.
" La thoh u riew pyrkhat u Karl Marx ha ka Das Kapital, ha u snem 1867.
Don shibun ki dienjat jong ki riewbha ha ka pyrthei shai sngi.
Hynrei tang kawei kaba kham pynmih pisa (monetize) ka dei ka jingieit.
Ka jingieit ka dei bakhraw: ka jingieit ba mih na shadem ‘nga’ ka dei ba sngur.
Ka jingieit ba mih na shadem kiwei ka iwtung, dei ban biah.
Da kim pdiang ïa ka jingieit ba mih na nga, dei ban ai saja tangon.
Hynrei jin da nang ban pynïaid ïew ïa ka jingieit- ka dei ka lad kamai.
Ha ka pyrthei shai sngi: ka jingieit ka dei ka karkhana pisa ïa kiba nang ban pynmih.
Namar ka kha ïa ki phew jait ki jingsngew ba kynduh shimet.
Ha ka ‘marketing’ ki buh halor kyrdan ïa ka jingbat lade (possessing) kynthup ruh ka jingburom jur ïa ka mar lade (private property).
Yn sa lei da beh ne thom ban weng ïa kiwei shabar ka mar mata lade.
Ïa lade ka dei ka hok halor baroh; kiwei beh sha lyndet kynroh.
Kawei na ka jingpynpaw ïa ka jingieit ka dei ka jingbhabriew.
Ka jingbhabriew remdor ka pynsarong, pynkit burom shi khoh heh.
Ka pynaibor (empower) ïa kiba tlot ban pynshait bor la ka pla ïohnong.
Ki lah ban die ban thied ïa kata ka jingbhabriew.
Ki kloi ban theh pisa kum ka kshaid ba kin sngew ïa kata ka pynshait bor.
Ha ka die ka thied, ka jingïohnong ka dei ruh ban ïaluh bad ka jingsngew (play with feelings).
Da ka jingkyrmen ba don ka jingïohnong kham bun ban ïa kaba la khmih lynti.
Namar ba ka la khong tylli ha ka jingsngew jong nga; ka jingpynïoh khring ithuh ‘attention’ ha ka facebook, Instagram, whatsApp.
Ki nongpynïaid ïew (marketers) kim dei ki nongpule ïa ka pyrkhat ka rukom long ki briew (psychologist), hynrei ki pyntreikam pat ha ki buit treikam.
Ha ka pyrthei ‘social media’ ka dei ka rynsan ïa ki nongpyndonkam ‘users’ kumta ka rukom pynïaid ïew ruh ka dei ban thew bad sngewthuh ïa ki nongpyndonkam.
Ki nongpyndonkam ki la shu ïada pynksan (justifiable) palat katba ka jingïasngewthuh (understandable) kam don dor.
Ki bun balang ki ong: “namar la bthah ïa phi ban mynjur ïa kata kaba phim mon ban mynjur".
Ki napdeng kiwei kim sngewtynnad ban shah kynthup: “te kiba leh sniew kim leh sniew khlem ka mon barieh jong baroh.
" Kumta ki kwah ban pynkha noh da kiwei: ki riewbha napdeng kiwei ki briew (better than others).
Ban ioh sait khuid ban long sngur ha ka por pyniaid ïew ïadie ïathied.
Ruh phim ju ioh sngew: wat ju leit sha jan ïing ki heh saipan heh spah.
Lyngba ki dur ‘selfie’ da ka Apple #iphone 15 la pynbna paidbah ha ki social media.
Phim ioh sngew ba ki la thied da u ksew suri uba remdor.
Ki la itynnad palat ïa u watla u remdor ha ka ïew ïadie ïathied.
Mat lei seh la u dei u ‘sew ap ïing, ne u ‘sew pynsam susu ïa ki para marjan.
Ba kin ym mlien wan sngewbha sha ïing ba i wit.
Hato phim tip? Ïoh shi jmam kahait u te shi pawa la jah  ka doh na khohwah.
Wat ka bai dawai ka kham remdor ïa u ksew suri ban ïa ka jong ki briew.
Hato phi tip: ka ja khleh um te bam tang ki riewmadan.
U ‘sew remdor u bam jingbam ba kham rem u ‘Pedigree’.
Dei ba u kham remdor ban ïa u khaw ration 50 Kg ha ka dor ïew.
Shuh shuh ha pyrthei shai sngi, ki kwah ban ïakren shaphang ïa lade kham bun ban ïa kiwei.
‘Like’ ‘Share’ ki dei ki jait tulop ba pynlong ban kmen shibun lada ki paidbah ki itynnad.
Kumta mih ka ‘Social Currency’ ka dei ka tulop bai bylla haba don ha ki ‘social media’.
Ka dei ruh ban pyntip ka dei ka jingpyrshang phalang ïa lade ha sawdong ki jingïadei.
Ka ring ‘video’ ka dei ka jingkem ïa ki jingitynnad ka jingim.
Jan baroh ki ring dur ban buh sah kynmaw ïa ki jingjia barit ne bakhraw.
Hynrei kumno re kumno ka thylli jingduna ka wanlap kum ka wanwir wanhap.
Ïoh jaka ki nong pynkohnguh ‘Influencer’ ha ka pyrthei social media.
Ki pynwandur ïa ka ring video ïa kino kino ki jingjia sha ka jingshisha shimet ban myntoi (personal brand).
Ka kti kamon ka ai isynei katba ka kti kadiang ka ring dur.
Ki thep ha ki social media ban kiew ka jingpeit ‘views’ ki ioh tulop.
Jin da ki leh ki kam riewbha riewsbun, te ki la thiang palat ïa ka mithai bad palat ïa u nongsamaria.
Shi tnoit la jan ryngkat kat ka lyngwiar u angel lieh (halo) ba kynrei jingieit.
Te toi hashuwa ban khylliap noh ïa ka jingthoh.
Ym don ka kyntang ïawai ho! Kane ka dei ka khana parom jong ka buit pynïaid ïew (marketing narrative).
Shu syntuid bluit kum poi kynmaw: ngi dei ki briew bad ngi don ki jingdonkam kum ki briew.
Te shi dana tiak i ‘common sense’ (ka jingpyrkhat ba ïahap ne ïamynjur lang), ka dei ban long kum ki briew ka doh ka snam.
Ka aiñ ksiar ha imlang, “ïa kiei kiei baroh kiba phi ïamon ba ki briew kin leh ha phi, kumta to leh ma phi ruh ha ki.
"Ka dei ki rishot ka imlang shong briew ‘human society’: jan baroh ka lait ka let, lah ban pynbeit ïa sngewthuh lok (amicably).
Ka jingpdiang iwei ïa iwei kum ki briew, ka dei ka bor halor baroh ha ka imlang.
Namar ka don ka bor ban pynsaja ïa ki nong beaiñ; bad ban ïada na ki jingpynmynsaw ki mrad ne ki briew.
Ka don ruh ka bai buria ‘compensation’ ïa kiba dei.
Ha ka imlang briew ka pyrkhing ka laitluid; ka rynghang ka laitlan.
Phewse, ha ka pyrthei shai sngi, uba bun balang u sngew ba ka rynghang ka laitluid, bad katba ka pyrkhing ka tasam khlemraiñ ba pynkha na ka shyieng krung ka imlang ksuid ‘evil society’.
Ym lah ban thied, ym lah ban die, bad baroh u hap ban ïoh mad ïa ka 24 la 7 kynta phin ioh ïa ka lada hap ne ioh pdiang ïa ka.
Lada naduh tynrai ngi ïoh ïa ka, shilynter ki sngi ruh phin kmen ha ka.
Dei ha ka, ngi im, ngi kmen, sngewsih bad ïap ruh.
Shisien ba ka don bad ngi ha shilynter ka jingim, ngi kmen ngi biang watla ngi duk ha ka spah.
Nalor kane, ka long ruh kum kata ka nongpynkhiah ïa ka pang ka shitom ne ïa ka mynsiem ba mong.
Wat la na baroh ki liang, ngim ïoh pdiang bad mad ïa ka, hynrei na tynrai te ngi donkam ïa ka.
Kata ka dei ka jingieit.
Ka jingieit ka dei kawei kaba baroh u donkam ïa ka.
Nyngkong eh, baroh u donkam ïa kane na la rympei.
Ka jingieit na la rympei ka long ka dawbah ka tynrai ka jingieit.
Kiba ïoh ïa ka jingieit tynrai, ki pher na kito ki bym ïoh ïa ka.
Kane ka dei ka jingieit kmie, jingieit kpa, ki hynmen ki para, u mama u kñi, ki kha bad kumta ter ter.
Kiba ïoh ïa ka jingieit na kine, kim donkam ban im khuslai naba haki ladep ban seng ïa ka jingieit ka bymjukut.
Ka jingieit tynrai kam dei tang ïa u shynrang ne ka kynthei, hynrei ka dei ïa baroh ar namar dei maka ba pynbha ruh pynsniew.
Ka jingbym ïoh ïa ka jingieit tynrai ka wanrah ïa shibun ki daw ban nym bha ka jingim jong ki.
Ka jingbym phikir ïa ka koit ka khiah, ka jingngop ha ki kam sniew, ka jingbym shim khiah ïa ka pule puthi, ka jingbym ieit ïalade, ki long ki katto katne ki daw ka jingbym ioh ïa ka jingieit tynrai.
Ka jingieit tynrai nyngkong eh, ka dei na ka kmie ba pun ba kha, bad na u kpa u nong-aija bad bud pat sa kiwei ki jingieit.
ïa kiba duh ïa ka jingieit tynrai ki mih ki jingkylli ba balei lada ki kmie ki kpa kiba dang im ha kane ka sla pyrthei ki hun ban im jngai na la ki khun ki kti haba ki tip bha ïala ki jong ki khun ki kti.
Don lei ki kmie ki kpa kiba leh bym bna ïa ki jong ki khun ki kti ïa kaba kila dep pun dep kha.
Ka jingim ba marwei jong ki jngai na la ki khun ka kren shai ba kim ieit la ka snam ka doh ba la dep pun bad kha.
Namar kane keiñ, ka pynlong ïa ki khun ban duna dor noh ka jingim, bad ban kheiñ ïap noh ruh la ki jong ki kmie ki kpa wat la ki dang im.
Nalor ba ki duh ïa ka jingieit kmie kpa, ki duh ruh ïa ka jingieit na ki bahaïing bahasem, kaba pynlong pat ïa ki ban shang makia bad wad jingieit tang ba kin wan phai biang sha ka jingim ba bha.
Kumta, long ki kmie ki kpa kiba shisha, ban nym shah pynkit ha phi ïa ka nam sniew.
Long ka tnum ka ban ri ban lum bad ban pynïatylli lang la ki jong ki khun kiba long ki mynsiem jong phi.
Wat ap haduh ba  por  kan dier, ba  ioh ka jingithuh kmie kpa kam don shuh.
Lada ha phi ka burom, dei ha phi ruh ka burom ki khun.
Namarkata, shisien ba la shim ïa ka lyngkor, pyndep ruh ïa ka ba hakhmat U Blei phin ïoh ka burom.
Katkum ki khubor la iathuh ba kumba 51 ngut ki la khlad noh na ka jingther ‘namding jong ka Russia sha ka phang Shatei Lam Mihngi jong ka Ukraine ha ka miet Sngi Palei.
Kumta, ka Ukraine ka la pynlong da ka jingleh burom ba khatduh ban sngewlem ia kitei ki shipai ka Ukraine kiba la khyllem noh ha ka jingthombor dusmon jong ka Russia ha katei ka sngi.
Kane ka la jia hapoh ka shnong Groza jong ka nongbah Kharkiv.
La ong ba ha katei ka sngi, wat kito ki ‘riew paidbah kiba don ha katei ka juh ka mala kaba long ka jaka iadie- iathied, ki la ngat bad khlad lang ha ryngkat bad ki shipai ka Ukraine kiba ap pahara bad kiba iakhun na katei ka bynta.
Katei ka shnong ka dei kaba dang don tang kumba 330 ngut eiei ki paidbah nongshong shnong.
Ka Lamphang jong ka Regional Assembly ka Ukraine, ka la iathuh ba katei ka jingiap ka la long kaba jur bad ba shyrkhei tam ba ka Ukraine ka la iohmad ha kane ka kynti bad ka bym pat ju jur mynno- mynno ruh naduh ba sdang ka thma haduh kane ka kynti ba ka jingdon kiba khlad ha ka shisien shah thombor kan kot ia ka 50 ngut.
Kumta, ki pulit bad ki shipai ka Ukraine, ki la iatrei lang ban sei ia kitei ki metiap bad ban song ia ki hapoh ki sop rong lieh bad la pynkit ia ki hapoh ki trok ki ban leit rah bad pynpoi ia kitei ki metiap baroh sha ka nongbah Kharkiv, ha kaba ki tnat ka koit ka khiah kin leh sa ia ka DNA test.
Kumjuh ruh la ong ba kawei ka longiing, ka la iap pait dohnud ha katei ka miet hadien ba ki la shem ia u khun jongki, u bym don shuh ia ki kti, kjat bad wat ka khlieh ruh ka la poi lakajong.
Hynrei la shu ithuh ia u na ki kot ki sla kiba don ha ka met bad hajan ka jaka ba la lap ia u.
Kumba 60 ngut ki khynnah skul jong ka Jamaica ki la kem pang bad poi hospital hadien ba ki ioh bam ia u mit-mit ‘candy’ ba la shna da ki kynja jingdih pynbuaid ‘Cannabis’, la iathuh u Myntri ka tnat pule- puthi jong ka Carribean.
Ka Myntri ka tnat pule-puthi jong ka Jamaica, ka Fayval Williams ha ka Sngi Ba-ar, ka la iathuh ba kitei ki khynnah ki la ioh bam ia utei u jait mit-mit uba la shna na kitei ki jingdih pynbuaid lane u ‘kynja’ kumba ju ia tip paidbah.
Kumta, ka Fayval ka la ong ba ka long kaba donkam ban ïeng ryntih lang baroh ban pynkhlaiñ ia ka jingiada bad ban wanrah ia ka jingsuk- jingshngaiñ hapoh ka ri, ban pyllait khamtam ia ki khynnah na utei u jait jingdih uba sniew bad ban nym ai lad ia ki khynnah bad ki khun khynnah ka ri ba kin ngop ha kum kitei ki jait jingdih kiba sniew.
Ha ka miet Sngi Nyngkong, ka Fayval ka la pynsaphriang paidbah ia kawei ka dur, kaba ka la iathuh ba kitei ki kynja mit-mit kiba bun rong, ki don kumba 100 Milligram u Tetrahydrocannabinol (THC) bad kane kan ktah jur ia kito ki khynnah kiba ioh bam ia utei u jait jingbam uba sniew.
Uwei napdeng jong kitei ki khynnah uba la ioh kem pang, u dei uba la bam tang 1 symboh jong kitei ki mit-mit bad u la ioh kem pang noh.
Kumta, la lah ban sngewthuh ia ka jingma bad ka jingktah jong utei u jingdih pynbuaid uba la khleh ha kaba shna ia kitei ki jingbam lane ki mit- mit.
Ka Philippines ka la pynjur ia ka jing-ap pahara ha kiba bun tylli ki Kad Liengsuiñ hadien ba la ïohsngew ia ka khubor ba lah ban shah riam bom bad shah pynbthei bom ha kito ki liengsuiñ ki ba mih na Manila, kynthup ruh ia katto katne ki jaka jngoh kai pyrthei jong katei ka ri.
La ong ba ka tnat Civil Aviation Authority of the Philippines (CAAP) ha ka Sngi Thohdieng, ka la pyntip ba ki bor pyniaid jong ka Philippines ki la pynkhlaiñ ia ka jing pahara ha ki 42 tylli ki Kad Liengsuiñ kiba don ha kylleng jong ka ri, hadien ba la ioh ia katei ka jingbyrngem pynbthei bom na ki briew bad ki kynhun bym don jingithuh ha katei ka sngi.
Ia katei ka jingbyrngem la phah sha ka ‘Email’ jong ka ‘Air Traffic Services’ bad ba la byrngem pyrshah ia ki liengsuiñ kiba mih na ka nongbah Manila bad kiba leit sha Davao, Bicol bad sha kiwei de ki jaka kiba long ki ju paw bha ha ka kam jngoh kai pyrthei kum ha ki bynta jong ka Palawan bad ka Cebu.
Katba, ka tnat CAAP kam shym la pynshai ba ha kano ka sngi lane ha kano ka por ba la ioh pdiang ia katei ka jingbyrngem.
U Myntri Rangbah ka Punjab u Bhagwant Mann ha ka Sngi Palei u la ong ba wat shisien jaw ka um yn ym sam lang bad kiwei pat ki jylla la ka long kumno kumno ruh.
U Mann u la ong ïa kane hadien ba la dep ban pynlong ïa ka jingïalang ba kyrkieh jong ka Kynhun Myntri ha ka jaka sah jong u ha Chattisgarh.
Naba ym don mat ïakren ban wanrah ha ka jingïalang, ka kynhun jong ki Myntri ka la ïakren noh halor ka mat ba ïadei bad ka Sutlej-Yamuna-Link (SYL) Canal.
U Mann u la ong ruh ba ïa ka kyrteng jong u Gurminder Singh la pdiang na ka bynta ka Post AG ha kane ka jingïalang jong ka Kynhun Myntri.
Kane ka jingïalang ka la long shisngi hadien ba ka Supreme Court ka la hukum ïa ka sorkar kmie ba ka la dei ban khmih bniah ïa ki bynta jong ki jaka ha Punjab kiba dei ban shah mang na ka bynta ban shna ïa ka bynta jong ka SYL Canal.
Baroh ki seng saiñ pyrthei ha Punjab ki la ïai ban da kaba ong ba ka jylla kan ym ailad ba tang shisien jaw ka um ruh kan leit ne yn sam sha kiwei pat ki jylla.
Ha kaba ïadei bad kane, ki seng saiñ pyrthei ha Haryana ki la pdiang ïa ki hukum jong ka ïingbishar bahakhliehduh, kaba la ong ba ki briew jong ka jylla ki la ïai ap khmih lynti ban ïoh ïa ka um na ka SYL da ki snem.
Ka Thailand ha ka Sngi Balang, ka la pynsangeh treikam noh ia kawei ka Kad Liengsuiñ hadien ba la lap ia uwei u nongkhaïi be-aiñ uba kit ia 28 tylli ki dkar ha kawei ka liengsuiñ kaba leit poi sha Taiwan.
Ia katei ka synduk kaba la thep ia 28 tylli ki dkar, kynthup lang ia 2 tylli ki dkar rit, la lap ha ka por ba katei ka liengsuiñ ‘Thai Vietjet’ ka la leit poi hapoh ka Kad Liengsuiñ Taoyuan jong ka nongbah Taipei.
La iathuh ba kitei ki mrad ki la mih lut napoh katei ka jaka ba la thep ia ki bad ki la par sakma ha kylleng ki bynta jong ka jaka thep tiar hapoh jong katei ka liengsuiñ.
Hynrei la ong ba ym lah ban tip kumno kitei ki mrad kim shym la paw ha ka por ba ‘Screen’ bad ka lah ban dei namar ka jingthut jong ki tiar ne ka jingbym iohi jong ki nongpeit.
U Myntri Rangbahduh Narendra Modi ha kine ki khyndiat sngi ba la leit u la pynpaw ba u heh nongïalam jong ka seng BRS bad u Myntri Rangbah  jong ka Telangana u K Chandrasekhar Rao u la kwah ban pynïasoh bad ka kynhun NDA hadien ba ka seng BJP ka la jop ha ki 48 tylli ki konstitwensi ha ka jingïakhun ïa ka ilekshon GHMC ha u 2020.
Ha ka jingai jingkren ha ka jingïalang paidbah kaba la long ha Nizamabad, u Myntri Rangbahduh u la ong: “U KCR u la ai ïa nga ïa ka jaiñ tawah kaba itynnad bha bad pyni ïa ka jingïeid kaba haduh katta katta, ha kaba kam don ne dei ka jinglong ne jingsngew jong u.
Hadien kane u la ong ïa nga ba ka ri ka la treikam bha hapoh ka jingïalam jong nga.
Ngi la kwah ruh ban long shi bynta jong ka kynhun NDA.
Nga ong kaei pat? Ai jingkyrshan ïa ngi ha ka Municipal Corporation ha Hyderabad.
"Wat lada u Myntri Rangbah jong ka Telangana u la tyrwa ban pynïasoh bad ka kynhun NDA lada jia ba ka seng BJP ka tyrwa ban pan jingkyrshan na ka seng BRS (kaba dei mynshwa ka seng TRS) ha ka GHMC, u Myntri Rangbahduh u la kyntait ïa ka jingwan rung jong kane ka seng ha ka kynhun synrop.
Ka sorkar kmie ka la ai ïa ka rai halor ar tylli ki kynhun jong ki riewkiengatiar kiba  don ha Tripura bad ïa baroh ki kynhun jong ki kum ki seng kiba long beaiñ.
Ka kynhun National Liberation Front of Tripura (NLFT) bad ka All Tripura Tiger Force (ATTF) ki la shah ñiew beaiñ ha ka sorkar kmie na ka bynta san snem.
Ha kaba ïadei bad ka jingkhang treikam ïa kine ki seng hadien ba ki la shah ñiew beaiñ, ka sorkar kmie ka la ong ba kine ki seng baroh ar ki la don bynta ha ka ban leh ïa ki kam pyntriem bad ki kam thombor ha Tripura.
Ka sorkar ka la ong ba ka kynhun NLFT bad ATTF ki la leh ïa ki kam pyntriem bad thombor pyrshah ïa ki briew jong ka Tripura tang kumno ba kin ïoh nong ne ïoh ïa kaba ki kwah.
Ka kynhun NLFT bad ka ATTF ki la shah ñiew ba ki la don ka jingïadei kaba ïajan bad kiwei pat ki kynhun ba la shah ñiew beaiñ ha ka thaiñ bad kiba la donkti ban pynïap ïa ki riewpaidbah bad ki pulit, la pynshisha ka sorkar.
Hadien ka jingïashim bynta bad ïoh ïa ka jingjop ha ka jingïakop mareh ha ka Sohra Marathon, i Meiieit Kmoin Wahlang mynta in pynkhreh pat ban leit ïashim bynta sa ha ka jingïakop mareh marathon ka ban long shen ha nongbah Delhi mynta u bnai Risaw, 2023.
I Meiieit Kmoin ba la dap  75 snem ka rta na ka shnong Shngimawlein kaba hap ha  South West Khasi Hills District, i la pynpaw ïa ka jingkmen kaba khraw hadien ba i la ïoh ïa ka jingjop da kaba wan ha ka kyrdan ba nyngkong ha ka jingïakop mareh Veteran Above 55 Years 10K Run jong ki kynthei ha ka Sohra International Half Marathon kaba la long ha ka 30 tarik u Nailur 2023 ha Sohra ha kaba i la lah ban pyndep ïa ka jingmareh ha ka por kaba long 51 minit 37 sekhon.
Lyngba kane ka jingjop, i Meiieit Kmoin iba la don haduh 12 ngut ki khun bad 52 ngut ki khun ksiew, i la ïohpdiang ïa ka khusnam pisa kaba long 20 hajar tyngka.
Lah ban pynkynmaw ba i Meiieit Kmoin i dei iwei na ki nongmareh marathon iba la paw bha ym tang hapoh ka jylla Meghalaya hynrei wat shabar ka jylla, ha kaba i la khur bun tylli ki jingjop ha ki jingïakop bapher bapher.
Ka Telangana ha ka sngi Thohdieng ka la pyllait paidbah ïa ka “Chief Minister’s Breakfast Scheme" na ka bynta ki khynnah skul, halor ka jingthmu ban pynbiang bam sha ki 23 lak ngut ki khynnah jong ki skul sorkar.
Ki Myntri jong ka Telangana kiba kynthup ïa u KT Rama Rao ki la pyllait paidbah ha kiba bun ki jaka ïa kane ka skhim.
Ha ka jingai jingkren jong u hadien ba la dep ba pyllait paidbah ïa kane ka skhim, u Myntri uba dei khmih ïa ka IT and Industries u  Rama Rao u la ong ba ïa kane ka skhim yn sa pyntreikam sha ki 27,147 tylli ki skul sorkar kiba don ha kylleng ka jylla.
“Ka jingbam step ka long kaba tei bha.
Ka jingmad ruh ka long kaba bang bha," la ong u Rama Rao.
U Rama Rao u la bthah ïa ki heh sorkar ba ki la dei ban pyntikna ban pynlong ïa ka jingbam kaba bha bad kaba bit na ka bynta ban bam da ki khynnah skul bad la dei ban bteng ha ka ban shim ki nongmuna na ka bynta ban khmih bniah ïa ka rukom long jong ki na ka por sha ka por.
Ïa kum kane kajuh ka skhim ha Tamil Nadu la pyntreikam na ka bynta ki khynnah skul jong ka klas 1 haduh 5.
Ha kaba ïadei bad kane, u Myntri Rangbah jong ka Telangana u K Chandrasekhar Rao u la kwah ruh ban pyntreikam ïa kane ka skhim na ka bynta ki khynnah skul kiba haduh ka klas 10, u la ong shuh shuh.
Ki paid nongshong Shn-ong ka Lapangap ki la ïeng pyrshah ïa ka rai jong ki bor distrik ka West Jaiñtia Hills ban phut noh ïa ki tynrai dieng na lum Pynthor kumba la dawa da ki paid Karbi.
Ïa kane ka rai ka Dorbar Shnong Lapangap ka la shim ha ka jingïalang Dorbar kaba la long ha ka step Sngi Thohdieng.
Hadien ka jingïalang Dorbar, haba ïakren bad u Waheh Shnong ka Lapangap, u Bah Deimonmi Lyngdoh u la ong ba ka Dorbar Shnong ka la rai ban pyrshah ïa ki bor synshar distrik ban leit phut ïa ki tynrai dieng namarba ka lum Pynthor ka dang hap hapoh u pud u sam jong ka Lapangap.
Lah ban kdew ba ki bor distrik ka West Jaiñtia Hills bad West Karbi Anglong distrik ha ka Sngi Palei ki la ïakynduh lang ha Lapangap.
Ha katei ka jingïakynduh ka DC West Karbi Anglong ka la ai khubor halor jingmynjur jong ki Karbi ryngkat bad ka kyndon kaba long ban phut noh ïa ka tynrai dieng ba la thung da ki nong Lapangap.
U DC jong ka West Jaiñtia u la mynjur ïa katei ka kyndon bad ki la rai ruh ban leit phut ïa kitei ki symbai dieng ha ka Sngi Thohdieng.
Ha kajuh ka por, u la hukum ïa ka ophis Basin ba kan phut noh ïa baroh 70 hajar ki tynrai dieng ba ai da ka MegLIFE Project (JICA) ïa kiba la thung da ki nongshong Shnong ka Lapangap.
Kumta ki bor pynïaid distrik ka West Jaiñtia Hills bad ka West Karbi Anglong mynta hi ka sngi ki la hiar sha Lum Moo Pyrdet Pynthor ha Lapangap bad ki la pynpra noh ïa ki jingker kper ba la shna kyrpang na bynta ki dieng ba la thung lyngba ka skhim na Meghalaya Basin Development Authority.
Ka jingthmu jong kitei ar tylli bor pynïaid distrik ban hiar sha Lapangap ka long ban phut ïa ki tynrai dieng ba la thung da ki nongshong Shnong ka Lapangap kumba la dawa da ki Karbi.
Hynrei ynda ki la poi ha katei ka jaka ki la lap ba bun na ki tynrai dieng ba la dep phut da ki Karbi ha u bnai Naitung bad Nailar mynta u snem bad kumta ki la shu pynpra noh ïa ka jingker.
Ki la don ar ngut ki briew kiba la ïap bad saw ngut kiwei pat ki la mynsaw ha Jalpaiguri distrik kaba don ha West Bengal naba u Mortar Shell, kumba la ïoh jingtip ba u la shah rong na ka jingshlei um jong ka wah Teesta u la bthei noh, la ïathuh ki pulit hynnin ka sngi.
Ki pulit ki la ngeit ba une u Mortar Shell u dei jong ki shipai ka tnat Army bad uba la shah rong noh ha ka jingshlei um na ka jaka treikam jong ki shipai ha Sikkim ha ka sngi Balang.
Ka tyllong khubor kaba la wan na ki pulit ka thaiñ ka la ong ba kane ka jingjia ka la jia ha ka shnong Chapadanga kaba don ha Kranti blok ha ka sngi Palei haba uwei u briew u la shim ïa une u Mortar Shell na ka wah bad rah sha ïing na ka bynta ban die tiar jot bad pyrshang ban pynpait ïa u, ha kaba ha kane ka por u la bthei kynsan bad shim ïa ka jingim jong ar ngut bad pynmynsaw ïa saw ngut kiwei pat.
“Ïa ki saw ngut ki briew kiba la mynsaw la pynkit noh sha ka jaka ai jingsumar.
Ka jingtohkit ha kaba ïadei bad ka jingjia ka dang ïaid shakhmat.
Ha kaba ïadei bad kane, ki pulit jong ka Jalpaiguri ki la pynmih ïa ki hukum bad kyntu ïa ki briew ba kim dei ban bat ne shim ïa kino kino ki tiar siat ne pynbthei lada ki lap ba ki don ha kane ka wah.
“Na ka jingjur palat u slap uba la wanrah ïa ka jingshlei um ha Sikkim, kiba bun ki tiar pyndonkam bad ki tiar siat bad pynbthei jong ki shipai ki la shah rong lut sha ka wah Teesta.
Ngi buh ka jingkyrpad ïa ki riewpaidbah ba kin long kiba husiar bad ba kin ai jingtip mar mar sha ki pulit kiba don hajan ka thaiñ jong ki lada jia ba ki ïohi ne lap ïa kino kino ki tiar kiba i phylla, ki song, ki tiar siat kiba tuid ha ka wah," la ong ka jingthoh kaba la wan na ki heh pulit.
Kum ka jingbteng ïa ka jingïakren ban pynbeit pud ha ka wat ka ba-ar, ki Myntri Rangbah ka Meghalaya bad Assam kin ïakynduh biang ha ka jingïalang ka ban long ha Assam ha ka sngi Saitjaiñ.
Kane ka jingïakynduh hapdeng kitei Myntri Rangbah ka dei ka sien ba-ar ha kane ka jingïakren ban pynbeit pud ha ka wat ba-ar na ka bynta ki hynriew tylli ki jaka kiba dang sahteng ban pynbeit.
Ïa ka jingïalang yn pynlong ha Assam State Guest House, Koinadhara ha Khanapara ha ka por 1 baje nohphai sngi.
Ïa kine ki Myntri Rangbah jong ki ar Jylla u Conrad K Sangma bad u Himanta Biswa Sarma yn synran lang da ki Chairman jong ki Regional Committee na baroh ar tylli ki Jylla nalor ki heh ophisar kynthup ïa ki Chief Secretary jong ki ar jylla.
Kane ka jingïakynduh u Conrad bad u Himanta mynta ka sngi ka la wan ruh ha ka por ba dang bteng ka jingïakynad ha khappud hapdeng ki Karbi bad ki paid Khasi Pnar kiba sah ha khappud ka Karbi Anglong bad West Jaiñtia Hills district ha kaba la mih ruh ka jingpyndonkam da ki tiar pynmynsaw kum ka jri bad kiwei kiwei ki tiar namar ka jingpyrkhing ïa ki jaka ban leit rep.
Ki jaka kiba hap ha ka jingpynbeit pud ha ka wat ba-ar khamtam kiba jur ka kynrum-kynram bad jingïakynad ki long ka Karbi Anglong bad West Jaiñtia Hills district.
Ha kine ki khyndiat sngi la mih ka jingïakynad kaba jur hapdeng ki Karbi bad ki paid Khasi Pnar ha Lapangap ha kaba ki Khasi kim ïoh shuh ban leit rep bad ot ïa u kba na ki pynthor jong ki.
La khmih lynti ba kine ki jingjia kin sa mih ban ïakren ha kane ka jingïakynduh hapdeng kitei Myntri Rangbah.
Ki jaka kiba ïakajia pud kiba dang sah ban pynbeit ha ka wat ba-ar ki don hynriew tylli kiba kynthup ïa ka Khanduli-Psiar, Block-I, Block-II, Langpih, Nongwah-Mawtamur, bad Deshdoomreah.
Ïa kiwei pat ki hynriew tylli ki jaka la dep pynbeit ha ka wat banyngkong ha u snem 2022.
Ka Tura District Cricket Association (DCA) ka la ïoh ban rah ïa ka nam kum ka lahduh jong ka lympung U-19 Boys Inter District Cricket Tournament ka Megha-laya Cricket Associa-tion’s (MCA) hadien ba ka lah ban pynliem noh ïa ka East Garo Hills da 6 wiket ha ka jingïalehkai final kaba la long ha Salpara, Mendipathar ha ka sngi Saitjaiñ.
Kum ban shu pynkynmaw, ka East Garo Hills ka dei ka kynhun kaba khlaiñ bad ka bym shym pat shah pynliem ha shwa jong ka final.
Kane ka kynhun ka la jop lut baroh ki jingïalehkai ha ka Group kynthup ka jingïalehkai pyrshah ïa ka Tura ha shuwa ban pynliem ïa ka Shillong Cricket Association ha ka semi final.
Haba kam trai ban tied nyngkong hadien ba la jop ka jingkynting pisa, ka East Garo Hills ka la lah ban kamai tang 89 run na ki 32 tylli ki overbad hap lut ki wiket.
Haba beh ïa kane ka thong kaba rit, ki nongtied ka Tura kila lah ban kot tang ha ka over kaba 10.
1 bad hap tang 4 wiket.
U Chandra Thapa u la lah ban khur 3 wiket bad ai tang 18 run, u Yash Mishra u khur 2 wiket bad ai 12 run na ki 3 overs, katba u Thunun N Marak u la lah ban kamai 20 run.
Ka jinglah jong ka Tura ka la wan lyngba ka jinglah ban ïalehkai bha jong u Shahin Alom uba la tied marwei haduh 42 run na ki 43 tylli ki bol hynrei u la duh noh ka wiket ha u nongkawang bol ka EGH u Gulgul Sangma uba la khur 2 wiket bad ai 16 run na ki 7.
5 over.
Ha kane ka sngi pynkut, ïa kane ka jingïalehkai final la wan ban sakhi da ki rangbah nongïalam ka MCA bad ki nongpynïaid jong ki club kiba la ithuh da ka MCA, kiba la aiti ïa ki khusnam sha ka Tura DCA da u President ka MCA u Naba Bhattacharjee bad ïa ka EGH la sam da u Joint Secretary ka MCA u Chiang D Shira.
U Bah Justin Sohphoh uba don 54 snem ka rta u la jah naduh ka 16 tarik mynta u bnai na ka shnong Akonggre, Tura ha ryngkat ka kali kaba don ïa u nombor ML-05 Y 7258 (i.
20) kaba dei ka kali shimet.
Katkum ka jingïathuh ka kurim, ha ka 16 tarik mynta u bnai ha ka por 6 baje janmiet eiei u la leit theh umphniang na petrol pump bad um shym la wanphai ïing shuh.
Na ka liang ka kurim ka la phone noh sha ka khun jong u sha Shillong ïoh lehse u la wan sha Shillong hynrei um shym poi satia.
Kumta ha ka 19 tarik mynta hi u bnai ki bahaïing na Sakwang, South West Khasi Hills District ki la leit sha Tura ban wad jingtip, hynrei ym shym la lapdien.
Ha ka 20 tarik mynta hi u bnai ka kurim lem bad ki khun jong u ki la leit ai da ka ejahar sha Tura Police Station hynrei haduh mynta ym shym la lapdien shuh.
Kumta na ka liang ka kmie, ki hynmen, para, ka kurim bad ki khun ki dang ap kyrmen ïa ka jingwanphai ïing.
La kyrpad ruh lada don kino kino kiba ïohi kin sngewbha ban phone ha kine nombor 9863389561, 6909030952, 9436363922.
Kane ka long katkum ka kyrwoh ba la phah da u Bah Poland Sohphoh uba dei u Rangbah Kur Sengkmie, Meghalaya, Shillong.
Ka Laitumkhrah Sports Club, Mawlyngngad Sports Club, Ïatyllilang Sports Club, Pommura Sports Club bad ka Umsohsun Sports Club ki la khur ïa ka jingjop ha ki jingïalehkai jong ka lympung SSA U-20 4th Division Football League 2023, kaba la pynlong ha madan 3rd Ground MFA Turf Polo ha ka sngi Saitjaiñ.
Katba ka jingïakhun hapdeng ka Laitlulong Sports Club pyrshah ïa ka Lamlynti Sports Club (Sohïong) ka la kut noh ha ka jingïakhaid khlem don ba lah ban pynkhih jar.
Haba phai sha ka jingïalehkai kaba nyngkong, ka Laitumkhrah SC ka la lah ban pynliem noh ïa ka Madanrting Sports Club da 4-0 kol.
Ïa ki kol jong ka Laitumkhrah la ïoh ban khyrwit da u Amosly Nongbri ha ka minit ba 14, u Nangtei Kharbangar ha ka minit ba 22, u Hamlet Thabah ha ka minit ba 48 bad 57.
Haba phai sha ka jingïalehkai kaba ar, ka Mawlyngngad Sports Club ka la lah ban pynliem noh ïa ka Mawñianglah Youth Sports Club da 3-2 kol.
Ïa ki kol jong ka Mawlyngngad la ïoh ban khyrwit da u Badonbok Mawthoh ha ka minit ba 34, u Banskhembok Wanshong ha ka minit ba 43 bad u Freddy Khriemmujat ha ka minit ba 49, katba ïa ki kol jong ka Mawñianglah la thep da u Helibert Nongkhlaw ha ka minit ba 8 bad u Aibanjingshai Lyngdoh ha ka minit ba 26.
Ha kawei pat ka jingïalehkai, ka Ïatyllilang Sports Club ka la lah ban pynliem noh ïa ka Dilingiem YSCWA da 3-1 kol.
Ïa ki kol ka Ïatyllilang la thep da u Shwameiaki Kharumnuid ha ka minit ba 3 bad 8 bad u Banpyndap Ryndong ha ka minit ba 10 bad ïa ka shi kol ka Dilingiem YSCWA la thep da u Rijoylang Syiemlieh ha ka minit ba 55.
Ha ka jingïakhun kaba san, ka Pommura SC ka la lah ban pynliem noh ïa ka Laitkroh Sports Club da 3-1 kol.
Ïa ki kol jong ka Pommura la thep da u Kitborlang Kharkongor ha ka minit ba 39 bad 55 bad u AndyStar Kharsati ha ka minit ba 60.
Ïa ka shi kol jong ka Laitkroh pat la thep da u Telling Nongkynrih ha ka minit ba 59.
Ha ka jingïalehkai ba khatduh jong kane ka sngi, ka Umsohsun SC ka la lah ban pynliem noh ïa ka Lummawbah Sports Club da 4-3 kol.
Ïa ki kol jong ka Umsohsun la thep da u Donkamlang Marngar ha ka minit ba 42, u Gedion Mawiong ha ka minit ba 45, u Aaron Dohling ha ka minit ba 54 bad u Ibanroi Shangdiar ha ka minit ba 66.
Ïa ki kol jong ka Lummawbah SC pat la thep da u Mewanshngain Ryntathiang ha ka minit ba 35 bad 50 bad u Kevinkupar Royne ha ka minit ba 48.
Ki jingïalehkai ban long ha ka sngi Nyngkong ka 2 tarik pat ha kane ka lympung, kan long hapdeng ka Krang Sports Club pyrshah ïa ka Nongmynsong Sports Club ha ka por 4.
45 janmiet.
Ka lympung ïalehkai phutbol ba la pynïaid da ka Tyrsad Area Sports Association (TASA) ha madan Tyrsad ha ki kyrdan bapher bapher ka la ïaid shaid shaid shakhmat.
Haba phai sha ki jingïalehkai ba la pynlong ha ka sngi Saitjaiñ, kata ha ka First Division, ka jingïakhun hapdeng ka Bara Football Club pyrshah ïa ka Phudbyrnei Sports Club ka la long kaba itynnad bad ïakhaid bha hynrei ha kaba kut, ka Bara FC ka la jop ïa kane ka jingïalehkai da 4-2 kol.
Ha kane ka jingïakhun ki rangïalehkai na baroh ar liang mamla ki la ïakhun tyngeh bad dei ka Bara FC kaba la ïoh ban khyrwit nyngkong haduh 3 tylli ki kol, kita ba la thep da u Ricky Jaba ha ka minit ba 6, u Nangehbok Jaba ha ka minit ba 32 bad u Banshembhalang Jaba ha ka minit ba 39 hynrei shwa ban wai ka kylla step, ka Phudbyrnei ka la ïoh pynphai shi kol lyngba u Phiding Kharwanniang ha ka minit ba 43.
Haba bteng ïa ka kylla miet, ka Phudbyrnei ka la ïoh thep ïa ka kol kaba ar ha ka minit ba 85 lyngba u Wanshanbok Jyrwa hynrei ka kol ba la thep da u Wudlang Jaba ha ka minit ba 88 ka la biang pura ïa ka Bara FC ban khur ïa ka jingjop.
Haba phai sha ka jingïalehkai jong ka kyrdan Second Division, ka Wahlyngkien Ramklang Sports Club ka la lah ban pynliem noh ïa ka Nongwah Sports Club da 2-1 kol.
Ïa ki kol jong ka Wahlyngkien la ïoh ban khyrwit da u Wanshilong Kharhunai ha ka minit ba 17 bad u Aiborlang Kharhunai ha ka minit ba 58, katba ïa ka shi kol jong ka Nongwah la thep da u Armishal Khasain ha ka minit ba 15 kaba la wan lyngba ka jingshut penalty.
Ha ka jingïalehkai ha ka Third Division pat, ka Mawdngong Sports Club ka la lah ban pynliem noh ïa ka Mawshiton Sports Club da 2-0 kol.
Ïa ki kol la thep da u Mebankhraw Kharshiing ha ka minit ba 35 bad u Bankitlang Kharshiiing ha ka minit ba 54 ba la wan lyngba ka jingshut penalty.
Ki jingïalehkai ban wan jong kane ka lympung, kin long ne bteng biang pat ha ka 2 tarik u Risaw, kata ka jingïakhun ha ka First Division kan long hapdeng ka Umkseh Sports Club pyrshah ïa ka Pyndenumbri Sports Club, ha ka Second Division pat ka Thainthynroh Sports Club kan ïakhun pyrshah ïa ka Mawrohroh Sports Club bad ha ka Third Division pat ka Mawsingshad Sports Club kan ïakhun pyrshah ïa ka Laitmawpen Sports Club.
U Myntri ka tnat ki kam ïalehkai ka jylla u Bah Shakliar Warjri u la pynpaw ïa ka jingkhmih lynti ban lah pynlong man la u snem ïa ka jingïakop mareh ba la tip kum ka Sohra International Half Marathon.
Haba pynpaw ïa kane ha ka jingsam khusnam sha ki nongjop kiba la wan ban ïashim bynta ha ka 2nd Sohra International Half Marathon kaba la pynlong ha ka sngi Saitjaiñ ka 30 tarik u Nailur 2023 ha Sohra, u Bah Shakliar u la pynpaw ka jingsngewkmen ban ïohi ïa ka jingtuid ki nongïashim bynta kiba la kot shaduh ka 3140 ngut kiba la wan na kylleng ka ri India, lem bad 6 ngut ki nongmareh kiba na ka ri Kenya.
U Myntri u la ong ba kane ka jingmareh marathon ym tang ba ka khring ïa ki briew ba nabar hynrei ka ïarap ban pynïoh ïa ka met ba koit bakhiah bad kumjuh ban kyntiew ha ki kam jngohkai.
Shuh shuh u la ong ba nalor ka Sohra Marathon, ka sorkar Jylla lyngba ka tnat ïalehkai kan pynlong ruh ïa kiwei pat ki marathon ha kylleng ki district jong ka Jylla.
Ka Meghalaya Cricket Association (MCA) ha ka Sngi U Blei ka la pynbna ïa ka thup kyrteng jong 15 ngut ki rangïalehkai kriket ki ban leit ïashim bynta ha ka lympung BCCI’s U-23 Men’s State A Trophy.
Ha kane ka lympung ka Meghalaya kan hap ban ïakhun haduh hynriew tylli ki jingïakhun jong ka group ki ban long lut baroh ha Chandigarh naduh ka 28 tarik u Risaw.
Ki jylla kiba ka Meghalaya kan hap ban ïakhun pyrshah ki kynthup ïa ka Uttar Pradesh, Rajasthan, Assam, Andhra Pradesh, Bengal bad Railways kiba dei ki jylla kiba khlaiñ bor bha.
Na ka bynta kane ka lympung, kan don ruh ka jingkilan met kum ka jingpynkhreh ïa ka kynhun ka ban long naduh ka 15 haduh 24 tarik mynta u bnai ha nongbah Shillong.
Kumta la kyrpad ïa ki nongïarap, ki rangïalehkai bad kito kiwei na bar jong ka district ba kin wan ai jingtip noh ha ka 14 tarik.
Kane ka kynhun ïalehkai ka Jylla kan sa mih na jylla ha ka 25 tarik Risaw ban leit sha Chandigarh.
Ki kyrteng jong ki rangïalehkai ka Meghalaya ki long u Abhishek Gupta, Nishanta Chakravarty, Manish Sharma, Md Asif Khan, PM Santhosh, Aaron A Nongrum, Badonnam J Mylliemngap, Joydeepan Deb, Sudhir Sahani, Kevin Sanjeev Christopher, Raghav Magotra, Agreas Chamcham A Sangma, Aryan Borah, Sachin Kumar, Appante Waldora A Sangma.
Ki rangïalehkai ba la pynkhreh lypa pat ki long u Mrinal Das, Wankitlang Nongpluh, Abhishek Kumar bad u Kush Agarwal bad ki nongïarap ka kynhun pat ki long u Neetesh Sharma (head coach), Synrapsing Riatham (assistant coach), Skhembor Khongbtep (trainer), Emidao Dhar (physio), Wonderful Pakyntein (manager).
Ki jingïalehkai kiba ka Meghalaya kan ïakhun ha katei ka lympung ki long, kata ha ka 28 tarik Risaw pyrshah ïa ka Uttar Pradesh, ha ka 30 tarik Risaw pyrshah ïa ka Rajasthan, ha ka 1 tarik Naiwieng pyrshah ïa ka Assam, ha ka 5 tarik Naiwieng pyrshah ïa ka Andhra Pradesh, ha ka 7 tarik Naiwieng pyrshah ïa ka Bengal bad ha ka 9 tarik Naiwieng pyrshah ïa ka Railways.
Ka Meghalaya Sport Climbing and Mountaineering Association (MeSCMA) kan pynlong  jingjied ïa ki nongkiew lum ne ka State Level Selection Trial na ka bynta ban ïoh mihkhmat sha ka lympung North East Zone Sport Climbing Competition 2023.
Kane ka jingjied ïa ki nongkiew lum ka ban long ha ka 6 bad 7 tarik mynta u bnai naduh ka por 9 baje mynstep shaneng ha ka Climbing Wall jong ka 58 GTC, Happy Valley, Shillong na ka bynta ka jylla ban mihkhmat ïa ka Meghalaya.
Ha kane ka jingjied, kin don haduh lai tylli ki kyrdan kata ha ka Sub Junior hapdeng ka rta 10 haduh 13 snem (ba la kha hapdeng ka 01-01-2010 haduh 31-12-2013).
Ha ka Junior hapdeng ka rta 14 haduh 16 snem (ba la kha hapdeng ka 01-01-2007 haduh 31-12-2009) bad Senior 17 snem (ba la kha hapdeng ka 01-01-2006 bad hashwa).
Na ka bynta kino kino ki jingtip, kito kiba kwah ban ïashim bynta ki lah ban pan jingtip da kaba phone ha kine ki number 7085400617, 700541-7842, 9612431187 bad ka tarik ba khatduh ban register ne pynrung kyrteng kan dei ha ka 4 tarik mynta u bnai hapoh ka 5 baje janmiet.
Kumta la khmih lynti ba kin don bun ngut ki nongïakiew lum ka jylla ki ban sa wan shakhmat ban ïashim bynta.
Ka Nongsohpian Sports & Cultural Club ha ka Sngi Saitjaiñ jong ka taïew ka la ïoh ban plie pyrda noh ïa ka lympung ïalehkai ba la tip kum ka 1st Inter Dong Football Tournament 2023 ha kaba ka kynhun ïalehkai jong ka MLP B ka la ïoh  jingjop ha katei ka sngi sdang.
Katei ka nam tam bad ka nam jingjop jong ka MLP B ka la wan hadien ba pynliem noh da 2-0 kol ïa ka kynhun ïalehkai jong ka Porshlap Sports Club ha ka jingïalehkai pyrshah kaba la long ha madan Nongsohpian, West Khasi Hills.
Lah ban kdew hangne ba ha katei ka lympung ki don kum ba phra tylli ki kynhun na kylleng ki dong jong katei ka shnong.
Shuh shuh ha katei ka sngi u Bah Lakador Syiem, uba long u Commandant jong ka 4th Bn MLP Sohpian West Khasi Hills District u la long u kongsan ha ka jingdonlang u Sordar ka shnong Nongsohpian u Bah Sirian Wahlang, ki riew rangbah ka shnong ki dkhot ka Nongsohpian Sports Club bad kiwei kiwei.
Ka jingthmu ba hakhmat jong katei ka lympung ïalehkai ïa kaba ka Nongsohpian Sports Club ka la pynlong, ka long ban sei ïa ka sap ka phong jong ki samla ka shnong khamtam ban ïoh ban jied ïa ki samla don sap na ka bynta ban pynkhreh ban leit ïa shim bynta ha ka lympung ïalehkai ka NDSA ka ban sa long shen.
Ki nonghikai skul Lower Primary ha ka ri India baroh kawei ki la pynkut noh ïa ka Bus Bharat Yatra kaba dei ka jingïaid kylleng sawdong ka ri ban pynsngew ïa ki mat jingdawa na ka bynta ka bha ka miat jong ki nonghikai bad kane ka Yatra ka la kut ha ka sngi Palei ha Nongbah Delhi hadien ba ka la ïaid shi bnai kynthih naduh ka 5 tarik Nailur, 2023.
Ki nonghikai skul Lower Primary na Meghalaya ruh ki la poi lang sha nongbah Delhi ha kane ka sngi ba pynkut ïa ka Yatra ha kaba da ki spah ngut ki nonghikai ki la leit ïashimbynta hapoh ka jingïalam u General Secretary ka AMPSTA u Bah F.
C Shullai bad u President ka AMPSTA u Mirthunjoy Marak.
La sakhi ruh ïa ka jingwan ïashimbynta lang da ki nonghikai skul Lower Primary na kylleng ka ri India kaba la pynlong ïa ka jingïalang pynkut ha Siri Fort Auditorium, Institutional Area, New Delhi.
Ha kane ka sngi, la leh burom bad kynmaw burom ïa u National President ka All India Primary Teachers’ Federation (AIPTF) u Rampal Singh,  uba dang shu khlad shen, ha kaba la donlang ruh ka Susan Hopgood, kaba dei ka President jong ka Educational International nalor u Kamala Kantha Tripathy, uba dei u General Secretary ka AIPTF.
Kane ka Bus Bharat Yatra ka la sdang na baroh sawdong ka ri India kata, na North East, West, North bad South India ha ka 5 tarik Nailur, 2023 ban dawa na ka Sorkar Pdeng ban pyntreikam biang ïa ka baibam kaba ju pyntreikam mynshwa lane ‘Old Pension Scheme’ na ka bynta ki nongtrei Sorkar kumjuh ruh na bynta ki nonghikai bad ban thungkam pura lane regularize ïa ki nonghikai contract ha baroh ki rukom bad ban pynlong ryntih ïa ka jingsiew na bynta ki nonghikai ha ka ri baroh kawei.
Ka HK Singh Memorial Secondary School, Jowai kaba mihkhmat ïa ka jylla Meghalaya sha ka lympung 62nd Edition jong ka Subroto Cup International Football Tournament Under-14 (Sub Junior Boys) kaba long ha Bengaluru, Karnataka ka la sdang ïa kane ka lympung da ka jingjop.
Haba phai sha ka jingïalehkai kaba la long ha ka sngi U Blei, ka HK Singh Memorial ka la khur ka jingjop da kaba jop da 3-0 kol ïa ka Sainik School.
Kane ka nam jop jong ka HK Singh (Meghalaya) ïa ka Sainik School kala ai mynsiem ïa ka kynhun baroh kawei bad ba kin nanglah ban ïalehkai bha ha ki jingïakhun kiban dang wan.
Hadien jong kane ka jingjop, ka HK Singh Memorial kaba hap ha ka Pool A, mynta kan hap ban pynkhreh ban ïakhun pyrshah sa ïa ka KVS kaba na Tripura bad ka NVS.
Ka jingïakhun kaba ar jong ka HK Singh Memorial kan long ha ka 2 tarik Risaw pyrshah ïa ka KVS.
Ka Meghalaya State Women Commission ka la jan ïoh ïa ka shongknor lane Chairperson kaba thymmai namar ka Search Committee ka la dep ïoh 4 ngut kiba don ha ka thup kyrteng na ka bynta ban shahjied.
Haba kylli na u Myntri ka tnat Social Welfare, Bah Paul Lyngdoh ha ka sngi Thohdieng, u la ong ba ka Search Committee ka la phah ïa ki kyrteng bad ki don 4 ngut ha ka thup kyrteng na ka bynta ban shahjied kum ka Chairperson.
U la ong ba ïa ki kyrteng ym pat lah ban ïathuh namar kane ka kam dang donkam ban ïakren biang bad u Myntri Rangbah bad mynjur ka Kynhun Myntri.
Ka Meghalaya State Women Commission ka la sah thylli khlem ka Chairperson hadien ba la iehnoh kam ka Kong Phidalia Toi kum ka Chairperson.
Ka Hynñiewtrep Youth Council (HYC) Sengkmie hapoh ka jingïalam u Bah Robertjune Kharjahrin kum President bad Bah Roykupar Synrem kum General Secretary ha ka jingïadon ryngkat ka HYC Jaiñtia Hill ha ka sngi Thohdieng ka la leit sha Lapangap ban ai khublei ïa ki nongïalam shnong bad kumjuh paidbah ka shnong Lapangap.
U Bah Robertjune u la ong ba ka seng ka ai khublei namar ki nongshong shnong ki la ïeng rangbah ban ïakhun pyrshah ïa ki Assam & Karbi ban ïada ïa u pud u sam.
U la ai khublei ba ka jingïaleh jong ki ka la ai mynsiem ïa ka jaidbynriew Hynñiewtrep hi baroh kawei.
Kumta u la ong ba ka seng kan don ryngkat bad ki para ha ri ban ïeng ïada ïa la u pud u sam ka Bri u Hynñiewtrep.
“Ngim dei ban klet ha ki 1970 ki don ki rangbah kiba la ïeng ban ïada ïa u pud u sam kiba la shah kem ruh ha ka sorkar Assam, hynrei kane ka jingwan kyntur pud ka sorkar Assam ka dang ïai bteng haduh mynta" u la ong.
U la ong ba ka seng ka pynrem jur ïa ka sorkar Assam kaba la wan tam pud na ka por sha ka por.
Nalor kata, u la pynpaw ka jingsngewsih namar haba ka seng ka la leit jurip ïa ki jaka sah jong ki pulit ha Lapangap, ka long shisha kaba isangsot namar kam biang ka jaka sah, kam biang ka um bad ka jaka leit paiñkhana.
Ki nongtrei ka Garo Hills Autonomous District Council (GHADC) hapoh ka shatri jong ka Non Gazetted Employees Association (NGEA) ki la rai ban ïaid shakhmat bad ka jingïakhih halor ka jingbym siew ïa ka tulop kaba 31 bnai jong ki nongtrei.
Katei ka rai ka la wan hadien jong ka jingbym lah u CEM, u Albinush Marak ban pynurlong ïa ki kular ba la khlei ha ka 18 tarik u Nailur – uba la wan mih hi da lade sha ka jingïalang ïakhih jong ki nongtrei ha ryngkat ka jingkular ban siew dep ïa ka tulop kaba 2 bnai hapoh katei kajuh ka taïew.
Katei ka jingkular katkum ki dkhot ka NGEA ka la pulom, ha kawei ka liang, kaba pynbor ïa ki nongtrei ban ïaid shakhmat bad ka jingïakhih.
“Ngin sdang da ka jingshong kyllaiñ mungor kaba lai sngi naduh ka 10 tarik Risaw, bad yn bud sa kiwei pat ki jingïakhih kiba ngin sa shim rai.
Ha kane ka sien, ngin ym shongthait katba ki jingkular jong ngi kim pat urlong.
Ka jingïakhih jong ngikan nang jur ha ki sngi ki ban wan," ong u President ka NGEA, u Brithen Sangma.
U Sangma lem bad kiwei-kiwei ki dkhot ka NGEA ki la ther tyngeh halor ka jinglong-jingman hapoh GHADC.
“Ki jingeh ba ngi ïakynduh ki bym lah ban batai.
Ngim lah bsa ïa ki khun ki kti khlem pisa.
Ki khun jong ngi kim lah ban leit pule lada ngim lah ban siew dep ïa ka bai skul jong ki.
Da ka tulop kaba ngi dei ban ïoh, lehse la lah ban pynurlong tang ïa kine, hynrei ha kaba kut, ym don mano-mano kiba pyrkhat na bynta jong ngi," ong ka Secretary, Jill Momin.
Kaei kaba sngewlyngngoh haba ïadei bad kane ka long ba watla kiba bun ki nongtrei kim pat ïoh tulop, kumba 20% ki la ïoh pdiang ïa ka tulop.
Wat la ym shym la don ba kren eiei halor katei ka jingleh shiliang, kiba bun ki sngew ba kane ka lah ban long ka jingthmu ban pynïaphiah ïa ki nongtrei.
Haba kylli, ki dkhot ka NGEA ki la pynpaw ba kim tip satia ba balei ym shym la siew dep ïa ka tulop naba ka khajna na ka GHADC ka pynbiang ïa kumba 70% ka pisa kaba donkam ban siew ïa ka tulop.
Ki nongtrei ki dang ïoh ïa ka tulop kaba tang 2 bnai ha kine ki 10 bnai ba la dep mynta u snem.
“Ngi kyrpad sha ki bor ba dei khmih ban sngewthuh ïa ka jingeh bad ban siew ïa ka tulop jong ngi.
Ym tang ba ngim ïoh jingsiew, hynrei ym shym la kyntiew tulop ïa ngi la bun-bun snem mynta.
La siew tulop sha ngi katkum ka ‘4th Pay Commission’ katba ki nongtrei Sorkar ki muja ha ryngkat ki jingmyntoi kiba heh," bynrap sa uwei u dkhot, u Sengman Momin.
“Ngi dang pynkhreh kaei kaba ngin leh hadien kane lada ym lah ban pynurlong ïa ka jingdawa jong ngi.
Ngim don lad da kumwei pat hynrei ban bteng ïa ka jingïakhun na bynta ka tulop jong ngi lyngba ki jingïakhih lym kumta kan pynduh ïa ka jingdonkam jong ki longïing jong ngi.
Sa katno ngin neh kumne khlem ka bam ha ka miej jong ngi? Ki pla ha ki jaka kynshew ki la thylli," ong u Brithen.
U MLA jong ka Mawhati Konstitwensi, Bah Charles Marngar ha ka sngi Thohdieng u la wan ïalam lang ïa ki ‘riew rangbah, ki longkmie ka thaiñ Mawhati ban kyrpad ïa u Symbud Myntri Rangbah ka jylla bad uba dei peit ïa ka tnad PWD, Bah Prestone Tynsong ban siang surok rong noh na Sonidan ter ter shaduh Umsiang kaba don kumba 40 kilomitar.
Haba kren sha ki lad pathai khubor hadien ka jingwan ïakynduh ïa u Bah Prestone Tynsong, u Bah Charles u la ong ba katei ka surok ka dei kaba ïaid na Umsning shaduh Umsiang ban mih sha Assam bad 40 kilomitar la dep ban siang rong katba sa 40 kilomitar pat ka dang sniew bad sah kumjuh.
“Kumba 40 kilomitar haduh mynta ngi na ka liang jong ngi hapoh konstitwensi ngi dang mad jingeh namar ba dang sah ujuh u surok naduh mynshwa ka jingsniew", la ong u Bah Charles.
Na ka liang u Bah Charles u la pynpaw ka jingsngewnguh ïa u Symbud Myntri Rangbah uba la kular ban pynbha bad siang rong noh ïa katei ka surok.
U la phah ruh ha ki ophisar ka PWD ba kin pynkhreh noh ïa ka kaiphod ban sdang noh ïa ka kam.
Nalor kane, u Bah Charles u la ïathuh ba kawei pat ka surok ka long na Umsning sha Mawrong kaba la dep siang 2 kilomitar bad ka dang sah sa 17 kilomitar kaba la pynrung ha ka skhim PMGSY bad ïa kane ruh la kyrpad ïa u Symbud Myntri Rangbah ban shna pyndep noh.
Na ka liang u Bah Charles u la ong ba ïa kane ka surok la dep ban thep ha ka skhim PMGSY bad shen yn sa sdang noh ban trei ïa ka kam.
“Ngi kyrmen skhem ba kan long kumba ngi la ïakren bad pynbeit bad nga ngeit ba kan long ka jingkyrkhu ïa ki paidbah nongshong shnong ki jong ngi kiba don ha kane ka dong bad ka konstistwensi jong ngi baroh namar ba ngi donkam shisha ïa u surok ha ka leit ka wan ka jong ngi", la ong u Bah Charles.
U Rangbah Kur Sohphoh, Bah Poland Sohphoh u la ïathuh haba ki bahaïing ki la leit phah duwai kiba sah sha Bhoi ki la batai ha ka sien kaba nyngkong ba u Bah Justin Sohphoh un sa wanphai ïing biang hadien ba u la jah na Tura, West Garo Hills District ryngkat bad ka kali ba u ñiah.
U Bah Poland u la ïathuh biang ba ha ka jingleit kaba ar sien, u nongduwai u la batai ba u Bah Justin u dang ïaid wir bad hangne ka la pynkulmar shuh shuh ïa ki bahaïing.
Kum ban shu pynkynmaw, u Bah Justin Sohphoh, 54 snem ka rta bad uba dei u nongñiah kali jong ka shlem treikam Meghalaya Public Service Commission, Shillong u la leit sha Tura, ha ka 5 tarik Nailur, 2023 ban ïakynduh ïa ka lok.
Katba ha ka janmiet jong ka 16 tarik mynta u bnai u la mih na ïing ban leit theh umphniang kali ha Tura bad naduh kata u khlem wanphai ïing shuh.
U Bah Poland u la ïathuh ba u don uwei u pulit na ka jait Sohphoh u la trei shitom bha ban leit ïakynduh ïa ki pulit ha ki thanat ha Assam, hynrei haduh mynta ym shym la ïoh jingtip shuh.
Kumta u don jingkyrmen ba un sa wanphai namar u Bah Justin u dei u briew uba satar namar don ki por ba u thiah hapoh kali baroh shi taïew ha kiwei ki jaka ha Assam ha ka por ba u wanphai na Tura sha Shillong.
Hadien ka jingbuddien ka Sorkar Jylla bad ka Sorkar Pdeng, ka Jylla mynta ka la ïoh jingmynjur na ka Sorkar Pdeng ban kyntiew noh sha ka main anganwadi centre ïa ki 1,266 tylli ki mini anganwadi centre.
Kane ka la urlong hadien ka jingïakynduh bad pynsngew jong u Myntri ka tnat Social Welfare u Bah Paul Lyngdoh ha ka Myntri ka Sorkar Pdeng ka Smriti Zubin Irani dang shen ha New Delhi ha kaba la pynsngew ruh ïa ki shnong kiba khlem pat don ïa ka Anganwadi Centre.
U la ong ba ha kine ki 1,266 tylli ki Centre kiba la kyntiew sha ka main anganwadi centre, yn hap thung briew shuh iwei i nongtrei bad nongïarap ha kaba ka jingsiew la pynkiew sha ka T.
4,500 shibnai bad kiba shah thung thymmai kin ïoh T.
2,250.
Ka jinglut na ka bynta kane ka long T.
826.
38 lak ha kaba ka Sorkar Pdeng ka bei 90 na ka 100 bad ka Jylla ka bei tang 10 na ka 100.
La mynjur ruh ban thung 51 ngut ki supervisor.
“Ngi la ïoh ruh ki centre kiba thymmai 266 tylli kiba yn sdang noh ha Jylla ha kaba yn thung ruh 266 ki nongtrei bad 266 ngut ki nongïarap," u la ïathuh.
La bthah ruh ïa ka Sorkar Jylla ban thung bad ai jinghikai ïa kine ki nongtrei ba kin ïoh ki tiar ki tar bad ki jingdonkam baroh.
Ka Khasi Students’ Union War Jaiñtia Circle (KSU) ka la lap ba ka Sohkha Government Higher Secondary School (SGHSS) kam don ïa u nonghikai ‘Chemistry’ mynta la 8 bnai kynthih.
“Hadien ka jingud jingnam jong ki khynnah skul bad ki nongshong ka thaiñ sha ka Khasi Students Union War Jaiñtia Circle (KSU), ka seng ha ka Sngi Thohdieng ha ka jingdonlang u General Secretary, samla Lurman Talang bad kiwei, lem bad ka jingsynran lang ki nongïalam na West Jaiñtia Hills District Unit ba kynthup ïa u General Secretary, samla Leningrad Tariang ki la leit ban jurip ïa katei ka skul Sorkar bad lap ba kam don ïa u nonghikai ‘Chemistry’ naduh u bnai Lber," la ong ka kyrwoh na ka seng.
Ka seng ynda ka la tohkit bniah halor katei ka bynta, ka la shem ba katei ka dei namar ka daw jong ka jingpynkylla ka Sorkar ha kaba ki nonghikai kin hap ban pyndep ïa ka ‘B.
Ed’ bad kumta u nonghikai ba dei peit ïa katei ka sobjek u la leit ban bteng ïa ka jingpule hadien katei ka jingbthah ban pyndep katkum ka kyndon ba la buh.
Hynrei kaba sngewlyngngoh ka long ba ka Sorkar kam shym lah ban bujli ïa katei ka ‘post’ wat hadien ba lah dep khot ban thep ïa katei ka kam kaba lait.
“Kaba pynsngew lyngngoh shuh-shuh ïa ka seng ka long ba naduh u bnai Lber, kane ka skul ka khlem don ïa u nonghikai ‘Chemistry’ bad ka buh jingeh haduh katta-katta ïa ki samla pule jong kane ka skul," ong ka seng.
Ka seng ka dap da ki jingsngew bitar halor katei ka jingjia kaba buh jingeh ïa ki samla pule kiba thrang ban poi shakhmat ha ki liang baroh khamtam ba la jan sa ka ‘Pre-Selection’ bad ka ‘Selection’ kumjuh ban pynkhreh ïa kiwei pat ki eksamin.
Na ka liang ka KSU kan ïai buddien ïa katei ka kam bad lada ka Sorkar kam lah ban pyndep ïa la ka kamram, ka seng ka la kren shai ba lada ki khynnah pule katei ka skul kim lah ban ïoh ïa ka jinghikai kaba biang kumno ka Sorkar kan pyrkhat na bynta jong ki.
“Ka Sorkar ka dei ban shim ïa ka jingkitkhlieh bad ruh ban wad ki lad ki lynti khnang ba kitei ki samla pule kin ïoh ïa ka jinghikai kaba tikna shuwa ba kin pynkhreh ïalade ban thoh ïa ki eksamin jong ki," la pynkut ka kyrwoh na ka seng.
U Symbud Myntri Rangbah ka Jylla, Bah Sniawbhalang Dhar ha ka Sngi Palei, u la pyntip ba hadien jong ka shuti Puja ne ka lehniam ki riewngeit Hindu, kan sa don ka jingïakren bad ka Harijan Panchayat Committee (HPC).
“Ïa mynta lehse na ka liang jong ki ophisar ki dang bunkam bad ki prokram bapher bapher, hynrei tang shu kut ka shuti Puja ngin ïaleh ban pynbeit kloi noh ïa kane ka kam.
Ka dei da ka jingïakren bad ngi khmih lynti ba kaei kaban mih kan long kaba bha," la ong u Bah Dhar haba kren bad ki lad pathai khubor.
Ha kajuh ka por u la kdew ba wat ka ïingbishar ka la hukum ïa ka sorkar jylla ba ka dei ban pyndep ïa katei ka kam hapoh une u snem.
Kumta kin ïaleh ban pynbeit noh ïa kane ka kam ha shwa ban kut u 2023.
Shuh shuh u la pyntip ba kam shym la don kano-kano ka jingdawa kaba thymmai, hynrei ka HPC ka la kyrpad pat ban don ka jingpynkylla hangne-hangtai ïa ka jingdawa kaba ki la dep ban dawa kham mynshwa.
U MLA ka VPP na North-Shillong, Bah Adelbert Nongrum u la pynpaw ka jingsngewkhia halor ka jinglong-jingman ka umbam-umdih kaba la pyndonkam da ki 44 tylli ki shnong jong ka nongbah Shillong naba ka long ka bym shngaiñ bad kaba buh jingma shi kat dei ïa ka koit ka khiah jong ki paidbah.
“Nga pynpaw ka jingsngewnguh ïa ka FKJGP kaba la leh la ka kamram.
Ha ka jingshisha ka dei ka tnad treikam ka Sorkar ka ban hap leh la ka kamram – ban shim ïa ki nongmuna halor ka jingjakhlia jong ka um bad ban phah peit bniah," la ong u Bah Nongrum.
Ha kajuh ka por, u la ong ba ka Food Safety and Standards Authority of India (FSSAI) ka la pynskhem ha ka kaiphod ba ka um-bam um-dih kam long kaba shngaiñ bad ka lah ruh ban thaw shibun ki jait jingpang.
“Mano ban shim ka jingkitkhlieh?" buh jingkylli u MLA.
Haba kdew ba kane kam dei shuh ka sien ka banyngkong, u la ong ba kane ka jingjia ka pynpaw ba ki bor ba dei khmih kim don satia ka jingkitkhlieh bad kumta dei ban pynrem da baroh namar kane kan ktah ïa ka koit ka khiah bad ka jingim ba kordor jong ki mynsiem briew namar ka um ka dei ka jingim.
Kumjuh haba pynsngew ba ka um ka dei kaba donkam man ka khyllipmat, u la ong, “Namarkata ngin ym lah ban ïapeiñ bad ka jingpaka – ka tnad ka hap ban pdiang ba ka don ka jingduna.
Lehse kumba nga ïoh jingtip na ka tyllong khubor ka tnad treikam, haduh mynta kam pat don u ‘Water Analyst’, u ‘Chief Chemist’ kiba dei ban peit ïa ka jinglong-jingman ka um – ban long kaba bit na ka bynta ki paidbah ban pyndonkam.
"Shuh shuh u Bah Nongrum u la bynrap ba ka Sorkar ka hap ban shimkhia khlem da pynslem ne buhteng ban peit haei ki don ki jingduna khnang ba ki paidbah kin ym long ki diengshaiñdoh, kumjuh ban khmih ïa ki ‘pipe’-um, top um, jaka pynlang um bad ki ‘pipe’ ba pynpoi um.
“Ka tnad ka dei ban shim ka jingkitkhlieh ban pynkhuid tikna bad lada ki bor ba dei khmih kim pyndep hok la ka kamram, kin ym lah ban thet-kti, namar ka deiti ka long ba lada kim lah ban pynsuk ïa ka jingeh, kaba mut ki dei ban shim halade ka jingkitkhlieh," la ong utei u nongmihkhmat.
Ha ka 5 tarik Risaw, la ïoh pdiang ïa ka ejahar ha Cantonment Beat House ba ha ka 4 tarik Risaw ha ka por kumba 9:20 baje mynmiet, u Lakhan Singh, u nongïalehkai kriket ‘Ranji’ u la shah shoh ha ka kynhun ki runar hajan Anjalee Cinema Hall.
U Singh u la shah shoh katba u dang leit phai sha Jhalupara hadien ba kawei ka kali ka la tam ïa ka ‘scooty’ (jong u) bad phah sangeh ïa u.
Hadien katei, katto-katne ngut ki runar ki la mih na ka kali bad sdang ban shoh ïa u ha kaba u la mynsaw malu-mala ha ki bynta jong ka durkhmat.
Haba ïadei bad katei ka jingjia, la pynngat mukotduma ha Sadar PS (Case No.
274(10)2023 u/s 325/341/506/34 IPC) bad la kem noh ïa uwei uba donkti ha katei ka kam ha ka 5 tarik Risaw.
Ïa utei uba shah kem la rah noh sha ïingbishar hadien ka jingtohkit ki pulit.
Ha kajuh ka por, ki pulit ki dang ïaid shakhmat ban kem shuh ïa kiwei pat kiba don bynta ha katei ka kam.
Kane ka long katkum ka kyrwoh na u Superintendent of Police (City), East Khasi Hills, Shillong, Bah Vivek Syiem, IPS.
Ki ar ngut ki tyngshop biria jong ka phlim Johkhe.
com, u Bah Marloon Laloo uba tip kum Maheh bad Dao Toi ki la ong ba ki kmie ki kpa kim dei ban burom ïa u saïantis ne ñiewbeiñ ïa u nongñiah taksi ha ka kam shongkha shongman.
Ïa kine ki kyntien ki la pynpaw haba ai jingkren hadien ba la kut ka jingpyni ïa katei ka phlim ha ka por 2:30 baje nohphai sngi ha Bijou Cinema, Shillong kaba la sdang mynta ka sngi Thohdieng ka 6 tarik Risaw, 2023.
U Bah Dao Toi u la ong ba ka jingsneng ha kane ka phlim ka long ba u kpa u dei uba khyllew hynrei u mon pyrsa ïa u saïantis bad u ibeiñ ïa u nongñiah taksi.
U la ong ba shisien ba la khyllew ka jingim jong ka khun kan nym poi sha ka jingsuk.
Namar ba ki paidbah ki la wan ai jingkyrshan ïa kane ka phlim ha Bijou Cinema, kum ka dak jong ka jingkmen ki tyngshop bad puron ki la ïoh ban shad ïa ka jingrwai ‘Love Story’ ba dang shu pyllait ha kine khyndiat sngi ha Youtube.
Na ka liang u Director jong kane ka phlim u Kiki Garod u la ong ba ka kyntien “Ym don shuh" ka pynkulmar ïa kiba sngap namar ki dang mut ba u briew u la khlad lada ki briew kiba ïathuh kim nang ban batai.
U Kiki Garod u la ong ïa kitei kyntien “Ym don shuh" ha kane ka phlim ka dei ba la pyndonkam da ki khun ban pyntip sha ka kmie haba um don shuh ha jaka ba u thiah ha surok ha ka phlim ‘Johkhe.
com’ kaba la ak da ki tyngshop biria na Jowai.
U Kiki u la ong ba da ka jingbatai bakla ïa ka kyntien ‘ym don shuh’ ki bahaïing ha jingkyrkieh ki la rah bakla ïa ka metïap haduh ba ka la pynkulmar ïa ka ïing ka sem.
Ha kane ka sngi sdang, ka puron barim ki phlim Pnar ka Kong Embhahlangki Challam kaba shong ba sah ha Jowai ka la wan poi sha Bijou Cinema, Shillong ban ai jingkyrshan ïa kane ka phlim.
Wat la u slap u la pynthut ha ka por mynstep hynrei ki paidbah kiba ieid phlim Khasi ki la mih na la ki jong ki ïing ki sem ban wan peit ïa kane ka phlim biria kaba la ïashim bynta da ki khlur ak phlim na Jowai naduh u Conel Phira ba tip kum u Slek, Marloon Laloo ba tip kum u Maheh, Dao Toi lem bad ar ngut ki puron, ka Rimika Dkhar bad ka Rishwa Suchiang kaba la Direct da u Kiki Garod.
Haba phai biang sha ka Kong Embhahlangki Challam, kane ka puron ka la ak saw tylli ki phlim Pnar; kaba nyngkong ka dei ka ‘Deipharchi ïa nga’ ha u snem 2006.
Kane ka puron ka la sangeh ak phlim naduh ba ka ïoh khun.
Kumta ka la kyrpad ïa ki paidbah ban kyrshan ïa ka phlim ‘Johkhe.
com’ kaba dang ïaid mynta ha Bijou Cinema namar ïa kane ka phlim la kren ha ktien Khasi kaba ïa sngewthuh lut da baroh.
Ha ka 30 tarik Nailur, 2023, ha ka jingïalang jong ki ar Myntri Rangbah ka Meghalaya bad Assam la rai ban pynduh noh ïa ka kynhun tohkit da ki nongbishar (Judicial Inquiry) halor ka jingjia shah siat ïap ha Mukroh kaba la jia ha u snem 2022, bad yn aiti noh ban tohkit da ka Central Bureau of Investigation (CBI).
Halor ka jingaiti ban tohkit da ka CBI ïa ka jingjia ha Mukroh, u Myntri Rangbah ka Assam, u Himanta Bisaw Sarma, u la ong ba ka daw ba hap ban pynduh noh ïa ki Judicial Inquiry jong ka Assam bad Meghalaya ka dei namarba ki sakhi na kine ki ar tylli ki jylla kim shym la wan ban batai ha kaba ïadei bad ka jingjia, bad kane ka la pyndkoh ïa ka jingtohkit.
Kumta yn tohkit noh da ka CBI bad yn nym pynrung ïa ka jingujor ha Shillong ne Guwahati, hynrei yn pynrung ïa ka jingujor ha ka jylla kaba long pdeng la ka dei ha Kolkata ne Delhi.
Mar ïa dep jia ka jingshah siat ïap ki san ngut ki nong Mukroh bad uwei u Forest Guard ka Assam ha ka 22 tarik Naiwieng, 2022, baroh artylli ki sorkar jylla ki la rai ban aiti sha ka CBI ban tohkit khnang ba kan ym don ka jingshah liang.
U Myntri Rangbah ka Meghalaya, u Conrad K Sangma, u la leit hi dalade sha Delhi ban ïakynduh ïa u Myntri Korbar Ri, u Amit Shah, bad ban pynsngew ha u ïa ka jingkwah ban phah tohkit ha ka CBI ïa katei ka jingjia.
Na ka liang ka sorkar Assam ruh ka la shim ïa kajuh ka rai ban phah tohkit ha ka CBI watla ka la mynjur ban thung da ka Judicial Inquiry.
Ka sorkar Meghalaya ruh ka la thung lang da ka jingtohkit da u nongbishar ba la shongthait.
Hynrei hadien palat 10 bnai jong katei ka jingjia, kata ka jingphah tohkit CBI ka khlem poi shano-shano bad kita ki jingtohkit da ki nongbishar ruh ki khlem lah ban treikam ha ka rukom kaba dei.
Mynta pat, ki arngut ki Myntri Rangbah ki la shim biang ïa kajuh ka rai ba la shim ha u Naiwieng 2022 ban aiti sha ka CBI ïa ka jingtohkit.
Baroh shi katta ki ïa leh aïu haba ki la ïohi ba ka jingtohkit da ki nongbishar ka khlem poi shano-shano? Balei ki la ïa pynslem ban thoh sha ka Sorkar India ba kan aiti ha ka CBI ba kan tohkit halor ka jingjia ha Mukroh? La palat 10 bnai ngi la ïaid bad don ruh kiba la klet kaei kaba la jia ha Mukroh, bad mynta la khie khohreh biang sa shisien ban khot ïa ka CBI.
Kine ki artylli ki sorkar jylla ki la shu pynlut kai ïa ka por bakordor.
Lada dei ba la ïa tur tyngeh naduh u bnai Naiwieng 2022 ban phah tohkit CBI, katta kane ka kynhun tohkit ka la lah ban pyndep ïa ka kamram.
Mynta ngi hap ban ïa ap biang sa katto katne bnai tat haduh ba ka Sorkar Pdeng kan mynjur ban aiti sha ka CBI ban tohkit halor katei ka jingjia.
Ha kawei pat ka liang, ka jingshim rai ha ka jingïalang ki ar Myntri Rangbah kaba la long ha Assam State Guest House, Koinadhara, Khanapara ha Guwahati ha ka 30 tarik Nailur, 2023, ban buh da ki pyrton jong ki Central Reserved Police Force (CRPF) ha ka thaiñ Lapangap kum shi bynta ban teh lakam ïa ka jingïakynad kaba mih man la ka por hapdeng ki Karbi bad ki Khasi Pnar ka long ka rai kaba dei.
Kine ki CRPF ki dei ki pulit jong ka Sorkar Pdeng bad kim don hok ban shah liang shano-shano.
Ka kamram jong ki kan dei beit tang ban pynthikna ba ki jaitbynriew Karbi bad Khasi Pnar kin ym ïakynad.
Lada kine ki pulit CRPF ki pyndep hok ïa la ka kamram, ka jingsuk kan wanphai sha ka thaiñ Lapangap.
Hynrei ngi sngewdei ban kyntu ïa ka sorkar jong u Conrad ba kan peitngor bha ïa ka jingtreikam jong kita ki pulit CRPF khnang ba kan ym mih kano-kano ka ban ktah kylla hadien habud.
Na ka liang ki bor shnong Lapangap ruh kin hap ban long kiba peitngor ynda la wan ki CRPF khamtam ban ailad ïa ki nongshong shnong ban leit sha ki jaka rep khlem jingeh.
Ngi kyrmen ba da ka jingwan ki CRPF, ka jingsuk ruh kan wanphai ha Lapangap bad ha ki jaka ba marjan.
Khyndiat bnai mynshwa, ngi la ïohi ïa ki jingïakynad ha Khanduli bad ha kine ki sngi pat ha Lapangap.
Ki don jingthmu aïu ki Karbi ban pynthut ïa ka shongsuk shongsaiñ khamtam ba ka jingïakren pynbeit pud kam pat kut.
Namarkata baroh ki hap ban long kiba jai-jai bad ban ap ïa ka rai jong ki Regional Committee bad jong ka sorkar Assam bad sorkar Meghalaya halor u pud u sam.
Ha kawei ka jingjia kaba sngew shyrkhei bad pynpar ñiangkhriat la ong uwei u rangbah uba la tip kyrteng kum u Khielangstar Nongbri, 30 snem ka rta uba shong ba sah ha Wahnongkseh kaba hapoh ka shnong Sohïong u la shah dung da ki tiar ba nep na ki bynta jong ka kpoh ha ka step phyrngab jong ka 6 tarik u mynta u bnai (Risaw) ha la u para kur haduh ban da mih snier shabar.
Na ka liang ki bahaïing bahasem jong utei rangbah hadien ba ki la lap ïa kane ka jingjia ki la pynkit noh ïa u Khielangstar sha Sohïong CHC hynrei namar ka jingbym biang ki tiar jingsumar, ki bor sumar jong ka Sohïong CHC ki la phah pynkit noh ïa utei u rangbah mar mar sha Civil Hospital Shillong ha ka por 7 baje mynstep.
Haba ïoh ban ïakren bad ka Kong Mirdaris Nongbri kaba dei ka hynmen trai jong u Khielangstar Nongbri ka la ïathuh ba katei ka jingjia ka la jia ha ka por 3-4 baje mynstep ha ka ïingsah jong u Bah Khielangstar ha kaba utei u briew u la rung jubor ha ka ïing jong u Bah Khielangstar ha ka por ba u dang ïohthiah.
Katei ka hynmen jong u Bah Khielangstar ka la ïathuh ruh ba utei u briew uba la dung ïa u para jong ka u dei ba la tip kyrteng kum u Arbor Nongbri bad ka la ong ba kam tip satia ïa ka daw kaba pynlong ïa katei ka jingjia ba kan jia kumtei.
Nalor kata, katei ka hynmen ka la ïathuh ruh ba u Khielang u dei uba sah marwei bad hadien ka jingmynsaw u la leit ban mareh sha ka ïingsah jong ka hynmen ban ïathuh ïa kaei kaba la jia ïa u.
“Ngim tip ïa ka daw ruh hynrei uta u briew u la shu wan ban rung jubor hapoh ïing bad u la wan ban dung ha jingthiah", la ong katei ka hynmen.
Shuh shuh katei ka hynmen ka la ïathuh ba u Arbor u dei uba ithuh ithaw bha ha dong ha shnong bad kitei arngut ki ïadei shiparalok bha.
Kumta haba ïadei bad kane ka jingjia na ka liang ki bahaïing u Bah Khielangstar ki la ïathuh ba kim pat ujor eiei sha ki bor pulit.
Na ka liang ka Hynñiewtrep Youth Council (HYC) Sohïong Circle ka la pynrem jur ïa kane ka jingjia bad ka la kyntu ruh ïa ki bor ka aiñ ba kin shimkhia halor kane ka jingjia khnang ba kum kine ki jingjia kim dei shuh ban dang ïai jia nangne shakhmat.
Nalor kane, ka seng ka la pynpaw ka jingsngewkhia kaba khraw ha kaba ïadei bad ka jingkheiñ sting jong ka Shillong Civil Hospital ban sumar ïa utei rangbah namar ba haduh ka por 2:30 nohphai sngi ruh, ki doktor ka Civil Hospital kim pat wan ban ai kano-kano ka jingsumar ïa u Bah Khielangstar.
“Ka jingshitom ka la long kaba shyrkhei bha ha kaba ka snier ka la mih shibun bha shabar bad katkum ka jingkylli jong ngi, ki bahaïing ki la ïathuh ba ki la poi naduh ka por 7 baje mynstep hapoh Civil Hospital hynrei haduh mynta, na ka liang ki nongsumar ka Civil Hospital kim pat shym la lah ban thep ïa ka snier shapoh", la ong ka HYC.
Ki pulit ka Ri-Bhoi ha ka Sngi Palei ki la ïoh ban kurup ïa ka ksiar kaba khia 826.
31 gram bad la kem ruh ïa arngut ki briew, kynthup kawei ka kynthei.
Haba pyntip ïa kane ha ka rynsan ‘X’ ha ka Sngi Thohdieng, u Myntri Rangbah, Conrad K Sangma, u la ong ba ki pulit ka Ri-Bhoi ki la lah ban khanglad ïa ka jingdie ïa ka ksiar be-aiñ ba la pynïaid tuh na Meghalaya.
Kane ka ksiar ba la kurup ka kynthup ïa 7 tylli ki biskit ksiar.
U Conrad u la ong ba ka sorkar kan ïai ïakhun pyrshah ïa ki kam be-aiñ bad ki jingeh kin ym pynkynrandien satia ïa ki pulit.
La ïoh jingtip ba yn pyntreikam ïa ka District Council ba thymmai jong ka Jowai naduh ka shitarik u Nohprah 1964.
Ïa ki kam jong kane ka Council thymmai, yn pyniaid shwa da u Lat ka Assam, tad haduh ba kin jied da ki MDC thymmai na ka bynta ka jowai.
Ki hynñiew ngut ki MDC na Jowai, naduh ka shitarik, kin sangeh long ki dkhot jong ka Council kaba mynta ha Shillong.
Kumta da ka jingphiah ïa kane ka District Council ha Shillong, kan long ruh ba yn hap jied da u CEM thymmai, namar u CEM ba mynta u dei na Jowai.
Ka Sub-Division Jowai, hapoh ka United Khasi-Jaintia Hills District kan hap noh hapoh ka District Council Jowai.
Kane ka jingai District Council ïa ka Jowai, ka long katkum ka jingkubur bad jingai-jingmut jong ka Jarman Commission, kaba la thung ban tohkit shaphang kane da ka sorkar Assam.
Ka “Frontier Times", ka kot khubor phareng na Shillong, ka ong ba la pynhun ïa ka jingthrang jong u paidbah ha Jowai.
Genesis lynnong 1 : 1-28 kaba batai ha kaba myn nyng-kong U Blei U la thaw ïa ka bneng bad ïa ka khyndew, bad ïa kiei kiei baroh kiba U la pynlong bad thaw.
Baroh kiba ha ka pyrthei ki la long ki la man naduh ki um ki wah ki khlaw ki btap ki dieng ki siej, ka khyndew ka la pynmih speh bad ki jhur ruh ki la pynmih symbai bad la ka jait ka jait.
Ym tang katta U Blei U la pynlong ïa ki dieng bah ki dieng rit, ki siej bah ki siej rit, bad ïa kiei kiei baroh kiba don ha ka la pynlong da ka hukum jong U.
Kano kano ka jaidbynriew la u riewspah ne u duk ki ïohi bad mad ïa baroh ki jingkyrkhu jong U, kumba phi hi baroh phi ïa long ki sakhi ïa ki jingthaw bad jingpynlong jong U Blei Trai Kynrad.
Ka Natural Environment kaba mut ka jinglong tynrai kaba kynthup ïa ka khyndew ka shyiap ki dieng ki siej bad kiwei kiwei dei kiba don ha ka mariang, bad ki sawdong sawkun jong ka kaba U Nongbuh Nongpynlong U la buh bad thaw.
Haba ngi khie dang step phyrngab ngi ju mad ia ka lyer ba beh hir hir ba pynphuh pynphieng ïa ka dohnud bad ka mynsiem jong ngi, kaba ngim lah ban len ba ngi ïaroh ïa U Trai Nongbuh Nongthaw.
Baroh ngi dei ban sngew thuh bad tip ba naei kan wan ka lyer kaba ngi ring bad pynhiar mynsiem ka wan beit na ki dieng ba bun jait kumba la batai haneng, kiba bun na ngi ki bynriew ngi la long bad ïai long ki briew kiba stad kiba peiphang ngi sngewthuh bha kumno ngin pynneh pynsah ïa ka Mei Mariang, ha kaba ngi ïa im ïa sah hapoh jong ka.
Kaei kaba ngi dei ban leh ban pynneh ïa ka Mei Mariang ka dei ban hikai shuwa ïalade, bud sa ki khun ki kti, ki hynmen ki para, ki kur k jait kumta ter ter.
Ha man la ki shnong ki don ki Rangbah Shnong bad Rangbah dong, ki seng samla shnong, ki seng kynthei, ki vigilance committee ban pynlong “Aiñ" ban adong ïa ka “Jing Pom Dieng," bad ban i pynkhamti ha ki briew jong ka shnong ban peitngor ban nym shah ban pom pathar ïa ki dieng ki siej wat ïa ki dieng bah dieng san ruh kumjuh.
Ka jingpom pathar ïa ki khlaw kane kan pynduh jait ïa ki khynbat dawai kiba lah ban pynkoit ïa bun jait ki jingpang, da ka jingbym suidñiew ka jong ngi kane hi kan wallam ia ka jingduh nong ka jong ngi hi.
Ka jingsngew ka long ïa ki “Long Shuwa Man Shuwa" ba ki da thrang ban pynlong Aiñ khnang ban pynneh pynsah ïa ki Khlaw ki btap da kaba ki ai kyrteng “Ki Khlaw Adong.
" Ne “Reserve Forest.
" Donbok ba ha kane ka Ri Khasi ba dang don “Ki Khlaw Adong ….
Ka kyntien “Adong" ka don ka jingmut kaba ïar ha kaKa Sorkar jylla ka ju pynlong man ka snem ban rakhie ïa ka sngi World Environment ha ka 5th u Jylliew kum ka Awareness programme.
Ki skul, ki riew shimet, ki briew sorkar, ki shnong ki ïa shim bynta ban ïa thung dieng, Ki Offficers bad ki staff jong ka jong ka Forest Department kiba long ha kino kin ki kyrdan ki la trei shitom ban ioh ïa ki symbai na kylleng ki ri kiba ïa dei bad ka suiñ bneng jong ka Ri Khasi jong ngi, ha kaba la ju ai sngewbha da ki tynrai dieng ba bun rukom (Sapplings) don ruh ba hap ban thied ha ka dor kaba jem.
Halor ka jingpynmih ka jingthoh KI KHLAW BAD U BRIEW (FOREST AND MAN) ba la thoh da I P.
R.
Mawthoh Jt.
Director ba rim ka Soil Conservation Meghalaya Shillong U Nongsaiñ Hima, 1981.
Halor ka jingïadei U briew bad ki khlaw ba ki khlaw ki la ai jingmyntoi lang naduh basdang ka jingwan long briew sha ka pyrthei, naduh ki por ba rim ba jah u briew u sngewthuh bay m tang da ka doh mrad ba un im hynrei u don kam ki symbai ba un rep un riang u la shim ïa ka jingrep kum ka kam ba kong san tam  ïa ka jingbam ban bsa ïa u.
Khnang ba un ïoh leh kumta u hap ban pom ïa ki khlaw ki btap ba un pynlong jaka rep, ha kito ki por wat lada pom ïa ki khlaw ruh ka shu biang katba u briew ym bat roi kum ha kine ki sngi.
Katba nang ïaid ki sngi ki por u briew ruh u lah nang ïoh jingmyntoi na ki khlaw bad ka khyndew ruh kumjuh, ka khaii pateng halor ka jingpynmih mar khlaw ka la nang heh nangheh haduh ka poi ka por ba hap ban pom pathar bad jingpynjot ïa ki khlaw, khnang ban ioh shna ïing noh.
Ka jingpynjot ban khaïi pateng ia ki mar khlaw, kumjuh ruh ka jingpynjot ba har rukom ha kaba thang ïa ki dieng ba la san ne dang lung kum ka thang ban ioh ïa u Rnga, kiba bun ki jingdonkam u khun bynriew.
Ka jingthang pynjot ïa ki lum ki wah ban mih ki phlang lung na ka bynta ki jingri jingdup.
Ka jingthang ïa ki khlaw ka la long kaba ishyrkhei palat kumba la kren mynshuwa, ngi dei ban sngewthuh bad long adkar ha kane ka bynta namar khlem ki dieng ki siej ngi ki bynriew ngin nym lah  ban im.
U bynriew u la nang roi sted ki jingdonkam ruh man ka sngi hynrei to ïa kyndit bynriew noh ioh ka por kan wan ba ka khyndew kan sa kylla shrah.
Ka Forest Department bad kiwei kiwei ki nongrep dieng ki ïa die ïa ki tynrai dieng la ki long ha kino kino ki rynieng bad pynkloi ban thung noh kum ha ka por lyiur ba dang wan u slap ba ki dieng ba bun rukom kin ioh san ioh heh, namar u dieng u shim por ban heh ban san kat ban kut ka kyrta jong u.
Shuh shuh ruh I Bah G.
Singh Syiemlieh i thoh ha kawei na ka kot khubor shaphang ïA KI KHLAW DONKAM BAN TYNGKAI Kaba i lah ai jingmut to ngin ïa pyrkhat thymmai ïa ka lawei.
Kylleng ka Ri Khasi jong ngi ne wat shaduh ki Ri lum Jaintia bad Garo ka jingpom pathar ïa ki dieng kaba mut wat ïa ki dieng kiba dang lung kiba dang donkam ban san ban plung khlem da pyrkhat shuh ïa ka Mei Mariang haba pom ïa u dieng la jynrat ïa ka sboh jong ka khyndew kaba bat ïa u tynrai dieng ka synjor noh ynda hap slap kane ka sboh khyndew ka tuid noh sharum ne shaduh ka wah bad ka um ka kit noh ïa ka sboh khyndew, kaba khadduh sah sa tang ka shynrong maw, bad sah shrah, hooid ym lah ban len don ki dieng bah ba la biang ka kyrta ba lah ïaw hap ban pynngat noh namar ioh ki kyllon,ïa kane ka kam la dei ban aiti ha ki bor ba dei peit.
Ka jingdon ki diengbah la u rit ne heh kum ha ki shnong kiba dang ïa jngai ki ïing kawei na kaei pat, haba wan lynshop ka lyer lang thari ne U lapbah lap san kine ki dieng kin da kin ker kum ha kine ki khep, ka jingpynjot ïa ki ïing ki sem ruh kan duna bha.
Kaba ima ka long lada ngim suid niew kan poi ka por kaba ngi hap ban ong kumne :-KO MEI MARIANG ! KO MEI MARIANG !Ko Mei Mariang ! Ko Mei Mariang !Na nga wat phet sieh na nga wat kyrtiangDa khmat ba sngewsih phi phai dien de na nga !Phi I Khuslai sat bad dem la ki khmat !Shaei te phin leit ? to shong seh bad nga ?Lano te ? Lano te ? Phin ïa shem biang bad ngaHynrei em ! Phi peit ïa nga da khmat ba I diawNga ruh nga bud ryngkat da ka dohnud ba sngew diawKhadduh Khadwai shuwa bangin ïa khladNga ong khie leit suk leit saiñ sha ka Ri jingkularSha ka Ri jong ka Rupa, sha ka Ri jong ka KsiarTo shong suk shong saiñ hangta baroh shi ‘rtaKyndit ! Hangta nga mih shabar nga peit sawdong,Nga dem la ki khoh siew nga lyngngoh kumno kumno ka long ?Phewse dei tang jingphohsniew ba kyndit naba thiahNga kyrngah la ka khlieh nga ong kane te ka bym lahEm ! Em ? Nga dei ban leh ei ei katba dang lahBan ïalap ïa kiwei ba mariang ban pynsahIoh dier ka por ioh long lehnoheiNgin leh ïa kaba bha katba dang im ha pyrtheiKawei kaba shong jingmut ïa nga ka long bay m tang ban shu rwai ïa ki jing-rwai ieit mariang ne thoh ki jingthoh shaphang ka Mei Mariang, hynrei ki dei ban ïa ïaid ryngkat ryngkat ka jingleh khuid ïa ki sawdong sawkun jong ngi ïa kaba ngi ïa im ïa sah ha kane ka snieh pyrthei bad ban burom ïa ka Mei Mariang.
Kum ka jingai jingmut ba ha man la ka jong ki phyllaw ïing donkam ban thung ïa ki dieng rit ne heh ne dieng syntiew.
Kane kan wallam ïa ka jingitynnad bad jingjyrngam kum ka jingkynshew na ka bynta ka Mei Mariang bad la ka Suinbneng ruh kumjuh.
La donkam ïa ngi ba ngin don ka jingsngewthuh bad jingkordor jong ka namar ka long kum ka Kmie kaba kdup ïa ngi ha pneh jong ka, Ka pat kan theh ki jingkyrkhu kyrhai haba ngi ieid bad burom ïa ka.
Paralok baieid, sngew bha ai jingmut lem ha ka bynta jong phi ban ai I buit I bor kum ka jingnoh synñiang na ka bynta kane ka kam kaba khraw.
Katkum ka kaiphod ba la ioh lum da ka World Bank, la ong ba kumba 40% na ki paidbah nongshong shnong ka Pakistan, ki dei kiba hap hapoh jong ka ‘Poverty Line’ lane kiba dang duk bad im hapdeng ka jingkyrduh.
Kane ka long katkum ka jingpyllait khubor jong ka kotkhubor na Pakistan- ka ‘Dawn’.
Kumta, la ong ba ka Pakistan haduh mynta ka donkam ban pynkhlaiñ ia ka ioh-ka kot jong ka khnang ba kiba bun ki  nongshong shnong jong katei ka ri kin lait na ka jingduk- jingkyrduh bad iap thngan.
La ong ba ki tnat ba nabar ki la maham ia ka Pakistan ba ka dei ban phai khmat sha kane ka bynta khnang ba kan lah ban khyllie khlieh biang noh naduh ka por ba sdang.
Kane ka jingmaham ka long ruh ha kum kane ka por katba ka Pakistan ka dang pynkhreh bad pyn-ap ban ioh ia ka ilekshon bad ka sorkar ba thymmai ha une u snem ban wan.
Kumta la ong ba ka sorkar ka ban synshar thymmai ha Pakistan ka dei ban peit mat noh bad ban leh eiei noh tang mar ia ioh synshar khnang ba ka Pakistan kan lait na ki jingeh bad jingkyrduh.
Ka World Bank ka la kyntu ruh ia ka Pakistan ba kan pynmih khajna lyngba ka rep- ka riang bad na kiwei de ki liang, kumba 7% katkum ka jingheh jong ka ioh- ka kot bad ka jinglah ban mih ia ka jingioh nong ha kino- kino ki tnat, kum shi bynta ban pynkhie im biang ia ka ioh ka kot jongka ha kine ki snem ban wan.
Kumta, la ong ba ha katei ka kaiphod, la paw shai ba ka jingduk jingkyrduh hapoh Pakistan ka la jan long mar shiteng ia ka jingdon ki briew hapoh jong katei ka ri bad kane ka la ktah jur ia kito ki paidbah kiba don ha katei ka kyrdan bad kiba jynjar wat ban ioh ia ka bam- ka dih bad ki jingdonkam ba ki dei ban ioh kum ki briew.
Katkum ki khubor la ong da ki spah tylli ki ksih duriaw ki la iap lut ha ki bynta rud duriaw jong ka Uruguay ha kine ki taiew namar ka jingpur jong ka khlam ‘Bird flu’ ha katei ka bynta.
Tat haduh jong ka Sngi Saitjaiñ ba la ioh lum kaiphod, la shem ba ki don kumba 400 tylli kitei ki jait mrad um kiba la shu iap khlam ha kylleng jong katei ka duriaw.
Kumta, la ong ba bun ngut ki heh Myntri jong katei ka ri ki la leit ban peit thuh ia katei ka jing-iap khlam ki mrad na ka jingpur bad jingsaphriang jong ka jingpang khlam ki sim ka ‘H5 Bird Flu’, kaba la shem ha kitei ki ksih kiba don ha ka rud duriaw Montevideo.
Kitei ki mrad ba la shu iap khlam, ki la shu per ha kylleng sawdong ki bynta jong ka Atlantic Coast bad ha ki wah kiba tuid sha katei ka duriaw.
Tad haduh jong ka step Sngi Saitjaiñ, kumba 350 tylli ki ksih la dep ban tep noh khnang ban iada bad tehlakam ia ka jingpur bad jingsaphriang jong katei ka jingpang khlam sha ki mrad kiba don ha ki shnong ki thaw bad ki jing-ri kiba ri ha ki shnong briew.
Ka Uruguay ka don da kumno- kumno, kumba 3,15,000 tylli ki ksih ‘Seal’ bad ‘Sea Lion’.
Kumta, ki tnat ka koit ka khiah jong katei ka ri ki la maham ia ki paidbah ba kin kiar na ka jing-leit sha kitei ki bynta ba jur katei ka jingpang khlam namar ka lah ban pur sha ki briew ruh lada ka jingpang ka la khlaiñ bad jur bha.
Uwei u nongpeit jong ka jaka ri mrad ne ‘Zoo’ ha ka park kaba don hapoh Japan, u la duh  noh ia ka jingim hadien ka jingshah thombor ha u sing uba don ha katei ka jaka katba u dang pyrshang ban pynrung ia utei u sing hapoh jong ka ruh ‘Cage’ kaba u dei ban shong.
Ia utei u briew la tip kum u Kenichi Kato, uba la don 53 snem ka rta bad uba la trei la slem ha Tohoku Safari Park kaba don ha ka thaiñ Fukushima.
Ha ka Sngi Palei la shem ba utei u briew u la mynsaw jur bad phlei snam na ki bynta jong ka ryndang bad uba la thiah iapler hapoh jong katei ka ruh ba la dei ban set ia utei u sing.
Kumta, la suba ba utei u briew u la shah dait ha ka por katba u dang leit ban ai bam ia utei u sing ha katei ka jaka shong jong u.
U heh nongkhmih jong katei ka park u la iathuh ba u Kato ha katei ka sngi, u dang pyrshang ban pynbiej bad pynrung ia utei u sing hapoh ka ruh da kaba pynbiej da katei ka doh kaba u leit rah.
La ong ruh ba ki nongtrei bad nongpeit jong katei ka jaka ri mrad, haba ki leit ai bam, ki ju plie ia ka jingkhang jong ka ruh ba set ia ki mrad, ki buh ia ka jingbam bad tang mar ia dep buh ia ka jingbam, ki la khang biang noh ia ka jingkhang jong ka ruh.
Hynrei ha katei ka jingjia, ym lah ban tip ha kano ka dur ba utei u nong-ap u shah dait wat haba u la ai da ka bam kaba u la leit rah kyrpang ban ai bam ia utei u sing.
Katkum ki khubor la ong ba ka bynta khappud jong ka Mexico bad United States ka long kaba ap jingma haduh katta ia ki phetwir, ha kaba ha u snem 2022 ki don palat 700 ngut kiba khlad bad jah rngai na ka jingiaid lyngba na katei ka bynta khappud.
Katkum ka kaiphod jong ka International Organization for Migration (IOM), la ioh jingkheiñ ba ki don 686 ngut ki phetwir kiba khlad hadien ka jingiaid lyngba na khappud jong ka United States bad Mexico hapoh u snem 2022.
Kane ka pyni ba katei ka bynta khappud ka long kaba ma tam napdeng baroh ki khappud ha ka pyrthei.
Haba la kynthup lang baroh, ki don kumba 1,457 ngut ki phetwir kiba la khlad bad jah rngai ha ka jingrung jongki na ki bynta khappud ha kylleng ki bynta jong ka America hapoh jong utei u snem.
Kumba mar shiteng na kitei kiba khlad, 307 ngut ki phetwir kiba khlad ha utei u snem, ki dei kiba leit rung na Mexico sha United States lyngba jong ka shyiap Sonora bad Chihuahua.
Hynrei la ong ba kane ka jingjur ha ka jingkhlad ki phetwir, ka long namar ka jingbym lah jong kitei ki ri ban pynbiang ia ki lad jingiada khatam ha ki bynta khappud.
Ka tnat Royal Canadian Mounted Police (RCMP) jong ka Canada ha ka Sngi Thohdieng ka la pyntip ba ka jingwad bniah halor ka jingshah pyniap u lehnoh Khalistan u Hardeep Singh Nijjar ka dang iaid shakhmat bad haduh mynta ym pat shym la lap ia ki sabut ba ka India kan ïadon bynta ha katei ka jingpyniap ia utei u lehnoh hapoh Canada.
U Nijjar, u long u heh nongialam jong ka kynhun lehnoh ba la shah khang pyrshah- ka Khalistan Tiger Force (KTF) bad u la shah pyniap ha Surrey jong ka British Columbia ha ka 18 tarik u Jylliew jong une u snem 2023.
Ka India ka la jer kyrteng bad ñiew ia u Nijjar kum u lehnoh naduh u snem 2020 ba la lap ia ka jingthmu thombor jong u hapoh u pud- u sam jong ka India ha utei u snem.
Kumta, la ong ba ka kynhun Integrated homicide Investigation Team (IHIT) jong ka RCMP ka dang pyniaid shakhmat ia ka jingtohkit bad jingwad bniah ban lap ia ka jingshisha bad ia kiba don kti ha ka jingpyniap ia utei u lehnoh, uba long u nongshong shnong trai jong ka Canada.
Ka jingbthei kaba jur ka la jia ha Pakistan ha ka jaka mane Muslim kaba don ha ka thaiñ Balochistan ha ka Sngi Thohdieng.
Ha kane ka jingjia kumba 54 ngut ki briew ki la ïap bad palat 100 tam ki la mynsaw bad kylla ‘langkñia na katei ka jingbthei katba ki dang leit sha katei ka jaka ban rakhe bad lehkmen ia ka jingdap snem u Prophet Muhammad ha katei ka sngi.
Tang hadien shi kynta pat, la ïohsngew sa kawei pat ka jingbthei ha ka jaka mane Muslim hi kaba don haoph ka thaiñ Khyber Pakhtunkhwa jong ka nongbah Hangu, ha kaba 4 ngut ki la khlad bad 12 tam pat kiba mynsaw.
Ha Mastung, katei ka jingbthei ka long hajan ka Madina Mosque kaba don ha ka surok bah Al Falah Road jong ka distrik Mastung, ha kaba ki paidbah ki dang leit ban ialum lang naka bynta banrakhe ia ka Eid Miladun Nabi.
Kum shi bynta ban pynrem jur halor ka jingshah kem jong u MLA ka Congress ha Punjab u Sukhpal Singh Khaira ha kaba ïadei bad ka jingshah kynnoh donkti ha ka kam khaïi drok, ka seng Congress ha kine ki khyndiat sngi ba la leit ka la ong ba ka seng kan sa ïai bteng ban pyrshah halor kum kine ki jingleh kam saiñ pyrthei pyrshah ïa ka liang pyrshah hynrei  u la pynthikna ba kane kan ym ktah ïa ka jingïatreilang jong ka kynhun INDIA, ha kaba ka seng AAP kaba bat ïa ka jingsynshar ha Punjab ruh ka la donlang ha ka kynhun.
Ka nongaiktien jong ka seng Congress ka Supriya Shrinate ka la ong, ka jingshah kem jong u  MLA ka long kaba sngewlehraiñ bad kynthoh jur halor ka jingleh kam saiñ pyrthei bad kyrmen ba kin sa don ki jingthmu bad ka sur ba mih hapoh ka seng Aam Aadmi Party (AAP) kan treikam halor jong ka.
“Lada don ka jingleh donbor halor ka hok ban kren laitluid bad kano kano ka kam leh donbor pyrshah ïa ka liang pyrshah, kaba long da ka jinglehkam saiñ pyrthei, la dei bad dei ban pynrem jur.
Ngi buh ka jingpynrem jur halor ka jingshah kem jong u Khaira.
Um shym long tang u MLA hynrei u la long ruh u heh nongïalam jong ka Kisan Congress bad nga buh ka jingkyrpad ba kiba bun ki riewpyrkhat hapoh ka seng Aam Aadmi Party kin pynpaw ba kim dei ban pynlong ïa ka sorkar Punjab ba kan leh kam saiñ pyrthei kumba ka la leh," ka la ong ha ki nongthoh khubor haba ki la kylli jingkylli ïa ka shaphang ka jingshah kem jong u MLA jong ka seng Congress.
Ka la ong ba ka jingshahkem jong u  Khaira" ka long ka jingpynrem jur bad ka jinglehraiñ" bad bynrap shuh shuh da kaba ong ba ka seng Congress kan sa ïai pyrshah lada don ki jingleh kam saiñ pyrthei pyrshah ïa ka liang pyrshah.
U Myntri ka tnat kam bar ri jong ka India, u S.
Jaishankar, ha ka Sngi Thohdieng u la iathuh ba ha ka jing iakynduh bad u Secretary of State jong ka United States- u Antony Blinken ha ka Sngi Palei, kam shym don kano-kano ka jingiakren ne jing-iamir jingmut halor ka jingiakynad hapdeng ka India bad ka Canada ha kane ka por.
Hynrei khlem da pynmih eiei shaphang katei ka jingiakynad hapdeng ka India bad ka Canada, ka United States ka la shu ngeit bad pdiang beit ba ka India ka ïadon bynta lang ha ka jingpyniap ia utei u lehnoh hapoh u pud u sam jong ka Canada, kumba la pharep da u Myntri Rangbahduh ka Canada ha ka taiew ba la leit.
Ka Haryana State Pollution Control Board (HSPCB) ha kine ki khyndiat sngi ba la dep ka la pyntreikam da ka Environment Compensation Fee kaba palat T.
1 klur halor ka Municipal Corporation of Gurugram (MCG) namar ka jingpynsahteng ban kit ïa ki jaboh na ka jaka ba don ka Dispensary kaba la shah pynpra ha Malibu Towne ïa kaba la pynlong jaka sah briew ha Sohna Road.
Kum ka jingpynngat ba ka dei ka jingleh jong ka kynhun Civic Agency ba ka la pynkheiñ ïa ki kyndon ba la buh bad pynduh jong ka Management Rules, 2006, ka HSPCB ka la ai por ïa ka MCG da kumba 7 sngi na ka bynta ban siew ïa ka kuna.
Ïa kane ka jingpyntreikam la shim da ka jingai hukum jong ka National Green Tribunal (NGT), ha kaba ka la bthah ïa ka Pollution Control Board ba kan khmih bniah la ka Civic Agency ka la pynkheiñ ne em ïa ki kyndon jong ka C&D ha Malibu Towne, kumba la kynnoh da uwei napdeng ki nongshong shnong ha ka jingmdui ba la dep ban bishar bniah.
Uwei u nongshong shnong ïa uba la tip kyrteng kum u Raman Sharma u la batai bniah ha ka jingmudui ïa ka NGT ba ïa ki jaboh ba la kit na ki jaka shna ïing la leit theh ha ka Colony bad ïa ki Diesel Generator la pyntreikam ha ka rukom kaba la pynkheiñ ïa ki kyndon.
Ki briew ha Kolkata khamtam kiba shong ba sah ha ka thaiñ New Town, shen kin sa ïoh ïa ki jingdonkam jong ki kum ki dawai, ki mar bam bad ki jait jingbam ba bun jait hakhmat khyrdop ïing da ka jingïarap jong ki Drone naba ki kynhun kiba pyntreikam halor kane ka bynta ha Delhi ki la thmu ban leh ïa kane ka kam da ka jingïarap jong ki heh sorkar hapoh ka thaiñ.
U Capt Eshaan Khullar, uba long u Associate Vice President jong ka Skye Air Mobility Pvt Ltd, u la ong ba kane ka kompeni ka la dep ban ïasoi bad ki dkhot jong kumba 10 -12 tylli ki kynhun jong ki longïing kiba sah ha New Town na ka bynta ka jingpyntreikam,  naba ki Drone kin sa ïarap ban kham pynduna ïa ka jingshim por ha ka ban leit pynpoi ïa ki mar ne ki jingbam.
“Ngi kwah ban sdang ïa kane bad ka New Town bad hadien kane ngin sa sdang sa ha Salt Lake bad kiwei pat ki bynta jong ka Kolkata, nalor ka jingleit sha ki thaiñ nongkyndong kiba ju ïakynduh jingeh na ka jingbym don ki surok ïaid kali," la ong u Khullar ha ka jingïakren bad ki nongthoh khubor.
U la ong ruh ba ka kompeni kan sa jam shakhmat na ka bynta ban ïatreilang bad kiba bun ki heh ba dei khmih naba ka New Town Kolkata Development Authority (NKDA) ka la pdiang ruh na ka bynta ban pyntreikam da ki Drone ha ka ban pynpoi ïa ki jingdonkam ha kylleng ki bynta jong ka Kolkata bad kumjuh ha baroh kawei ka jylla West Bengal.
U Myntri Rangbah jong ka Delhi u Arvind Kejriwal ha kine ki khyndiat sngi ba la leit u la ong ba ka jingjaboh kumba la khmih bniah ka la kham duna ha ka nongbah ha ka por ba u la pynbna ïa ka jingthmu pyntreikam jong ka aïom Tlang ka ban tehlakam ïa ka jingjaboh.
Ha kiba bun ki sngi la sakhi ïa ka jingjaboh kaba jur ha kaba kane ka lah kham duna ha ki phra snem ba la leit namar ka jingdon jong kiba bun ki rukom pyntreikam ba la wanrah da ka sorkar, kum ka jingwanrah ïa ki bos Electric bad ka EV Policy, napdeng kiba bun kiwei pat, u la ong ha ka jingïalang jong ki nongthoh khubor.
Ha ka jingpynbna ïa ka jingthmu pyntreikam jong ka aïom Tlang, u Kejriwal u la ong ba ka Pusa Bio-Decomposer kaba la ïada na ka jingthang ñiut yn sa kynshait ha ka jaka kaba heh da kumba  5,000 hectares jong ka jaka rep ha une u snem pyrshah ïa ka 4,400 hectares jong u snem ba la dep.
Ka Pusa Bio-decomposer, ïa kaba la wanrah da ka Indian Agricultural Research Institute (IARI) ha Delhi, ka dei ka Microbial Solution kaba lah ban pynkylla ïa u jyntang kba sha ka sboh ha ki 15-20 sngi.
Ka jingïakhun jong ka sorkar Delhi halor ka jingjaboh jong ka lyer ha ka nongbah ka la ïai bteng na ka por sha ka por ha kaba ka sorkar kam shym la shongthait.
Ka jingthmu jong k sorkar ka long ban wanrah ïa ka khuid ka suba ha ka nongbah hi baroh kawei khnang ba kan ym ktah ïa ki nongshong shnong hapoh jong ka.
Ka sorkar Delhi mynta ka la don jingkyrmen ba kan sa nang lah ban trei shitom ha ka ban wanrah ïa ka khuid ka suba ha ka nongbah bad kumjuh ban pyntikna ba nangne shakhmat kan sa wad ïa ki lad ki lynti ban pyntreikam halor ka jingthmu ban wanrah ïa ka jingkhuid bad ka jingpynkhuid ïa ka lyer.
Shuh shuh u Kejriwal u la don ka jingkyrmen ba nangne shakhmat da ka jingïatreilang jong baroh yn sa lah ban wanrah ïa ka jingkhuid ha ka nongbah ha baroh ki liang ha kaba yn sa pynthymmai ïa ki rukom pyntreikam.
U nongïalam jong ka seng Congress u Rahul Gandhi ha ka sngi Saitjaiñ u la ong ba lada ka seng kan wan ha ka bor synshar kum ka sorkar kmie, kan sa pynlong ïa ka jingwad khana samari halor ka jingdon jong ki jaitbynriew ban tip thik ïa ka jingdon jong ki briew kiba shah kynthup ha ka Other Backward Classes (OBCs) ha kane ka ri.
