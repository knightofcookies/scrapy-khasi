Shillong, Lber 4: Ka UGC- Malviya Mission Teacher Training Centre (MMTTC) bad ka Department of Biomedical Engineering jong ka North Eastern Hill University (NEHU), Shillong kila pynlong ïa ka ‘Short Term Course’ halor ka “Telemedicine and Digital Health" bad ïa kane ka jingai jinghikai la sdang mynta ka Lah Sngi U Blei.
Kane ka ‘Short Term Course’ kala sdang ha ka 4 tarik bad kan kut haka 9 tarik u Lber ha kaba 30 ngut kila wan ban ïashim bynta kiba kynthup ïa ki nonghikai bad ki Scholar na kylleng ka ri.
Ki riewshemphang na kylleng ki jaka ai jingsumar kiba paw ha ka ri ryngkat bad ki riewstad kila sam ïa ki jingtip bad jinghikai sha ki nongïashimbynta ha kane ka jingai jinghikai kaba shi taiew.
U Coordinator jong kane ka ‘Short Term Course’ u Dr.
Dinesh Bhatia ula pynpaw ïa ki jingmyntoi ki ban ïoh na kane ka jingai jinghikai bad kan ïarap ha ka ban kyntiew ïaka jingnang bad jingstad bad kumjuh ban kyntiew ïa ka sap ka phong.
I Prof.
Quendarisa Kharbuli, Director Incharge kala pynpaw ïa ki kamram jong ka UGC-MMTTC Centre bad kumno ka leh ïa la ka bynta ban kyntiew ïa ka sap ka phong bad ïa ki jingnang jingtip jong ki nongïashimbynta kiba wan ha ki Course ki bapher bapher kiba la wanrah da ka Centre baroh shisnem.
U Prof.
S.
S.
Ray u Head jongka Biomedical Engineering Department uba long ruh u Symbud Kongsan, ula ïaroh ïa ki kam kiba la trei da ka Artificial Intelligence ha ka koit ka khiah ha une u spah snem uba mynta bad ula pynpaw ba ki kor teknoloji kila pynwandur ha ka liang ka koit ka khiah ha ka ban pynïadei hapdeng ki nongpang bad ki nongai jingsumar.
Nongstoiñ, Lber 5: Kum shi bynta ban kyntiew ïa ka sap ka phong, ba ki paitbah nongshong shnog jong ka West Khasi Hills ki don bad ban pynïajan ïa ki bad ki nongai kam, ba kin long ki nongïoh jingmyntoi na ka bynta kito ki nongshong shnong kiba seng ïa ki kam la jong da kaba ïeng ha la ki kjat, ka Meghalaya State Skill Develoment Society mynta ka sngi hat majai ka la sdang ïa ka prokram ba ar sngi kaba la pynlong ha madan shnong New Nongstoiñ.
Ha kane ka sngi shuwa ban sdang ïa katei ka prokram, la pynlong ïa ka jingïalang ha kaba la pynïaid da ka Miss Banri Rani Project Manager jong ka MSSDS ha ryngkat ka jingïadonlang jong ka kong A.
Kharbudon Programme Manager jong ka SANKALP & MSSDS, I ba la ai ruh ka jingkren bad pynshai ba ka jingpynlong ïa katei ka programe.
Haba ai jingkren I la ong ba kane ka lympung kam dei tang na ka bynta ba ki riew don sap ba kin wan ban shu pyni nam ïa ki tiar ki tar ba ki la shna.
Hynrei ka dei ruh ka prokram kaba ai jingmyntoi ïa kiba kwah ban kyntiew shuh shuh ïa ka sap ba ki don, da kaba shim jingmut bad pan ki lad jingïarap na ki riew shemphang kiba la wan ban ïashim bynta ha katei ka prokram.
I la ong ruh ba ki lah ruh ban ïoh ïa ki lad jingïarap na ka sorkar lyngba ki tnad trei kam kiba dei peit ïa ki jingdonkam jong ki samla.
Ha kajuh ka por la ïoh ïa ka jingkren na ka kong Nambie Jesica Marak ha kaba ka la ai mynsiem ïa ki samla jong ka District, ba ki dei trei shitom lada ki kwah ban kyntiew ïa ka ïoh ka kot lyngba ki sam ba ki don la ka dei ha kino kino ki jait jingtrei.
U bah Valentine Swer MCS Additional District Magistrate ka West Khasi Hills, haba ai jingkren ha kane ka sngi kum u kongsan, u la ong ba bun ki samla kiba la pyndep ïa ki jingpule bapher bapher kim sngew thikna shuh, namar ban wad kam sorkar ka la shem jingeh haduh katta katta hynrei lada ki pyndonkam hok ïa ka sap kaba ki don ban trei ïa kino kino ki kam, ka don ka lad na ka bynta jong ki ba kin kiew ha ka jingim kaba man la ka sngi.
Nalor kata u la ong ruh ba ha kine ki sngi ki don shibun ki jylla hapoh ka ri bad shabar ka ri ruh, kiba don kam shibun ki nongtrei bad ka por ka la dei ïa ki samla jong ka District bad napoh ka jylla, ba ki dei ban phai khmat sha kiwei pat ki jylla ym ban khmih lynti tang ha ki jaka la jong.
U la kyntu ïa ki samla ba haba ki trei ïa kano kano ka kam la ka dei ka kam sorkar, ka kam ha ki Kompeni ne ka kam jong ki trei shimet, kim dei ban trei tang na ka bynta ka jingmyntoi jong ki.
Hynrei ki dei ban don ka jingkut jingmut ba kin trei na ka bynta ban kyntiew bad pynkhraw ïa ki nongai kam, khnang ba kan long ka jingmyntoi ïa kiwei pat.
Shillong, Lber, 5: Haba ka sngi ka la sep, ki briew ki ïa mih ban leit sha ka iew janmiet ha Nan Polok.
Hadien bun ju khang shuh ha ka por 5 baje janmiet kum ba ju long, ka phalor ka plie ïa ki nongdie jingieid ban plie ïa ki dukan jong ki ban pynkylla dur ïa ka Nan Polok da ki jingthaba bad jingshai, ka bam ka dih lem bad ki jingput jingtem ban pynshongshit.
Haba peit ïa ki dukan, ngi lah ban Shem ïa ki dukan bam bad kiwei kiwei ki ukn ba die ïa ki mar ba bun jait lem bad ka jingdon ka rynsan ka put ka tem,bad ngi ai khublei ïa ka MGMP namar kane.
Hadien ka por 5 baje janmiet ki paidbah ki la sdang ban ïa tuid sha kane ka jaka ban wad ïa ki jaka ban ïoh shong jahthait hajan ka rynsan ban ïohsngew ïa ki sur jingrwai katba kiwei pat ki ïaid pyngngad sharum shneng ban peit ïa ka jingitynnad ka Nan Polok bad ban rung sha ki dukan ba don sawdong kane ka jaka naduh ba la plie paidbah ha ka 19 Tarik u kyllalyngkot.
Kane ka iew ka plielad ïa ka jingïadei hapdeng ki jaid bynriew bapher bapher bad ka jingpynneh ïa ka riti distur.
Ym kum ha ka por mynsngi, kane ka iew janmiet ka wanrah ïa ka jingïadei lyngba ka put ka tem, ka bam ka dih bad ki mar ba shu shna hi.
Lyngba une u bnai baroh shi bnai, la sakhi ïa ka jingwan jong ki briew bapher bapher sha kane ka jaka.
Ki la mad ïa ki jingbam ki babang bad bashngiam, ki la peit bad thied ïa ki tiar ki tar bad ki la peit ïapmat ïa ka jingitynnad jong ka jaka.
Man ka ki dukan ki don la ka jong ka jong ka jingitynnad kaba pynpaw ïa ka jingriewspah ka kolshor bad ki riti distur jong ngi.
Ha kane ka iew miet, ka jingphai khmat kam long tang ha ka kamai kajuh hynrei ban don ka jingïadei kaba jan bad ki nongdie jingdie.
Ka pynpaw ïa ka mynsiem ha Meghalaya kum ha ka sngi iewbah ha kaba ki briew ki leit sha iew ym tang ban leit siew leit tda.
Ka kren ka khana ka ïaid shaid shaid hapdeng ki nongdie bad nongthied kaba wanrah ïa ka jingïajan ha ka imlang.
Ka iew ka hat kam da dei eh ka jaka ban ïa sngewbha, ka dei ka rynsan ïa ki nongsengkam lajong, ki nongrep, ki nongshna tiar ban ïoh ban pyni ïa ka sap ka phong jong ki.
Ka jinglong jan ka ailad ïa ki nongwan ban ban bad leh sngewbha ïa kaei ka ba ki lah ban ai kum ka bam ka dih, ki tiar ki tar bad ki mar rep ha ka dor ka ba tad ha kane ka iewHapdeng ka ïa jong ka bor digital ka bym donkam ïa ka jingïashem mar met, ka iew janmiet ha Nan Polok ka ieng kum ka ta ka ba ju long ban ïashen bad ïakynduh markhmat.
Ki bahaiing hasem,ki lok ki jor bad wat ki nongwei ki ïakynduh da ka jingsngewtynnad, ban ïasam ym tang ïa ki jingbam hynrei ïa ki khana bad ka rkhie sngewbha.
Haba sakhi ïa kum kane ka jinglong jingman ka wanrai ïa ka jingsngew long trai bad jingsngew long paralok ka long ka b bha ka ban beh noh ïa ka jingsngew ïapher jaid bynriew ka ban pynskhem ïa ka jingïadei para briewHaba u bnai Lber u la wan, ka iew janmiet ka la jam sha u bnai bakhatduh.
Ha ka jingïakren balyngkot bad ki nongpynïaid ka pynpaw ïa ka jingthmu ban lehkmen ïa kane ka jingjop da ki prokram bakyrpang.
Na ka bynta kito ki ba kwah ban lait na ki jingbunkam ba man ka sngi, ka jingleit sha ka iew janmiet ha Nan Polok mynta u bnai phin mad ïa jingkmen bad jingsngewbha.
Shillong Lber 05: U Superintendent of Police jong ka East Khasi Hills mynta ka sngi Baar, ula pynbna ban khang ïaid ïa ki kali heh sha Sohra bad Mawphlang ha ka 8,9 bad 10 tarik mynta u Bnai naduh ka por 6 baje mynsstep haduh ka por 11 baje mynmiet.
Ula ong ba kane ka jingkhang ban ïaid ki kali heh ka dei namar ba kan don ka Monolith Festival ha Mawphlang ha ka 7, 8 bad 9 tarik u Lber bad kan don ruh ka Jingiaseng jong ka KJP Synod Sepngi kaba 22 ha ka naduh 7 tarik haduh 10 tarik u Lber ha Laitryngew, Sohra.
Namar ba ki don kitei ki prokram ïa kaba la khmih lynti ba bun bah ki briew bad ki kali kin poi na kylleng ki District, kumta la pyrkhing ban ïaid ki kali heh ne Heavy Vehicle ban leit sha Sohra bad Mawphlang khnang ba kan ym don ka jingthut ka ïaid ka ïeng kiwei ki kali kiba leit sha kitei ki prokram.
Hynrei la shah pat ban ïaid tang ïa ki kali kiba donkam kyrkieh ne ki Emergency Service Vehicles.
Shillong, Lber 05 : Ka Punjab National Bank Rural Self Employment Training Institute kaba don ha Mawphlang East Khasi Hills District hynne ka sngi Ba ar ka 5 tarik Lber 2024 ka la pynkup burom ïa ki 47 ngut ki Bank sakhi lane ki Business Correspondent kiba la pyndep ïa ki jingshah hikai ha katei ka shlem ai jinghikai lyngba da ki syrnot bad ki jingai mynsiem.
Ïa kane ka jingïalang pynkup burom la pynlong ha phyllaw jong katei hi ka jaka, ha kaba ka Kong Rosetta Mary Kurbah Deputy Commissioner ka EKHD ka la long kum ka Kongsan ha ka jingïadonlang ka Kong Jacqueline FJJ Nongkhlaw kaba dei ka Director.
Kiba ïadonlang ha kane ka sngi ki kynthup u Assistant Manager ka NABARD, Lead District Manager, Chief Manager ka PNB Shillong Branch, Branch Manager PNB Umlyngka Branch, Branch Manager SBI, Mawngap Branch, Branch Manager MRB, Mawngap Branch, ka Principal Secondary School, Mawphlang, ki heh ka MSRLS, ki nongtrei ka PNB RSETI bad kiba la pyndep ïa ka jingshah hikai.
Ka Kong Rosetta Mary Kurbah haba kren kum ka Kongsan ka la ai khublei ïa baroh kiba la pyndep ïa kane ka jingai jinghikai kaba dei ka bynta ba kongsan tam khamtam na ka bynta ki shnong nongkyndong.
Ka la ong ba ka kam jong ki Bank Sakhi ka long kaba donkam tam ban ïarap khamtam ïa ki paidbah ha ki thaiñ nongkyndong kibym don ïa ki jaka kynshew pisa.
Ka la kyntu ba kin ïatreilang ryngkat ki bor shnong, ki BDO bad ka tnad C&RD.
Ka jingdon jong ki Bank Sakhi ka ïarap shibun ïa ki paidbah ha ki shnong nongkyndong kiba donkam ban kynshew pisa.
Shillong, Lber, 5: Ïa ka met jong u Bah Kynsailin Kharphanbuh ba ju khot ieid Bahïit, uba shong basah ha Lummawbah, Block -3, Upper Shillong, uba la jah naduh ka 1 tarik mynta u bnai ha ka por kumba 11:00 baje mynstep la lap na khrum ka jingkieng Umshyrpi ha ka sngi Baar da ki paidbah hadien ba ka shnong ka la pynlong ka jingwad ïa une u rangbah naduh ka sngi kaba um shym la wan phai shuh sha la ing.
Ki Pulit jong ka Jhalupara Out Post bad ka kynhun State Disaster Response Force (SDRF) ryngkat bad ki bahaing hasem ki la poi sha kane ka jaka ha ka por ba la sei ïa ka met jong u Bah Kynsailin.
Haduh mynta, ym pat lah satia ban tip ïa ka daw tynrai halor kane ka jingjia ba sngewsih la une u rangbah u la shah pynïap dusmon.
Na ka liang jong ki bahaing hasem ki la kyrpad ïa ki bor ka aiñ ban ym leh shuh ïa ka Post Mortem da kaba pynpaw ba kim don jingsuba eiei ba une u rangbah un shah pynïap.
Shillong, Lber 4: U bah Wanshwa Nongtdu District President jong ka Jaintia Hills District u la ai khublei ïa u myntri ba dei peit ïa ki kam pynroi nongkyndong u Abu Taher Mandal bad ïa ka sorkar kaba la sngap ïa ka jingkyntu ka party HSPDP ban pyntrei kam ïa ka Community bad Rural Development Block Lumshnong.
Katkum ka jingpynbna sorkar kaba la pynmih ha ka 16th Rymphang 2024, la thung ïa u bah Lamriche Kharmon MCS ban shimti ïa ka kam Block Development Officer jong ka Block Lumshnong bad kane kan long ka jingmyntoi ïa ki paidbah kane ka thaiñ.
ïa kane ka Lumshnong C&RD Block la plie da u myntri rangbah ka jylla u Conrad K Sangma ha 5th Nohprah 2022, hynrei haduh ka 2 Rymphang 2024 ka sngi ba u President ka HSPDP Jaintia Hills u la leit ban ïa kynduh ïa u myntri kam pynroi nongkyndong kam pat treikam.
Na kaliang jong ka party HSPDP Jiantia Hills ka ai khublei ïa u myntri namar ba u la ai ka jingkular ha ka jingïakynduh bad u la pynurlong ïa ka jingkular jong u ha ka 16th Rymphang 2024 ba la pynmih ïa ka jingpynbna sorkar ba la thung ïa u BDO jong ka Block Lumshnong.
Na ka bynta ka jingmyntoi jong ki paidbah katei ka thaiñ ki shnong kiba hap hapoh kane ka Blok ki don haduh 56 tylli, ka MLA jong kane ka jaka ruh ka la kren ha ka dorbar mang tyngka halor kane Block ha kaba kum ka party ka ai khublei ïa ka MLA ka kong Santa Mary Shylla kaba la kren ïakane ka kam hapoh ka ïing dorbar thawaiñ ka jylla ha dien bala dep mih kane ka jingpynbna sorkar.
Guwahati, Lber 05 : Hadien 15 sngi ba kut ka jingaipor ïa ki skul Missionary Khristan ba kin weng ïa ki motdur u Jisu, ka Mary bad u Diengphna, katto katne ki kynhun shit niam Hindu ki la byrngem ban leit mudui da ka mukotduma ha ïing bishar High Court Guwahati pyrshah ïa kine ki Missionary namar ka jingleh ïa ki kam ba pyrshah ïa ka Ri India bad jingleh niam khristan ha ki skul Mission hapoh ka Jylla Assam.
Kane ka kynhun ki Hindu ka dei kaba la ïalam khmat da ka Kutumba Surakshy Parishad.
“Ka kynhun jong ki Seng Sanatan Hindu ki la rai ban leit mudui sha Guwahati High Court bad ban mudui ïa ka PIL halor ka kam ban weng ïa ki jingleh niam bad jingpynïeng mot niam na ki phyllaw ïingskul" ong u President ka Kutumba Surakshya Parishad u Satya Ranjan Borah haba ïakren bad ki lad pathai khubor ha Guwahati Press Club mynta ka sngi Ba-ar.
Kine ki seng Hindu ki la dawa ban weng ïa baroh ki mot jong u Jisu Khrist bad ka Mary nalor ki diengphna na ki skul Mission.
Kane ka jingdawa ka la mih hadien ka jingjia hapoh ka skul Mission-Calvary English School kaba don ha Balipara, Sonitpur District ha kaba uwei u khynnah 10 snem ula shah shoh bad shah pynshitom tang namar ka jingpynmih ïa ka ktien “Jai Sri Ram" haba plie ïa ka kot hapoh kamra shong klas.
Kane ka jingjia kala jia ha ka 5 tarik u Rymphang.
“Kane ka jingjia kala pynkheiñ ïa ka Juvenile Justice Act, Article 14,15 jong ka Riti Synshar ka Ri, ka New Education Policy ha ryngkat ka Article 51 (A) jong ka Riti Synshar ka Ri India" ong u Borah.
Ula ong ba hadien kane ka jingjia, ngi la pynpaw ïa ka jingbym sngewtynnad bad ngi la thoh ruh ïa bun ki shithi sha u Lat ka Jylla Assam, Myntri Rangbah, Chief Secretary bad u Archbishop ka Guwahati nalor u District Commissioner ka Sonitpur District.
Hynrei u ong, ka long kaba sngewsih ïa ka jingbym don jingkitkhlieh bad jingleh bym suidñiew jong ka Sorkar Assam halor kane ka jingjia.
Kane ka kam ka dei kaba la ïakren ruh ha ka ïingdorbar Thaw Aiñ jong ka Meghalaya ha ka 27 tarik Rymphang ha kaba u Myntri Rangbah ka Jylla Conrad K Sangma ula ong ba ka Sorkar Jylla kan pynshisha shuwa ïa ka khubor halor ka jingthombor ïa ki skul Mission ha Assam shuwa ba un ïakren bad ki bor Sorkar ha Dispur bad ha kajuh ka por ula kular ban ai ïa ka jingïada bad jingshngaiñ ïa ki paidbah kiba sah ha khappud ki ar Jylla.
“Ngi la jubab da ka emai ba kwah ban ïakren bad u Myntri Rangbah ka Meghalaya ruh halor kane ka jingsngewkhia jong ngi.
Hynrei ym don mano mano ruh ba kwah ban pynbeit ïa kane ka kam haduh mynta" ong u Borah.
“Kumta ngi la rai ban leit mudui sha Gauhati High Court bad ban mudui da ka PIL ban weng noh ïa ki jinglehniam bad ka jing buh mot niam ha ki phyllaw ïingskul" ula ong.
Shillong, Lber 05: U Myntri Rangbah ka Jylla u Conrad K Sangma mynta ka sngi Ba-ar, u la plie paidbah ïa ka jaka thung bad hikai ban thung ruh ia u tit Shiitake ne ka Shiitake Mushroom and Training Centre kaba la bei tyngka da ka tnat Ministry of Tribal Affairs, ka tnat Ministry of DoNER bad ka Sorkar Jylla ha Upper Shillong, haka jingdon lang ka Myntri ka tnat ka rep ka riang ka Dr Ampareen Lyngdoh.
Haba kren ha kane ka sngi, u Conrad u la ong ba ka sienjam ba la shim da ka Sorkar Jylla ka long ban kynthup lang ïa baroh ha ka imlang sahlang katba ka Jylla ka dang jam shakhmat.
“Ka jingkynshew ba ngi la leh bad ka roi ka par ba ngi wanrah kan long lehnoh ei lut lada ka imlang salang baroh kam lah ban kiew lang kumjuh bad long shibynta na ka jingkiew irat jong ka Jylla" ong u Conrad.
U Conrad u la pyntip ba ka Sorkar Jylla ha ki lai snem ka la kynshew pisa palat T.
700 klur na ka bynta ban tei ïa ki jingtei ba donkam bad ban pynmih mar na ki marrep na ka bynta ki nongrep khnang ba ka kam rep bad ki mar ba ki pynmih kin ai kamai pynïohnong bha.
“Nga don beit ïa ka jingngeit ba ngim donkam ban leh ïa kiei kiei kiba thymmai hynrei ngi donkam ban ïarap ïa ki nongrep ba kin nang pynjanai ïa ka rukom rep".
U Conrad u la pyntip ba ka jingthaw ïa ka Shiitake Mushroom Production bad Training Centre, ka dei ka thong ban ïarap ïa ki 1000 ngut ki nongrep bad u la ong ba kane ka shlem ai jinghikai kan lah ban kyntiew ïa ka ioh ka kot ki nongrep kumba T.
1 lak man ka por thung haba bynrap “Da kaba shu kheiñ kyllum ngi lah ban ïoh jingkheiñ ba tang ha ki lai snem haduh T.
117 klur ki nongrep kin ïoh kamai pisa".
U la ai mynsiem ïa ki nongrep ba kin shim bynta ha ka jingrep tit Shiitake namar kane ka kam kan dei ka kam bynrap namar ka donkam duna eh ka jaka ban tep bad ba shimpor tang 15 sngi ka jingtrei man ka por thung.
Nalor kane u la ong baka ïew die tit Shiitake ka la don lypa hapoh ka Jylla bad ka don ruh ka thong ban khaïi shabar ka Jylla lada ka jingpynmih ka kham bun bad u la kular ïa ki nongrep ba ka Sorkar ka kloi ban kyrshan ïa ki nonggrep.
Ia kane ka Projek la tei ha ka jinglut kaba T.
15.
15 klur bad kane ka Unit ka don hapoh ka Mushroom Development Centre Upper Shillong ïa kaba la pyntrei da ka jingïatreilang bad ka YATS Corporation Tokyo kaba dei ruh ka Company ba heh tam ban pynmih tit Shiitake.
Lah ban kdew ba T.
62.
37 klur la mang naka bynta ka Mushroom Mission naka bynta san snem bad haduh mynta palat 5000 ngut ki nongrep kila ïoh jingmyntoi na kane ka Prokram.
Ka jingpynshlur ban rep ïa u tit Shiitake ka dei ka thong jong ka tnat ka rep ka riang hapoh ka Mushroom Mission lyngba lai tylli ki mat kata ban wanrah ki bor Technology, ban kyntiew ïaka ïew bad ban ïatreilang bad ki paidbah.
Shillong, Lber, 5: Uwei u dkhot barim jong ka United Achik Liberation Army (UALA) bad arngut kiwei pat kiba donkti ban pynkhlaiñ biang ïa ka Garo National Liberation Army (GNLA) ba la kheiñ be-aiñ ki la shah kem ha ki Pulit.
U Simsang K.
Marak uba la 40 snem ka rta na Resubelpara u dei u dkhot barim ka UALA, la ïathuh u Superintendent of Police ka North Garo Hills u Bruno A.
Sangma ha ka jingïakren bad ki lad pathai khubor ha ka sngi Baar“U (Simsang) u dei uba hakhmat eh ha kane ka kam.
U dei ruh uba la shah thwet ha ki Pulit Assam.
Ka kashari na Assam ka la pynngat pyrshah ïa u ha ka MPWA bad ngin sa aiti ïa u sha ki Pulit ka Assam hadien ba ngi ladep tohkit ïa u ïa ki kam be-aiñ ha North Garo Hills," u la ong.
Arngut kiwei pat kiba la shah kem ki dei kiba la ithuh kyrteng kum u T Sangma uba la 40 snem bad u Suresh Sangma 32 snem na Adogre, la ong u SP.
Ka jingïohkem ïa kine ki lai ngut ka long hadien ba ki Pulit ka Kharkutta Police Station ki la ïoh pdiang ïa ka ejahar ha ka 24 tarik Rymphang.
Nalor kane, ka la don ruh ka shithi ba la thep ha ka social media ha ka 7 tarik, Rymphang kaba pyntip ïa ka jingpynkhlaiñ biang ïa ka GNLA.
“Ngi la kurup ïa ki mobile phone na ka met jong ki, kiba la pyndonkam ha ki kam runar.
Ki donkti ban dawa pisa T.
20,000 na uwei u lanot ha North Garo Hills," la ïathuh u Sangma.
Haba pynpaw ba ki Pulit kin dang kem shuh shuh ïa ki dkhot ha ki sngi ban sa wan, u SP u la ïathuh ba ki dang don sa kuimba 7-8 ngut ki dkhot ha kane ka kynhun bad ïa ngi ruh ngin ym pyllait suk hynrei ngin thwet tyngeh haduh ban da ïohkem.
"Haba kylli, u Sangma u ong, “bun na ki tiar siat ba la buhrieh da ka GNLA la ïoh kurup ha Williamnagar.
Ïa mynta, ngim shym la ïoh kurup ïa ki tiar siat na ki," u la bynrap.
Shillong, 05 Lber : Ka jingpynkhreh ka Balang Presbyterian Laitryngew, Sohra Presbytery ban pdiang ïa ka jingïaseng Khasi Jaiñtia Presbyterian (KJP) Synod Sepngi kaba 22 naduh ka 7 tarik haduh ka 10 tarik u Lber, 2024 ka la ïaid shaid shaid ha katei ka shnong.
Ha ka 5 tarik u Lber, 2024, u MLA ka Sohra, u Bah Gavin M Mylliem ha ryngkat ki nongïalam ka Balang na Laitryngew, ki nongïalam shnong kumjuh ki dkhot na ka Sohra Presbytery, ki la pynlong ka jingjurip ïa ki jingdonkam na ka bynta kane ka jingïaseng naduh ki jaka ïeng kali, ka jaka pynlong jingïaseng haduh ki jaka leit bar nalor kiwei pat.
Ha kaba ïa dei pat ka lynti syngkien, la shna ïa ki surok rong ha ki bynta bapher bapher ka shnong khnang ban pynsuk ïa kiba wan sakhi ïa kane ka jingïaseng nalor ka um bam um dih.
“Ka jingpynkhreh ban shna ïa ki surok na ka bynta kane ka jingïaseng ka dei naduh u snem 2019 bad ka mang tyngka ka la wan kumba 10 klur ha u snem 2022 na ka bynta 5 KM ka surok haba kheiñ kyllum lang baroh", la ong u Bah Gavin.
U la ong ba na ka bynta ka um bam pat la wanrah lyngba ka skhim sam um kaba la tip kum ka Laitryngew Mawkma Combined Water Supply Scheme kaba long 10 klur tyngka.
Na ka liang u Pastor Nongrud, Executive Secretary Sohra Presbytery u la ong ba ka Balang ha ka jingpynkhreh ïa ka jingïaseng Synod ka la pynbiang bha ïa ki jaka ïeng kali ban pynsuk ïa ki para bangeit kiba wan sha kane ka jingïaseng.
Shillong, Lber, 5: Ka jingthep kam ban pyndap ïa ki 3100 tylli ki kam ba thylli ha ka tnat Pulit Meghalaya kan sa sdang noh shen.
Kine ki kynthup ïa ki 76 post jong ka Unarmed Branch Sub Inspector, 1255 tylli ha ka Unarmed Branch Constable bad 1637 tylli ha ka Armed Branch Constable.
Ka jingpynrungkam kan long ha ki san tylli ki Sector, kata, ha 1st Battalion ha Mawiong, ha 2nd MLP Battalion na ka bynta ka West Garo Hills, ha 3rd Battalion Sahbseiñ na ka bynta ka Jaiñtia Hills, ha 4th Battalion Sohpian na ka bynta ka West Khasi Hills bad ha 5th Battalion ha Williamnagar na ka bynta ka East bad ka South Garo Hills.
Ka jingplie ïa ka Online Application kan sdang naduh ka 1 tarik, Ïaiong, 2024.
Haba pyntip ïa kane ha ka sngi Baar, u Director General of Police Dr.
LR Bishnoi u la ong, “kane kan dei ka jingpynrungkam kaba heh bha ha ka histori jong ka tnat Pulit ka Jylla Meghalaya.
Ka tnat Pulit kan sa nang khlaiñ shuh shuh da ka jingpynrungkam palat 3,000 hajar ngut ki Pulit.
" U la pynthikna ruh ba kan ym don kano kano ka jingleh buittuh ha ka jingthepkam ba la tip kum ka Transparent Recruitment Process (TRP).
U DGP u la ong hadien ba la kut ka elekshon MP, ka jingpynrungkam kan sa sdang shaid shaid.
Khliehriat, Lber, 5: Ka Joint Action Committee (JAC) thaiñ Narpuh, East Jaiñtia Hills, kaba kynthup ïa bun tylli ki shnong hapoh ka jingïalam jong u President Bah Lasting Pala, uba dei ruh u waheh shong jong ka shnong Umkiang bad u Chairman Bah Love You Bareh uba dei u Waheh Shnong ka shnong Pyrtakuna ha ka jingïalang ba la pynlong ha ka sngi Baar ha ka shnong Umkiang ka la shim ïa ka rai ban pynlong da ka jing pakhang surok kaba 24 kynta ha ka 7 tarik mynta u bnai ka ban sdang naduh ka por 6:00 baje mynstep.
Ki nongïalam ka JAC ki la pynpaw ka jingsngew bitar namar ka jingleh bym salia jong ka Sorkar bad ka bym shym la shimkhia eiei ban phah maramot noh ïa kane ka surok kaba la jot rathai, watla na ka por sha ka por ki nongsynshar shnong bad ki paidbah jong ka Narpuh ki la dawa na ka Sorkar ban sngap lem ïa ka sur u paidbah ban sngewthuh lem ïa ka jingeh ki nongleit nongwan hynrei ka Sorkar kam patiaw eiei ruh.
Da kawei ka jingmut ka JAC, ka la rai ban shim da kane ka sienjam kaba tyngeh bad pynpaw ruh lada ka jingmaramot ïa ka surok ka dang sahteng ka JAC kan ïai bteng biang ïa kane ka jingpakhang lynti ïa ka surok ha Narpuh.
U Waheh Shnong jong ka Umkiang, u la ong, “ka surok ruh ym i dur surok shuh, ka jingkieng ruh ym i jingkieng shuh ynda la wan lei sa u slap kane kan sa twa bad tuid lut baroh.
Kumba long mynta ka jingsniew ka surok ka la ktah ruh ïa ka leit ka wan namar lada ngi mut leit sha Khliehriat ka la shim por haduh 8-9 kynta ban poi.
Tang wan u slap ki thliew ki syar kiba don ha surok ki ladap um lut baroh ym long shuh ban ïaid ki kali bad dei na kata ka daw ka jingkhot pakhang surok da ka JAC ka dei namarba ka sorkar kam shimkhia ban phah maramot ïa ka surok.
"“Ha ka 5 tarik, Rymphang ngi la ïakynduh ïa u Symbud Myntri Rangbah ka Jylla Bah Prestone Tyngsong uba khmih ïa ka tnat PWD (Roads) bad u ong ba ïa kane ka surok la aiti sha ka Dhar Company ban pyntrei.
Hynrei ngi sngewlyngngoh ba haduh mynta ym pat don kaei kaei ka dak ban maramot ïa ka surok," ula ong’U la kyntu ruh ïa baroh ki nongshong shnong ba kin ïa mih paidbah ha ka 7 tarik ban sdang ïa ka jingpakhang surok.
U Bah Pala u la pynpaw ka jingsngewlem bad sngewsynei ïa ki Pulit ka Umkiang bad ïa ki Pulit ka Lumshnong kiba la trei shitom khlem shong thait ban pyllait ïa ka jingdheng kali kaba jia manla ka sngi.
U la ong ba ki hap ban ïaid da ka kjat bun kilomitar naduh Umkiang shaduh Sonapur, kumjuh ruh ki Pulit Lumshnong ki ïaid kjat naduh Lumshnong shaduh Sonapur ban pyllait ïa ki kali kiba sahkut ha ka jingdheng kali.
“Balei ka Sorkar ka lehsting haduh katne katne kane, ka surok kam dei tang ïa ngi hynrei ka dei ka surok kaba baroh ki briew jong ka thaiñ Shatei Lammihngi ruh ki ju ïaid na kane ka lynti, ka jingsakut ha ka jingdheng kali kaba bun kynta ka ju pyn lynga ïa ki khyllung khynnah kiba shong hapoh ki kali kiba wan na ki jylla bapher bapher, ki ju ïam lynga hapoh ki kali, kumjuh ruh ka buh jingeh ïa ki kynthei ki khynnah, ki paidbah kiba ïaid na kane ka surok bad shisha ka long ruh kaba i jah burom ïa ka jylla lada ka surok National Highway ka long ha kane ka dur kaba wanrah jingeh ïa ki paidbah," u la ong.
U Secretary shnong Umkiang, Bah Nicholas Lyngdoh u la ong, “ka rukom shnna surok da ka National Highway Authoriry of India (NHAI) ka dei kaba la shu shna tangdep namar kumba long mynta ki paidbah ki ïakynduh jingeh ha ka leit ka wan, ki khynnah skul ruh bun ba ki duh ban leit skul namar ka jingdheng kali kaba jur kaba na ka daw ka jingsniew ka surok.
“Ngi kyrpad ïa ka Sorkar ba lada shna ïa ka surok ym dei ban shu shna tang dep, tang ban ïoh ïa ka pisa, hynrei dei ban shna ha kata ka rukom kaba paka kaba dei ban don ruh ki nala tuid um kiba paka, wat ñiew beiñ ïa ngi tang namar ba ngi sah sha ki khappud, ngi ruh ngi don ka hok ban thep vote ban pynlong ïa ka Sorkar, lada phi leh beiñ ïa ngi ngi sngewsih, sngewbha shna ïa ka surok, ki nala kiba paka," u la bynrap.
U Bah Love You Bareh, haba bynrap halor kane u la ong, “ngi la mad jingeh ha kaba ïadei bad ka jingsniew palat ka surok, ngi ladep khang ïa ka Toll gate ha Lumshnong hynrei u Deputy Commissioner u la khot ïa ngi na ka por sha ka por ban ïakren hynrei ngim pat shah satia ban plie ïa ka Toll Gate ha Lumshnong.
Ngi ki nongïalam shnong ha ka 5 tarik u Rymphang ngi la leit ruh ban ïakynduh bad u Symbud Myntri Rangbah Bah Prestone Tyngsong ha kaba u la kular ruh ba ha u Lber ngin sa ïoh ka surok kaba bha hynrei haduh mynta ka sngi ngim ïohi dak eiei ban maramot ïa kane ka surok.
"U la ong ruh ba ka jingsniew ka surok ka la buh jingeh ïa ki nongleit nongwan, ka buh jingeh ruh ban pyndep ïa ki kam namar ka jingdheng kali ha kane ka surok kaba da ki kynta manla ka sngi.
“Namar ka Sorkar kam leh eiei ngin ïa mih paidbah ban pakhang noh ïa kane ka surok.
Ki nongmihkhmat ruh kim leh eiei hato ki kheiñ ïa ngi ba ngi dei kiei.
Ngi la kyrshan ïa ki nongmihkhmat hynrei ynda la jop kim peit shuh ïa ngi," la kren bynñiaw u Bah Bareh.
Nongstoiñ, Lber 5: Ka kur Kharbani napoh Pathew Eastern West Khasi Hills ha ka sngi hat majai ki la ujor biang sa kawei ka ejahar halor ka jingshah pynïap dusmon jong u samla Macborn Bonnyson Kharbani, 29 snem karta, kaba la jia ha ka shiteng synñia jong ka 3 tarik mynta u bnai.
Ka jing ujor ejahar ka long ban dawa na ka ki bor jong ka aiñ ban thwet bad kem lut ïa baroh kiba donkti lang ha ka ban pynïap ïa utei u samla.
U Bah S.
Kitbok Kharbani uwei na ki samla rangbah hapoh jong ka kur, u la ong ba ka kur Kharbani ka la buh biang sa ïa kawei pat ka ejahar hakhmat ki pulit, hadien ba ka kur ka la ïoh biang sa ki katto katne ki sakhi ba u ba leh ïa kane ka kam pyntriem um dei tang uwei, hynrei dang don shuh shuh kiba donkti.
U la ong ba ka kur ka la ïoh ruh ïa ki phone call record kiba pynshisha ba ki dang shuh shuh sa katto katne ngut ki briew, kiba donkti ha katei ka kam pyntriem pyrshah ïa u Macborn Bonnyson Kharbani.
U la ong ruh ba ha ka jingïakren bad ki pulit, ki dang don shuh shuh sa kiwei pat kiba donkti.
Ha ka juh ka por u la kyntu ruh ïa ki paidbah nongshong shnong kiba lah ban ïohi ïa kane ka jingjia, ba kin wan shakhmat ban ïasnohktilang bad ka kur Kharbani, na ka bynta ban rat diengkhong ïa kine ki kam sniew hapoh jong ka dong ka thaiñ baroh kawei.
Ka kur Kharbani ka kyntu ruh ïa ki bor jong ka aiñ ba kin leh da kaba tyngeh, da kaba kin kem lut ïa baroh kiba donkti bad dei ban pynngat bad pynshitom tyngeh katkum ka aiñ.
Ha kane ka jingleit buh ejahar ba la don da kiba haïing hasem jong u samla Macborn Bonnyson Kharbani, la donlang ruh da ki nongïalam bad ki dkhot jong ki kynhun sengbhalang bapher bapher ka West Khasi Hills, kiba la pynpaw ïa ka sur jong ka jingpynrem bad dawa ruh na ki bor jong ka aiñ ban kem bad pynshitom tyngeh ïa baroh kiba donkti.
Shillong, Lber, 5: U drok uba shongdor palat T.
300 klur la kurup da ki Pulit ka Jylla Meghalaya hapoh ar snem la ïathuh u Director General of Police (DGP) Dr.
LR Bishnoi bad ong ruh ba kane ka jingeh ka dei kaba khia bha namarba ka jylla Meghalaya ka dei kaba ïajan tam bad ka Golden Triangle.
“Jan T.
300 klur u drok la ïoh kurup hapoh ki ar snem ba la leit noh.
Ha kine ki ar snem u drok uba shongdor 75 klur la ïoh kurup hapoh u snem 2022.
Nangta sa 170 klur hapoh u snem 2023 bad sa 21 klur hapoh ki ar bnai jong u snem 2024," la ong u Bishnoi ha ki lad pathai khubor.
Haduh 26 kilo u drok la ïoh kurup hapoh ki ar snem.
Kane ka kynthup ïa u drok ba 7.
5 kilor ha u snem 2022, 16.
3 kilor ha u snem 2023 bad jan 1 kilor u drok ba la ïoh kurup ha u bnai Kyllalyngkot-Rymphang 2024.
Ka jingïohkurup ïa u Ganja ka la long haduh 4,750 kilo ha u snem 2024 (ba la ïoh kurup da ki Pulit ka Ri Bhoi) na ka 1400 kilo ba la ïoh kurup ha u snem 2023 bad 3987 kilo ha u snem 2022.
U DGP u la pynkup burom ruh ïa ki Pulit ka Ri Bhoi halor ka jingïoh kurup ïa u Ganja ha ka sngi u Blei ha Lad Umsaw.
“Ki Pulit ka Ribhoi ki la pynlong ka jingap shrip bad kurup 4750 kilo u Ganja bad ka jingwan rah ïa une u jingdih ka dei na ka jylla Tripura bad nangne la pynrung lyngba ka Meghalaya bad ngi la ïohkem ïa ki runar kiba donkti bad mynta kane ka case ka dang don hapdeng ka jingtohkit," u la ong.
Ka jingïoh kurup ïa ki dawai kuli Yaba ka la kiew bha ha kaba 19000 tylli ki kuli la ïoh kurup ha u snem 2022, haduh 60,000 tylli ki kuli la ïoh kurup ha u snem 2023 bad 2000 ki kuli la ïoh kurup ha u snem 2024.
Ka jingïoh kurup ïa kiwei pat ki dawai kuli jingdih pynbuaid ki long 16928 tylli ha u snem 2022, 32,298 tylli ha u snem 2023 bad 600 tylli ha u snem 2024.
Ha ka sien banyngkong eh, ki Pulit ki la kurup ruh 14.
2 kilo u jingdih Crystal Neth uba shongdor T.
1.
5 klur.
Shuh shuh, haduh 116 tylli ki NDPS case la rejistar ha u snem 2022 bad kane ka la kiew sha ka 189 ha u snem 2023 katba haduh 13 tylli ki case ladep ban rejistar ha ki ar bnai jong une u snem 2024Palat 610 ngut ki briew ki la shah kem naduh u snem 2022 haduh u snem 2024.
Na kine, 234 ngut kiba la shah kem ki long ha u snem 2022, 355 ngut ha u snem 2023 bad 25 ngut ha u snem 2024.
10% na kiba la shah kem ki dei ki kynthei kiba donkti ban khaii drok.
Kumjuh ruh, 19 ngut la ithuh kum ki briew kiba ïai mlien ban khaii drok, ha kaba 8 tylli ki case jong ka PITNDPS la phah sha ka kashari bad mynta ka Advisory Board kan sa shim ïa ka rai, la ong u Bishnoi.
Haba pynpaw ïa ka jingisaitmet jong u dang dei ka kam kaba jwat bha ha Meghalaya, u DGP u la ong, “kane ka dei na ka daw ba ka jylla Meghalaya ka ïajan bha bad ka Golden Triangle.
Mynshwa, ka dei ka lynti ïaid, hynrei mynta ka ka long ka pdeng khaii.
"U la ong ba ka jingdon jong ki nongdih drok ha ka jylla ka la nang kiew bad kane ka la pynsngewkhia bha ïa kiba bun.
“Ban ïakhun ïa kane ka jingisaitmet, ka tnat Pulit ka la wanrah da ki buit treikam kum ka jingpynshai paidbah khamtam eh hapdeng ki samla da kaba pynlong ïa ki jingpynshai paidbah ha ki skul, ki University bad ka jingïai thwet ïa ki nongkhaii drok ruh ka dang bteng," la ong u Bishnoi bad bynrap ba ki nongkhaii drok ki dei kiba kiba ïai mlien bad bun na ki kynhun Gang na kiwei ki jylla ki don bynta lang ha kaba ki Pulit ka Meghalaya ki la ïakhun ban pynduhjait ïa ki.
Shuh shuh u DGP u la ong, “ngi la pyndonkam ruh da ki technology ban kem ïa ki nongkhaii drok bad ka tnat CID ka la trei shitom ban pyndonkam da ka technology ban wad ïa ka jingdonkti jong ki nongkhaii drok.
Ngi ju ïasam jingtip ruh bad ki jylla ba marjan khnang ban khanglad.
"“Nalor kata, ngi la plie ïa ki Counselling Cells ban ïarap ïa ki lanot dih drok da kaba khot lang ïa ki bahaing hasem.
U Myntri Rangbah u dei uba la ai mynsiem bha ban pyllait luid ïa ka Meghalaya na u drok bad ngin dang ïai bteng ban trei shtiom da kaba pyndonkam ïa ka social media," u la bynrap.
Ha kine ki ar snem ba la leit noh, haduh 28,000 bilor ka dawai jyrhoh la kurup ha u snem 2022, 88000 bilor ha u snenm 2023 bad kumba 112 bilor ha u snem 2024.
Nalor ka pisa kaba T.
36 lak la ïoh kurup ha u snem 2022, T.
45.
6 lak ha u 2023 bad T.
60,000 hajar ha u 2024.
Ka jingïoh kuru ïa ki kali ha u 2022 ka long 67tylli, 157 tylli ha u snem 2023 bad 12 tylli ha u snem 2024.
Shillong, Lber 06: Ka kynhun ïalehkai kriket jong ka Rangkynsai CC hynne ka sngi ka la khur ïa ka jingjop kaba suk hadien ba ka la lah ban pynliem kput ïa ka Raj bhawan haduh 163 ron ha ka lympung lehkai jong ka Shillong Cricket League Super Dicision 2024.
Ki la don haduh arngut ki rangïalehkai ka Rangkynsai kiba khyrwit spah ron ha kane ka jingïakhun.
Haba phai sha kane ka jingïakhun, ka Rangkynsai CC ka la jied ban tied nyngkong hadien ba jop ïa ka toss, ha kaba ka kynhun ka la tied haduh 293 ron na ki 45 over bad shah pynhap 8 ngut.
Ki player kiba seisoh ha ka tied ki kynthup ïa u Ram Gurun u ba la khyrwit palat ïa ka spah ron, kata da 119 ron naki 99 bol, katba u wei pat u ba la kynjoh spah ron u dei u Ajay Duhan da 108 ron na ki 116 bol.
Haba phai sha ki rangkawangbol ka liang pyshah kiba la seisoh ki long u Pankaj Mandol u ba la kawang 9 over, shah tied 53 ron bad khur 5 wicket, katba u Arbin singh u la kawang 9 over, shah tied 80 ron bad ïoh pynhap 2 wicket.
Haba pyrshang ban beh ïa katei ka thong ba la buh ka Raj bhawan ka la shah khanglad noh da tang 130 ron naki 31.
3 over hadien ba baroh shiphew ngut ki la shah pynkhyllem.
Ki player kiba la ïoh kamai ron kham bun ki long u Rahul shah (32 ron naki 44 bol) bad u Babloo passah (23 ron naki 53 bol).
Dei ki rangkawangbol kiba la tyngshaiñ ha ka pali tied jong ka Raj bhawan, ha kaba u Charm Marbaniang u la ïoh ban khur 3 wicket naki 3.
3 over, bad ailad tang 13 ron, nangta u Shavian Blah u la kawang 4 over, shah tied 21 ron bad khur 2 wicket.
ïa ka nam rangïalehkai ba kynsai lane Player off the match ha kane ka jingïakhun la khur da u Ram Gurung u ba la tied 119 ron naki 99 bol kaba la kyrshan radbah ïa ka Rangkynsai ban jop kput haduh 163 ron.
Shillong, Lber, 5: Ka Deputy Inspector General of Police (TAP) Kong Claudia Lyngwa ha ka sngi Baar ka la ong ba ka jingkhang ka dang plie na ka bynta ka jngïakren ïasuk ka Hynñiewtrep National Liberation Council (HNLC).
Ka la ong ruh ba ki Pulit ki la lap sabut na ka Mobile Phone jong u dkhot ka HNLC ba la shah kem u Bah Storgy Lyngdoh ba u donkti ban dawa pisa na kiba bun ki briew.
Ha ka jingïakren bad ki lad pathai khubor, ka Kong Lyngwa ka la ong ba u Bah Storgy Lyngdoh uba la don bynta ha kynhun ïakren ïasuk jong ka HNLC u la shu rung tuh sha ka jylla Meghalaya na Bangladesh bad ula shah kem ha ki Pulit ka East Khasi Hills.
“Kam don kano kano na ka liang jong ngi ba kane ka jingïakren ïasuk kam dei ban shu kut noh, ka dang dei ban ïai bteng bad ka jingkhang ka dang plie," ka la ong.
Haba kylli shaphang ki khubor kiba kam ba u Bah Storgy u la wan sha Meghalaya ban pyndem wait, ka DIG ka la ong, “u briew uba la leit phai sha Bangladesh ka pynpaw shai ba lada u kwah ban pyndem wait, u la dei ban sah ha Shillong katba ka HNLC ka dang ïakren bad ka Sorkar bad katkum ka jingïohi jong ngi, ka jingleit phai biang jong u sha ka ri Bangladesh bad wan phai biang na ka Bangladesh, kaei kaba pynpaw, nga ieh ha phi ban sngewthuh ïa kane.
"Ka la ong, “kam don kano kano ka shithi dawa pisa ba u la phah sha ki briew na ka mobile phone jong u, hynrei ki don bun tylli ki mobile number kiba la peit bad ki dei kiba la dawa pisa na kiba bun ki briew.
"Haba pynpaw ba ka jingtohkit kan dang ïai bteng, ka Kong Lyngwa ka la ong, “ka jingïakren ïasuk kan dang ïaid bad lada kino kino ki donkti ha ki kam be-aiñ khlempep ngin hap ban pynshitom ïa ki katkum ka aiñ.
"Shuh shuh ka DIG ka la ïathuh ba katkum ka jingïoh jingtip ka HNLC mynta ka don sa tang 20-30 ngut ki dkhot.
“Hynrei, ngim lah ban ong ki tiar kiba kumno ki don hynrei kiba ngi tip ki don tang khyndiat tylli ki tiar siat," ka la ong.
Bun na ki briew kiba la ïohpdiang ïa ki shithi dawa pisa kim shym la ujor sha ki Pulit.
Ha kaba ïadei bad ka jingpyrshang ban ïoh jingshaniah na ki paidbah ka Kong Lyngwa ka la ong, “ka kamram jong ngi ka long ban peitngor bad kano kano ka jingtip ba ngi ïohlum ngi pyndep mardor khnang ban ïoh ïa ka jingshaniah ki paidbah.
Naduh ka por ba ka HNLC ka la mih ha Meghalaya, ki Pulit ki la trei shitom khlem shongthait.
Ki Pulit ki la len ïa la ka jingim ha kane ka jingïakhun bad kumba ka long mynta nga ngeit ba phi ïohi ïa ka jingwan ki nongjngohkai pyrthei ka la kylla bha namarba ki Pulit ki la trei la ka jong ka kamram bad ki la len ruh la ka jong ka jingim.
Kane ka pynïoh jingshaniah na ki paidbah jong ngi.
Ha kajuh ka por, ka DIG ka la maham ïa ki paidbah kiba noh synñiang ne kiba kyrshan pisa ïa ka HNLC ba shisien ka sngi kin ym lait satia na ki kynjri jong ka aiñ.
K a jingwanrah jong ka Sorkar ïa ka ain ban pyrkhing ïa ka jingshna iing kaba la tip kum ka Meghalaya Building Bye Law ka long tang ha ki jaka sor bad la pynjlan sa sha ki khap sor.
Hynrei ha ka jingtyllun ka shalyntem ki por, la i donkam ban pynjlan ïa kane ka aiñ namarba ki District Headquarter mynta ki la nang mih ki ing mala kiba heh.
Ki paidbah kiba shong basah sha ki District bapher bapher ka jylla kim dei ban sngew khohñïoh lada ka Sorkar ka pyntreikam ïa kane ka aiñ wat sha ki shnong ba kyndong ka jylla namarba ki dei ban sngewthuh bha ba ka Jylla Meghalaya ka dei ka lynti ïaid jong u jumai kaba hap ha ka Seismic Zone-V bad ka jingkhynñiuh u jumai ka ju jia khah khah.
Ha u snem 1897 ka Jylla Meghalaya ka la mad ïa ka jingjulor kaba khraw bha hadien ka jingkhie u jumai uba jur 8.
7 magnitude.
Shwa kane, u jumai uba jur 8.
5 magnitude u la jia ruh ha u snem 1950 ha kaba ka la wanrah ïa ka jingduh ei ki mynsiem briew bad ka jingjulor ki ing ki sem.
Watla shipah snem tam mynshwa ka jingkhynñiuh u jumai ka jingjulor bad ka jingïap lehse ka lah ban duna hynrei ki paidbah ki la dei ban pyrkhat bha da ki hajar sien bad ban puson bha ba la donkam ïa ka aiñ kaba pyrkhing ban shna iing bun mala namarba ka jingbun briew ha kane ka jylla ka la nang kharoi.
Ka jingtyrwa jong ki Autonomous District Council ïa ka tnat District Council Affairs (DCA) jong ka Sorkar Jylla ban pynjlan ïa ka ain shna ing sha ki nongkyndong ka jylla ka long ba ki la ïohi ïa ka jingmih jong ki ing mala ha kaba ki paidbah ki la sdang ban shna ïa ki iing ki sem kiba kham bha bad lehse ha ka jingïohi jong ki Autonomous District Council la i dei ban don da ka ain kaba lah ban tehlakam ïa ka jingshna iing mala.
Da ka jingshimkhia jong u Symbud Myntri Rangbah ka Jylla uba khmih ïa ka tnat District Council Affairs u Bah Prestone Tynsong u la lum ïa ka jingïalang jong ki Autonomous District Council ban ïathir ïatai bad ban pyrkhat sani bha halor ki jingeh kiba lah ban ktah ïa ka jylla ha ki shnong bapher bapher jong ki 12 tylli ki district ka jylla.
Haoid, ki jaka kiba hap hapoh ka Municipal ka Meghalaya Urban Development Authority (MUDA) ka tehlakam ïa ka jingshna iing bun mala hynrei ka jingbym pat pyntreikam ïa ka Building Bye Laws sha ki nongkyndong ka Jylla ka dei kawei pat kaba pynpyrkhat ïa ka District Council ban pyntreikam noh da kane khnang ban ïada lypa ïa kino kino ki jingjia kaba la ban wanrah ïa ka jingduhei ki mynsiem bakordor lada jia ba wan ki bor lynshop jong ka mariang ha ka por ka bym poi pyrkhat.
Mynta ka shong sa ha ka Komiti kaba la thaw da ka District Council Affairs kumno ban pyrkhat ïa kane ka jingai jingmut jong ki Autonomous District Council (ADC) ban pyntreikam ïa ka Meghalaya Building Bye Laws sha ki shnong nongkyndong jong ka Jylla la ka sngewdei neem ban pdiang ïa kane ka jingai jingmut bad ka shong ruh sa ha ki paidbah ban phah ïa ki jingai jingmut sha ka Sorkar Jylla ban pynjanai ïa kane ka aiñ khnang ba kane ka aiñ kan ym ktah pat ïa ki paidbah nongkyndong kiba dang duna ka ïoh ka kot watla khyndiat eh ki dei kiba bit ba biang ha ka ïoh ka kot.
Lada ka Building Bye Laws ka la treikam sha ki nongkyndong kam dei ban ktah pat ïa ka ïoh ka kot jong ki paidbah nongkyndong namarba ka jingpyrshah jong ki paidbah ha ki snem ba la leit noh ban pyntreikam ïa kane ka aiñ ba pyrkhing da ka MUDA ha kito ki por ka dei namarba ki sngewthuh ba kin hap ban siew da ka dor kaba rem hynrei hadien ba ka Sorkar Jylla ka la aiti sha ka Autonomous District Council ban pyntreikam tang ha ki Scheduled Area kiba bun ki Dorbar Shnong ki la pdiang sngewbha ïa kane ka aiñ.
Nongstoiñ, Lber 06: Kum ka dak jong ka jingsngewsih bad ka jingpynrem jur ïa ki runar kiba la shim jubor ïa ka jingim jong u (L) Macborn Bonnyson Kharbani uwei na ki nongñiah Tourist Taxi na Nongstoiñ, ka Synjuk ki nongñiah tourist taxi ha ryngkat ka jingïatreilang bad ka Joint Action Committee of Taxi Owner & Driver Association, mynta ka sngi ka la sdang ban pyndeng da ki lama ïong ïa baroh ki kali kamai na Nongstoiñ sha Shillong.
Ha kajuh ka por na ka liang ki nongñiah bad ki trai jong ki kali Tourist Taxi ki la kyntu ïa ka tnad pulit ba ka dei ban kem lut ïa baroh kiba donkti ha katei ka kam pynïap briew ba shyrkhei.
Kane ka jingteh lama ïong ha ki kali kit passenger kan ïai bteng biang lashai ka sngi 7 tarik Lber 2024.
Nongstoiñ, Lber 06: Na ka bynta ban pyllait ïa ka jingdheng kali ha sor Nongstoiñ, ki ophisar ka tnad pulit ba pynïaid ïa ka ïaid ka ïeng ki kali ha West Khasi Hills, ha ka sngi balang ka 6 tarik Lber ki la leit ban pynshai ia ki nongñiah kali kamai na Nongstoiñ sha Shillong, ba naduh lashai ka sngi palei ka 7 tarik Lber 2024, baroh ki nongñiah kali kamai kata naduh ki Alto tourist taxi, TaTa Sumo, Ertiga, Mahindra bad kiwei kiwei kiba wan kit ïa ki nongleit nongwan na Shillong sha Nongstoiñ, ki dei ban pynhap beit ha Madiwat parking lot bad ym shah shuh ban dang wan pynhiar ïa ki sha pdeng sor.
La pynbeit ruh da ka por ba yn shah ban wan pynhiar ïa ki nongleit nongwan hapdeng sor tang naduh ha por 5 baje janmiet shaneng.
Ha kajuh ka por la pynbeit ruh ba ïa ki kali Tourist baroh ba thep ïa ki nongleit nongwan napdeng sor Nongstoiñ ha ka por mynstep yn shah tang haduh 7.
30.
Lait nangta baroh ki kali kiba kiew sha Shillong ki dei ban thep ïa ki nongleit nongwan na Mandiwat parking lot.
Jowai, Lber 06: Ka Jaiñtia Student’s Movement (JSM) Lapangap Unit mynta ka sngi Balang kala leit ban ujor sha u Deputy Commissioner ka West Jaiñtia Hills District bah B.
S.
Sohliya halor ka jingeh jong ki nongshong shnong ka thaiñ Lapangap kaba dang hap hapoh ka Namdong C&RD Block kaba ki ïa kynduh na ka jingshah lum khajna ha ki pulit Assam haba ki ïaid lynti lyngba u surok Tahpat-Lapangap-Khanduli.
Ka seng kala pynsngew la kumba ar taïew mynta ki pulit jong ka Assam kiba wan sah naduh u snem 2023 ha ki bynta ba ïa khajia pud hapdeng ka shnong Lapangap bad Tahpat kila sdang ban khynra bad lum khajna ïa ki paidbah Pnar kiba ïaid lynti da ki kali ba don ïa ki Registration No jong ka jylla Meghalaya, katba ïa kito ki kali ki bym rah ïa ki licence bad Registration ki lum khajna haduh 500 bad 1000 tyngka.
Kane ka jingkhrong khajna jong ki pulit Assam kaba pynbitar ïa kiba bun ba lang khamtam ïa ki nongshong shnong ka Lapangap namar katei ka jaka (pynthor) ba ki khrong khajna ka dang hap hapoh u pud u sam jong ka shnong Lapangap, la ong ka seng.
Halor kane ka JSM ka buh ka jingkyntu na u Deputy Commissioner ba un shim khai mardor ïa kane ka kam, khnang ban lait na kino kino ki jingïakynad ha kine ki sngi ban wan.
Na ka liang u President katei ka Unit samla Heyboyme Myrphet hadien ka jingïakynduh bad u DC ula pyntip ba utei u khlieh duh ka District ula kular ban shimkhia ïa kane ban pynlong ka jingïakren lyngba ka Video Conference hapeng ki ar District ka West Jaiñtia bad West Karbi Anglong haka 12 bad 13 tarik mynta u bnai.
Shuh shuh ula ong kiba bun ki nongshong shnong haba ki leit sei pisa na ki Bank jong ki, hynrei kaba sngewsih ki hap pat ban siew pynban ïa katei ka pisa kum ka bai khajna jong ki pulit Assam.
Nongstoiñ, Lber 06: Ka seng Congress lyngba ka Mahila Congress Committee West Khasi Hills, ha ka sngi balang ka la ïoh ban pynlong ïa ka jingïalang paidbah ban jied pynthymmai ïa ki nongkitkam jong ka District lem bad jong baroh lai tylli ki Block kynthup ïa ka Nongstoiñ, Mawshynrut bad ka Rambrai Jyrngam.
Ha ka jingïalang kaba la pynlong ha Congress Bhawan Nongstoiñ, la ïadonlang naduh ka kong Joplin Scott Shylla President ka Meghalaya Pradesh Mahila Congress kaba la ïoh ban pynskhem ruh ïa ki nongkitkam da ka kong Sony Kharjana General Secretary ka Meghalaya Pradesh Mahila Congress Committee, ka Kim Haokip Secretary ka All India Mahila Congress Incharge ka Meghalaya Pradesh Mahila Committee, u bah Bormanding Nonglang president ka District Congress Committee West Khasi Hills bad kiwei kiwei.
Ki nongkitkam ba thymmai jong ka District Congress Committee Mahila ki kynthup ïa ka kong Joyfulness Marweiñ kum ka President, Phyrnai Sohshang Vice President, Lucky Marweiñ Secretary, Gloryhorny Lyngkhoi Treasurer bad ka Deitina Marweiñ kum ka nongai buit.
Katba ka kong Meris Kharsyntiew ka la shah jied kum ka President ka Meghalaya Pradesh Mahila Congress Nongstoiñ Block, ka kong Rose Mery Marbaniang kum ka President jong ka Meghalaya Pradesh Mahila Congress Mawshynrut Block.
Mawkyrwat, Lber 05: Ka Kharraswai Football Club ka la long ka nongjop hadien ba ka la pynliem noh da 4 – 2 kol pyrshah ïa ka Mawsynram Sports Club ha ka lympung ïalehkai jong ka 1st Knock-Out Football Tournament 2024 ba la pynïaid da ka HANM, Balat Border Area Circle ha madan Dangar, East Khasi Hills District.
Haba phai ha ka jingïalehkai hapdeng kitei ki ar kynhun ka la long shisha ka jingïalehkai kaba itynnad bha namar ha ka jingïakhun ka long ban rah ïa ka nam jop.
Kumta ha ka jingïaleh, kaba dei ha ka kyllastep, ym shym la don mano mano ban ïoh ban ïa pynkhih jar wat kawei ruh hynrei haba wan phai pat ha ka jingïalehkai jong ka kyllamiet, ka Kharraswai FC bad Mawsynram SC ki la ïoh ban ïa khaid da kaba ïa thep mar kawei ka kol.
Namarkata, ban rai mano ba jop, na ka liang ki nongpynïaleh ki la shu pynïaleh noh da ka Tie Breaker ha kaba ha kane ka jingïaleh ka Kharraswai FC ka la long ka nongjop da kaba ka la tam noh da 4 – 2 kol pyrshah ïa ka Mawsynram SC.
Ha kaba ïa dei bad ki khusnam, na ka liang u bah H.
M.
Shangpliang, u nongaibuit jong ka tnad pule puthi jong ka sorkar Meghalaya bad u bah Alvin Sawkmie, MDC ka Mawsynram Constituency ki la ïoh ban sam.
Khliehriat lber 06: Ka Jaiñtia Students Movement, hapoh ka jingïalam u President rangbah, u bah Lenningstar Rymbai bad u General Secretary, u bah Roitre Dkhar, mynta ka sngi ka la leit ban ïakynduh bad iakren bad u Deputy Commissioner ka East Jaiñtia Hills District ha kaba iadei bad ka jingiakhun exam ki khynnah pule da kaba leh online bad ka seng ka kyntu ruh ïa ki bor district ban shimkhia ïa ki mat ba ka seng ka kyrpad ban kham pynsuk ïa ki khynnah pule jong ka thaiñ.
Katkum u kyrwoh na ka seng la ong “Ngi la kyrpad ïa u Deputy Commissioner ban bthah ïa ka NIC cell hapoh DCophis ba kan ai jingiarap ïa ki samla pule ban pyndap ïa ka online application, ban bthath ruh ïa ki BDO ban buh ïa ki centre ba shipor lane temporary centre ha ki ophis Block khnang ban suk ban thep ïa ki online application jong ka CUET, shuh shuh ban bthah ïa ki common service centre ne rainbow ban ai jingiarap ïa ki samla pule ha ka por ba thep online" la ong ruh ba ha ka jing ïa kren ki nongialam jong ka JSM bad u DC, u Abhislah Baranwal, la ong ba u DC u la kular ban bthah ïa ka NIC hapoh ka ophis u dc ba kin iarap ia ki samla pule ban thep online application, bad ruh ïa ki BDO bad ki Common Service Centres ne rainbow ba kin iarap ïa ki khynnah pule ban thep online application, ha kajuh ka por ka seng ka kyntu ïa ki khynnah pule na duh ki kyrdan HSSLC ban wan sha khmat ban thep kyrteng na ka bynta ka examination CUET namar sa tang 20 sngi ka la kut ka por namar kane ka dei tang haduh ka 26 tarik u lber 2024.
La ong ruh ba ka JSM hadien ba ka la ioh jingtip ba ka tnat pule puthi jong ka jylla Meghalaya lyngba ka shithi no.
EDN:69/2022/110 Dated Shillong the 20 December, 2023 ka la bthah ia ki Principal jong ki skul bad ki college bad ki Principal jong ki Higher Secondary Schools ha Meghalaya ban ai jingtip halor ka jingdonkam ban ialeh ïa ka exam Common University Examination Test (CUET) khnang ban ioh admission ha ki college kiba pyniasoh ba ka skul bah NEHU, Shuh shuh katei ka shithi ka la kdew ba kan nym don shuh ka jingpyllait ne exemption ïa ka Meghalaya na kane ka exam CUET, kumta ka seng JSM myn ha ka 16 tarik u kyllalyngkot 2024 ka la phah shithi sha u Education Minister ka Meghalaya, kumjuh ruh sha u myntri rangbah ka jylla, sha u Chief Secretary bad sha ki Deputy Commissioner jong ka East bad West Jaiñtia Hills ban pynioh ïa ki exam centre jong ka CUET ha Shillong, Tura bad jowai ne ha baroh ki district headquarters.
Nongpoh, Lber 06: Nalor kiwei kiwei ki kam pynroi ba ki paidbah ki donkam ha Ri Bhoi, u MLA ka Nongpoh Constituency, u Bah Mayral Born Syiem u la buh syndon ïa ka jingkyrpad na u myntri rangbah ka jylla ban pynsted noh ïa ki kam ïa pynbeit pud ha ki bynta ba dang dang hap ha Ri Bhoi bad wat ha kiwei kiwei ki jaka ïa kajia pud hapdeng ka Assam bad ka Meghalaya.
U MLA ka Nongpoh, u Bah Mayral Born Syiem ula ioh lad ruh ban pynsngew na ka bynta ki kam pynbeit pud kiba dang sahteng ha pud u sam ka Ri Bhoi District, ka dei ha ka jingïalang hynnin ka sngi kaba u myntri rangbah ka jylla, u Conrad K.
Sangma u la wan ban buh ïa u Mawnongrim na ka bynta ban shna ïa ka madan plastic (Artificial turf) ha ka madan Umbuda ha Ri Bhoi District.
Na ka liang u MLA ka Nongpoh, ha kane ka sngi u la pynsngew ruh ba ki dang don sa saw tylli ki jaka ba dang ïa kajia pud hapdeng ka Assam ba la donkam ban pyndep noh ïa kane ka kam ïa pynbeit pud kiba kynthup ïa ka Nongwah Mawtamur Deshdomriah, Borduar bad ka Block II khnang ba lada dep ban ïa pynbeit ïa ki kam pud ki kam sam kan long ka jingmyntoi ïa ki paidbah ha ki thaiñ khappud.
Kum u MLA ka nongrpoh Constituency, u Bah Mayral Born Syiem, nalor kitei ki kam pud ki kam sam, u la shim kabu ruh ban ban pynsngew ïa shibun ki mat ha khmat u myntri rangbah ka jylla ba kynthup ruh ban plie noh ïa ka Trauma Centre ha Civil Hospital Nongpoh, ban wan rah ïa ka 132 KV power grid substation, ka surok na Nongpoh sha Sonapur bad kiwei kiwei ki kam pynroi kiba donkam ha Ri Bhoi.
Shuh shuh, ha kane ka sngi, hadien ba la pynsngew da u MLA ka Nongpoh halor kitei ki phang ba ka sorkar kan shim khia ban pyndep na ka bynta ka jingmyntoi ki paidbah, u Myntri rangbah ka jylla ruh u la kular ban shim khia ban pynurlong ïa kitei ki jingdonkam ki paidbah hapoh ka them Ri Bhoi.
Nongpoh, Lber 06: Ka Dorbar Shnong Mawlyndep mynta ka sngi ka la pynmih syndon da ka jingmaham kaba jur ïa kino kino kiba thang khlang pathar, ba kane ka ktah ïa ka mariang bad ka buh jingma ruh ïa ki nongshong shnong ha katei ka thaiñ Mawlyndep ha Ri Bhoi District.
Na ka liang ka Dorbar shnong Mawlyndep ka la buh ruh ka jingma halor kane ka jingthang khlaw pathar, ka dei ruh hadien ba hynnin ka janmiet ha ka por janmiet, la don ki riew shim kabu kiba thang ïa ka khlaw bad na kane ka jingthang khlaw ka ding ka la pur ruh sha ki jaka shong jaka sah ki noingshong shnong kaba la buh jingma ïa ka shnong hi baroh kawei.
Haba ïa kren bad u rangbah Shnong ka Mawlyndep, u Bah Jinu Kharbuki, u laong ba ka shnong ha ka jingshisha na ka por sha ka por ka la ju don ka jingmana ba tyngeh ïa kiba thang khlaw, hynrei haduh kine ki sngi dang don kiba shim kabu bad kim ju pyrkhat ba na ka jingthaw khlaw ka ktah ïa ka mariang bad ruh ka buh jingma ïa ki ing ki sem khamtam ha kum kanr ka por ba tyngkhong.
U la ïathuh ruh ba katei ka jingthang khlaw hynnin ka janmiet ka dei hajan ka Rympei Arrupe Jesut Novitiate kaba dei ka jaka pule ki ban long ki nongtrei riew niam ka Balang Katholik bad ha katei ka jingthang ki runar ïa ka khlaw ki samla pule ki la hap ban mih ban pynlip ïa ka ding namar ka ding ka la pur sha katei ka jaka sah jongki.
Kum ka shnong ka pynrem jur halor ka jingbym pyyrkaht ïa ka mariang bad ka jingma na ka jingthang khlaw ba ki riew shim kabu ki la shu thang pathar ïa ka khlaw bad kane ka jingthang khlaw ka la buh jingnma ruh wat ïa ki ing ki sem ba ka ding ka lah ban pur namar ba la dei ka aiom tyrkhong, u la ong.
Namar kata, na ka laing ka Dorbar shnong ka la maham jur ïa baroh ba kim bit ban thang khlaw ha katei ka jaka ba hap ha u pud u sam ka shnong Mawlyndep bad lada lap ka bor shnong kan leh da kaba tyngeh wat ban ujor da ka ejehar sha ki bor pulit ba kin ngat ha ka jingpynshitom katkum ki kyndon jong ka aiñ, u la bynrap shuh shuh.
Mawkyrwat, Lber 06: Ka Nonglang Sports Club ka la ïoh ban pynkut noh ïa ka lympung ialehkai kynjatbol ba la tip kum ka Football Interdong 2023-24 jong ki samla shynrang ha kaba kane ka jingïalehkai ba khadduh hapoh shnong ka la ïoh ban thaw record ïa ka jingïathep bun kol eh ha ka ha kaba ym pat ju jia koit ha ki snem ki por ba la leit.
Lah ban kdew ba ki 2 tylli ki kynhun kiba la poi sha ka wat ba khadduh dei ka Dong Nongdom bad ka Dong Pyndenjathang, ha kaba ka Dong Nongdom ka la ïoh ban thep 5 kol katba ka Dong Pyndenjathang pat ka la thep 4 kol.
Shuh shuh, ka jingïalehkai ha kane ka sngi ka la long shisha kaba ïa khaid bha namar kine ki kynhun ki dei ki kynhun kiba la ïalehkai ha ka sngi plie pyrda kata ha ka 20-10-2023 ha kaba ka Dong Nongdom ka la jop da 2 – 0 kol ia ka Dong Pyndenjathang bad kine ki juh hi ki kynhun kiba la poi phainai mynta ka sngi.
Lah ban kdew ba kane ka jingïalehkai ka la pynlong sngewphylla bad sngewtynnad kata ka long ba ki juh ki kynhun ba ïalehkai por plie bad ki juh ki kynhun kiba ïalehkai ne poi phainal bad kine ki kynhun ki la thaw record ban ïathep bun kol kata 5 – 4 kol ha ka sngi ba la pynlong da ka Nonglang Sports Club naduh mynshwa haduh mynta.
Kane ka Inter-dong ki la pynïalehkai da ka League System bad na ki 7 tylli ki dong kata ka Dong Meiawan, Dong Pdengshnong, Dong Nongdom, Dong Lawmyrsiang, Dong Pyndenbah, Dong Mawphorkynbat bad Dong Pyndenjathang ki kynhun baroh kiba la ïashimbynta ki long 10 tylli ki kynhun.
Ha kane ka sngi bna pynkut, la wan ban ïa donlang ruh u bah Damang Synkon, District Sports Officer (DSO), South West Khasi Hills District kum u kongsan bad u bah Avin Wanbah, BADO ka Ranikor C&RD Block ryngkatlang u bah Firsterlin Kharraswai, Myntri Shnong Nonglang bad kiwei kiwei de ki riew rangbah jong ka shnong ki la ïadonlang.
Kane ka dei ka kyrwoh na u bah Kordorlyne Kharlyngdoh, Secretary jong ka Nonglang Sports Club.
Khliehriat, Lber, 6: Hadien ka jingïoh jingtip kaba tikna halor ka jingdon ki briew kiba kit ïa u drok, ki Pulit ka ANTF East Jaiñtia Hills District ha ka sngi Baar ki la pynlong ïa ka jingpynap shrim ha surokbah National Highway ha Lumshnong bad ioh bat ïa kawei ka kali Maruti Suzuki Baleno kaba don u number AS-11-S-3488 ba la ñiah da u Ajamal Husen kaba dang wan na ki thaiñ Silchar, Assam.
Ha ka jingkhynra ki Pulit ki la lap hynñiew tylli ki synduk thep sabon barit kiba la thep da u drok.
Hadien ba la dep tes la pynshisha ia u drok uba don ka jingkhia kaba 77 gram.
Ki Pulit ki la kem noh ïa u nongñiah ïa ka kali u Ajamal Husen bad la kurup noh ïa u drok, ïa ka kali, kawei ka mobile phone, ka EPIC, ka Driving License, Pancard bad Aadhar Card.
La register case ruh ha Lumshnong Police Station bad la pynngat hapoh ki kyndon jong ka NDPS Act bad ka jingtohkit ka dang iaid shakhmat.
Shillong, Lber, 6: Ka Khasi Students’ Union (KSU) lyngba ka Employment Monitoring Cell ka la phah dorkhas sha ka Meghalaya Public Service Commission (MPSC) halor ki katto katne ki jingujor ba la ïoh na ki samla thep kam ha ki post bapher bapher bad katto katne ki mat ban pynbha bad pynwandur halor ka thung kam thung jam.
Ha kaba ïadei bad ka post Junior Divisional Accountant (JDA) hapoh ka Directorate of Account & Treasuries, Meghalaya katkum ka jingpynlait Advertisement, ki don 69 tylli ki post kiba lait, hynrei ha ka por ba la mih ïa ka result la ïohi ba don tang 34 ngut.
Halor kane, ka MPSC ka la pynshai ba la don tang 34 ngut kiba pas ïa kane ka eksamin bad la khot interview tang ïa kine 34 ngut.
Haba kylli halor ka jingbym pas ki samla, u Secretary ka MPSC u la pynshai ba lehse ka dei ka pass mark ba heh ba la buh da ka Directorate of Account & Treasuries kaba pynlong ba ki samla kim shym lah ban pas namar haba ïanujor bad kiwei kiwei ki tnad Sorkar ki buh ïa ka Qualifying Marks tang 33 marks bad kiba wan shakhmat kin shah jied.
Halor kane ka bynta ka Seng kan ïa kynduh bad ka Directorate ban pynsngew ïa kine ki jingeh jong ki samla.
Halor ka kam Typist (Ordinary Grade) ha Meghalaya (Civil) Secretariat & Heads of Department ïa kane ka kam la pynlait Advertisement ha u snem 2016 na bynta 36 tylli ki post hynrei haduh mynta ka dang sahteng wat hadien ba ladep pynlong ïa ka eksamin bad Typing Test.
Ka MPSC ka la pynshai ba ka la long kaba la khreh halor kane kam bad ban pynlait noh ki result hynrei ka dang ap tang ïa ka Roster ba ka SAD Department kin phah.
Ka Seng ka pynrem ïa ka SAD Department ka bym shym la lah ban phah ïa ka Roster haduh mynta bad pynsahteng ïa kane ka kam.
Ha kine ki sngi, ka Seng kan leit ujor sha ka tnad ba dei peit ban phah noh ka Roster bad ki samla ki ym shu ap sah.
Halor ka jingsuki ka thungkam thungjam ba la pynïaid da ka MPSC na ka por sha ka por, ka Seng ka ju lap ba ki samla thepkam ki hap ban ap haduh 4-5 snem ba ka jingpynrung kan dep.
Kane ka pynduhnong shibun ïa ki samla kiba ap kam namar ka rta ruh ka nang ïaid bad na ka liang ki samla kiba pas manla u snem ruh ki shu ap khlem don kano kano ka lad ban thep kam.
Ka Seng ka la ai jingmut ba ïa kino kino ki kam kiba pynbna paidbah (advertised) dei ban pyndep noh hapoh 1 snem na ka tarik ba la pynbna ïa ka jinglait kam.
Ka Seng ka la dawa ruh ba na ka bynta ki Grade ne Group B, C bad D dei ban pynduh noh ïa ka Personal Interview.
Ka Seng ka ju ïoh ïa ka jingujor manla ka por ba ka don ka jingbamsap ha ka thung kam thung jam bad ka jingleh shiliang ha ka por Personal Interview.
Ka Seng ka sngewba kam don jingmyntoi ban don ïa ka Personal Interview na bynta kine ki Grade ne Group.
Wat ha ki kam Sorkar Pdeng (Central Government jobs) ïa ka Personal Interview lah pynduh noh bad kiwei kiwei ki jylla ruh ki la bud ïa kata, hynrei balei ba ka Sorkar Meghalaya haduh mynta ka dang leh ka Personal Interview halor kine ki post ne grade bad dei ban weng noh bad ka thung kam thung jam kan long kaba khuid.
Ha kaba ïadei bad ka Personal Interview na ka bynta ki Grade ne Group A, ka Seng naduh ki snem ba ladep ka la buh ïa ka jingdawa ba ka Personal Interview ka dei ban long ha ki jingdon ki Camera ban lait na ka jinglehtuh jingleh shukor kumba la ju ïohsngew na ki por sha ki por.
Ka Seng ka pynsngew biang ka thungkam ka thungjam hapoh ka jylla ka dei ban long kaba khuid khnang ba ka jylla baroh kawei hi kan kiew.
Halor kine ki mat, ka MPSC ka la pynshai ba ka shong ha ka mon jong ka Sorkar ban leh ïa kine kiei kiei baroh bad na ka liang ka MPSC kam don kano kano ka jingpyrshah.
Ka Seng ha kine ki khyndiat sngi kan sa buh ïa ka jingdawa hakhmat ba Sorkar ban pynurlong noh ïa ka jingdawa ka Seng.
Shillong, Lber 06 : Ka nongshna ïa ki dawai umphniang mih shñiuh na Umseiñiong Marbaniang kaba don ha ka thaiñ Sadew, Kong Reality Syiem ha ka sngi Balang ka la ïathuh ba namar ka jingïaid iew ka dawai ba ka pynmih ka la pynlong ïa ki katto katne ki briew shim kabu da kaba die ïa ki dawai ba ki shna hi ha kyrteng ka dawai ba shna ma ka.
Haba kren bad ki lad pathai khubor, ka Kong Reality ka ïathuh ba ïa kane ka la tip da ka jingïathuh jong ki paidbah kiba thied ïa kitei ki dawai da ka jingngeit ba kadei ka dawai Marvelous oil ba pynmih ma ka.
“Don kiba ïoh ïa ka umphniang ha u bilor ba la weng ïa ka jingpyndait (seal) bad don pat kiba ïoh ïa ka dawai umphniang ha u bilor ba don tang shiteng ka dawai.
Kumta, nga kyntu ba lada phi thied na shabar wat ym thied satia lada ym don shuh ka seal," ka la ong.
Nalorkata, ka ong ruh ba ki don ki briew kiba shim kabu ban pynïaid iew ïa ki dawai umphniang da kaba kam ba kadei ka dawai ba pynmih ma ka.
"Kiba die wat shim kabu bad kiba thied pat kim dei ban thied palat ïa ka dor," ka la bynrap biang.
Ka Kong Reality ka la ong ruh ba ki la don palat 10,000 ngut kiba la hap shñiuh kiba wan ban shim dawai na ka bad ki don tang khyndiat ngut eh ne kumba 5 persen kiba pyntip ba kim mih.
Shuh shuh ka ïathuh ruh ba kiba wan shim ïa ka dawai jong ka ki wan naduh Delhi, Rajasthan bad na kiwei kiwei ki jylla.
Shillong, Lber, 6: Ka tnat elekshon bad ka tnat Pule Puthi ka Sorkar Jylla ha ka sngi Balang ki la ïasoi ïa ka soskular ïasngewthuh jingmut (Memorandum of Understanding) ban pyntreikam da ka Electoral Literacy Clubs (ELC) khnang ban pynrung kyrteng ïa ki samla pule kiba la kynjoh 18 snem ka rta ba kin ïoh ïa ka Electoral Photo Identity Card (EPIC) shwa ba ka ri India baroh kawei kan leit sha ka elekshon Lok Sabha ka ban sa long shen.
Ïa ka MoU ba la ïasoi da u Chief Electoral Officer (CEO) Jylla u Dr.
BDR Tiwari bad u Director ka School Education and Literacy u Swapnil Tembe ka dei kaba la bthah da ka Election Commission of India (ECI) khnang ba ki samla kiba la kynjoh 18 snem ka rta ki dei ban ïoh ïa ka EPIC khnang ba kin ïoh ïa ka lad ban jied ïa ki nongmihkhmat sha ka Parliament.
“Ïa kine ki ELC yn sa buh ha ki jaka pule Higher Secondary School bad ha ki College.
Ka jingthmu ban buh ïa ki ELC ka dei kaba la slem bad ki dang treikam haduh mynta hynrei ki don pat katto katne ki bym treikam," ong u Tiwari ha ka jingïakren bad ki lad pathai khubor hadien ba ïasoi ïa ka MoU.
U ong ruh hadien ka jingbthah jong ka ECI la pynbha ïa ki katto katne ki kyndon jong ka MoU.
Shuh shuh u la ong ba ki nonghikai kin dei ki Nodal Officer jong ki ELC.
U Swapnil Tembe u la phah ïa u kyrwoh sha ki khynnah skul ïa ka jingangnud jong ka sorkar ban pynngewthuh ïa ka synshar paidbah.
“Ka khubor ka don ha ki lynnong kot bad ka dei ruh ka mat ba la kdew ha ka MoU," u la ong.
“Ngi la thaw ïa ki Electoral Club mynba nga dang long u Deputy Commissioner saw snem kynthih bad nga dang kynmaw kyndiang haba ngi la thaw ïa ki ELC ha ki District Level.
Mynta, hadien ka jingïasoi ïa ka MoU ngin pynthikna ban sa peitngor bha ïa ka jingtreikam jong ki ynda la thaw ha ki Secondary School," u la bynrap.
“Kawei ka mat ba kongsan kaba la kdew ha ka MoU ka long ba ki khynnah skul kiba la kynjoh 18 snem ka rta ki dei ban don ïa ka EPIC namarba nga kynmaw ba bun ki khynnah kiba la kynjoh 18 bad 19 snem ki dei ki bym pat don satia ïa ka EPIC," la ong shuh shuh u Tembe.
Shillong, 06 Lber : U Myntri ka tnat Arts and Culture ka sorkar jylla u Paul Lyngdoh kum u Kongsan ha ryngkatlang bad u Chairman ka MTDC u Bah Sanbor Shullai u Symbud Kongsan ki la buh ïa u mawnongrim ban tei ïa ka Tagore Cultural Complex (TCC) ha Rilbong Shillong ka ban donlang ïa ka Museum bad kiwei.
Hadien ba la buh ïa u mawnongrim u Bah Paul Lyngdoh u la ong ba ka jingbuh mawnongrim ka long kum ka jingai sngewbha ka sorkar jylla ha ka jingdap ba shisnem jong ha ka sngi Balang.
Haba pynpaw ïa ki kam ba la leh da ka Tnat Arts and Culture u la ïathuh ruh ba ka sorkar ha shwa kane ka la ïoh ruh ban plie ïa u Mot Tirot Sing Syiem ha Dhaka.
Haba kre shaphang u Rabindranath Tagore haba ïadei bad ki jingshem phang bad ba u la thoh ïa ki 3 tylli ki poitri u Bah Paul u la ong ba watba ka Shillong kadei kaba rit bha ha ka jingheh, hynrei kala pynmih bun ki khraw pyrkhat bad kaba mynta ka la paw ha ka pyrthei.
U la ong ba kane kadei ka Sngi bakmen ban pynbna ïa kane ka project da ka jingthmu ban sdang tei noh ïa kane ka kam, bad hadien ba u la shimti ïa ka tnat u la ïoh ban pyllait ïa ka jingmang napoh ka state share kaba long T.
1.
4 klur.
“Ngi Kyrmen ba ynda la dep kan long kaba paw ha ka pyrthei baroh kawei kum ka jingïakylliang ha ki riti dustur bad ka jingshem phang ban mih ki riewstad.
Sngewbha pyni sha ka pyrthei ba ka Shillong ka la paw ha kiba bun ki liang," u la ong.
Katba u Bah Sanbor Shullai uba dei u MLA ka thaiñ bad u Chairman ka MTDC u la pynkynmaw ba ha ka por ba u dang long u Myntri ka Arts and Culture ha u snem 2021 u la sdang ïa kane ka kam da ka jingleit ïakynduh ïa u Myntri ka Sorkar Pdeng uba khmih ïa kane ka tnat u G Kishan Reddy na ka liang jong u ula mang T.
13.
13 klur na ka jinglut jong baroh kawei ka projek kaba long T.
14.
48 klur.
“Ïa kane ka kam nga la sdang naduh ba nga la long Myntri ka tnat ha ka 27 tarik u Naitung, 2021 nga la sdang ïa kane ka projek haduh ba ka la urlong mynta.
Hadien ka jingwan jurip kaba bunsien ha ka 7 tarik u Risaw, 2022 la ïoh ka shithi ba la mang ka Sorkar Pdeng ïa kane ka projek bad ha u snem 2023 ka tnat ka ïohpdiang ïa ka jingmang kaba nyngkong," ong u Bah Shullai.
Shillong, 06 Lber: U Myntri ka sorkar jylla bad u Nongaiktien ka sorkar MDA II u Bah Paul Lyngdoh u la ong ba ka sorkar jylla ha kine ki shisnem ba la leit ka la lah ban leh bun ki kam kiba kongsan kiba ym sngewlah ruh ban mut dur.
Haba ïakren bad ki lad pathai khubor uba Paul haba ong ba ladei ban ïoh ïa ka jingïaroh ïa kiba bun ki kam ba ïoh jingjop da ka sorkar jylla u la pynkynmaw ïa ka mang tyngka kaba la wanrah da u Myntri Rangbah ka jylla u Conrad Sangma ha ka dorbar mang tyngka kaba dang shudep.
Lah ban ong ba ka sorkar MDA-2 ha ka sngi Balang ka 6 tarik mynta u bnai ka la kynjoh shisnem ha ki jingshakri jong ka ïa ka jylla.
Haba ong ba ki jingtreikam jong ka sorkar MDA II ka la long kaei kaei kaba ym lah ban mut dur, u Bah Lyngdoh u la ong ba kumba la ïohi na ka mang tyngka kaba la wanrah da u Myntri Rangbah ka sorkar ka don ka jingpyrkhat ban trei ïa ka kam bad la khmih lynti ba ha shwa ban kut ka samoi treikam jong kane ka sorkar ka Meghalaya kan sa kynjoh sha ka ïoh ka kot kaba 10 Billion ne ka 10 Billion dollar economy.
Haba phai sha ka prokram CM elevate kaba la kiew bha, u Bah Paul u la ong, “Haba phai ïa ki kam kaba ïadei bad ka tnat Arts and Culture kaba la ju pyrkhat kum ka tnat kaba malu mala hynrei ka la lah ban buh ïa u durmot jong U Tirot Sing library ha Dhaka, kane Tagore cultural complex ha Shillong bad kiwei pat ki kam kum ka jingbuh mawnongrim ban pynbha shuh shuh ïa ka State Central Library kaba la ïaid shakhmat lyngba ka jingshimkhia u Myntri Rangbah.
U la ong, “Ka Tnat Tourism ka long kaba bun kam ha ki kam ba manla ka sngi naba ngi don ka MGMP kaba pynlong ïa ki prokram bad ka jingdonlang kumba 3000 ngut ki samla.
"“Ngi don kumba 1500O ngut ki briew kiba ïadei beit ne kiba treikam napoh haba ïadei bad ki bynta ka tourism," u la bynrap.
U la pynpaw da kaba ong, “Kine kidei ki kam ba heh kiba ka sorkar jylla ka la leh bad ïaid lyngba ha kine ki 1 snem ba la leit kiba dei shisha ban ïoh ki jingithuh.
"Haba kren shaphang kiba bun jait ki ram ba la shim da ka sorkar jylla u Bah Paul u la ong, “Ngin sa pynthikna ban pynkhuid ïa kine ki ram da kaba pynthikna ruh ba kadei ban don ka jingmih na kane ka jingshim ram".
“Ha ka jingshisha haba ngi peit ïa ki projek kum kane ka jingbuh mawnongrim hangne ha Rilbong kadei tang lyngba ka sorkar MDA II, ba la ïoh ban ai bynta na ka jylla kaba la lah ban pynurlong ïa kane ka complex ban ïaid shakhmat," u la bynrap.
U la ong ba ki paidbah kin sa ïohi shuh shuh nangne shakhmat ïa ki kam ba ka sorkar kan sa leh ha kine ki snem ban wan.
Shillong, Lber 6 : U Chief Electoral Officer ka jylla u BDR Tiwari ula ong, ba ka jylla Meghalaya ka la dep pynkhreh na ka bynta ban pynlong ïa ka Elekshon MP Lok Sabha 2024 bad mynta ka ap sa tang ïa ka Election Commission of India (ECI) ban pynbna ïa ka tarik ban long ka elekshon.
U BDR Tiwari ula kren ïa katei, ha ka sngi ba ar hadien ba ula dep lum ïa ka jingïalang bad ki Deputy Commissioner (DC) bad ki Superintendent of Police (SP) jong ki District bapher jong ka jylla Meghalaya, ha Conference Hall jong ka Secretariat, ha kaba ïadei bad ka jingpynkhreh ïa ka Elekshon MP Lok Sabha.
Ha ka jylla Meghalaya ïa ka elekshon MP Lok Sabha yn pynlong ha ki Ar tylli ki Constituency, ka Shillong bad Tura Parliamentary Constituency.
U CEO ula ïathuh ba ha katei ka jingïalang ki heh jong ka Election Commission of India, kila ïakren lyngba ka Vodeo Conferencing bad ki DC bad ki SP na ki district bapher na ka bynta ka jingpynkhreh ban pynlong ïa ka elekshon MP Lok Sabha 2024.
“Ka jingpynsngew jong ki heh ophisar ka sorkar, ka long kaba biang bha bad ka jylla Meghalaya mynta, kala long kaba la pynkhreh ban pynlong ïa ka Elekshon MP Lok Sabha" ong u Tiwari.
Ula ïathuh, ba kiba ki kam ki jam ki la ïaid bha shakhmat bad kumta la khmih lynti ba ka jingpynlong ïa ka elekshon kan long kaba ïaid beit ïaid ryntih bad la khmih lynti ba ki paidbah kin mih bun ban ïashimbynta ha ka elekshon.
U Tiwari ula ong, ba ki ophisar ki la ai ïa ki jingbatai kiba bniah ha ki heh jong ka ECI halor ka jingpynkhreh ïa ka elekshon bad halor ka jinglong jingman jong ka suk ka saiñ ha ka jylla bad na ka liang ka ECI kala dap da ka jingsngewtynnad halor ka jingpynkhreh baroh.
Ula ong ba ka Tnad Elekshon jong ka jylla myta ka ap sa tang ïa ka jingpynbna jong ka ECI ïa ka tarik ban pynlong ïa ka elekshon Lok Sabha.
Shillong, Lber, 06: Ka tnat Social Welfare jong ka Sorkar Jylla ka la pan jaka na ki Dorbar Shnong kiba don ha kylleng ka jylla khnang ba ka Sorkar Jylla kan dup lah ban tei ïa ki Rehabilitation Centre ban ai jingsumar ïa ki samla kiba la shah teh mraw ha u drok.
U Myntri uba khmih ïa ka tnat Social Welfare Bah Paul Lyngdoh ha ka jingïakren bad ki lad pathai khubor ha ka sngi Balang u la ong, ki Rehabilitation Centre kiba la peit hi da ka Sorkar ïa mynta ki don hynriew tylli bad ki don ruh ki Foundation ba la pynïaid da ki kynhun shimet kiba la kyrshan jingïarap pisa da ka tnat Social Welfare.
U la ïathuh ruh ba ka tnat Social Welfare da ka jingïatreilang bad ka Mawlai Town Dorbar (MTD) kan sa tei ïa ka Rehabilitation Centre ha ka shnong Mawlai ban ai jingsumar ïa ki samla kiba la kut jingmut ban bthat noh ïa u kynjri ba ki la shah teh mraw ha u drok.
“Ngi kyntu ruh ïa kiwei kiwei ki Dorbar Shnong ba kin sngewthuh ïa kane ka jingeh da kaba ki ai jaka ne ai khyndew khnang ba ngin dup lah ban shna noh ïa ki Rehabilitation Centre," ong u Bah Paul.
“Ha kaba ïadei bad ka sohkhliang kaba kiba bun ki ong ba kam bit ban shna ïa ki Rehabilitation Centre hapoh ki shnong ki thaw, hynrei ki Dorbar Shnong ki dei ban sngewthuh pat ba kine ki jingeh, kim jia tang hapoh ki san ne hynriew tylli ki shnong hynrei ka dei kaba la saphriang ha baroh kawei ka jylla.
Ngi donkam bha ïa ki Dorbar Shnong ban ai jingkyrshan ïa ka Sorkar bad ngin dup lah ban ai jingïarap ïa ki samla kiba la ngop ha u drok," la ong u Myntrt ka tnat Social Welfare.
Shillong, Lber 06 : Ka North East India Fellowship of Charismatic Churches, Meghalaya ka la khot la wer ïa ki paidbah sha ka jingïaseng ïalap bad ka jingduwai ïa kiba pang ba shitom ba tip kum ka Joy in the City kaban long ha madan Malki naduh ka 07 – 10 tarik mynta u bnai.
Haba pynbna ïa kane, u President ka NEIFCC u Apostle RR Khongkrom u la ïathuh ba ka jingïaseng ïalap ha ka sngi Palei haduh sngi Saitjaiñ kan long ha ka por 5:30 baje janmiet.
Katba naduh Sngi Thohdieng haduh Sngi Saitjain naduh ka por 9:00 baje mynstep haduh 1:00 baje mynsngi kan dei ka jingai jinghikai.
Shuh shuh la pynbna ruh ba ha ka sngi u Blei pat ki jingïaseng ïalap kan long ha ka por 10:00 baje, 1:30 baje bad ha ka por 6:00 baje janmiet.
Shillong, Lber 06 : Ka sorkar jylla ka la rai ban thaw da ka komiti kaban bishar bniah biang ïa ka Indian Registration Act khnang ban pyntikna ba ki naduh ki bank bad kiwei ki jaka treikam kin ithuh bad pdiang ïa ki kot pynskhem jaka puta ba la ai da ki lai tylli ki district council jong ka jylla.
Haba pynbna ïa kane, u Symbud Myntri Rangbah ka Jylla ba dei peit ïa ka District Council Affairs, Bah Prestone Tynsong haba kren bad ki lad pathai khubor hadien ka jingïalang bad ki lai tylli ki district council u la ong ba ba wat hadien ba ka Land Bill jong ka KHADC ka la long aiñ (Act) hynrei ki dang mih katto katne ki jingeh.
“Kumta kum ka sorkar jylla ngi hap ban bud pyrkhing ïa ka Indian Registration Act bad haba ngi bud ïa ka IRA ngi lap ba don ki don ki jingeh hangne.
Kumta haba ki paidbah ki leit sha district council ban ïoh ïa ki kot jaka ne NOC ban shim ram lane kiwei kiwei ki jingdonkam na ka liang ki Bank kim ithuh ïa ki kot ba ai da ki ADC," u la ong.
Shuh shuh u ong ruh ba hadien ba la ïatai bniah, ka jingïalang ka la rai ban don da kawei pat ka komiti ban bishar bniah biang ïa kane ka IRA bad ruh ban pyntikna ba ki kot jaka ba ai da ki lai ADC ki dei ban pdiang beit da ki bor bahalor kynthup ïa ki bank," ong u Bah Prestone.
Shillong, Lber 06 : U CEM ka KHADC, Bah Pynïaid Sing Syiem ha ka sngi Balang u la ong ba ka jingïakhih pyrshah ïa ka MUDA ban pyntreikam ïa ka building byelaws ha u snem 2015 hapoh ka jingïalam jong u President ba mynta ka VPP ka khlem seisoh satia.
Hynrei u la ong pat ba dei kane ka sorkar ba mynta ba la aibor ha ki District Council (KHADC) ban pyntreikam ïa ka aiñ shna ïing ha u pud u sam jong ka Council.
Haba kren bad ki lad pathai khubor hadien ka jingïalang jong baroh lai tylli ki District Council ka jylla bad u Symbud Myntri Rangbah ka jylla, Bah Prestone Tynsong, u CEM u la ong, “Ka jingïakhih pyrshah MUDA ha u snem 2015 ba la ïalam da u President ba mynta ka VPP kaba ha kato ka por dei ka sorkar u Dr.
Mukul kum u Myntri Rangbah, ngi ruh ngi la don bynta ban ïakhih ba ym dei ka MUDA kaban pyntreikam ïa kane ka building byelaws hapoh sor bad khapsor.
" Shuh shuh u ong ruh ba ka jingïakhih jong u paidbah ha kato ka por kadei beit na ka jingheh palat ka dor ba ki hap siew ban ïoh ïa ka jingbit ban shna iing shna sem.
“Hynrei ngi ïohi pat ba kato ka jingïakhih kam poi shaei sahei hynrei dei tad ynda la wan kane ka sorkar MDA ba mynta ha u 2018 haba kut jong u snem ba la pyndam noh ïa ka building byelaws jong ka MUDA ha u 2015 bad la pynmih thymmai pat ba ka KHADC kan dei kawei na ki bor ban pyntreikam ïa ka," u la bynrap biang.
Nalorkata, u ong ba naduh ba pyntreikam ka KHADC, kam don shuh ka jingsiew kaba heh hynrei kadei tang katto katne bad ka la ïapher bun bha bad ka dor ba ka sorkar ba mynshwa ka phah siew sha ki paidbah.
U CEM u ong ruh ba nalor ka jingsiew kaba duna, kawei pat ka long ban pyntikna ba ki paidbah kin ïoh ïa ki iing kiba skhem khamtam naba kane ka jaka kadei ka lynti ïaid jong u jumai.
Shwa kane, u Symbud Myntri Rangbah, Bah Prestone Tynsong u la pyntip ba ha ka jingïalang, ka la don ka jingtyrwa na ki District Council ban pyntreikam noh ïa ka building byelaws wat ha ki nongkyndong ruh na ka bynta ka jingshngaiñ bad jingskhem jong ki iing ki sem.
U la ïathuh ruh ba ka jingpyntreikam ïa ka byelaws hapoh ki jaka jong ka Municipal, ha ki ophis sorkar, ha ki hospital bad ki hotel ba heh ba heh la aiti ha ka MUDA ba kan ai jingbit.
“Hynrei shabar jong ka Municipal la aiti ha ka District Council la ki jong ki jong ba kin leh," u la ong.
Shuh shuh u la ïathuh ba ha ka jingïakren ka la mih ruh ka jingpynpaw na ki District Council ban pyntreikam lang noh ïa ka byelaws wat sha ki nongkyndong ruh khamtam haba ka Meghalaya kadei ka jaka ba jur bha u jumai, khnang ba ka jingtei ïa ki iing ki sem kan long kaba skhem ba shngaiñ.
“Kumta ha kaba khatduh ngi la ïa kren bad rai ban thaw ïa ka komiti kaban khlieh da u Secretary ka tnad Urban Affairs bad ki dkhot kin kynthup na ki lai tylli ki district council ryngkat ki tnad kiba donkam," u la bynrap shuh shuh.
Shillong, Lber 6 : U Myntri Rangbah ka Jylla Conrad K Sangma ha ka sngi Balang, ula ong ba ka Sorkar Jylla ka la shim khia bha ïa ki lad ki lynti ban pynthikna ba ki kam dawa pisa jubor jong ka seng Hynniewtrep National Liberation Council (HNLC) ki dei ban kut noh hapoh ka Jylla.
“Ngi la trei shaid shaid bad ngin pynthikna ba kine ki kam (dawa pisa) kin kut lut ploin bad yn ym don napdeng ki nongshong shnong jong ngi ki ban shah ktah na kane" ong u Conrad haba ïakren bad ki nongthoh khubor.
Kane ka jingkynthoh jong u kala mih halor ka jingkiew ka jingsam shithi dawa pisa sha ki Hehspah bad Nongkhaïi bad kumjuh ruh ka jingïohkem ïa u PSO ka HNLC u Storgy Lyngdoh na Shillong.
U Conrad ula ong ba ka Sorkar jong u, kala kren da kaba shai kdar ba kan ym ailad ïa kino kino ki kam beaiñ kum kane ka kam dawa pisa jubor.
“Kumta, haba kaneka mih ka la wan sha ka jingtip jong ngi, ngi la shong da ka jingïalang ha ki taiew bala leit- Ngan ym batai lut namar ka dei ka jingïalang hapoh ïing-bad ngi la bthah ïa ki Pulit ba kin shim ïa ki sienjam bad leh ïa kaei kaba donkam ban pynthikna ba kum kine ki kam kim dei ban jia" ula ong.
“Dei halor kane, ki Pulit kila leh ïa la ka kamram.
Ki la jam shakhmat bad phin sa ïohi ba ki kam dawa pisa kiba ju don ha ki snem bala leit noh, kin sa duna bha bad wat ki briew ruh kin sa ïathuh ha phi.
Hooid, ki don shibun ki kam ba hap leh bad ka jingtrei ka la ïaid shaid shaid" ula bynrap.
Hato kane ka kam dawa pisa ka pynpaw ba ka HNLC kam don jingmut hok ïa ka jingïakren ïasuk, u Myntri Rangbah ula ong “Khlem pep, ngi la kren da kaba shai sha ka HNLC ha kiba bun ki jingïakren lyngba u ksiang jong ngi ba lada ki mut hok shisha ïa ka jingïakren, baroh kine ki kam dawa pisa ki dei ban sangeh noh".
Haba phai pat sha ka jingpyrshang thaw kynhun biang ïa ka GNLA ha Garo Hills, u Myntri Rangbah ula ong ba lai ngut ki briew kila shah kem bad ki Pulit ki dang wad mynta sa ïa lai ngut, ïa kaba la thikna ba kin sa ïoh kem ïa ki.
Nalor kane, u Myntri Rangbah ula kam ba ka jinglong jingman ka suk ka saiñ hapoh ka Jylla ka long kaba jai jai bha.
“Ki jingjia hangne hangtai kin don beit ym lah len ïa kata hynrei ngi la lah pat ban tehlakam ïa ka shongsuk shongsaiñ" ula ong.
Ym da don kam eh ban hikai ïa kiei kiei kiba sniew, hynrei ia kiei kiei kiba bha donkam ban da pynlut por bad duriap ban pynkhlain ia ki.
Ka jingim ba man la ka sngi jong ki briew ka long kaba eh ban pyrkhat bad katta katba nanghikai ia kaba bha hynrei kaba sniew ka dang iai ioh jaka hi ha ka jingim.
Naduh ba dang rit ki kmie ki kpa katlah katiai ki iai ban ia ki khun jong ki ban im ia ka jingim kaba bha bad ki pynlut bor pynlut sor ban pynioh ia la ki khun ia ki jinghikai kiba bha bad kiba lah ban kyntiew ia ka jingim jong ki khnang ba kin long ki briew kiba bha ynda ha ba ki la san.
Wat ka Proverb ruh ka ong “hikai ia u khynnah ha ka lynti kaba bha khnang ba ynda haba u la rangbah un ym kynriah noh na ka".
Hynrei ym lah ban len ba ia ka jingsniew ym donkam ban hikai, pynban ka long kaba suk eh ban bud ia ka.
Bun na ngi ngim da buh jingkynmaw eh ia ki jingjia ha ka jingim jong ngi bad khamtam lei ia kiei kiei kiba bha bun sien ngi klet noh ia ki.
Lada don mano mano ba la leh bha ia ki 99 sien hynrei ki leh bakla tang 1 sien ngi kloi ban klet lut ia ki jinglehbha baroh bad ngin niew pynban ba kitei ki jinglehbha ki dei tang ki buit phon ban ioh pynsniew tang shi sien.
Lehse ki don shisha ki khep kiba kum kitei, bad kane ka jia hangno re hangno bad kane ka la long kawei na ki jingjia kiba pynduh jingkyrmen ia ka jingim jong ngi ki briew.
Ha kine ki sngi ngi iohi ba ka long shisha kumta bad kiba bun ki peit bad kham bat pynban ia ka jingbakla ne ka jingduna jong kiwei bad kane ka pynlong ia kiba bun ban duh noh ia ki jingmyntoi kiba kham bha bun shah bad ia ki jingisih bad jingiabein iwei ia iwei pat.
Kawei ka jingduhnong jong ka pateng bynriew ka long haba ngi ia peit bad iathew palat ia ka jingbakla ne ka jingbymbiang jong kiwei.
Kane ha ka jaka ba kan wanrah ia ka jingiatei bad jingmyntoi ka wanrah pynban ia ka jingjot jingpra ha ka long iing longsem bad ruh ha ka imlang sahlang.
Kum kine ki kam ki dang iai jia wat ki jaka ba la niew ba kyntang bad ba kynja mynsiem ruh kumjuh ruh ha ki jaka ba la sah da ki briew kiba la nang la stad bad kiba la shai ruh, katno tam lei ha ki jaka kiba ka bor pyrkhat jong ki briew kam pat kot bad kiba dang im ha ka jingdum jong ka jingim.
Kawei na ka jingeh kaba long ka daw ba kongsan jong kane ka dei ka rukom pyrkhat jong ngi shaphang kiwei bad ba ngi niew ia lade ba ngi kham bha ban ia kiwei.
Ha ka jingshisha ki briew kiba stad ki kham sngewthuh bad ki kham sngemphang shibun ban ia kiwei, hynrei katba nangstad ki don bun ki khep ba imat ki briew ki nang sarong bad nangbieit bad ki kut beit ha ka jingkwah ban pynbor ba ki khambha ia kiwei.
Ha ka jingshisha ka jinghikai babha ka hikai ba kumno ngi dei ban niew ia kiwei pat ki kham bha ban ia ngi khnang ba kin lah ban khring ia ki sha lynti jong ka jingbha.
Ka jingniew ia kiwei ba ki khambha kam dei eh ba ngi pyndem noh ha ki hynrei kane ka ai lad ba ngin lah ban nangrung kham shapoh jong ka jingiatei bad wanrah ia ka jingiasngewjan iwei ia iwei pat.
Kat kum ka bor pyrkhat paidbah hi ym don kiba kwah ban pyntroin ia kano kano ka jingpyrkhat babha ban tei ia ka lawei jong ka ri bad ka Jaidbynriew hynrei kane ka long kaba eh ban pyntreikam ha ka jingim kaba man la ka sngi.
Hynrei kawei na ki ktien phira kaba ju ong ‘to leh ha kiwei kumba phi kwah ba kiwei kin leh iaphi’ ka long kaba donkam ban kynmaw khnang ba ngin long ki briew kiba pyrkhat jngai shuwa ba kin shim ia ka rai pyrshah iano iano khnang ba kin poi sha ka jingthmu kaba bha da kaba siew kylliang da kaba bha ia kaba sniew bad dei kane kein ka nongrim kaba ngin lah ban iatei iwei ia iwei pat.
Namar la iohi ba ha kine ki sngi ka pyrkhat pyrdain hapdeng ki briew ka khim bha bad kim pyrkhat than eh ia kiwei hynrei tang ban pynkiew skong beit ia ialade.
Kumta wat la ka jingsniew ka kham khring, hynrei ym dei ban ailad ia ka bad dei ban tem ia ka da ka jingbha.
Lada shi sien ka jingpynphai kylla da kaba bha ia kaba sniew i kumba ka phiel, hynrei khlem pep ha kawei ki ka sngi ka jingbha kan jop beit ia kaba sniew bad kane kan wanrah ia ka jingkylla.
Shillong, KyllaLyngkot 13: Ka long ka nam bad ka burom ïa ka Jylla hi boroh kawei hadien ba ki nongïalehkai karate ba mihkhmat ïa ka Meghalaya ki la ïoh khur haduh 109 tylli ki takma bad shah pynkup nam kum ka Overall Team Champion ha ka Kanninjuku Training Camp-cum-National Shoto Cup Karate Championship 2023.
Kine ki takma ba ki nongïalehkai ka Jylla ki la ïoh ban khur na katei ka rynsan ïakop karate ba la pynlong ha Khandala, Maharashtra, ki kynthup ïa 45 tylli ki takma ksiar, 37 tylli ki takma rupa bad 27 tylli ki takma rnong.
La sdang ïa kane ka rynsan ïakop karate naduh ka 29 tarik haduh ka 31 tarik u Nohprah 2023, bad da ka jingjop kaba don burom jong ki khynnah ka pyni ba ka Jylla ka don shibun ki samla kiba tbit ha kane ka jingïalehkai.
Ka jingïaroh ka long sha ki nongïalehkai bad kumjuh ruh ïa ki coach kiba la pynpoi kiba la lah ban poi shaduh ka burom.
Ha kane ka kynti, na ka liang jong ka All Meghalaya Karate-Do Association (AMKA) ka la phah 57 ngut ki nongïalehkai karate hapoh ka jingïalam jong u Bah Donboklang Lyngdoh, Arjun Sewa bad Greater EM Kharpuri.
Baroh 57 ngut ki nongïalehkai-karate ka jylla kiba la phah da ka AMKA sha katei ka rynsan ïakop ki la ïoh khur jan man kawei ka takma, ha kaba u Gideon Tympuin, Paul Danny Kharmudai bad Glikerius Buhphang ki la ïoh khur mar lai tyli ki takma ksiar.
Shillong, Kyllalyngkot 13: Kum shi bynta ban ai mynsiem bad kyntiew ïa ki samla khasi ha ka jingïalehkai kriket, ka Samkhamti hynne ka Sngi Saitjaiñ (13 tarik u Kyllalyngkot) ka la noh jingïarap da kaba pynïoh Jersey sha ka Laitkor Cricket Club.
Ha kane ka sngi sam Jersey la ïa don ryngkatlang u Pa iem Ainam Manik Syiem jong ka Hima Mylliem, u Bah Samborlang Diengdoh-u rangbah ba ju don bynta ban kyntiew ïa ki samla ha ki Sports bapher bapher, nangta u President jong ka kynhun Latkor-u Bah Bah Syrpailang Kharkongngor lem bad ki dkhot jong ka kynhun.
La ïoh ruh ka jingkren lyngkot na u Bah Samborlang bad u Paiem Ainam Manik Syiem shuwa ban aiti ïa ki Jersey sha u President jong katei ka kynhun.
Hadien ba la sakhi ïa ka jinglah ban lehkai bha ki samla khasi kiba ïashimbynta ha ka lympung lehkai Shillong Cricket League kaba ïaid shakhmat mynta, ka Samkhamti ka la shim ïa ka rai ban ai jingïarap da kaba pynïoh Jersey na bynta katei ka klob.
Haba ai jingkren sha ki lad pathai khubor, na ka liang jong u Bah Samborlang u la pynpaw ïa ka jingdonkam ban ai mynsiem ïa ki samla khasi ha ka kriket.
“ Kumba ka paw ba bun sien hi ki samla khasi kim da shimkhia than ïa ka kriket hynrei katba dang ïaid ki sngi ngi la sdang ban ïohi ïa bun ki samla kiba don shisha ïa kata ka sap ha kane ka jingïalehkai, bad ban tyngkai ïa kane donkam ban ai mynsiem khnang ban kyntiew ïa ki," la ong u Bah Samborlang ryngkat ka jingai mynsiem ïa ka kynhun Laitkor ba kan nang kiew shaphrang.
Lah ban kdew hangne ba ka kynhun Laitkor Cricket Club ka dei kawei na ki kynhun ba ïashimbynta ha ka lympung Shillong Cricket League ba dang ïaid mynta ha madan Urkaliar.
Watla kane ka kynhun ka la sei madan da tang ki samla khasi ban ïalehkai ha katei ka lympung, hynrei ka jinglah ban lehkai bha jong ki, ka la pynthikna ïa ka kynhun ban rung sha ka Pre-Quarter final mynta u snem.
Jowai, K’Lyngkot 13: Ki nongïalehkai shynrang bad kynthei jong ka West Jaiñtia Hills District kiba don 216 ngut lem bad Coaches & Managers mynta ka sngi Saitjaiñ kila mih ha ryngkat ki jingkyrkhu kyrdoh hashwa ba kin leit ïashim bynta sha ka 5th Meghalaya Games 2024 ka ban sdang naduh ka 15 tarik haduh ka 20 tarik u Kyllalyngkot, 2024 ha nongbah Tura, West Garo Hills District.
Ïa kane ka 5th Meghalaya Games 2024 la pynlong daka tnad Directorate of Sports & Youth Affairs, Meghalaya, Shillong ha ryngkat ka jingïatreilang bad ka Meghalaya State Olympic Association.
Hashwa ba kitei ki nongïalehkai jong ka West Jaiñtia Hills District kin mih kala don ka jingïalang mynta ka sngi haka por 4 shiteng janmiet ha Kiang Nangbah Indoor Stadium, Dongmihsngi Jowai, ha kaba la ïoh ka jingkren pdiang da u ma P.
Lamare u Vice-President ka WJDSA bad uba dei ruh u Chef-De-Mission West Jaiñtia Team.
Na ka liang u Deputy Commissioner ka West Jaiñtia Hills District bah B.
S.
Sohliya (IAS) ula long kum u kongsan, haka jingdonlang ki nongkitkam ka WJDSA, ki kmie ki kpa jong ki khynnah ki ban leit ïashim bynta ha ki jingïalehkai bapher bapher nalor kiwei de kiba la shah shot khot sngewbha.
La ïoh ruh ka jingkren lyngkot na u kongsan jong kane ka sngi u bah Sohliya uba la ai ka jingkyntu kynpham bad ki jingkyrkhu kyrdoh ïa baroh kitei ki 216 ngut ki khynnah shynrang bad kynthei lem bad Coaches & Managers jong ka District ba kin don ka mynsiem jingïaleh da ka jingkyrmen skhem ban ïoh ïa ka jingjop.
Ula pynsngew ba ka West Jaiñtia Hills kaba la ju paw bha ha ki kam ïalehkai Sports bad ka dei ruh ka kynhun kaba la wan bha kham shakhmat ha kino kino ki jingïakhun hapoh ka jylla, kumta u don ka jingkyrmen skhem ba ka West Jaiñtia Hills kan long kaba nyngkong eh ha kane ka 5th Meghalaya Games 2024.
Shuh shuh ula ai mynsiem ïa ki khynnah ïalehkai ka District halor ka jingshimkhia jong ki ïa ka kam ïalehkai Sports namar kane kan ïarap shibun eh ïa ki ban lait na ki kam sniew bad khamtam na ki jingdih ba sniew kiba ha rukom.
La ïoh ruh ka jingduwai kyrkhu kyrdoh ïa baroh kitei ki khynnah ïalehkai jong ka District da u TBn.
J.
R.
Shullai bad la ïoh ki kyntien ai khublei na u Homelin Bareh Asst.
Chef-De-Mission West Jaiñtia Team.
Nongpoh, K’Lyngkot 13: Ka Ri-Bhoi District Sports Association (RBDSA) mynta ka sngi kala ai ka jingkitbok kitrwiang ïaki samla ïalehkai Athletic ka Ri-Bhoi District kynthei bad shynrang shuwa ba kin mih naka district ban leit ïa shimbynta sha ka Meghalaya Games 2024 ka ban long ha Tura haka jingïalang ba lyngkot kaba la long ha ophis u DTO ha Nongpoh.
Ha katei ka sngi la wan ruh ban pynshit pynshngaiñ lang da ka jingdonlang u Bah Balajied Ranee MDC ka Nongpoh, Bah RB Shadap President ka RBDSA, Bah GS Shadap General Secretary bd kiwei kiwei ki official jong ka RBDSA.
Ki nongïalam jong ka RBDSA ha katei ka sngi kila sneng la kraw ïaki khun samla ba ki dei barabor ban long ki samla kiba don ka akor ka burom, kiba tip briew tip blei ban long ruh ki nuksa ba bha sha kiwei ki samla na kiwei pat ki district jong ka jylla la ka long ka jingleh khuid leh suba nalor ka jinglehkai bha ha baroh ki jinglehkai.
Naka liang u Bah Balajied Ranee MDC ka Nongpoh haba kren ha katei ka sngi u la ai mynsiem ïa kitei ki rang bad thei ïalehkai Athletic jong ka District kiban leit shim bynta sha ka Meghalaya Games ha Tura ba kin ïalehkai bha naduh ka mynsiem bad pyndonkam hok ïaka sap ïalehkai ban wanrah ïaka nam bad ka burom ïaka District.
U la kyntu ruh ïaki rang bad thei ïalehkai da ki kyntien sneng bad kraw ha shwa ba kin mih napoh ka district ba ki dei barabor ban long ki ba tip ïaka burom ka akor la kadei haka ktien ka thylliej ne ka riam ka beit, u la ong ruh ba ki jingpynshoi ki lah ban wan ha ki ba bun rukom hynrei kum ki samla ki dei ban long skhem ha la ka jong ka tynrai bad ban pyni ruh ïaki kam kiba bha sha kiwei pat.
Khliehriat kyllalyngkot 13: Ka tnat Directorate General of Mine Safty, Guahati Region myn ha ka 11 tarik mynta u bnai ka la pynlong bad rakhe ïa ka taïew ba kyrpang ba ïada ïa ki nongtrei par, lane ka 20th North East Metalliferous Mines Safty Week 23-24, ïa kane ka prokram la pynlong ha ka company dewbilat jong ka Star Cement Company Lumshnong.
Ki heh jong ka company ba kynthup u Unit Head, u Laxmaiah Munjala bad u K.
G.
Singh ki la lyntiew ïa ka lama Safty Flag bad îalam ïa ka jingpule ïa ka Safty Pladge.
Haba kren ha ka jingïalang, u D.
V.
Ranayya u la ai ka jingkhublei ïa baroh ki Mine Manager jong ka company kiba la shim khia ïa ka kam kaba ka la pynlong ba ym shym la don kano kano ka jingjia ba sngewsih ne ka jingmynsaw jong ki nongtrei ha ki par (Zero Accident Prone), u la ai khublei ruh ïa u DGMS halor ka jing pynkup burom ïa ki nongtrei kiba trei ha ki par maw shun jong ka company bad ong ruh ba kane ka prokram Safty Week ka ai ka lad ka kabu ïa ki nongtrei jong ki company ban ia phylliewjingmut bad pyni ïa kaei kaba bha kaba ki la leh bad jiei kiba dei ban leh ha ki par kaba ïada ïa ki nongtrei ba kin lait na kino kino ki jingma bad jingmynsaw.
U Mine Manager jong ka Brichyrnot Limestone Mine, u Nohar Singh, u la pynsgew ia ka PPT bad batai shai ruh shapahng ki jingtrei ba trei ha ki par mawshun halor kumno ban ïada ïa ki nongtrei ban lait na ki jingma bad jingmynsaw, kumjuh ruh ki kyndon ban ïada ïa ki nongtrei kiba long katkum ba la pyni ha ka Guideline na ka bynta kito kiba trei ha ki par maw shun.
Ha ka prokram la ia shim bynta ruh ki khynnah skul jong ka Star Public School kiba la ai ïa ka jingrwai Safty Week, la ioh ruh ïa ki dram lyngkot na ki nongtrei kiba trei ha ki par mawshun, ka dram kaba batai halor kumno ban iada ïa ki nongtrei kiba trei ha ki par ba kin lait na ki jingma bad jingmynsaw.
Kane ka jingpynlong ia kane ka prokram Safty Week ka long ruh kum ka jingpynshai ia baroh ki nongtrei kiba trei ha ki par maw shun ban long kiba phikir bha ban lait na ki jingma jingmynsaw.
Ia ka prokram la pyniaid da u CMRO, u Kanak Kumar Chhangni , la ïa don ryngkat lang ruh u Management Representative jong ka Star Cement, u Devender Bansal, u HOD-Mines jong ka Star Cement, u Dasari Venkata Ramanayya bad u K.
G Singh, uba lam khmat ia ka kynhun, u Pramesh Saha, u Raj Kumar, u Dipanlar Borah lem bad ki nongtrei jong ka company Star Cement Lumshnong.
Jowai, KyllaLyngkot 12: Ka lympung ïalehkai phutbol bala tip kum ka “3rd Sniawbhalang Football Tournament" kaba la long mynta ka sngi 13 tarik u Kyllalyngkot ha madan Wahiajer Stadium Wahiajer West Jaiñtia Hills District.
Haba phai sha ka jingïakhun ‘Quarter Final’ mynta ka sngi saitjaiñ naka liang ka kynhun ïalehkai jong ka Wahiajer kala lah ban pynliem da 8-0 kol ïa ka Tamu, ïa ki kol na ka Wahiajer la thep da u Heimonmi Dkhar haka minit ba 24, 37 & 83, u Reform Pale haka minit ba 9, u Sauni Phawa haka minit ba 70, u Oliver Pale haka minit ba 85, u Gideon Mukhim haka minit ba 86 bad u Janerio Phawa haka minit ba 92.
La pyntip ba ka jingïakhun ‘Quarter Final’ ba lai kan long haka 15/01/2024 hapdeng ka Nongkhroh pyrshah ïaka Kremmyrsiang haka por 1 baje shiteng nohphai sngi.
Riangdo, Kyllalyngkot 13: Ka Mawshynrut Youth Movement (MYM) ka la pynpaw ka jingsngewkhia halor ka jingshah iehnoh shrah shah iehnoh beiñ ka thaiñ Mawshynrut ha kiba bun ki bynta, la ka long ha ki tnad sorkar bapher bapher khamtam ha ka liang ka koit ka khiah lane wat ki surok kali kiba pynpoi ïa ki paidbah sha ki shnong ki thaw.
U Bah Shem Rynñiaw President, u la ong ka synjuk ka la leit ban ïakynduh markhmat bad u Deputy Commissioner ban pynpaw halor ka jingdonkam ïa ki nongtrei hapoh ka tnad Animal Husbandary & Veterinary Dispensary bad Animal Husbandary & Veterinary Office bad bun kiwei kiwei ki jingdonkam ha Mawshynrut.
U la ong ruh ba ki la don katto katne ki kam kiba la sdang shait shait shakhmat, hynrei kiba bun hi tang ki dak ki shin ruh ym don haduh mynta.
U la ong ruh ba ka jingleit tur sha u DC ka dei hadien ba ka MYM ka la dep jurip ïa katei ka tnad bad la lap ba ha kitei ki ar tylli ki ophis treikam hapoh Mawshynrut, ym don Doctor bad kim don Assistant lane nongtrei hapoh kitei ki office.
Nangta, ka seng ka kyrpad ïa u khlieh duh ka District ban ïarap lem da kaba kyntur sha ka tnad ba dei peit, ban phah ki Doctor bad ki Assistant kham kloi, na bynta ka jingbha ki paidbah nongshong shnong ka Mawshynrut, khamtam ki nongri jingri bad kito kiba seng kam lajong da kane ka kam.
Kumjuh ruh, ka seng ka la pynpaw ka jingsngewkhia kaba jur halor ka jingbym don ki nongtrei ba neh (full time) ha ki tnad sorkar bapher bapher hapoh Mawshynrut Civil Sub Division, kaba la pynlong ïa ki paidbah ban ïakynduh jingeh shibun.
U la pynpaw ruh ba palat 85% na ka 100% ki ophisar ha ki Department sorkar hapoh Mawshynrut ki shu ïa wan trei part time, kumta ka jingïadei kam ki paidbah ka la dkoh shibun eh.
Namar kata ka Sorkar ka la dei ban leh kham kyrkieh, khnang ban nym buh jingeh ïa ki nongshong shnong ka Mawshynrut.
Ha ka jingïadei bad ki surok kali, u Bah Shem Rynñiaw u la pyntip ruh ba ka seng ka la leit dawa na u E.
E PWD Mawshynrut ban bthah ïa ki contractor ba kin siang maw noh ïa ka surok na Thaiem sha Mawsyrpat 12 kaba kilometer.
Ka daw ka dei namar ba ki la shu tih ïa ka khyndew ha ka aiom tlang ba la dep khlem pat siang maw.
Kane ka la pynjynjar ïa ki nongshong shnong ha ka kit ka bah, khamtam ïa kiba pang ba shitom kat haduh ba wat ki kali four wheel ruh kim long shuh ban ïaid ïa katei ka surok.
Nongstoiñ, K’lyngkot 13: U Superintendent of Police West Khasi Hills District, u la pyntip sha ki paidbah baroh ba u Bah Teiborlin Sangriang 26 snem karta u ba dei u Khun jong I Kong Shistita Sangriang na ka Shnong Nongsba, kaba hap hapoh ka West Khasi Hills District, u la jah na la ïing naduh ka 2 tarik Kyllalyngkot 2024.
Katkum ka jingtip kaba la ïoh, la ong ba la ïohi khatduh ïa u ha ka 2 tarik Kyllalyngkot 2024 ha DSW Upper Primary School bad haduh mynta ym pat shym la lapdien ïa u.
U Bah Teiborlin Sangriang, u don ïa ka snieh doh kaba dum, ka dur kaba pyllun, u sniuh u ba iong, ka jingjrong kumba 4 phut 8 inshi.
Ha ka por ba u jah na la ïing u phong da ka T shirt kaba lieh bad ka jaket kaba saw, ka patlun jean bad ka slipar kaba don ïa ki strap rong saw khleh rong iong.
U Superintendent of Police West Khasi Hills District, u la pynmih ïa ka jingpyntip na ka bynta ban wad ïa u Bah Teiborlin Sangriang.
Lada don kino kino kiba ïohi ne kiba ïoh jingtip shaphang jong u, kin sngewbha ban pyntip sha ki Police Station kiba hajan eh jong ki.
Na ka liang jong U Superintendent of Police West Khasi Hills District, u la dep ruh ban pyntip sha baroh ki Police Station jong ka Meghalaya bad ki Jylla kiba marjan na ka bynta ban wad ïa u bah Teiborlin Sangriang.
Shillong, Kyllalyngkot 13: U Myntri Rangbah ka jylla u Conrad K Sangma u la leit ban jurip ïa ka jaka sah jong ki nongïalehkai ha ka kane Meghalaya Games 2024 kaba San kiba la buh ban sah ha Tura Christian College ban tip ïa ka rukom pynkhreh ïa ki jaka sah na ka bynta ki nongïalehkai.
Ha kane ka jingleit na ka liang jong u myntri rangbah u la ïa kren bad ki nongwan ïashim bynta bad ki la pynpaw ïa ka jingsngew kmen ba ka jingpynkhreh ïa ki jaka sah ha katei ka jaka ka long kaba biang.
Kane ka jingïapoi lang jong ki samla na kylleng ka jylla ha Tura ban ïashim bynta ha kane ka jingïaleh kai jong ka 5th Meghalaya Games 2024 ka ban sdang ha ka 15 bad kut ha ka 20 tarik mynta u bnai kan long ka jingmyntoi ïa ki samla.
Ha kane ka jignleit ban jurip ïa ki jaka sah na ka liang jong u myntri rangbah u la ai ka jingkitbok ïa baroh kiba la poi ban ïashim bynta ha kane ka jingïalehkai ha ki 23 tylli ki jingïalehkai kiba pher bapher ba kin poi sha ka jingjop.
Nongpoh, K’Lyngkot 13: Uwei u samla ba dang 23 snem ka rta u la mynsaw jur hadien ba u la leit tynrah da ka scooty ïaka bynta ba shadien jong ka trok ha surok bah haka shnong Umdihar.
Kane ka jingjia kala jia hynnin ka janmiet ha kaba utei u samla bala tip kyrteng kum u Kaiaphas Lyngdoh naka shnong Mawhati u ba ñiah da ka scooty kaba don ïa u number ML 10 C 6269 kala leit ban tynrah ïaka trok kaba don ïa u number ML 11 B 0054 haduh ba un da mynsaw jur bad pynkit noh sha Civil Hospital Nongpoh.
Halor katei ka jingjia naka liang ki pulit ki dang pynlong ka jingtohkit.
Nongpoh, K’Lyngkot 13: Kum shibynta ban kyntiew ïaka rukom rep snepkor katkum ka juk stad saian ba mynta, ka Coconut Development Board, haka jingïatreilang bad ka tnad Rural Development jong ka skul bah USTM hynnin ka sngi kala pynlong da ka District Level Workshop ha skulbah USTM ban ai jinghikai sha ki nongrep ban thung bad rep ïa u snepkor katkum ka juk stad kaba mynta bala wan ruh ban shim bynta da ki spah ngut ki nongrep naka thaiñ Killing.
Ha katei ka prokram ai jinghikai u Dr.
BK Das Pro Vice Chancellor ka skulbah USTM u la shim bynta kum u kongsan haka jingdonlang u Dr Papiya Dutta Associate Professor, Dr Sanjib Kr.
Dutta Professor naka tnad Rural Development bad kiwei kiwei bad ha katei ka sngi la wan ban ai jinghikai da u Prof.
Sarat Saikia, Principal Scientist ka HRS, AAU Kahikuchi Guwahati, Dr.
Rajat Kumar Paul, Director ka CDB, bad ka Panchi Rajkhowa, Field Officer CDB, RO, Guwahati.
Ka jingthmu jong katei ka prokram ka long ban nang pynjanai bad kyntiew ïaka rukom thung bad rep snepkor ban pynmih ruh shibun u soh ban kyntiew ruh ïaka ïoh ka kot ki nongrep ha kaba lyngba katei ka prokram naka liang ki nongrep kila ïoh ruh ban ïa mir jingmut ban ïa tai halor ka rukom rep snepkor bad khmih lynti ba katei kan wanrah ka jingkylla kumno ban rep snepkor.
Naka liang ki nongkren ha katei ka sngi kila ai ka jingbatai bñiah sha ki nongrep kane ka rukom rep thymmai ïa u snepkor kan kyntiew bun shah naduh thung haduh ban da pynmih soh bad kane kan wanrah ka jingkylla ïaka rukom rep bad thung snepkor bad lyngba kane ka prokram ka Coconut Development Board bad ka tnad Rural Development ka ngeit ruh ba kane ka prokram kan long ka jingkyrkhu ïaki nongrep ha baroh ki liang.
Guwahati, K’Lyngkot 13 : Ka Dalmia Cement (Bharat) Limited kaba dei ka karkhana pynmih dewbilat ba paw khmat ka Ri India bad ka nongïatrei lang ba radbah ka Dalmia Bharat Limited (DBL), ka la rakhe ïa ka jingdap 11 snem jong ka ha ka thaiñ North East ha ryngkat ka jingjop.
Naduh ba la sdang ïa ka, ka Dalmia Cement ka la mih paw kum kaba lam khmat ha ki ïew ha North East, da kaba don ïa ka bynta ba kongsan ha ka ban kyntiew ïa ka roi ka par ha ka thaiñ.
Ryngkat ar tylli ki jaka shna dewbilat bad ar tylli ki jaka tylliat, ka don ïa ka bynta kaba heh duh ban shna dewbilat da 5.
6 MnT.
Kum ka jingrakhe ïa ka jingdap snem, ka Dalmia Cement ka la pynlong ïa ka jingsam khusnam kaba la tip kum ka ‘Young Achievers Award’ ba man la u snem, ha kaba 6 ngut ki samla donsap ka thain North East ki la shah pynkup burom.
Ïa kine ki khusnam la sam da u Padmanav Chakravarty, Regional Manufacturing Head, North East nalor kiwei pat ki heh ophisar.
Ïa kiba la jied pynkup burom la shim na ka jinglah jong ki ban leh bha ha ki kam bapher bapher kum ki jingïalehkai sports, ki phlim, ka put ka tem, ka science, ki jingseng kam khaii bad kam ai jingshakri dalade hiHa une u snem kiba la shah pynkup burom ki long ha ki kynhun bapher bapher.
Ha ka thup Innovation (Technology) la ïoh da u Prakash Sutradhar na ka jylla Assam, nangta ha ka liang ka Sports (Archery) la ïoh da u Tutumoni Boro na Assam, ha ka kam shna phlim la ïoh da u Dominic Sangma na Meghalaya, ha ka liang ka Sports (Volleyball) la ïoh da u Prathana Gogoi na Assam bad ha ka thup ka rwai ka siaw la ïoh da u Taba Chake na Arunachal Pradesh bad ha ka Sports (Athlete) la ïoh da u Mehdi Hassan na Assam.
Shillong, K’lyngkot, 13: U Secretary, DARE & Director General, ICAR, New Delhi u Dr.
Himanshu Pathak dang shen u la plie paidbah ïa ka jingpule B.
Sc.
(Hons) Natural Farming Degree programme ha ka jingïalang kaba la long ha College of Agriculture, Central Agricultural University (Imphal), Meghalaya.
Ha kane ka sngi, la plie ruh ïa ka Natural Farming Block hapoh ka Administrative cum Academic Building jon gka College da u Dr.
Himanshu Pathak uba la long kum u kongsan.
Haba kren kum u kongsan, u Pathak u la ong ba lada peit katkum ka jingdon ki jaka rep hapoh ka ri India, ka rukom rep tynrai ka long kaba kongsan bha ha ka rep ka riang ïa kaba la pyndonkam da ki nongrep ha baroh kawei ka ri.
Ha ri India, ka Bharatiya Prakritik Krishi Paddhti ka long kum shi bynta ban kyntiew ïa ka rep ka riang, ka jingkynshew ïa ka um, ka jingïada ïa ka khyndew bad ïa ki jaka rep.
Ka Indian Council of Agricultural Research (ICAR) ka la phaikhmat bha sha ka pule ka puthi, ka jingwad bniah ha kaba ïadei bad ka rukom rep tynrai.
Ha ka rep ka riang mynta yn ym lah satia ban lait na ka rep tynrai da kaba pyndonkam ïa ki tiar kiba katkum ka juk kaba mynta khnang ba kyntiew ïa ka jingpynmih ïa ki mar rep khlem da pynjulor ïa ka khyndew.
U Dr.
Pathak u la ong ruh ba ka jingplie ïa kane ka tnat pule ha kane ka skulbah ka long uwei pat u mawjam na ka bynta ka Central Agricultural University (Imphal) kaba la lah ban pynsdang ïa ka jingpule ha ka Bachelor of Science (Hons.
) Natural Farming Degree Programme ha ki san tylli ki kolej.
U la kular ruh ban sa ai ïa ki lad jingïarap sha ka Agriculture, Kyrdemkulai.
U la kyntu ruh ïa ki samla pule ba kin buh hakhmat ïa ka thong ba kin dup lah ban shakri ïa ka imlang ka sahlang.
U Vice Chancellor, CAU, Imphal Dr Anupam Mishra, ha ka jingkren pdiang sngewbha ïa ki kynrem ki lyndan, u la pdiang sngewbha ïa ka jingtyrwa jong u Dr.
Himanshu Pathak ban ai jingkyrshan ha kaba ïadei bad ka jingwad bniah ha ka rep ka riang hapoh kane ka skulbah.
U la ïathuh ruh ba kane ka sienjam ba thymmai ha ka ïadei bad ka jingwanrah ïa ka jingpule ha ka rep tynrai ha ka Undergraduate Level ka dei kaba la thmu lypa da ka ICAR ban pynrung ïa kane ka jingpule ha ka kyrdan Graduate khnang ba ki samla pule kin dup sngewthuh ïa ki buit rep jong ki riew hyndai.
La sakhi lang da u Dr.
S.
K.
Chaudhury, DDG, Natural Resource Management ka ICAR, New Delhi bad kiwei kiwei.
Nongstoiñ, K’lyngkot 13: Ka shnong Mawkhumkha kaba hap hapoh Mawshynrut Civil Sub Division, ka dei kawei na ki shnong kiba la rim bha hynrei haduh mynta kam pat don surok satia.
Katei ka shnong ka don shaphang sepngi na ka shnong Porsohsan harud ka surok Riangdo Athiabari.
Ki paidbah jong katei ka shnong ki dei kiba im ha ka rep ka riang bad ki mar rep ba kongsan ki long u kwai, u sying bad u kba.
Watla ki paidbah ki im da ka rep kba, hynrei ka rukom rep kba jong ki ka pher namar ym don pynthor satia bad ïa u kba ki rep ha lum.
Ha kine ki bnai ba la dep u nongthoh khubor u la poi ha katei ka shnong bad la ïoh ban ïakren bad ki katto katne ki nongshong shnong, ha kaba ki la ïathuh ba ki paidbah ki mad shibun ki jingeh ha ka leit ka wan, namar ba jingbym don surok bad haba ki leit donkam sha kiwei pat ki shnong khamtam ha Riangdo, ki hap ban ïaid da ka kjat haduh ka surok bah ha Porsohsan ban ap kali.
Ki la ong ruh ba ka jingeh ba kongsan ba ki ïakynduh ka dei ha ka por ba ki pang ki shitom, namar ki jaka sumar ki long kiba jngai bad haba ki leit ap kali ha surok bah ruh ki kali ki don tang teng khat, namar kim treh ban kamai na ka daw jong ka jingsniew palat ka surok naduh Riangdo haduh Athiabari.
Kitei ki nongshong shnbong ki la ïathuh ruh ba haduh mynta ka umbam umdih ruh ym pat don.
Ka bording te ki la sdang ban pyntrei tangba ym lah ban tip haduh katno snem kin ïoh ban pyndonkam.
Halor kitei ki jingeh ba ki ïakynduh, ki la kyntu ïa ki bor sorkar bad ïa ki nongmihkmat ba kin shimkhia lem ban pynpoi surok ha katei ka shnong, khnang ba ki paidbah kin lait na ka jingeh ha ka leit ka wan bad ka kit ka bah.
Khliehriat, K’Lyngkot 13: U bah Arkijuh Dkhar, uba na East Jaiñtia Hills District u la pynpaw ka jingsngew khia halor ka jingbym kylla shuh ka bai kali ha East Jaiñtia Hills District kaba la buh dor naduh kato ka por ka khlam covid-19, halor kane utei u samla rangbah u la buh da ka jingthoh hakhmat u Deputy Commissioner ka East Jaiñtia Hills District.
Katkum ka shithi ba la buh myn ha ka 8 tarik mynta u bnai, u bah Arkijuh Dkhar, u la kyrpad ïa u Deputy Commissioner ban shim khia ban peit lem halor kane ka jingeh jong ki paidbah kiba shong kali kamai hapoh ka district khamtam kito kiba kamai na Khliehriat sha Lumshnong, Mynkre, Chiehruphi, Nongsning, u la ong ba ha kato ka por ba dang don ka khlam covid-19 lada shu buh kum ka nuksa lada ka bai kali na Khliehriat sha Lumshnong la buh dor T100 tyngka marwei hynrei kane ka dor ka dang neh sah haduh mynta ruh.
U la kyntu ïa u Deputy Commissioner ban peit lem ba ka bai kali kan long kaba beit bad kaba ryntih ïa baroh ki kali kiba kamai hapoh ka district ba kan nym buh jingeh ïa ki nong shong kali ba ka dor bai kali kan long ruh katkum ka jingjngai ka jaka.
Shillong, Kyllalyngkot 13: U Chief Executive Member (CEM) ka KHADC u bah Pyniaid Sing Syiem mynta ka Sngi Saitjain u la ong ba ka District Council ka ïatrei lang bad ki Rangbah Shnong jong ki shnong bapher bapher na ka bynta ban pyntreikam hok ïa ka KHAD (Solid Waste Management )Act ne ka aiñ ban wanrah jingkhuid jingsuba hapoh ki shnong ki thaw.
U la ong ruh ba ka Council kan pyntreikam hok ïa ka Resource , Recovery Centre (RRC) ha man la ki shnong ki thaw namar ym tang ba kan wanrah ïa ka jingkhuid jingsuba hynrei kan ai kam ai jam ruh ïa kiba bun ki khun samla.
ïa kane u la kren ha ka jingïalang pynkup burom bad pyllait paidbah ruh ïa ka trok kit niut ba la ai da ka KHADC ha ka shnong Pokseh.
U bah Pyniaid Sing Syiem u la pynlait paidbah ïa ka trok kit niut ban pyndon ka ka shnong Pohkseh ha ka jingïalang paidbah kaba la pynlong ha phyllaw jong ka ïing dorbar.
Ha ka jingkren jong u CEM la ong ba ïa kane ka trok kit niut la pynïoh na ka skhim jong ka KHADC lyngba ka 15th finance commission tied grant, ha ka juh ka por ula ong ba dei ka jingstad jong ki riew rangbah ban pynïoh ïa ka Sixth Schedule ban ïoh ïa ka jingïada kaba kyrpang kum ka jaidbynriew.
Hapoh u pud u sam jong ka KHADC ki don 54 tylli ki hima, ba ka jingsynshar, ka don ka jingsynshar Syiem, Synshar Raid, Synshar shnong ha kaba baroh ki don hapoh ka jingpeit jong ka District Council.
Ha ka jingkren u Pa,iem Ainam Manik Syiem u la ai ka jingïaroh ïa ka dorbar shnong jong ka shnong Pohkseh ïa ka rukom pynïaid ïa ka shnong ka thaw bad kane ka paw na ka jingai ïa ki kaiphod ha kaba ïadei bad ka jingtrei kam jong ka shnong.
Ha kane ka sngi la ïoh ruh ban pynkup burom ïa ki 14 ngut ki nongshong shnong kiba la rangbah ha ka rta, ïa ki 7 tylli ki long ïing kiba juh pynkhuid ïa ka shnong, 7 ngut kiba trei ha ki jaka sam jingbam ïa ki khynnah bad lai ngut ki ASHA kiba trei hapoh ka shnong.
ïa ka jingïalang la pynïaid da u bah K Paul Syiem rangbah shnong ha ka jingïadon lang ki nongkit kam ka shnong.
Shillong, K’lyngkot, 13: Ka Green Image Junior Dance Crew kaba long ka kynhun shad na them Ribhoi, ka la ïohrah ïa ka kyrdan kaba ar ha ka jingïakhun ha ka Indian Hiphop National Dance kaba la long dang shen ha Mumbai.
Halor kane, ka All Meghalaya Dancers Association (AMDA) ka ai khublei kitbok kitrwiang ïa kane ka kynhun kaba la wanrah burom ïa ka jylla Meghalaya bad ka seng ka la pynkhreh mynta ban pynkup burom ïa ki heprit donsap jong ka kynhun kiba la wanrah burom ïa ka jylla.
Kan long ruh ka sien banyngkong jong ka Green Image Junior Crew na ka shnong Byrnihat, Ribhoi District hapoh ka jinghikai jong u samla Kitbok Lyngdoh ba dEverett Manner.
Ka Green Image Junior Crew ka la lah ban pynkhyllem ïa ki snar nongshad shad jong ka ri India da kaba ïoh khur ïa ka takma Rupa.
Lyngba kane ka jingjop, kane ka kynhun ka la ïohlad ban leit mihkhmat sha ka rynsan ïakob World of Dance Junior ka ban sa long ha ka ri United States of America (USA).
Kane ka kynhun ka dei kaba la ïashim bynta ruh ha ka Meghalaya Superstar Star Season-3 ha u snem 2019 ha ka Granfinale bad ha kajuh ka por ka kynhun Wansai Fusion Crew ka la poi sha ka kylla ïakhun phainal ha ka Professional Senior Category napdeng ki 260 ngut ha ka Indian Hiphop.
Ka Wansai Fusion ka ïoh ban rung ha ka kyrdan bahynñiew, ong u kyrwoh ba la phah da u Social Sectary Youth Talented Dancers & Singers u samla Mikey Poul Mawlong.
Shillong, K’Lyngkot 13: Ka Hynniewtrep Youth Council (HYC) bad ka NEHU Student Union (NEHUSU) mynta ka sngi ki la pynbna ban weng noh ïa ka jingïakhih kaba la pynbeit ban pynlong ha ka 15 tarik mynta u bnai.
Lah ban kdew ba ka HYC bad ka NEHUSU ki la pynbeit ban pynlong da ka jingïakhih da kaba ïaid paidbah na Motphran shaduh Secretariat hadien ka jingslem ka Sorkar Jylla ban pyllait ïa ka Scholarship ki samla pule.
Ka jingweng noh ïa kane ka jingïakhih ka dei namar ka Sorkar Pdeng ka la pyllait T.
41.
25 klur sha ka Meghalaya na ka bynta ban siew ïa ka Post Matric Scholarship 2022-2023.
Haba kren ha kane ka sngi u Secretary ka Education Cell ka HYC, u samla Enlang Sawiang ula ong ba ki samla pule ki la weng ïaka jingïakhih hynrei ki ai por artaiew ïa ka Sorkar Jylla ban pynpoi ïa ka pisa sha ki Bank Account ki samla pule kiba dei ban ïoh ïa ka Scholarship.
“Watla, ngi la pynbna ban weng noh ïa ka jingïakhih hynrei ka Sorkar Jylla ka dei ban pynthikna ba ka pisa kan poi sha ki Bank Account jong ki samla pule hapoh artaiew" la ong u samla Enlang.
U samla Enlang ula kyntu ruh ïa ka Sorkar Jylla ban shim ka jingkitkhlieh ban pynthikna ba nangne shakhmat, ka Scholarship ki samla pule ka Jylla kam dei shuh ban slem, kum mynta ka kynti.
Ula dawa ruh na ka Sorkar Jylla khamtam na u Myntri ka tnat pule puthi ban ïakren bad ka President ka Ri India ka Droupadi Murmu halor ka jingdonkam ban kyntiew ïa ka jingpule hapoh ka skulbah NEHU.
Nongpoh, Kyllalyngkot 13: Uwei u rangbah ula khlad na ka jingshah ïuh ha ka trok dumper mynta ka janmiet sngi Saitjain ha Quinine, Ri-bhoi District.
Kane ka trok ka dei kaba don u nomborMP 65 H 0287 bad la ïathuh ba kane ka trok ka la ïoh ïuh ïa uwei u rangbah briew haduh ba un da khlad syndon hajuh.
Katkum ka tyllong khubor, utei u rangbah u dei uba la tip kyrteng kum u Bilyfullstar Marbaniang, 35 snem ka rta ba shong ba sah haka shnong Umran Dairy.
Katei ka jingjia aksident ka la jia Katba utei u rangbah u dang pynïaid ïa ki kali kiba leit ba wan namar ba dang maramot ïa katei ka surok bad katei ka dumper katba ka dang ïaid da dien (Back Gear) ka la ïoh ban ïuh ïa utei u rangbah haduh ba ula khlad syndon.
La ïathuh ba u draibar jong kane ka trok u la phet krad syndon na katei ka jaka.
Ki pulit ki la leit ban tohkit ïa kane ka jingjia bad ïa ka met jong utei u rangbah la pynkit noh sha civil hospital, Nongpoh ban pyndep ïa ka Postmortem.
Shillong, Kyllalyngkot 13: Kan long ka burom ïa ka ri lum Garo Hills ba ïa ka Raj Bhavan ha Tura ïa kaba la plie mynta ka sngi da u Lat ka jylla u Phagu Chauhan, yn sah nyngkong eh da ka President ka Ri India ka Droupadi Murmu ha ka jingwan jong ka sha Tura ban plie ïa ka Meghalaya Games kaba San ka ban sdang ha ka 15th Kyllalyngkot 2024.
Kane ka jingwan jong ka President ar sngi lynter kan long ka sien kaba nyngkong ha kane ka jylla Meghalaya naduh ba la sha jied kum u President jong ka Ri India, ha kane ka jingwan kan plie ia ka 5th Meghalaya Games 2024 ha Tura ka dei ruh ka sien kaba nyngkong ba kane ka jingïalehkai kan long sha ri lum Garo.
Ka jingpynkhreh ha Tura ruh ka la dep lut nadong sha dong ban ban pdiang burom ïa ka President jong ka Ri India ba kan wan plie ïa ka Meghalaya Games 2024 kaba San bad na ka liang jong ki paidbah ka Tura ki la kyndeh ban ïoh pdiang burom ïa ka President.
Ha ka 16 tarik ka President jong ka Ri India kan ïa kynduh ïa ki paidbah ha Madan kaba don ha Mawphlang jan ka Law Kyntang bad ha kane ka jingiïakynduh ïa ki pidbah la dep ban jied na ki kynhun jong ki seng kynthei na ki shnong bapher bapher ar ngut ar ngut na kawei ka seng.
Na ka liang jong ki bor jong ka District Admisntration jong ka East Khasi Hills District ki la bunkam ban pynhreh ïa katei ka jaka ha kiba bun ki bynta, naduh ka jingsiang rong ïa ka surok da ka PWD, ka jingshna ïa ka rynsan, ka jingpynkhreh ïa ki jaka shong jong ki paidbah kiba la shah khot ha kane ka jingïalang bad ka President.
Shillong, Kyllalyngkot 13: Ka jingpynkhreh ïa ka jaka ban pynlong ia ka jingïalang paidbah ka President ka Ri India ka Droupadi Murmu ha syndah jong ka Law Kyntang ha Mawphlang ka la ïaid sha khmat haduh mynta ka sngi ban pynïeng ïa ka rynsan ban pynlong ïa ka jingïalang paidbah.
Ka jingsiang ïa ki maw ha lynti ban ïaid ka Presdient la lah ban pyndep mynta ka sngi bad ka jingpynbha ïa ka surok na duh Lat Mawreng sha duh Lawkyntang la pyndep mynta ka sngi da ki kontraktor kiba ïoh ban pyntrei ïa kane ka jingsiang rong ïa ka surok.
Ban pyni ïa ka jingkhuid jingsuba ha shilynter ka surok na duh Umshyrpi haduh Mawphlang mynta ka sngi la buh ïa shibun ngut ki briew baroh shilynter lynti ban pynkhuid ïa ki plastik kiba bret pathar da ki paidbah baroh shi katta.
Ha kane ka sngi la ïohi ruh ba ki heh pulit jong ka jylla ki la ïadon ha Madan ha jan ka law kyntang ha Mawphlang ban peit ïa ka jingshngaiñ jong katei ka jaka ha kaba ki briew da ki spah ngut kin don ha katei ka jaka ban pynkhreh ïa ki rynsan bad ïa ka dara ban shong ki paidbah.
Shillong, Kyllalyngkot 13: Ka kynhun ïalehkai kriket jong ka Hyderabad ka la jam shakhmat ban khur ïa ka jingjop da ka inning bad 81 ron ha ka jingïakhun pyrshah ïa ka Meghalaya ha ka lympung lehkai jong ka Ranji Trophy plate group kaba la long ha MCA Ground hynnin ka Sngi Saitjaiñ.
Haba phai sha ka sngi ïakhun ba nyngkong, ka Meghalaya ka la shah pynhap noh hadien 111 ron katba ka Hyderabad ka la lah banh tied 182/4.
Hynne ka step, u KR Rayudu (u ba la tied 54 shuwa ban bteng) u la lah ban ïalehkai bha ban kynjoh ruh sha ka spah ron.
u la duh noh ïa u paralok, u Pragnay Reddy ( 2 naki 32) haba bteng biang ïa ka inning ba nyngkong hynrei u la lah ban pynneh ban kyntiew ron ryngkat bad u Tanay Thyagarajan (35) bad u CV Milind (50 not out).
Ka Hyderabad ka la khyriwt haduh 164 ron na ki 33 over tang ha ka por step.
Kane ka kynhun ka la lah ban kynjoh sha ka 346 ron hap 7 wicket shuwa ban wai bam.
U Rayudu,u wei napdeng ki rangtied ka liang pyrshah u la lah ban ïalehkai bha bad khur syndon ruh ïa ka nam Player of the Match, da ka jinglah ka jong u ban khyrwit sha lait ïa ki bol kiba la poi shaduh ka Wahumkhrah.
U la pyndep ïa ka inning khlem da shah pynhap, kata ban kynjoh 124 naki 216 bol (12x4s, 3x6s).
Ka long kaba eh ïa ka Meghalaya ban pynneh ïa ka mynsiem ïakhun namar ka jingshyrkhei jong ki rangtied ka liang pyrshah.
Hynne u Ram Gurung (3/55), Swarajeet Das (3/75) bad u Dippu Ch Sangma (1/61) ki la ïoh ban ïasam wicket kiba ka kynhun ka la ïoh ban pynhap, ha kaba arngut napdeng jong ki ki la ïoh mar 3 wicket.
Hadien kane, ka Meghalaya ka la sdang ïa ka inning tied kaba ar bad ka donkam ban kamai 245 ron tang ban pynlong ‹a ka Hyderabad ban tied biang sa shi sien.
Ka Hyderabad ka la lah ban lehkai bha da kaba khur lai wicket kiba hakhmat jong ka Jylla.
Hadien kane, ka Meghalaya ka la sdang ban kyntiew ïa ka ron hadien ba mih u Kishan Lyngdoh, ryngkat bad u Tarique Siddique.
Kine ki shijur ki la lah ban kyntiew 62 ron na bynta u wicket ba saw shuwa ba u Tarique (15 naki 41) u la shah pynhap lyngb aka run out.
U Kishan (47 naki 56, 9x4s) u la shah pynkut noh ha kajuh ka over, tang hadien ba ka kynhun ka la kynjoh 80/5.
Na ka liang jong u Jaskirat u ba la tied 11 tylli ki four ban kamai 53 na ki 39 bol.
Hynrei u la shah pynhap noh ha u Saaketh (1/19).
Ka kynhun Meghalaya kan dang hap pynkhreh ïa ka jingïakhun ban long biang ha nongbah Shillong, ka ban long pyrshah ïa ka Nagaland ka ban sdang ha ka 19 mynta u Kyllalyngkot.
Shillong, K’lyngkot, 13: U Nongïalam jong ka seng Congress u Mallikarjun Kharge, u la shah jied kum u Chairperson jong ka INDIA bloc, kaba long ka shatri jong ki Seng Saiñpyrthei kiba shong ha ka liang pyrshah.
Ka jingjied ïa u Kharge kum u nongïalam jong ka INDIA Block ka long shwa ba ka ri India baroh kawei kan leit sha ka elekshon Lok Sabha ka ban sa long, bad kane ka pynpaw pyrthei ruh ïa ka jingïatylli jong ki seng saiñpyrthei kiba don ha ka Liang Pyrshah ban ïakhun pyrshah ïa ka BJP.
Ïa u Kharge la jied kum u nongïalam ka kynhun haka jingïalang ba la ïashim bynta da ki nongïalam ba hakhmat eh jong ka INDIA bloc.
Ha kane ka jingïalang, la ïathir ïatai halor kiba bun ki mat kum ha ka jingïabhah ïa ki Seat bad ïa ka jingïashim bynta ha ka Bharat Jodo Nyay Yatra, ka ban sa long kawei na ki jingïalap paidbah jong kane ka kynhun ka ban khring ïa ki nongthep vote.
Ha kawei pat ka liang, la jied ïa u Myntri Rangah jong ka Bihar Nitish Kumar kum u Convener jong ka INDIA bloc.
Hynrei, u Kumar u la kyntait mardor ban shimti ïa kane ka kam da kaba ai jingmut ban jied ïano re ïano na ka Seng Congress ban shim ïa kane ka jingkitkhlieh.
Kane ka rai jong u ka long hadien ba ka la don ka jingïakren bad kiwei pat ki seng saiñpyrthei kiba don lang hapoh ka kynhun.
La ïoh jingtip ba ka JD(U) ha kaba sdang ka la tyrwa ïa u Kumar ban long u Convenor hynrei la pyrshah da ka TMC.
Da kane ka jingïatylli jong ki seng saiñpyrthei kiba don hapoh ka Liang Pyrshah kan buh jingeh bha ïa ka Sorkar NDA ba mynta ba ïalam da ka BJP.
U Mallikarjun Kharge kum u briew uba la ih bha ha ka saiñpyrthei un hap ban pyni ïa ka jingtbit jong u ban long kum u nongïalam jong ka INDIA bloc ha kane ka kynti.
Katba ki sngi ki la nang tyllun sha ka elekshon, baroh ki khmat mynta ki phai sha ka INDIA bloc bad sha u nongïalam ba thymmmai u Mallikarjun Kharge, ban peit ruh haduh katto kane ka kynhun ka lah ban ïoh jingkyrshan na ki paidbah bad ban ïakhun pyrshah ïa ka bor jong ka BJP ha ka elekshon ka ban sa long.
Shillong, KyllaLyngkot 14: Ka Galaxy Lummawbah ka la ioh ban khur ïa ka nam lahduh ryngkat ka song pisa ba 20,000 tyngka hadien ba ka la ioh ban pynliem noh ïa ka Super Striker da 1-0 kol ha ka final football ban kynmaw burom ïa u MP barim ka jylla u Ma Jerlie E Tarïang bamkwai ha dwar u Blei.
Ïa kane ka lympung ïalehkai ba tip kum ka 1st Jerlie E Tariang Memorïal Knock-Out Football Tournament kaba la pynlong ha madan ïalehkai jong ka Shonroy Basan School, Lummawbah (Parmaw) la pynïaid bad pynbit pynbïang da ka Sainborlang Banjop Welfare Assocïation.
La pynhap pyrda ïa kane ka lympung da ka khun jong utei u MP barim i Padmashree Badaplin War ryngkat ka jingdonlang ki nongïalam ka Assocïation kynthup ïa u Bah Balajied Kharmalki, Bah Gilbert Laloo bad kiwei kiwei.
La donlang ruh ka Chairperson barim ka KHADC Kong Teilinïa Thangkhiew kumjuh u Assistant Secretary Shnong Bah R Khongwir nalor ki riew rangbah ka shnong bad ki paidbah nongpeitkai.
Ïa ka khusnam best player ha kane ka lympung la ïoh da u Rickymond Muktieh ka Super Striker katba ïa ka khusnam ba ioh thep kol bun eh la ioh da u Ïari Shanpru na ka Galaxy bad ïa ka khusnam nongap kol ba kynsai la ïoh da u Wallam Khongshun jong ka Super Striker.
Shillong, Kyllalyngkot 14 : Ka Jongksha Grassroots Football Centre ha ka 12 tarik Kyllalyngkot 2024 ka la pynlong ïa ka jingpynïalehkai kynjatbol na ka bynta ki hep kiba rit ïa kaba la tip kum ka Winter Football Tournament 2024.
Ïa kane ka tournament ba shi sngi la pynlong ha madan kynjat bol jong ka shnong Jongksha ha kaba la wan ban sakhi lang u Sorkar ka Shnong Jongksha u Bah Olet Kharsahnoh kum u kongsan, Bah H.
Suting, K.
Songthiang, T.
Kharsahnoh kiba dei ki coach jong ka Jongksha Grassroots Football Centre bad ki kmie ki kpa jong ki heprit.
Ha kane ka tournament la ïashim bynta da ki saw tylli ki kynhun ba kynthup ka Combined United Football Club, Al Nassr Football Club, Jongksha Lajong Football Club bad ka Liverpool FC.
Ka Al Nassr Football Club ka la khur jingjop da kaba pynliem ia ka Combine United FC da 1-0 kol ha ka jingïalehkai kaba nyngkong katba ka Jongksha Lajong FC ka la khur nam jop da kaba pynliem ïa ka Liverpool FC lyngba ka jingïashut penalty hadien ba ki la ïakhaid mar shi kol ha ki minit ïalehkai.
Hadien ba la kut ki jingïalehkai la sam ïa ki khusnam sha ki kynhun ba jop bad ba wan ba ar lyngba ki syrnot bad ki medal.
Ha kane ka sngi la pynshongshit ruh lyngba ki jingshad na ki heprit, ka puron jong ka phlim Khohwah Nongsor ka samla Risha Mynsong ryngkat ki paralok kiba la pynshohbiej ïa ki heprit bad ki kmie ki kpa da ka jingrwai na ka phlim Dhaka Escape.
Ka Jongksha Grassroots Football Centre ka la sam ruh ïa ki Jersey sha ki heprit kiba ïashim bynta ha ka jingïalehkai.
““U Bah Olet Kharsahnoh haba kren kum u kongsan u la ai khublei ia kane ka grassroots centre kaba la pynlong ia kane ka jingïalehkai bad kyntu kynpham ruh ka ki heprit ba kin long kiba smat ba sting ban kohnguh sneng bad ban pyndonkam hok ia ka sap ïalehkai.
“La iohi ba ba ha kane ka sngi ki kmie ki kpa bad kiba haïing hasem ki da kmen shi katdei eh ban ïohi ïa la ki jong ki khun ba ki ïalehkai bad pynpaw ïa la ki jong ki sap hapdeng madan.
Shuwa ban sdang ka jingïalehkai ki heprit ki la shim ka jingbam smai.
Bad ïa kane ka prokram la pynïaid da u samla Welbon Mynsong.
Ka Jongksha Grassroots Football Centre ka la lah ban pynïaid shaphrang ïa kane ka jingpynïalehkai lyngba ka jingkyrshan borbah ka Yess Meghalaya kaba dei kawei na ki shnat treikam jong ka sorkar Jylla kaba ju ïarap kyrshan pisa ïa ki samla kiba pynlong ïa ki jait prokram bapher bapher, kynthup ruh ha ki jingialehkai.
Tura, Kyllalyngkot 14: Ka jingpynkhreh na ka bynta ka jingplie ïa ka 5th Meghalaya Games 2024 ka la ïaid shakhmat ha kaba baroh ki nongïashim bynta ki la wan poi ha nongbah Tura ha ka step jong ka sngi U Blei.
“ Ïa kitei ki nongïalehkai la pdïang sngewbha da ki dkhot ka Meghalaya State Olympic Assocïation (MSOA) lem bad ki bor pynïaid District jong ka West Garo Hills ha ISBT, Tura na ka bynta kane ka lympung ka ban neh baroh shi taiew lynter.
Kane long ka sien kaba nyngkong eh ban pynlong ha ri lum Garo Hills ha kaba yn ban plie ka President ka ri ka Droupadi Murmu ha PA Sangma Stadium kaba ha Tura.
Kumta kane ka jingwan poi jong ka khliehduh jong ka ri, kan nangpynsah jingkynmaw shuh shuh ïa kane ka lympung bad kumjuh ïa u paidbah jong ka ri lum Garo.
Lada poi ban iuhkjat mynta ha Tura, ka shong ka thaw bad ki kyntoit ki la kup ïa ka rong kaba itynnad hadien ba manla ki lad la wah ïa ki banner ne poster kiba heh bad kiba rit kumjuh ban pynpaw ïa ka dak ba kum ka sor ka la khreh ban pdïang bad ban pynlong ïa kane ka lympung ïalehkai baheh ka Jylla bad ka ban ïaid beit ïaid ryntih.
Haba pdïang sngewbha ïa ki nongïalehkai ha ISBT, Tura, la pynlong ïa ka put ka tem da ka kynhun tem jong ka Meghalaya Grassroots Music Project ha kaba ki jingrwai ki long na ka bynta kane ka lympung bad ki ban ai mynsiem ïa ki nongïalehkai ba kin ïalehkai bha.
Shuh shuh la pynbïang ruh ïa ki lad ai jingsumar ha ISBT na ka bynta ki nongïalehkai kiba don hapdeng ki jingmynsaw.
“Ha ka por janmiet pat ki nongïalehkai ki la poi lut ha PA Sangma Stadium na ka bynta ban pynkhreh ïa ki prokram bapher bapher jong katei ka jingplie bad ruh ba kin hap ban bud ïa ki kyndon na ka bynta katei ka jingwan iuh kjat ka“President jong ka ri.
Ha kane ka lympung yn ïashim bynta da kumba 3000 ngut ki nongïalehkai na kylleng ki district bapher bapher ki ban ïashim bynta ha ki 23 tylli ki jingïalehkai ki ban pynlong ha ki 16 tylli ki jaka kiba don ha ka nongbah Tura.
Ka Farmers’ Parliament lane ka dorbar bah jong ki nongrep ka dei ban long ka jingïalang ha ka ban ïatai halor ki jingeh jingshon jong ki nongrep.
Hynrei kaba pynlyngngoh ka long ba kiba poi hangto ki dei ki kynrem ki lyndan kiba na ri lajong bad na ri nongwei ruh.
Ka rynsan kaba dei ban ai kren ïa ki nongrep khnang ba kin lah ban batai ïa ka eh ka shon jong ki ka kylla long pynban ka jingai jingkren na ki briew kiba tang ha lyngkha ruh kim ju ïuh kjat.
Kim pat ju ktah ïa u khyndew bad kim tip hi ruh kumno u khyndew uba kumno u dei u dew bun, uei u khyndew uba sboh bad uba kumno u khyndew u bym seisoh shuh.
Ki nongrep te shisien peit ïa kine ki jait khyndew ki la ithuh shisyndon la ka long ne em ban bet symbai ha kata ka jaka rep.
Ka jingshisha hi ka long ba ki nongrep kiba bun hi ki phong da ki jaiñ syrdep namar ba ban jur ka jingduk.
Ki thung ïa ki jingthung har rukom bad ki da sei la ka umsyep hynrei ynda la dei ka por tih phan, tih sying bad ka por kheit noh ïa u sohsaw ne u kubi bad kiwei kiwei ki jait jhur ki nongrep kim ïoh ïa ka dor kaba ki dei hok ban die.
Haba ïakynduh katto katne ki nongrep sohsaw sha Ri Bhoi kiba diaw palat namar ba ki nongwan thied lang ïa u sohsaw ki lah shu ban dor palat haduh ba u ong ba un shu bret ei noh ne un shu ai sniang noh baroh.
Ka jingeh ki nongrep hi ka long ba nalor ba ki rep bad sumar ïa ki jingthung ki hap ruh ban wad lad ban pynïaid ïew ïa kine ki jingrep.
Ki mahajon kiba thied lang ki khniot beiñ ïa ki nongrep.
Dei na kane ka daw ba ka sorkar ka dei ban thied ïa ki mar rep na ki nongrep bad siew ïa ki da kata ka minimum support price lane ka dor ha kaba ka sorkar kan thied ïa ki mar rep bad kan sa die pateng pat sha ki ïew ki hat lane kan shalan shabar jylla.
Ha kane ka jylla jongngi ka crop insurance lane ka jingbah khlieh da ki compeni insurance na ka bynta ki nongrep ngim pat ïohi satia ba kan trei kam.
Ha kiwei pat ki jylla lada don kano kano ka jingjia kum ka eriong erngit kaba wanrah ïa u slap khlem dei por ha ka por ba la dei ban ot ïa u kba uba lah ih lane lada ki iap noh ki jingri na kano kano ka jingpang khlam ka kompeni ka buria ïa ka jingduh jong ki nongrep, namar naduh ba sdang ka sorkar ka la ïarap siew ïa ka bai insurance ha ka kompeni na ka liang ki nongrep.
Khnang ban ïoh ïa kane ka jingburia na ka bynta ki jingrep kiba lah duh noh ka sorkar ka ïarap ban siew ïa kata ka premium sha ka kompeni insurance.
Ka sorkar kmie ka pynmih bun ki skim na ka bynta ban ïarap ïa ki nongrep na ka por sha ka por.
Hynrei ki nongrep bun ba kim tip shaphang kine ki skim namar ym don satia kiba pynsngewthuh ïa ki kumno ban applai bad nangno ban ïoh ïa kita ki kot ki sla ban dawa ïa kita ki skim.
Lada ym lah ban leit tynruh sha ka Ophis Block te kheiñ ba ki skim kim poi hi sha ki nongrep.
Ka don ka skim kaba kyrteng ka Paramparagat Krishi Vikas Yojna ïa kaba la sdang khnang ban pynshlur ïa ki nongrep ba kin ïatrei lang shi kynhun ba kin rep noh khlem da ai dawai pynheh pynsan kloi ïa ki jhur.
Ka jingthmu ka long ban rep beit da ka sboh ba na ka mariang hi kum ka eit masi, eit sniang, eit syiar bad kumta ter ter namar lada rep kumne ki jhur ki kham lah dor haba die.
Bun ki nongthied kiba phikir ïa ka koit ka khiah ki wad khnang ïa ki jhur ba thung khlem ai dawai.
ïa kum kita ki jait jhur la khot ki “organic products," namar ki tei ïa ka koit ka khiah jong kito kiba kloi ban siew dor ïa ki.
Lyngba katei ka skim haneng ka sorkar kmie ka thew khamtam eh ïa ki jylla shatei lam mihngi khnang ba ïa kita ki jingthung yn die ym tang hapoh ka jylla hynrei yn shalan shabar jylla ruh.
Tip katno ngut ki nongrep ki tip ïa kata ka skim.
Ka sorkar kmie ka la pynmih ruh ka skim ban ïarap ïa ki nongrep ba kin ioh ïa ka subsidy lane ka jingïarap lada kumba 33 na ka 100 jong ki jingrep jong ki lada shah lynsher ha u slap khlem dei por.
Kham mynshuwa ka sorkar ka ai jingïarap tang lada 50 na ka 100 na ka jingrep jong ki la julor noh.
Nalor kata lah kham pyntam ïa kata ka jingsam da 50% na kaba ki ju ïoh mynshuwa lada la duh noh ki jingrep na ka daw ka mariang.
Ka sorkar kmie ka la buh ruh ka pisa 500 klur tyngka ban ïarap ïa ki nongrep da kaba thied ïa ki mar rep kiba sniew kloi khnang ba kin ym duhnong bad hap bret ïa u jhur uba la shu sniew ei haba buh.
Kaba phylla ha kane ka jylla jongngi ka long ba haduh mynta ruh ki nongrep ki hap die duh kum ïa u sying bad kiwei kiwei de ki jait jingthung namar ba ym biang ka jaka buh kaba lah ban pynneh pynsah ïa ki mar rep ïa kiba la khot ki (cold storage).
Naduh mynno la shu ïohsngew tang ki jingkular ban buh ïa kita ki cold storage hynrei haduh mynta ruh ym ïohi lane ïohsngew shaphang kita.
Dei na kane ka daw ba shisien ïatih sying baroh baroh ki nongrep u sying u hiar dor bad ki nongrep kim lait wat tang ka bai thung bad ka bor met jong ki.
Ha ka jingshisha ka dorbar bah ki nongrep dei ban ïatai bad ïa duriap halor kitei ki mat ki phang.
Phewse hap sngap pynban da ki nongrep ïa ki nongtrei ka tnad rep jong ka sorkar (Agriculture & Horticulture Department bad ka tnad ri jingri (Veterinary).
Hato kane kam dei ka jingpyndonkam bakla ïa ki nongrep da kaba khot ïa ki sha kata ka jingïalang ban pyni ïa kiba wan nabar ba ki nongrep ki la ïoh jingmyntoi shikit eh.
ïa ka seng ki nongrep dei ban ïalam da ki para nongrep hi ym da ki sahep kiba na sor kiba shu “mihkhmat" ïa ki nongrep.
Ka por ka la poi ba ki nongrep kin kren da kawei ka sur kaba jam bad kin tip ïa ki hok lajong.
Kim dei ban ud ban nam hakhmat kita ki kynrem ki lyndan ban ïoh ïa la ka jong ka hok.
Mawkyrwat, K’lyngkot 14: Ka Hynñiewtrep Integrated Territorial Organisation (HITO) jong ka South West Khasi Hills District da ka jingsngewkhia ki la leit ïa kynduh ïa u Deputy Commissioner jong ka South West Khasi Hills District, u bah T.
Lyngwa, IAS ban kyrpad ban pyllait noh ïa ka Result jong ka District Selection Committee (DSC) hadien ka jingud jingnam jong ki khun samla wad kam na South West Khasi Hills halor ka jingslem ka result jong ka DSC naduh u snem 2022 ha kaba haduh mynta u snem 2023 kim pat ïoh ïa ka Result jong ki.
Ïa ka jingleit ban ïa kynduh ka dei hapoh ka jingïalam u bah Paul Thyrniang, President bad u bah H.
M.
Ramsiej, General Secretary ha ryngkat bad kiwei de ki dkhot jong ka seng.
Hadien ka jingleit ïa kynduh, ka la don ruh ka Press Conference ha kaba na ka liang jong ki ki la ong ba u DC u la ïathuh ba dei namar ka jingpynslem jong ki tnad ophis bapher bapher kiba don hapoh ka distrik ka sa slem ka jingpynmih.
Namarkata, ka seng ka la kyrpad ïa ki tnad ophis bapher bapher kiba don hapoh ka South West Khasi Hills District ki dei ban pynkhreh lypa namar na ka liang seng ha kano kano ka por kan sa leit wad bniah na ka bynta kine ki (Vacancy Post) ki kam kiba thylli ha ki ophis sorkar.
Shuh shuh ki la buh ruh ka jingmaham ïa ki ophisar ha baroh ki tnad ophis hapoh ka distrik ba kin sangeh shwa ban thung-kam tad haduh ban da pyllait shwa ïa ka Result jong ka DSC khnang ba ki khun samla wad kam napoh ka South West Khasi Hills District kin ym sah ka jinglynngoh bad ka khyrwoh na ka liang ka seng ba na ka liang ki ophisar bad ki bor distrik kin nang pynsahteng shwa bad lada kim leh kumta ka seng kam banse ba kan hap ban shim da kiwei ki synjam ban khot ïa ki samla wad kam ban pynlong da ka jingïakhih, ong u bah Paul Thyrniang, President HITO jong ka South West Khasi Hills District.
Nongpoh, K’Lyngkot 14: Ka ophis jong u District Youth Officer, Nehru Yuva Kendra Sangathan, Ri-Bhoi District haka 13 tarik Kyllalyngkot ka la ïoh ban pynlong ïaka jingïakop pyni ñia kaba la tip ka “District Level Declamation Contest" halor ka phang “Viksit Sankalp Bharat @2047″ ba la pynlong ha Umsning Youth Center Hall.
Ïa katei ka jingïakop ka ophis NYKS, Ri-Bhoi District la ïa trei ryngkat lang bad ka Seng Samla Umling bad ha katei ka jingïakop kumba 35 ngut ki khun samla naki shnong bapher bapher kila wan ban ïashimbynta ban pyni ïaka sap ka phong bad ki ñia halor ka phang bala buh.
Naka liang ka ophis jong ka NYKS ki la ai ruh ïaka khusnam sha ki nongjop ha katei ka jingïakop ha kaba u samla Balajied Wahlang, Samla Wanborbiang Lyngdoh bad Sama Zarine Pathaw kila long ki nongjop haka District Level bad kin ïoh ïaka lad ban leit shim bynta pat shaka State Level ka ban sa long ha Nongbah Shillong ha ki sngi ki ban sa wan bad ki samla ki ban jop haka State Level kin ïoh ïaka Khusnam kaba 1 lakh tyngka ba wan nyngkong, ba wan ba ar 50 hajar bad ba wan balai kin ïoh 25 hajar tyngka bad kine ki ban jop naka State Level kin hap ban leit ïa shim bynta sha ka National Level ka ban sa long ha Nongbah Delhi.
Khliehriat kyllalyngkot 14: U samla Kynjaimon Amse, uba dei u muktiar, uba na ka shnong Umkiang East Jaiñtia Hills District, myn ha ka 10 tarik mynta u bnai u la phah da ka dorkhas sha ka tnat Ministry of Home Affairs bad pyntip halor ka jingjia shah pyniap uwei u riew rangbah ha Balisar ha shnong Lumskie, ka jaka ba khappud bad ka ri Bangladesh kaba la jia myn ha ka 6 tarik mynta u bnai.
Katkum ka dorkhas, la ong ba ki la don kumba 15 haduh 16 ngut kiba riew kiba wan na Bangladesh kiba la wan rung beaiñ sha u pud u sam ka ri India na katei ka jaka na East Jaiñtia Hills District, kiba don ka jingthmu ban wan tuh ïa ki kwai bad ynda ki la iakynduh ïa u bah Rahul Pohtam bad u (L.
) Sylvanus Dhar kiba dei ki nong India kiba na ka thaiñ khappud, kitei ki nong Bangladesh ki la thombor da ki wait ba ki la rah, kitei ki ar ngut pat kiba dei ki nong India ki la pyrshang ban ïada ialade hynrei kim lah kumta ki la phet krad noh, ha kane ka jingphet krad kitei ki nong Bangladesh kiba da ka kynhun ki la ioh bat ïa u (L) Sylvanus Dhar bad ki la pom ïa u da ka wait, ki la ot na ryndang, na khmat haduh ba un da khlad.
U bah Kynjaimon, u la bynrap ruh da kaba ong ba mynta la bun snem kane ka jingwan rung tuh ki briew kiba na ri Bangladesh ka jur bha kiba wan ban rong tuh ïa ki mar rep jong ki paidbah kiba ha ki jaka ba khappud bad ka ri Bangladesh kaba la wanrah ka jingduhnong kaba khraw ïa kito ki nongrep kiba don ki bri kwai bad ki jaka rep ha ki jaka ba jan bad ka jaka ba ker pud da ki sainar ha khappud, ki briew ka thaiñ kiba dei ki nong India, kiba don jaka rep ha ki jaka ba marjan bad ka Bangladesh kim banse ban hap ban sahmiet ha khlaw kaba dei ka jaka rep jong ki ban iada ban lait na kane ka jingshah tuh ha ki briew kiba ju wan na Bangladesh.
La ong ruh ba ki shipai Border Security Force kiba la buh ban pahara ha katei ka thaiñ ruh kim shym la lah satia ban tehlakam ïa kane ka jingwan rung tuh ki briew kiba na ri Bangladesh kiba ju wan rung beaiñ shane sha ri India.
" ym lah ban len ba ki shipai BSF bad ka long kaba shisha ruh ba ïa ki shipai la thung ïa ki ban tehlakam ïa ka jingwna rung tuh ki briew kiba na bar ri, hynrei watla katta ruh ka dang don kane ka jingwan rung tuh ki nong Bangladsh, khlem artatien lah ban don ruh ka jingiakhaïi tuh ha khappud ha kaba lehse ki briew kiba dei ki nong India ruh ki lah ban donkti lang.
Ka jingwan rung beaiñ ki nong Bangladesh ka ju jia na kiba bun ki jaka ha khappud kum na shnong Lumsoskie, Umkiang, Dona Skur bad na Ratachera, East Jaiñtia Hills District bad ka ju don ruh ka jingshah tuh ha kine ki jaka ha khappud, halor kane u samla Kynjaimon Amse, u buh ïa kane kum ka jingkylli ha kaba ka tnat Border Security Force ka dei ban jubab.
“Ki shipai BSF ha ka jaka ban shim khia ban tehlakam ïa ka jingwan rung tuh ha khappud ban ïada ïa ki paidbah hynrei ki wan ieng pahara pynban ha surok national highway 6 ha East Jaiñtia Hills Disrict ban tehlakam ïa ka jingiakhaiï tuh ha khappud "U la kynthoh ruh ba ka tnat shipai BSF kam shym la lah ban tehlakam ïa ki kam sniew ha khappud bad kane ka buh jingma bad jingsyier ïa ki paidbah ka thaiñ, katei ka jingjia shah thombor bad shah pyniap ha khappud kam dei ka sien ba nyngkong ba ki wan rung tuh ki briew na Bangladesh, hynrei myn ha ka 12 u nailur 2023 ruh kawei ka longkmie ka (L) Priskila Suchiang, kaba na ka shnong Donaskur ka la shah pyniap dusmon ha ki briew ba suba ba ki dei ki nong Bangladesh namar ki tang shu dep pyniap ki phet krad sha Bangladesh watla ka jaka ka dei kaba la pahara da ki shipai BSF.
La ong ruh ba hadien kine ki jingjia shah pyniap kiba la jia ha ki jaka ba khappud, ki paidbah kiba don ha ki jaka khappud ki la dap da ka jingtieng bad jingsyier, u bah Kynjaimon u kyntu ïa ki bor shipai jong ka tnat BSF ba ki dei ban shimkhia ba ki jaka ha khappud kin long kiba shngaiñ ïa ki paidbah “Nga sngewtuh ba ka long kaba donkam ban tehlakam ïa ki kam khaïi tuh ha khappud hynrei ha kajuh ka por ka donkam ruh ban tehlakam ïa ka jingwan rung tuh ki briew sha u pud u sam jong ka ri India bad ruh ban pynjur ka jingpahara bad ruh ban buh bun ki ktem pahara ha ki jaka ha khappud.
Shillong, K’Lyngkot 13 : Kum shi bynta ka Media Tour ba la pynlong da ka Press Information Bureau hapoh kaViksit Bharat SankalpYatra, ka kynhun ki nongthoh khubor na Uttar Pradesh ka la ïoh lad ban leit sha ka shnong Umden-DiwonEri Silk -kaba jngai70 km na nongbahShillong ha ka sngi Palei ba la dep.
Ïa kane ka jingleit la pynlong hapoh ka jingpeit jong ka tnat Textile, Sorkar Meghalaya da ka jingthmu ban peit ïa ka kam thain jain tynrai jong ka jylla Meghalaya.
Ki ophisar na ka tnat Handloom ki la ïalam nyngkong ïa ki nongthoh khubor sha ka Design, Innovation and Research Centre (DIRC) kaba la sdang nyngkong ha u snem 2022 ha ka jingïatreilang bad ka National Institute of Fashion Technology.
Kine ki nongthoh khubor ki la ïohidalade ïa ka jingpyndonkam ïa ki jingaiei ka mariang ban pynkylla rong ïa ki jaineri silk (ryndia).
Ki la ïohikumno la pynmih ïa u ksai eri-silk (ryndia) na ki khniang da kaba pyndonkam da ki kor kiba iaid da ka bording solar.
Ki nongthoh khubor ki la iakren ruh bad ki nongthain jain kiba dang trei ha katei ka por ha Dyeing Shed ha ka DIRC.
Dang shen, ka tnat Textiles, Sorkar Meghalaya, ha ka jingiatreilang bad ka NEHHDC (North East Handloom & Handicraft Development Corporation) ki la sdang ia ka pilot project halor ka “Jingwanrah ia ki kam digital ha ki kam Handloom" ha ka shnong Umden – DiwonEri Silk.
Da ka jingwanrah ïa ka teknoloji ba ïaid da ka Artificial Intelligence (AI), yn don mynta ki QR code kiba la thain ha ka jain ban pynshisha ba kine ki jain ki dei kiba pynmih na ka Jylla bad na kane ka shnong Eri Silk.
Ka NEHHDC ka dei kaba ïatreilang ha ki kam teknoloji ha kane ka projek lyngba ki mar IOT (Internet of Things) ha ki jaka pynmih jain ban pynbiang ïa ki QR code bad kane kan ïarap bha ban buddien ïa ka tyllong jong ki jain, bad kan aibor ruh ïa ki nongthied lyngba ka jingai jingtip nangno kine ki jain ki wan.
Ka shnong Umdenka dei kaba pawnambha namar ki jain Eri silk bad ka jingthain ïa ki jain kum ki ryndia, ki stole ha ka rukom saindur kaba kyrpang.
Ban ïohi lut ïa kane baroh, kane ka kynhun ka la shang sha baroh kawei ka shnong.
Ki la leit ïa kynduh ïa ka Kong SwerlisSyngkliha ka iing jong ka ha kaba ki la shem ïa ka ha ka por ba ka dang thain ïa ka checked eri silk (ryndia) stole ha ka kor thain jain tynrai jong ka.
Ki la lyngngoh ba ka khun jong ka, ka RedolencySyngkli, kaba dang pule mynta ha Guwahati ban trei kum ka Lab-technician ka don ha shnong lajong namar ka Christmas bad New Year bad ba ka dang ïarap ïa ka kmie ban thain jaineri silk (ryndia) stole.
Ha kane ka jingleit sha ka iing jong ka Kong KilorisSyiem, ki nongthoh khubor ki la ïohi ïa ka jingthain jain da ki longkmie ha ki kor thain jain ba kyrpang kaba long ka kor Fly Shuttle Frame ha kaba ki dang thain ïa ka eri silk lane ka ‘jainsem’ryndia.
Hadien kane, ki la leit sha Zong-Hi-l, ka jaka pynmihTmung.
Hangne ki la ïohi shibun ki kor Fly-Shuttle Frame ba pyndonkam da ki nongthain jain kiba trei ha kane ka jaka pynmih jain.
La ïohiia ki nongthain jain katba ki dang saindur ia ki jain da kaba peit ia ki graph ha ki mobile jong ki shuwa ba kin pynbud ha ka jain ba ki dang thain.
Hadien kane, la ialam ia kane ka kynhun sha ka shnongUmkonkaba long kawei na ki shnong hapoh ka Raid Nongtluhkaba hap hapoh ka shnongEri Silk.
Ha kawei na ki iing, ka Kong Margaret Rynshonka dang bunkam ban sumar ïa ki khniang eri silk ha ka iing jong ka da kaba ai bam ïa ki da ki sla castor bad da kaba tap ïa ki da ka jain ban pynsyiad ïa ki.
Kine ki jait khniang eri -silk ki kham shim por, kumba 2-3 bnai, ha ka por tlang ban heh ban san shuwa ba kin sop ïalade da u ksai.
Ha ki por lyiur, ki kloi bha ban heh ban san bad ki la kloi ban sop ïalade ha kane ka rukom hapoh shi bnai.
Ka shnong ka sngew sarong ban bteng ïa ki rukom treikam tynrai ban pynmih ïa u ksai silk ha kaba ym don ka jingpynïap ïa ki khniang haba sei ïa ki ksai.
Ka iing ba khatduh ba la leit ha ka shnongUmkonka dei jong ka Kong Ciona Rynshon ha kaba ka dang thain ïa ka jaintapmohryndia kaba jyrngam ha ka kor thain jain tynrai jong ka.
Ha kawei ka kyndong jong ka iing, ka dang shu dep pynkylla rongïong ïa u ksaieri silk na ka rong ba ïoh na u jait maw ba jushem ha kane ka shnong.
Ka jingkhlehrong ka dang don ha ka ding ha ka por ba poi kane ka kynhun.
Ka kmie jong ka Kong Ciona ka la wan kren ïa ki nongthoh khubor katba ka dang bat ïa ka tiar ba shna hi ban tan ksai.
Ha kane ka jingleit sha ka shnong Eri Silk ki nongthoh khubor ki la ïohi ïa ki bynta bapher bapher jong ka kam thain jain – naduh ka jingri ïa ki khniang’sairusom, ka jingtanksai, ka jingpynkyllarong bad ruh ka kam thain jain.
Ki la dap da ka jingsngew burom ïa ka shnong bad ki nongshong shnong kiba dang bat bad bteng ïa ki rukom treikam tynrai.
Ki la ïaroh ruh ïa ka jingseng kam lajong da ki longkmie jong ka shnong kiba la wanrah ïa ka jingriewspah bad ka jingkyntiew ïa ka rukom im kaba don nongrim ha ka mariang kaba ïapher bha bad ka rukom im ha kane ka juk mynta.
Ka Kong DeinieTariang, District Handloom Officer, Ri Bhoi District, Bah P.
Suting, Weaving Inspector bad kaK ong RoseliaPyngrope, Weaving Demonstrator ki la leitsynran lang ïa kane ka kynhun ha kane ka jingleit jong ki.
Nongpoh, K’lyngkot 14: Ka Seng FKJGP, North Khasi Hills District Unit ka la mih shakhmat ban kyrpad kyrpang na ka sorkar jylla lyngba ka tnad PWD ba kin phai khmat kyrpang ruh ban pyndep syndon ban siang rong na Sohnidan sha Umsiang kaba dei hadien ba ka sorkar ka la dep ban siang rong ïa ka surok ba la sniew naduh na Umsning sha Sohnidan kaba la long ka jingkyrkhu ïa ki paidbah ka thaiñ Mawhati.
Kum ban pynkynmaw, ki paidbah ka thaiñ Mawhati naduh na Umnsing shaduh sha Umsiang ha ki snem ba la leit noh ki la hap shisha ban mad ïa ka jingsyrtok ha ka leit ka wan, kaba dei na ka jingsniew palat ka surok, hynrei dang shen hadien ba ka sorkar ka la mang da ki klur tyngka ban siang rong na Umsning sha Sohnidan, ki shnong ba hap ha katei ka thaiñ ki la mad shisha ïa ka jingkyrkhu ha ka leit ka wan bad kaei kaba dang sahnud ïa ki paidbah ka dei ba ka sorkar ka dang pynsahteng pat na Sohnidan sha Umsiang ba ki paidbah ki dang hap ban mad ïa kajuh ka jingeh ha ka leit ka wan na ka daw ba ym pat siang rong ïa katei ka bynta ba dang sah jong ka surok.
Haba ïa kren bad ki Nongthoh Khubor, u General Secretary ka FKJGP, North Khasi Hills District Unit, u Bah Shanlang Diengdoh, u la ong ba ka seng FKJGP ka ai ka jingkhublei kyrpang ïa ka sorkar jylla lyngba ka tnad PWD, namar wat la ka la dep siang rong na Umsning sha sohnidan kiba bun ki shnong ki la ioh jingkyrkhu ha ka leit ka wan ba la bit la biang ka surok, hynrei haba phai pat sha ki bynta ba dang sahkut ka surok khlem pat da siang rong na sohnidan sha Umsning, kaba dei ruh ka surok kaba pynïasoh sha khpapud Assam ki paidbah ki dang syrtok hi kumjuh ha ka leit ka wan na ka daw ba ka surok ka dang sniew kumba ki la mad jingeh baroh shi katta.
U la ong ruh hooid ka sorkar ka la leh ïa kaba bha tam ban siang rong thymmai naduh na Umsning sha Sohnidan ha ka jingjngai kaba la kot 40 km bad kaei kaba dang sahnud ki paidbah pat ka dei ka jingjngai kaba sa 40 km na Sohnidan sha Umsiang ba ka sorkar ka dang pynsahteng khelm da pyndep ban siang rong ba kum ki paidbah ki dang mad jingeh ha ka leit ka wan ha ki bynta jong katei ka surok ba ym pat siang rong.
Namarkata, kum ka seng ka ai khublei kyrpang ïa sorkar kaba la iohi ïa ki jingeh jong ki paidbah ka leit ka wan na ka jingsniew ka surok ban siang rong thymmai na Umsning sha Sohnidan bad ban ioh mad ki paidbah katei ka thaiñ ba pyndonkam ïa ka surok naduh na Umsning sha Umsaing ka seng ka sngewdei ban kyrpad biang ïa ka sorkar ba kan dang thaw ïa ki lad ki lynti ban siang rong pyndep syndon ha shi lynter katei ka surok khnang ba kum ki paidbah kin ioh mad shisha ïa kata ka jingkyrkhu haba ki la ioh da kata ka surok kaba la bit la baing kumba long naduh na Umsning sha Sohnidan bad haba phai pat na Sohnidan sha Usmning ka surok ka dang long hi kumjuh, u la bynrap.
Nongstoiñ, K’lyngkot 14: Ka wah Nonbah bad Nondeiñ ki dei ki ar tylli ki wah kiba tuid napdeng jong ka sor Nongstoiñ bad ka jingdon jong kitei ki wah kan long ka jingkyrkhu kaba khraw ïaa ki paitbah, lada ki nang ban leh khuid bad ba ka sorkar ka phai khmat kumno ban pynitynnad ïa ki baroh ar liang ki rud jong kitei ki wah.
Dang shen ha kine ki sngi la ïaohi ba ka Green Tech Foundation Meghalaya India, ka kynhun kaba trei na ka bynta ka khuid ka suba ha kylleng ki shnong hapoh ka jylla, ka don ka jingangnud bad ka da kwah eh ba ka wah Nonbah bad ka wah Nondeiñ, ki dei ban long ki wah kiba khuid bad kiba itynnad kiba lait na ka jingjaboh.
Hynrei na ka daw jong ka jingbym burom bad ka jingbret jaboh dusmon man la ka sngi, ka jingpyntuid ïaa ka um jakhlia ba ki sait ki khlieng hapoh dukan sha wah, ka jingïaaleh ban kyntur sha wah ha kaba shna ïaing.
Nangta ka jingbym kheiñ jong ki paitbah kiba ïaaid ba ïaeng ban bret jaboh ha surok bad ha wah kumjuh, ka la pynjaboh haduh katta katta ïaa kitei ki wah.
Lada ka jingbret jaboh kan dang ïaai bteng na ka por sha ka por, khlem artatien ba kitei ki wah kin kylla long kum ka wah Umkhrah bad wah Umshyrpi.
Haba phai ha kawei pat ka liang ka Nongstoiñ ka don ïaa ki lai tylli ki bor ba dei peit ïa ka shnong ka thaw kaba nyngkong ka dei ka bor hima kaba hap ha ka jingpeit jingkhmih jong u Syiem, kaba ar ka dei ka Dorbar shnong New Nongstoiñ bad Upper New Nongstoiñ bad kaba lai ka dei ka Nongstoiñ Town Committee.
Kitei ki lai tylli ki bor imat haduh mynta kim pat pei phang ha kaba ïaadei bad ka khuid ka suba bad ban sumar ïaa kitei ki wah.
Kum ban pynkynmaw ba dang ha ka 21 tarik Nohprah jong u snem ba la dep ka Green Tech Foundation Meghalaya (India), ka kynhun ba la lam khmat da u samla H.
Ban Nonglang ryngkat bad ka kynhun da kaba ïaatrei lang bad ka Latynrai Eco Tourism Co-operative Society West Khasi Hills, ka la pynlong da ka cleaning drive ban pynkhuid ïaa ki jaboh jabaiñ kiba la pynlang shi jaka da kaba pynap da ka jar.
Hynrei kin lah eh katno ban trei lada ki paitbah bad ki bor synshar shnong kim ïaatreilang.
Shillong, K’lyngkot, 14: “To ngin ym sngewthait ban leh ïa kaba bha; lada ngim leh swai, ha ka ïa kaba biang ngin sa ïoh la ka bainong Gal 6:9" ka dei ka phang pdeng jong ka lympungbah jong ki samla ka ICYM Zone-V ïa kaba la pynlong ha Holy Cross, Parish Mawkynrew.
Ïa ka lympung jong ki samla kaba saw la shim bynta da ki samla na ki saw tylli ki parish kaba kynthup ïa ka Parish Mawryngkneng, Laitkor, Jongksha bad Mawkynrew ha ka jingïalam jong u Sohblei Sylvester Synrem uba long u Spiritual Director jong ka Zone-V bad u President u samla Ïaiteinam Kharumnuid.
Da ki hajar ngut ki samla ki ïoh bynta naduh ka Mass Bakhuid ba la pynmynta da u Vicar General jong ka Shillong Archdiocese u Sohblei Richard Manbha Majaw ba la synran lang da u Sohblei Sylvester Synrem Spiritual Director, u Parish Priest u Sohblei John Balen ka Holy Cross Parish Mawkynrew bad kiwei pat ki Lyngdoh Sohblei.
U Sohblei Richard Manbha Majaw haba ai jingkren ha ka prokam nohphai sngi u la pynsngew sha ki samla jong ka Balang ka dei ïa ka mynsiem shitrhem jong ki namar ki samla ki long ka IingMane jong ki lyngba ki kam ba ki leh ban ïalap ïa ka Ktien U Blei.
U la sneng ïa ki samla da kaba ong ba ka Balang ka donkam ïa ki samla.
U la bynrap ruh ba ka Balang kam dei ka Iingmame kaba dei da ki maw ne ki jingtei maw hynrei ki long ka Dohnud ha ka jingim babha.
Ka ICYM Zone 5 kaba lum ïa ki samla kum ka jinglong kawei lyngba ki jingpyni sap bad ki jingrwai ïaroh bad ka jingïaphylliew ïa kum ki samla.
La pynkup burom ruh ha kane ka sngi ïa ki samla kiba la noh syniang ïa ka seng bad ha ki kam synniang ha ka imlang ka sahlang.
La pynshongshit ïa ki samla ha kane ka lympung da ka kynhun ‘La Syrdeng’ na Mawryngkneng Parish da ka phawar jong ki.
La pynkut noh ïa ka Lympung da ka jingpynhiar lama ryngkat ka jingrwai ïa ka Anthem jong ka seng.
U Spiritual Director u la pynbna paidbah ba ka Lympung kaba 5 kan long ha Parish Laitkor jong u snem 2026 bad la aiti ïa ka lama jong ka Zone sha u President jong ka Seng Samla Laitkor.
Shillong, Kyllalyngkot 14 : Ka Indian Meteorological Department (IMD) jong ka sorkar pdeng kan rakhe ïa ka jingdap 150 snem ka jingtrei kam jong ha kaba ïadei bad ka jingpeit bniah ïa ki bor ka mariang.
Kane ka tnad peit bniah ïa ki bor ka mariang haduh mynta ka don 4000 ngut ki nongtrei ha kylleng jong ka Ri India, ka kam kaba ha khmat jong ka ka long peit bniah ïa ka jinglong ka suiñ bneng bad ban ïathuh lypa ïa kaei ka ban sa jia na ka mariang da kaba pyndon kam ïa ki kor ki bor katkum kane ka juk kaba mynta.
Ka IMD ka don 26 tylli ki jaka treikam jong ka ha kylleng ka Ri India bad kine ki don ka jingïatreilang ha baroh ki jaka ba don kine ki jaka peit bniah ïa ka mariang, la ka dei ka suiñ bneng ne ka jingthew ïa ka jingkhnñiuh jumai.
ïa ka IMD la sdang ban trei kam ha ka Ri India naduh snem 1875 ha ka por ba shah synshar ha ka ri Bilat, ka jingthmu ba la sdang ïa kane ka long ban peit ïa ka jinglong jingman jong ka mariang, haduh ba sdang haduh u snem 1890 ka dang long tang kum ka jingsdang.
Naduh u snem 1891 haduh u snem 1946 kane ka jingtrei kam ban peit bniah ïa ka mariang ka la dang ïaid sha khmat haduh shuwa ban ïoh ïa ka jinglaitluid ka Ri India, hapdeng u snem 1947 haduh 1959 ka la dei ka juk jong ka Radar bad ban peit ïa ka jingshlei um, naduh u snem 1960 haduh 1970 ka dei ka juk jong Satelite.
Ka Ri India naduh ba kala ïoh ïa ka jinglaitluid ka la dang pybha shuh shuh ïa ka jingtrei kam jong ka IMD ha baroh kawei ka Ri India, naduh u snem 1971 haduh 1983 kala sdang ïa ka jingïatrei lang ban pynbha shuh shuh ïa ka jingai jingtip halor ka jingjia ha ka mariang.
Ha u snem 1984 haduh 1990 ka dei ka juk ba ka Ri India ka la don la ki jong ki Satelite, 1991 haduh 2005 la dang pynbha shuh shuh ïa ki kor ki bor ba ki lah ban ai jingtip hi kat kum ka jingjia ha ka mariang bad 2006 haduh 2013 la dang pynkhlaiñ shuh shuh ïa ka jingtrei kam bad 2014 haduh 2023 ka dei ka por ba ka Ri India kala pynbiang ïa ki kor ki bor katkum ka juk mynta haba ïadei bad ka IMD.
Shillong, K’Lyngkot 14 : Ka jingbun palat ki nongkloh pla ha ki khyndiat snem ba la dep ha kylleng ki basa ha Iewduh ka la pyntieng ïa kiba bun ki nongleit ïew ban leit sha ki basa ba kham khapngiah.
Hynrei katkum ka jingïathuh da ki nongshong ïew kane ka jingkloh pla ka la sdang thanda mynta khamtam hadien ba ka Hima Mylliem ka la pynjur ïa ki bor pahara kylleng kylleng.
Lah ruh ban kdew hangne ba u CEM ka KHADC Bah Pyniaid Sing Syiem ryngkat u Syiem ka Hima Mylliem bad ki Myntri ki la hiar ban jurip khnang kylleng ki basa hadien ba ka la don ka jingud jingnam na ki paidbah halor ka jingbun palat ki nongtuh.
Halor kane, na ka liang ki nongshong ïew da kaba pynpaw ba mynta watla ka jingdon ki nongtuh hynrei ki kwah pat ba ka Hima Mylliem ka dei ban pynbiang ki pulit ïew ha manla ki lad.
“Lada ka Hima Mylliem ka lah ban pynbun ki pulit ïew khlem pep ki nongkloh pla kin ym shlur than ban kloh pla," ong i longkmie ba die markhutia ha ïew.
Katkum ka jingïathuh jong i, ki nongtuh ha ïew ki dei kiba shalak bha bad teng teng ym ju ïohi kumno ki tuh hynrei la shu ïohsngew ba hylla ki briew ba la shah tuh.
Haba ïoh ban ïa kren bad uwei pat u rangbah ha basa jaiñ u la ong ba ha kitei ki basa ki kham duna ki nongtuh ban wan ym kum ha kiwei ki basa ba kham khapngiah.
Na ka liang ki nongshong ïew ha basa jhur, basa sohsaw bad ruh ha ha khlieh ïew ki kyntu ïa ka Hima Mylliem khamtam ïa ka KHADC ba ka dei ban pynstet ban buh khambun ki CCTV khnang ba ki nongshong ïew nongwan ïew kin shngaiñ.
“Ka jingdon ki CCTV kan ïarap ban ïohi dur ïa kito ki nongkloh pla bad kane kan pynsuk pat ban thwet bad kem ïa ki," ong kiba bun ki nongshong ïew.
Ki la kyntu ruh ïa ka Hima ba lada ka tuklar ban wanrah ka jingkylluid ha ki lynti ïaid briew kane ruh ka la dei shi bynta ban khanglad ïa ki nongtuh ban ïoh kabu.
“Tangba khatduh lada leh kumno kumno ruh ka shong hi ha ka jingphikir ki nongwan ïew ban thep bha ïa ki tiar ba ki wan thied bad khamtam eh ïa ka pisa," ki la ong.
Dang shen na ka liang ka Executive Member ba peit ïa ka tnad Iew Kong Grace Kharpuri ka la dep ban pynpaw ba ka Council ryngkat ka Hima kin trei borbah ym tang ban pynlong ïa ka Iewduh kaba khuid ba suba hynrei ruh kaba shngaiñ na ka bynta ki nongwan ïew bad kumjuh ïa ki nongshong ïew.
Shillong, K’Lyngkot 14 : Ka NEHU Student Union (NEHUSU) bad ka Education Cell ka Hynniewtrep Youth Council (HYC) ki la pyntip ba shen kin sa leit ban dawa ban mang lypa 80 persen ka bhah kyrpang na ka bynta ki samla pule trai ri trai muluk ha ki jaka pule hapoh ka Jylla.
Haba kren sha ki lad pathai khubor u nongïalam ka NEHUSU u samla Mandor Diengdoh u la ong ba kawei kaba ktah bha ïa ki samla pule jong ka jylla ha ka liang ka pule puthi ka dei ka Central University Entrance Test lane kaba la tip kum ka CUET Exam.
U la ong ruh ba ka CUET ka long ka eksam kaba kongsan na ka bynta ki college kiba bun bad lada ïoh ïa ki mark baheh ha ki class 12 bad duna mark ha ka CUET, kin nym ïoh ban rung ha ki college.
