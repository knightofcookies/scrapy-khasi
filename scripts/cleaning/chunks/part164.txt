U la ong ruh ba ka shongsuk shongsaiñ kam dei ban shah pynthuid bad kumno ban pynneh ïa ka shongsuk shongsaiñ ka dei ka jingkitkhlieh jong ka Sorkar.
Shillong, Naiwieng, 23: San tylli ki sengbhalang kiba kynthup ïa ka KSU, FKJGP, RBYF, JSU bad HNYF ha ka sngi Balang ki la rai ban pynlong da ka jingïashong kyllaiñ myngngor ha ka sngi Palei bad pynbna ban pynlong da ka Non-Cooperation Movement (NCM) ha ka jylla baroh kawei ha ka 25 tarik mynta u bnai ban pynbor ïa ka Sorkar Jylla ba kan pynshitom mardor ïa ki Pulit ka Jylla Assam kiba donkti ban siat ïap ïa ki paidbah ha ka shnong Mukroh, West Jaiñtia Hills District.
Ha ka jingïakren bad ki lad pathai khubor, u President ka FKJGP u Bah Dundee C.
Khongsit u la ong, “ngi la rai ban pynlong ïa ki jingïakhih kiba jaijai kum ka jingpynrem halor ka jingshah siat ïap ki san ngut ki briew ha ki Pulit Assam.
"U la ong ba ka jingshong kyllaiñ mynngor kan sa long hakhmat u durmot jong u Kiang Nangbah hajan Shillong Civil Hospital ha ka sngi Palei.
Hadien kane, yn sa pynbud pat da ka jingthang mombati kum ka jingsngewlem ïa ki san ngut ki lanot kiba la duhei ïa la ka jingim bad kum ka jingsngewlem ïa ki bahaing hasem jong ki lanot.
“Ngi dawa tyngeh ïa ka Sorkar Jylla ba kan pynïoh ïa ka hok jong ki lanot," ong u Bah Khongsit.
U President ka FKJGP shuh shuh u la kyrpad ïa ki nongtrei sorkar ban ïashim bynta lang ha ka non-cooperation movement ka ban sa long ha ka jylla baroh kawei ha ka 25 tarik mynta u bnai.
“Kane ka dei ka khubor kaba shai ba ka ka por ka ladei ïa ka Sorkar Jylla ba kan shimkhia ïa ka jingjia ha ka shnong Mukroh namarba kane kam dei shuh ka sien ka banyngkong ba ki paidbah nongshong shnong ka jylla kiba sah ha khappud kin mad ïa ka jingshah pyndik ha ki Pulit ka Jylla Assam," u la ong.
“Ngi la sakhi kum kine kijuh ki jingjia ha u snem 2010 ha ka shnong Langpih bad haduh mynta ki lanot kim shym la ïoh ïa ka hok bad dei namarkata ngi dawa na ka Sorkar Meghalaya ba ka dei ban kham pyni ïa ka bor ka iktiar halor ka jingjia ha ka shnong Mukroh da kaba rah sha ka Sorkar Pdeng bad ban dawa ïa ka Sorkar Assam ba kan aiti ïa ki Pulit kiba donkti ha ka jingsiat ïap ïa ki san ngut ki riewpaidbah," u la bynrap.
Mawkyrwat, ‘Nailur 13: Ka Khasi Students’ Union (KSU) jong ka South West Khasi Hills District ka pynpaw ïa ka jingsngewnguh bad ka jingkhublei ïa ka tnad ka koit ka khiah jong ka sorkar Meghalaya halor ka jingshimkhia ïa ka jingeh ki paidbah ka dong ka thaiñ da kaba ai jingmynjur (approval) ban shna ïa ki ar tylli ki Health Sub Centres hapoh Mawsynram C&RD Block kata ha shnong Mawhiang bad ha Jyllep.
Ha kajuh ka por ki la ai khublei khamtam eh ïa ka Kong Ampareen Lyngdoh (Minister I/c Health & Family Welfare Department), namar ha ka jingleit ïakynduh ba khatduh jong ka seng ïa ka kong Ampareen Lyngdoh ha ka 26 tarik bnai Ïaïong, 2023 ha kaba na kiba bun ki mat ba ka seng ka la rah, ki mat ba ïa dei bad ka jingbuh ïa ka Health Sub Centre ha Jyllep bad Mawhiang ki dei kiwei ki mat kiba hakhmat.
Namarkata, ka seng ka sngewkmen shikatdei eh hadien ba ka la ïoh jingtip ba ka tnad ka Koit ka khiah jong ka jylla ba la khlieh da ka Kong Ampareen kum ka Myntri sorkar myn ha ka 08/09/2023 ki la shim ïa ka rai ban mynjur ban phah shna noh ïa kine ki ar tylli ki jaka sumar ne ki Health Sub Centre.
Shuh shuh kum ka seng, ka khmih lynti ba ka sorkar kan pyndep kloi ïa ki jingdonkam ban phah shna noh ïa kine ki Sub Centre khnang ba kan long ka jingmyntoi ïa ki paidbah jong ka dong ka thaiñ hi baroh kawei.
Ka KSU South West Khasi Hills District ka kyntu ruh ïa ka kong Ampareen Lyngdoh kaba dei ka Mininster I/c Health and Family Welfare Department ban wan jurip lem ïa ki CHC bad PHC ba don ha South West Khasi Hills District bad Mawsynram bad kyntu ruh ba ka dei ban wan jurip kyrkieh khamtam ïa ka Civil Hospital ne ka 100 Bedded CHC kaba don ha South West Khasi Hills District, Mawkyrwat khnang ban lap ïa ki jingduna hapoh namar ha kane ka jaka sumar ka seng ka la dep rah teng ruh sha i ïa ki jingduna ba don hangne.
Ka seng ka kyntu ïa ka ba kan wan jurip khnang ban lap ba kane ka jaka sumar, watla ka la kham biang ban ïa kaba mynno mynno hynrei ka dang duna ha baroh ki liang khamtam ha ka jingdon jong ki nongtrei ha ki post ba donkam khamtam kum ki doctors, ki specialists bad kiwei ki post ba donkam.
Kane ka dei ka kyrwoh na u Forwardman Nongrem, President, Khasi Students’ Union (KSU) jong ka South West Khasi Hills District.
Nongpoh, Nailur, 13: U Deputy Commissioner ka Ri-bhoi District u la pynbna ba baroh ki ophis sorkar, Revenue bad Magisterial Courts, ki jaka pule, ki Bank, ba kin khang khyrdep kum ka sngi shuti haka 18 tarik Nailur 2023 namar ka Unitarian Anniversary Day.
Nongstoiñ, Nailur, 13: Ka jingbym pat pyntreikam pura jong ka sorkar ïa ka Mwshynrut Civil Sub Division, ka la buh ïa ki paitbah ha ka jingeh ha kiba bun ki liang, ong ki nongïalam ka FKJGP Mawshynrut circle, haba ïakren bad ki lad pathai khubor mynta ka sngi.
U bah Eveningstar Myrthong general secretray ka FKJGP Mawshynrut, u la ong ba ka Mawshynrut Civil Sub Division ka la kynjoh hynriew snem kynthih naduh ba la plie ïa ka, hynrei haduh mynta kam shym pat la trei kam pura ha baroh ki bynta.
Nalor kata u la ong ruh ba wat tang ka ophis ba pura jong ka Civil Sub Division ruh kam pat don bad dang shu pynlong ophis ha ka PHC barim ha Riangdo.
Nangta kiwei kiwei ki tnad treikam kata naduh ka Election Branch, Supply, SDSEO bad kiwei kiwei kim pat don satia, ha kaba ka la buh ïa ki paitbah ha ka jingeh kaba khraw namar ïa baroh ki kam ki dang hap ban wan pyndep ha Nongstoiñ.
U la ong ruh ba halor kane ka jingbym pat treikam pura jong ka Civil Sub Division, ki la leit ban ïakynduh ïa u Deputy Commssioner ka West Khasi Hills District, ban pynkynmaw ïa u ba un pynsngew sha ka sorkar ba ka dei ban pyntreikam pura noh ïa baroh ki tnad treikak kiba dei ban don ha ka Civil Sub Division, khnang ba kan pynsuk ïa ki paitbah jong ka thaiñ.
Utei u nongïalam ka seng u la ong ruh ba ha ka jingleit ïakynduh ïa u Deputy Commissioner, ki la pynkynmaw ruh ha kaba ïadei bad ka jingbym pat treikam satia jong ka Shallang C& RD Block, kaba la jan dap shisnem mynta naduh ba la wan plie ïa ka da u Myntri rangbah ka jylla u Conrad Kongal Sangma ha u bnai Naiwieng jong u snem ba la dep.
U la ong ruh ba ha Shallang Block tang u Block Development Officer ruh ym pat don bad ki paitbah kiba trei bylla shispah sngi, ki dang hap ban wan pyndep ïa ki jingdon kam haduh Riangdo Block kaba la pynjynjar bha ïa ki.
U la ong ruh ba na ka bynta ban pynsuk ïa ki paitbah, ka seng ka dawa ruh na ka sorkar ba kan plie noh sa kawei lane ar tylli ki Bank ha Shallang, khnang ba kan pynsuk ïa ki paitbah kiba kynshew pisa bad kiba trei ïa ki kam bylla shi spah sngi, namar ki shem jingeh palat ban wan haduh Riangdo.
Nongstoiñ, Nailur, 13: Ka jingkhñiot ka Meghalaya Energy Corporation Limited ïa ki paitbah nongpyndonkam bording, ka la pynbitar haduh katta katta namar baroh shi snem ym ju don ka por ba kin ïoh ban pyndonkam pura ïa ka bording namar ha ka shi sngi ka jingpynlip bording ka dang ïai bteng haduh mynta.
Nalorkata na ki arphew saw kynta ka jingïoh pyndonkam bording ka long tang kumba phra haduh shiphew kynta.
Halor ka jingpynlip bording, ki paitbah nongshong shnong ha West Khasi Hills ki la ong ba ha ki bnai tlang naduh Kyllalyngkot haduh Jylliew, ki la ngeit ïa ka jingong jong ka MECL ba ka jingpynlip bording, ka dei namar ka jingrit palat ka um ha Damsite.
Hynrei, ha u bnai Nailar ba la dep pat ka la pynbna ba yn pyllait noh ïa ka damsite ha kano kano ka por namar ka um ka la palat ïa u lain ba ka dei ban poi.
Ki la ong ba ka MECL ka la shu ïaleh khun ja kai bad ki paitbah haduh ba kiba treikam da ki kor computer, ki hap ban thang da ki mombati tang ban lah pyndep ïa ki kam ba kyrkieh.
Ki la ong ruh ba ka jingbym kheiñ snep jong ka MECL ïa ki paitbah, ka dei namar ba ha ki ophis sorkar la dep pynbiang ïa ki generator ki ba heh kat kawei ka trok ryngkat ki inverter lane ki kor pynneh bording.
Nangta ki ba riewspah ruh ki la pyndonkam da ki solar panel kiba shong dor da kiba saw lak haduh shiphew lak tyngka, kiba lada ym don bording da ki bnai ruh kim lei lei shuh.
Hynrei ki riew paitbah kum ki dukan type kot, Xerox mashin bad ki khynnah pule kiba pyndonkam da ki computer na ka bynta ban pule online ïa kiba bun ki bynta, ki hap ban shu tang da ki mombati tang ban ïohi ïa ki dak ha ka board jong ka computer.
Ki la dawa ruh na ka sorkar ba ka dei ban pyntreikam ïa ki kyndon aiñ kaba la tip kum ka Consumer Protection Act lane ka hok ki nongpyndonkam bording, namar kumba long mynta ka ophis jong ka MECL ka pyndonkam bha ïa ka aiñ khongpong, kata lada ki nongpyndonkam bording kim lah ban siew ïa ka bai thang bording kumba ar ne lai bnai, ki la shah ot beit.
Don teng teng ba ha shuwa ba kin leit ot ruh kim ju pyntip ïa ki trai ïing hynrei ki shu leit kiew beit ot beit ïa ki waïar rah sha ophis.
Nalor kata ka jingkiew ka bai bording ka la long kaba palat liam.
Ki paitbah ki la ong ruh ba lada ka long kumne kan poi ka por ba kin ym siew shuh ïa ka bai bording bad lada ki briew jong ka ophis ki wan ban ot da ka bor kan poi haduh u pud jong ka jingïaklumar ruh.
Nongpoh, Nailur, 13: Ka jingthud palat ka bording elektrik haka thaiñ Ri Bhoi Sepngi kala pynbitar ïa kiba bun ki paidbah ha katei ka thaiñ kaba ktah ïa ki kam ki jam jong ki paidbah, ki samla pule bad halor katei ka nongrim naka liang ka seng HYC mynta ka sngi kala leit ban ïakynduh syndon ïa u SDO ka MeECL Patharkhmah Division hadien ka jingujor bad ka jingud ki paidbah sha ka seng.
Haba kren sha ki lad pathai khubor naka liang u Bah C Thangkhiew President ka HYC Ri-Bhoi Sepngi haka jingsynran lang u Bah Tony Shylla General Secretary ka Ri-Bhoi District bad ki dkhot, u la ong ba kadaw bala pynlong ïaki nongïalam ka seng ban leit kynduh syndon ïa u SDO ka dei namar ka jingthud palat ka bording ha katei ka thaiñ kaba la buh jingeh ïaki paidbah namar ka bording kam ju neh satia lada slap ruh lip, lada rang ruh lip bad ki paidbah kim ioh ban pyndonkam thikna ïaka bording.
U la ong ruh ba kum ka seng ka dap da ka jingsngewkhia kaba jur hadien ba bun naki paidbah katei ka thaiñ kila wan ban ud ban nam sha ka seng khamtam ha kum kane ka por ba ki khynnah pule kila jan sdang ki eksamin kut snem jong ki bad kala dei ka por ba kum ki samla pule kin pynkhreh shaid shaid ïaki jingpule jong ki bad ym tang ki samla pule bun naki paidbah kiba trei ïaki kam ki jam ba pyndonkam da ka bording kila hap ban shu sangeh bad duh kamai.
Shuh shuh ha katei ka jingleit kynduh jong ka seng ïa u SDO, naka liang u SDO u la pynshai ba ka daw ka jingthud ka bording ha katei ka thaiñ Ri-Bhoi Sepngi ka dei namar ka jingduna palat ki nongtrei bad kumjuh ruh ka jingbym siew thikna ki paidbah ïaka bai bording, ha kaba kum ka seng kala pynpaw ba katei ka daw kadei ka kamram jong ka tnad MeECL ban pynbiang ïaki nongtrei khnang ba ka bording kan long thikna ha katei ka thaiñ.
Bad halor ka jingbym siew thikna ki paidbah ïaka bai bording, naka liang ka seng kala kyrpad sha kito ki paidbah ba ki dei ban long thikna ka rukom siew bad naka liang ka tnad MeECL kala ai jingmut ruh ban pynlong da ka kynja prokram jingpynshai sha ki paidbah khnang ba ki paidbah kin shimkhia ban siew ïaka bai bording, bad kum ka seng kala pdiang ïa katei ka jingai jingmut ban sa pynlong shen.
Jowai, Nailur 13: Ki nongialam jong ka Jaiñtia Students Movement (JSM), Western Region ba la lamkhmat da u u samla Chanskhem Suchiang, President JSM, WR ha ryngkat ka jingsynran u samla Jimmy Raul Kharmuti, Working President JSM, CB lem bad kiwei kiwei ki dkhot ka JSM, ha ka sngi Balang ki la leit ban buh da ka dorkhas ha u MLA ka Jowai Wailadmiki Shylla uba dei ruh u Chairman ka tnat MUDA, jong ka Sorkar Jylla Meghalaya lyngba ka Office treikam jong u Deputy Commissioner Jowai, West Jaiñtia Hills District.
Ka Jaiñtia Students Movement, WR hadien ka Spot Inspection bad ka jingïoh ïa ka jingujor na uba bun ba lang halor ka jingsniew shaba palat pud jong u surok Intermediary Jowai Bye-Pass naduh jingkieng Myntdu NH44 Riatmulaiñ haduh lad Nartiang (Kiang Nangbah College, Jowai) haka jingjrong kaba 3.
27 Km, uba hap hapoh ka jingpeit ka South Division, Jowai.
Kum ban shu pyn kynmaw ba une u Intermediary Jowai Bye-Pass, u long uba donkam haduh katta katta naka bynta ban pynduna ïa ka jingdheng kali kaba jur hapoh Jowai, khamtam ha ka por leit bad wai skul jong ki khynnah skul bad ki nongtrei Sorkar bad ki nongleit nongwan namar ka Jowai ka dei ka Sor kaba baroh ki briew na kylleng ka Ri Jaiñtia ki shañiah ban pyndep ïa ki kam ki jam jong ki.
Na ka liang ka JSM ka ai ka jingïaroh ïa u MLA ka Jowai hlaor ka jingshimkhia jong u ban wanrah ki surok babha hapoh Sor Jowai bad kiwei kiwei kiwei de ki Shnong hapoh ka Jowai Constituency, ka seng ka ïohi ruh ba dang don shibun ki jingduna bad ka ngeit skhem lyngba ka jingtrei shitom jong u MLA, ka jingtrei pynbha noh ïa une u Surok Intermediary Jowai Bye-Pass, khnang ba ki kali ba ïaid sha Shillong ne kiwei kiwei ki jaka ki bym donkam ban ïaid na Sor Jowai, ki lah ban ïaid na une u Surok, kane kan ïarap ban pynduna ïa ka jingdheng kali kaba jur hapoh sor Jowai bad kan wanrah ïa ka suk ka ïaid ka ïeng jong uba bun ba lang baroh.
Shillong, Nailur, 13: Ka Kynhun Myntri jong ka Sorkar Jylla ha ka sngi Baar ka la mynjur ban thaw ïa ka Engineering Wing hapoh ka Police Headquater, Shillong ka ban peit ïa ki jingtei bad ki jingshna jong ka tnat Pulit ha kylleng ka jylla.
“Ka tnat Pulit ka dei kaba don bun tylli ki jingtei ha baroh kawei ka jylla namarkata ban ailad ïa ka tnat Pulit ba kan sumar ïa ki ingsah, ki ophis treikam bad kiwei kiwei ki jingtrei, la i donkam ban don ïa ka Engineering Wing namarka ka jingbym don jong ka Engineering Wing, ka tnat kam ym lah ban bud ïa ki kyndon bapher bapher kiba kham bam por bad kiba hap ban don bynta lang da ki Agency bapher bapher ban leh naduh i kam iba rit wat tang ban shu maramot ïa ka kamra sum ne ban maramot ïa ka thanat ne ka ktem sah," ong u Myntri Rangbah ka Jylla u Conrad Kongkal Sangm ha jingïakren bad ki lad pathai khubor.
“Ïa kine ki kam mynta yn sa peit da ka Engineering Wing bad ha u snem baladep ngi la rai ban mang pisa bad ban kynshew pisa hapoh ka jingpeit jong ki Superintendent of Police bad ki Deputy Commissioner ha manla ki District khnang ba kin dup lah ban pyndonkam ïa ka pisa mardor na ka bynta ki kam maramot ïa ki jingtei ha ki District Level," u la ong.
“Da kane ka jingmynjur, la ailad ïa ka tnat Pulit ban peit ruh wat ïa ki jingdonkam jong ki Pulit ha ki District," u la ong.
Shillong, Nailur, 13: U National President ka National Peoples’ Party (NPP) u Conrad Kongkal Sangma uba long ruh u Myntri Rangbah ka Jylla ha ka sngi Balang u la bthah ïa ki nongïalam ban pynkhlaiñ ïa ka party shwa ban poi ka elekshon Lok Sabha.
U Sangma u la pynmih ïa kane ka jingbthah ha ka jingpynrung dkhot ïa u MLA barim ka Mawsynram u Bah Himalaya M Shangpliang, uba la mih noh dang shen na ka Bharatiya Janata Party (BJP) ha ryngkat ka jingsakhi lang jong ki nongïalam ka party ba kynthup ïa u Bah Prestone Tynsong bad u Bah Sniawbhalang Dhar u Chief Adviser jong ka Sorkar u Bah DD Lapang.
Haba pdiang sngewbha ïa u Bah Shangpliang sha ka NPP, u Sangma u la ong, “nga kyrmen ba ngin sa lah ban ïoh jingmyntoi shikatdei eh na ka jingwan pynïasoh u Bah Shangpliang kum u nongïalam bad ki nongkyrshan jong u, kan pynkhlaiñ shuh shuh ïa ka party.
"U Myntri Rangbah u la ïaroh ruh ïa u Bah Shangpliang kum u ophisar ba la shongthait uba la don bun ki jingtbit bad kum u MLA barim uba la noh synñiang shikatdei eh hapoh ka Ingdorbar Thawaiñ ka jylla.
Da kaba kyntu ïa ki nongkyrshan ban pynkhlaiñ ïa ka party u Sangma u la ong, “kum u National President, nga kwah ban kyntu ïa u State President ban pynkhlaiñ ïa ka party ha ki Unit, ki Block, ki Committee bad kiwei kiwei ki tnat treikam.
"“Ngi don mynta sa tang hynrei bnai bad ka ladei ka por ban trei shitom.
Ngi dei ban pynkhlaiñ ïa ka party," u la bynrap.
Shwa kane, u Bah Shangpliang u la ong ba ka jingpynïasoh jong u sha ka NPP ka dei namarba ka Meghalaya ka la nang kiew irat kum ka jylla ha ka ri hapoh ka jingïalam jong u Conrad K Sangma.
Mynta ka sngi, nga kular ban trei na ka bynta ka party da ka jingkhuid bad ka jingleh hok bad ban shakri ïa ki paidbah jong ka jylla katkum ka jingkotbor ka jong nga, u la ong.
U la ïathuh ba palat lai hajar ngut ki dkhot ki la mih noh na ka BJP bad ban pynïasoh bad ka NPP ha Mawsynram ha ka sngi Baar.
Shillong, Nailur 13 : U Myntri Rangbah ka Jylla Conrad K Sangma, ha ka sngi Balang ula ban jur ba ka Sorkar jong u, ka la buh ïa ka kam pule dangle ha ka lynti ka jingpynbeit bad pynjanai hadien ba la pynïaid lyngba ki kynrum kynram kiba bun khlem da bud ïa ki nongrim ba la pynkhreh ha 50 snem mynta.
Haba kren ha ka jingïalang pyndap pyrda ïa ka jingrakhe dap 100 snem ba la pynlong shisnem lynter jong ka Laban Bengali Higher Secondary School, u Myntri Rangbah ula ong ba rukom pyntreikam ïa ka kam pule dangle (Education System) kala ïaïd lait na ki nongrim ba la thmu kaba dei ka bha ka miat bad ka lawei jong ki Khynnah pule, ha kine ki 50 snem bala leit noh.
“Hynrei ka Sorkar jong nga, kan pynthikna ba baroh ki rai ba la shim kan buh hakhmat eh ia ka bha ka miat jong ki samla pule" ula ong.
“Nga lah ban ong da ka jingsngewshkem ba ka kam pule dangle ka dei kawei na ki kam ba hakhmat eh jong ka Sorkar bad ka Sorkar ka la wanrah ïa ka policy jong ki khynnah pule ban pynbiang ruh ïa baroh ki jaka pule hapoh ka Jylla" ong u Conrad ha ka jingïalang kaba la ïashim bynta ruh da u Myntri ka kam Pule Dangle u Rakkam A Sangma.
Haba kren halor ka jingbun jyrwit jyrwat bad kynrum kynram ha ka kam pule dangle ha Meghalaya, u Conrad ula ong ba ka Jylla ka don ïa palat 55000 ngut ki Nonghikai bad jan kot 15000 tylli ki skul bad jaka pule.
“Ki jingeh ban pynïaid ïa ki skul ha ryngkat ka jingbym biang tarajur hapdeng ki Nonghikai bad ki Khynnah, katto katne kiba don tang khyndiat ki khynnah hynrei bun ki nonghikai bad don ruh kiba bun ki khynnah bad khyndiat eh ki nonghikai, ka dei kawei na ki jingeh kiba don ha ka kam pule dangle ha Jylla".
“Kane kan pynbor ïa ka Sorkar ban hap shim ïa ka rai ba tyngeh ha ka ban pynïaklop lang noh lane khang noh ïa ki jaka pule ki bym treikam" ong u Conrad haba bynrap “Kila don bun ki jingkylla hapoh ka Tnad Pule Dangle ha kine ki san- hynriew snem ba la leit noh bad kine ki jingkylla ki dei eh na ka bynta ka bha ka miat jong ki khynnah pule".
U Myntri Rangbah ula ong “Ka song pisa ka Sorkar ba la mang sha ka pule ka dangle hateng la ju pyndonkam bakla noh tad haduh kine ki snem ba la leit noh hynrei mynta ngi la bthah ïa ki ban shna pynbha noh ïa baroh ki jingtei jong ki skul Sorkar".
U Conrad ula pyntip ruh ba ka song pisa ba la lum na ka bynta ka pule ka dangle ka la nang kiew ha ka jingbym pyndonkam tad haduh u snem 2019 bad bynrap ba kane ka Sorkar ba mynta ka la bthah ban pyndonkam ïa kane ka song pisa ba la lum ha ka dur jong ki khajna, sha ki kam maramot bad shna ïa ki jaka pule ki ban pynmyntoi shikatdei eh ïa ki skul ka Sorkar ha kylleng ki jaka jong ka Jylla.
U Myntri Rangbah ula kyntu ruh ïa ki Khynnah skul ba kin long kiba adkar bad bat por bha ha ka jingpule haba ban jur ïa ka jingkongsan ha ka jingim shimet bad ha ka trei ka ktah bad bynrap ba ka jinglong adkar bad batpor ka long kaba kongsan bha ha ka jingim naba ka por dei ka spah bakor.
Haba kren halor ka NEP-2020, u Myntri Rangbah ula kren bniah bha halor ka jingdonkam ba ki College kin tyrwa ïa ki jingpule ha ki course bapher bapher, ban thung shuh shuh ïa ki nonghikai bad ki jingtei ha kaba ka pisa kaba donkam baroh kan kot haduh T.
400-500 klur.
U Myntri Rangbah ula shim kabu ruh ban pynbna ïa ki katto katne ki project kam pynroi ban sa pyntrei ha Jylla kynthup ïa ka Secretariat ba thymmai, ki Parking Lot, ki Community park, ki Ropeway System haba pyntip ba ka Sorkar ka la kut jingmut ban wanrah ïa ki kam pynroi ha baroh ki liang nalor ban ai jingkyrshan ïa ki kynhun bapher bapher ha ka imlang sahlang ba kynthup ïa ki Nongrep, ki Seng Kynthei bad ki Nongsengkam sengjam.
Haba pynkynmaw ïa ki kyntien u (L) PA Sangma haba ai jingkren, u Myntri ka kam Pule Dangle Rakkam A Sangma ula ong ba ka spah bah lane ka nongkynti kaba ngi lah ban ai sha la ki Khun ka dei ka jingnang jingstad.
“Ka Jingnang jingstad ka dei kaba spah ba kordor tam ba ngi lah ban ai sha ki Khun, ka Jaidbynriew bad ka Ri bad nga ngeit ba ha kine ki 100 snem ba la leit noh, kane ka skul ka la lah ban leh ïa kane na ka bynta ki hajar ngut ki briew kiba la bat ïa ki kyrdan bapher bapher ha ka imlang sahlang".
Shuwa kane, u Myntri Rangbah ula pynkup burom ïa ki Khynnah ka Skul kiba wan shakhmat eh ha ki eksam ka MBOSE bad pyllait ruh ïa ka jubilee souvenir bad ka kot ba la pynbeit da u President ka Managing Commttittee jong ka skul.
Shillong, Nailur 13 : U CEM ka KHADC, Bah Pyniaid Sing Syiem ha ka sngi Balang u la pyntip ba ki la dep ban pan jingpynshai na ki nongpyniaid jong ki khyrdop khrong pisa hadien ba ka la mih ka jingujor pyrshah.
Haba kren bad ki lad pathai khubor, u CEM u la iathuh ba kitei ki khyrdop kidei kiba la don naduh mynshwa naduh ki Executive Committee barim bad kim dei satia kiba dang thymmai.
“Shwa ba kan don ka jingkhang da ki bor distrik ka Ri Bhoi ia ka toll gate jong ka KHADC, na ka liang jongngi ha ka taiew ba la dep, ngi la pan jingpynshai na kitei ki toll gate hadien ba ka la don ka jingujor na ki seng jong ki nongñiah trok haba iadei bad ka jingthur jong ki nonglum," u la ong.
U la iathuh ruh ba ka Council ka la ai por shi taiew bad ka jingai por ka kut mynta ka sngi hi.
“Lada kim jubab bad lada ki iaid palat na kaba la bthah da ka Council, te ngim banse ban khang wat na ka liang jongngi ruh," bynrap biang u CEM.
La iathuh ruh ba bun na kitei ki khyrdop kidei kiba la aiwai ha ki kynhun shimet.
U la kubur ruh ba lada don san tylli lehse wei ar tylli kin don ki nongwai kiba leh thurmur ia ka kam haba iadei bad ki kali kiba wan rung sha Meghalaya kiba kit mar kit mata.
U la iathuh ruh ba ha kito ki jaka ba ïoh ia ka jingujor, ka Council ruh ka la pan jingpynshai na kitei ki nongshim wai.
Shillong, Nailur, 13: Ki Pulit ka Anti Narcotic Task Force (ANTF), East Khasi Hills da ka jingïarap jong ki nongkitkam shnong ka Umpling ha ka sngi Baar ki la ïohkem ïa ki arngut ki snar khaii drok ïa kiba la tip kyrteng kum u Wantei Manbha Lyngdoh, 24 snem ka rta bad u Freddy Bantei Dhar 29 snem ka rta.
Ha u kyrwoh ba la phah da u Superintendent of Police, East Khasi Hills, Shillong u Bah S.
Nongtnger u la ïathuh, ha ka jingtalasi ïa kine ki arngut ryngkat ka jingsakhi lang jong ki nongsakhi, ki Pulit ki la ïoh kurup 1.
13 gram u u drok Heroin, 417 tylli ki tyndong thylli, 39 tylli ki thynia injekshon bym pat pyndonkam, ar tylli ki mobile phone, kawei ka kali Tata Intra Pick-up kaba don ïa u nombar ML 05 Z 9479.
Ki Pulit ki la register case ha Rynjah Police Station hapoh ka Section 21(a)/27(a) jong ka NDPS Act.
Shillong, Nailur 13 : U Chief Executive Member (CEM) ka KHADC, Bah Pynïaid Sing Syiem u la ong ba ka Council ka don ïa ka thong ba sa shisien ka Iewduh kan sa ïoh biang ïa ka nam kum ka iew kaba bna nam bad ka pliang ja na bynta baroh kiba rung ba mih ha kane ka iew kaba heh tam ha ka jylla.
Haba kren ïa kane ha ka jingpyllait paidbah ïa ka trok kit niut kaba la pynïoh lyngba ka skim Chief Minister Special Development Fund (CMSDF), u CEM u la ong, “Shisien ba ka jingshngaiñ ka la wanphai biang ha Iewduh, ki nongleit nongwan ruh ki la shngain bad kumta sa shisien pat ngin sa lah ban ïoh biang ïa ka nam kum ka pliang ja jong baroh ha kaba kino kino kiba rung ha iew kin ym mih thylli khlem da rah jingbam lane jingtah sha la iing ynda ki leit phai.
"Shwa kane, u CEM u la ïathuh ruh ba ha ka sngi Palei un sa kynduh ïa ka komiti ba kyrpang kaba peit ïa ka jingshngain ki nongshong iew bad ruh ïa ki nongïalam shnong jong ki shnong ba marjan ban ïakren shuh shuh kham bniah halor katei ka bynta.
U la pynbna ruh ba shen na ka liang ka Council kan sa phah pyndait da ki kor CCTV, nangta ki street light ha ki jaka ïaid bad ki basa nalor ban phah shna pynbha bad tei kham bun ki jaka leit bar na bynta ki nongshong iew.
Lah ruh ban kdew hangne ba katei ka jingaiti ïa katei ka trok kit ñiut kadei tang hadien ar taiew ba u CEM bad ka kynhun ki la lap ïa ka jingeh jong ka Hima Mylliem ban pynkhuid ia ki jaboh na ka daw ka jingduna ki kali kit niut bad ruh halor ka jingud ki paidbah ba la bun palat ki nongtuh wat mynsngi mynshai.
Hadien kane, na ka liang u Executive Member ka tnad Health and Sanitation, Bah Victor Rani u la ong ba ka KHADC kan sa peit ba ym shah shuh ban sah hapoh iew bad khamtam eh ban don noh da ki khyrdop khnang ba yn ym don shuh kiban ïoh rung ïoh mih laitlan shapoh iew hadien ba la khang ia ki dukan.
U Paiem Ainam Manik Syiem pat u la ong ba ka jingïoh ia ka kali thymmai ban pyndonkam da ki nongiew ban kit ia ki ñiut ki ñier ka la urlong namar ka jingtrei borbah jong u CEM ban pynïoh na ka skim jong u Myntri Rangbah na ka bynta ka khuid ka suba ha iew ha hat.
Jowai, Nailur, 13: Da ka jingkmen kaba khraw ka Jylla Niam Jowai ka khot ka wer ïa baroh ki paid U Blei sha ka jingpynkyntang Lyngdoh Sad ïa u Rev.
Fr.
Ferdinand Dkhar ha ka 1 tarik Risaw, 2023 ha Church of the Holy Spirit Parish Ummulong, West Jaiñtia Hills ha ka por 10:00 baje Mynstep.
U Archbishop jong ka Jyllañiambah Shillong u Most Rev.
Victor Lyngdoh un long u kongsan ha ka riti lehniam pynkyntang Lyngdohsad ryngkat ka jingïasynran lang ki Bishop jong ka thaiñ Shathei Lammihngi.
La kha ïa u Rev.
Fr.
Ferdinand Dkhar ha ka 26 tarik Rymphang, 1962 ha ka shnong Ïongkaluh , East Jaiñtia Hills.
U dei u khun Phrangsngi na ki 10 ngut ki khun jong u Ma Edwin Kyndait bad ka Kong Philomina Dkhar.
La Pynkyntang Lyngdoh Sohblei ïa u ha ka 23 tarik Kyllalyngkot, 1994.
Na ka bynta ki kali kiba wan sha ka jingpynkyntang Lyngdoh Sad ha katei ka sngi, ïa ka jaka pynieng kali la pynbeit kumne: ïa kiba wan na East & West Khasi Hills bad Ri Bhoi District kin hap rung na Lad-Deinthare ban rung sha shnong Moodymmai.
Kin sa don ki Volunteer ban pyni lynti.
Ïa kiba wan na ka Parish Amalarem bad ki thaiñ War-Jaiñtia, kin rung beit na Lad-Demthring ban poi sha Moodymmai.
Kin sa don ki Volunteer ban pyni jaka parking.
Ïa kiba wan na Parish Namdong, Parish Mynsngat, Parish Ïongchwiat ba ki thaiñ Nongjngi kin rung na ki lad ka shnong Wahïajer ban pyni da ki Volunteer ha Wahiajer.
Ïa kiba wan na thaiñ Jowai, East & West Jaiñtia Hills, kin rung na lad CHC Ummulong.
Kin sa don ki Volunteer hangta ruh.
Ïa kiba don Car-pass ki dei ban tah ïa ki sticker khamtan ki kali jong ki Phadar bad Sister bad la kyrpad ruh ïa baroh ki kali ba wan jingïaseng ban teh da ki lama lieh khnang ban pynsuk ïa ki Volunteer ban pynïaid ïa ki kali, la ong u kyrwoh ba la phah da u Media In-Charge Jowai Diocese u Fr.
Ebormitre H Lamare.
Shillong, Nailur 13 : U Myntri Rangbah ka Jylla Conrad K Sangma , ula pynpaw ba u sngew sarong ban pyndonkam lang ïa ki kyrteng ‘ India’ bad ‘Bharat’ haba jer kyrteng ïa ka Ri namar ka dei kumba la pruid dak ha ka Riti Synshar ka Ri.
Haba pynpaw ba kam don satia kano kano ka jyrwit jyrwat ha kane ka kam, u Conrad ula ong “Lada nga kren ha ka Hindi, nga pyndonkam ïa ka kyntien Bharat, lada nga kren da ka phareng nga pyndonkam India.
Ka Riti Synshar ka Ri ka la kren shai bha ba ka India ka dei ka Bharat.
Kam don jyrwit jyrwat hynrei nga sngew ba ngi dei ma ngi kiba pynmih ïa ki jyrwit jyrwat haba ym don jyrwit jyrwat".
“Peit kane ka ishu lada phi kylli ïa nga ha u 1947 lane 1950 ha ka por ba mih ka Riti Synshar ka Ri, ka rai ka long kaba kongsan.
Ha katei ka por, ki nongthaw ïa ka Riti Synshar bad ki Nongthoh kot bad ki Nongïalam saiñ pyrthei ki la rai ba ka dei ban dei Bharat bad India bad kaei kaba ngi leh mynta ka long ba ngi bud ïa ka Riti Synshar ka Ri".
U Myntri Rangbah ula ong ba ka shong ruh ha ki khep ki khep, ha kiba bun ki jingkren jong u haba u kren da ka Hindi, u ju pyndonkam beit ïa ka kyntien Bharat namar kane ka dei ka India bad ha kiba bun ruh ki rynsan, ula pyndonkam ïa ka kyntien India.
“Ngam sngew ba ka don ka jyrwit jyrwat, ka dei tang ha ka jingpyndonkam ïa ka ktien ka thylliej bad ngam sngew ba ka don ka jingbakla ha kaba pyndonkam ïa ka kyntien la ka dei ka India ne Bharat.
Baroh ka shong ha ki khep ki khep ba phi don.
Ka Riti Synshar ka aibor ïa ngi ban pyndonkam ïa ka kyntien India bad Bharat bad nga sngew sarong ïa baroh ar" ula ong.
Shillong, Nailur 13 : U President ka Meghalaya Pradesh Congress Committee (MPCC) bad MP ka Lok Sabha Bah Vincent H Pala ula ong ba ka jingthmu jong ka BJP ban pynlong ïa ka Kawei ka Ri Kawei ka Election (One Nation, One Election) ka dei ka buit ban pyntroiñ bad pynduh pyndam noh ïa ki Party ki barit baria kiba don hapoh ka ri.
“Ka One Nation, One Election’ kam dei shuh kaba thymmai hynrei kadei ka jingthmu kaba la don naduh mynshwa, hynrei lada peit ïa ka jinglong jingman ha ka ri baroh kawei nga tharai kan eh bha, hynrei lada ka sorkar ka leh ïa kane kan long kumba ïuhroit ïa kito ki jylla ki ban long ïa ka elekshon ha kano kano ka por" ula ong.
U Bah Vincent ula ong “Kumba ka paw hi, ka BJP ka kwah ban pyntroin bad pynduh noh ïa ki party ki barit baria.
Ha ka ri India baroh kawei, ki jylla ki don ïa la ki jong ki party kiba ïeng bad mihkhmat na ka bynta ki riewlum, ki jaidbynriew lajong bad ter ter hynrei ka BJP ka kwah ban pynduh noh ïa ki".
“Ha ka jingsngewthuh ka jong nga, ka Congress kam hun ïa kane ka jingthmu.
Ka la don ka por ba nga la dei uwei na ki dkhot jong kane ka Committee kaba ïakren ïa kane ka kam" ula ong.
U ïathuh ba ki don bun kiba kwah ban pynlong ïa ka ‘One Nation, One Election’ da kaba pynpaw ba kane kan pynduna ïa ki jingpynlut ha ka por elekshon hynrei u ong “ na ka party Congress ngi la pynpaw ba kam long kaba ïahap namar ba kan ïuhroit ïa ki hok jong ki briew".
“Lada wan ka One India One Election, ka jingpynlong ïa ka elekshon kan long ïa baroh, hynrei ki hap ban pynkylla ïa ka aiñ bad kumno kin pynkylla ki la dep ban buh ïa ka Committee".
Shillong, Nailur 13 : Ka sorkar Meghalaya ka la sdang mynta sa kawei pat ka sienjam na ka bynta ban pynbha shuh shuh ïa ka jingshakri ha ka koit ka khiah da kaba thaw ïa ki Village Health Council (VHC) ha ki shnong ki thaw kiba don ha ka jylla.
Haba kren kum u Kongsan ha ka jingpyllait paidbah ïa ka ‘Ayushman Bhava’ ha Meghalaya ha ka jingïalang kaba long ha State Convention Centre, u Myntri Rangbah u la ong ba ka jingkoit jingkhiah kam dei satia ka jingkitkhlieh tang jong ka sorkar jylla hynrei kadei ka jingkitkhlieh lang da baroh naduh ki longiing longsem bad shimet shimet.
“Ka jingkoit jingkhiah ka sdang da ka jinglehkhuid ha la iing, ha ki shnong ki thaw bad ha ka thain bad kumta ter ter ha ka imlang sahlang bad dei kane kaba pynlong ïa ki nongshong shnong ka jylla kiba koit ba khiah.
Ka long ruh kaba donkam ïa ka jingtrei lang jong baroh ban pynurlong ïa kane," u la ong.
Hashwa kane, u Myntri Rangbah u la ong ruh ba ka jingthaw bad pynmih ïa ki VHC kadei namar ki sngewthuh ba khlem ka jingtrei lang bad ki bor shnong kano kano ka prokram jong ka sorkar kin ym seisoh satia.
“Ngi la wan da ka VHC namar ka sorkar ka sngewthuh ba khlem ka jingtrei lang bad ki bor shnong kan ym lah satia ban ai ka jingshakri kaba paka ha ka koit ka khiah," u la ong da kaba bynrap ba watla ki don bun bha ki jingeh haba ïadei bad katei ka bynta hynrei ka sorkar ka ïakhun tyngeh ban weng ïa ki.
Ha kane kajuh ka sngi, u Myntri Rangbah u la pyllait ruh ïa ka Village Health Council IEC Book, Register bad ruh ïa ka VHC App bad sam ruh ïa ki khusnam sha ki kynhun ba leh bha ha ka VHC/TB/ bad MHIS.
La wan ban donlang ruh ha katei ka jingïalang naduh ki ASHA, ki nongtrei ka koit ka khiah bad ki dkhot ka VHC na kylleng ka jylla.
Katkum ka jingïathuh da u Director ka National Health Mission, Ram Kumar ki la don mynta haduh 6758 VHC bad mynta jan baroh ki 7000 tylli ki shnong ki la don.
Shillong, Nailur, 13: U Myntri Rangbah ka Assam u Himanta Biswa Sarma bad u Myntri Rangbah ka Jylla Meghalaya u Conrad K.
Sangma ha ka sngi Balang ki la ïakynduh markhmat ha nongbah Shillong ban ïakren halor ka jingïapynbeit pud bad rai ruh ban pynneh ïa ka shongsuk shongsaiñ shwa ban pynlong ïa ka jingjurip sha ki jaka ba ïakajia pud ha u bnai Risaw mynta u snem.
Ha ka jingïakren bad ki lad pathai khubor hadien ba la wai ka jingïalang, u Sarma u la ong, “ngi la shong jingïalang bad ngi la shim rai ban ngin ba ngin pynneh ïa ka shongsuk shongsaiñ bad lyngba kane, ngin sa leit sorjamin sha khappud khnang ba kane ka jingjurip kan ym pynmih ïa kano kano ka jingïakynad lada ma ngi baroh arngut ki Myntri Rangbah ki leit sorjamin bad hadien ba ngi la wanphai kan mih pat ka jingïakynad bad ki paidbah kin teipop kylla ïa ngi.
Namarkata, ngi kwah ban pynneh shwa ïa ka shongsuk shongsaiñ.
"“Ynda la ïohi ïa ka shongsuk shongsaiñ, ngin sa leit sorjamin bad ngin sa ïasyllok ruh bad ki paidbah kiba sah ha khappud.
Haba ngi leit sha Langpih, ki don bun ki tamasa.
Namarkata, ngi kwah ban leit ruh sha Karbi Anglong bad sha West Jaiñtia Hills bad ban ïohi ïa kine kijuh ki tamasa," ula bynrap.
U Myntri Rangbah ka Assam u la ong ba u kwah ban don shwa ka jingïakynduh bad ban sa leit jngoh ïa ka khappud ha u Risaw.
“Nga kwah ban leit ha u bnai Risaw.
Lada u Myntri Rangbah ka Meghalaya u la lah ban wan sha Guwahati ha ka taiew banyngkong jong u Risaw, ngin sa lah ban leit la kumno kumno ha ka taiew baar jong u Risaw," ula ongHa ka jingïapynbeit pud ha ka wat kaba ar, ki arngut ki Myntri Rangbah ka Assam bad Meghalaya ki la thaw ïa ki regional committee ban wad ïa ki lad ki lynti ki ban weng ïa ki jingeh ha ki hynriew tylli ki jaka ba ïakajia pud ka Meghalaya bad Assam.
Haba kylli, u Sarma ula ong, “ kumba ngi la ïathuh, kine ki hynriew tylli ki jaka ki dei kiba kham jwat namarkata ki regional committees ba la khlieh da ki briew la kham rangbah na baroh ar liang, ki la trei shitom ban leit jngoh ïa kito ki jaka manla ka por bad ngi ngeit ba baroh yn sa lah ban pynbeit da ka jingïasuk bad ka jingïasngewthuh jingmut.
"U Myntri Rangbah ka Assam u la kyntait ban jubab ha kaba ïadei bad ka jingdawa ban pynphai biang ïa ka Block I & II da kaba ong, “wat kylli ïa ki jingkylli kiba heh mynta namarba ka dang dei tang ka jingïakynduh jong ngi arngut.
"U Sarma u la kular ba ki ar tylli ki Sorkar Jylla kin sa leh katba lah ban weng ïa ki jingeh bad ki jingïakajia ha khappud ban pynhun lang ïa ki paidbah na ka jylla Assam bad Meghalaya.
Shwa kane, u Myntri Rangbah Conrad K Sangma u la ong ba kane ka jingïakynduh kaba mynta ka sngi ka dei tang ka lynti ban ïathir ïatai kumno ban ïarap ïa ki ar tylli ki jylla ban poi sha ka jingïasngewthuh jingmut.
“Kam don kano kano ka rai bad ngin sa nang ïai bteng ban ïakynduh na ka por sha ka por," ula ong haba ai khublei ïa u Myntri Rangbah ka Assam, ïa u CEM ka KAAC bad ïa u Symbud Myntri Rangbah ka Jylla Meghalaya, uba khlieh ïa ka regional committee na ka bynta ka Jaiñtia Hills.
Shillong, Nailur 14: Mynta ka sngi, ka Federation of Khasi Jaintia and Garo People (FKJGP), Mawlai Circle kan sa ïoh ban pynhap pyrda noh ïa ka lympung IXth Inter School Knock-Out Football Tournament 2023, ha Madan Heh Mini Stadium Mawlai Phudmuri ha ka por 3 baje nohphaisngi.
Kumban shu pynkynmaw, na ka liang jong ka seng ka la ïoh ban plie pyrda ïa kane ka lympung naduh ka 23 tarik Nailar, 2023, bad ki la don haduh 15 tylli ki skul kiba la wan ban ïashimbynta.
Shuh shuh, ka seng ka ju pynlong ïa kane ka Tournament man u snem ban pynshlur ïa ki khynnah ban phaikhmat sha ka kam lehkai bad ruh ban pynkiar ïa ki na ki jingkyrni jong u drok lyngba ka phang kaba ong “Em ïa u Drok, Ho-oid ïa ka phutbol".
Ha kane ka sngi khylliap pyrda ïa kane ka lympung, yn don ryngkatlang u Bah Eldie N Lyngdoh, General Secretary FKJGP Sengkmie kum u Kongsan bad u Bah Kitboklang Nongphlang, Vice President FKJGP Sengkmie kum u symbud Guest of Honour, Special Guest, u Bah Tamdor Nadong.
Ka jingïaknieh namlahduh mynta u snem kan long hapdeng ka Umrynjah Presbyterian School pyrshah ïa ka Christ Church Morning School.
Shillong, Nailur 14: Ka Ankita Sharma ka la ïoh ban khur ïa ka namtam lyngba ki san wicket ban btin lynti ïa ka Ri-Bhoi District Cricket Association sha ka namjop ha ka jingïakhun pyrshah ïa ka South Garo Hills DCA ha ka semifinal ba nyngkong jong ka Meghalaya Cricket Association’s U-19 Girls Inter District Cricket Tournament ha ka jingïalehkai kaba la long ha Umbuda Ground, Nongpoh, hynne ka Sngi Palei.
Haba phai sha ka kynhun ki thei ka Ri-Bhoi ka la ïoh ban wan ha ka kyrdan ba nyngkong napoh ka Zone 1 jong ka Group A, katba ka South Garo Hills ka dei ka kynhun ba nyngkong na ka thup jong ka Zone 2.
Haba phai sha ka jingïakhun hynne ka sngi, ka SGH ka la jop ïa ka toss bad ki la jied ban tied nyngkong hynrei phewse ka jingïalehkai kam shym la ïaid katkum ka jingkwah ka SGH ha kaba baroh ki wicket ki la shah pynhap tang hapoh 18.
4 over bad ïoh kamai tang 77 ron.
Ka Ankita, thei kawangbol jong ka Ri Bhoi ka la ïoh ban khur wicket tang mar ïasdang hynrei la shah khanglad noh ha ka Ronjoli Basumatary bad ka Marme M Sangma kiba la kamai mar 14 ron, katba ka Jaylynn R Marak ki la ïoh ban kynjoh tang 13 ron.
Arngut napdeng kine, ki la shah pynhap noh lyngba ki bol jong ka Ankita, katba kawei la shah pynhap noh ha ka Bimala Thakur (1/18).
Shuh shuh, na ka liang jong ka Angelica Maring ruh ka la ïoh ban khur 3/24 kaba la long ka jingïarap na ka bynta ka kynhun, katba ka Bancyful Mynsong (1/6) ka la khur i wei.
Kumba ka paw, ki thei ka Ri-Bhoi ki la lah ban tehlakam ïa ka jingïakhun naduh ka pali kawangbol, bad ailad tang 26 ki extra.
Katba na ka liang jong ka SGH ka la pynsepei da kaba ailad haduh 49 tylli ki extra, kaba la ïarap shibun ïa ka Ri-Bhoi, kaba la lah ban pyndep ban beh ïa katei ka thong ba la bud da 3 wicket kiba dang sah na ki 29.
2 bad pynsah sa 35 bol.
Tang ka Angelica marwei kaba la ïoh ban kynjoh sha ka phew ron na ka bynta ka kynhun.
Na ka liang jong ka SGH, kaba la jop baroh ar sien ki jingïalehkai napoh ka Zone, ki la lehkai bha ha ba ïadei bad ka bol hynrei kim shym la lah ban tehlakam ïa ki extra, bad ka Rikmanchi M Sangma ka la khur 2/13, ka Jaylynn bad Dianchidora N Sangma baroh arngut ki la khur 2/21, ka Marme 1/13.
Haduh mynta, ka Rikmanchi ka thei kawangbol ba seisohtam da 10 wicket na ki saw sien ïakhun.
Lyngba kane ka namjop, ka Ri-Bhoi ka la ïoh ban rung sha ka final bad kan dang hap ban ap ïano ba kan aireng ha ka final ha kaba ïa ka jingïakhun semi final ba ar kan long mynta ka sngi hapdeng ka Shillong Cricket Association (lahduh na ka Zone 1’s Group B) pyrshah ïa ka Tura DCA (runners-up of Zone 2).
Shillong, Nailur 11: Ka kynhun ïalehkai jong ka Lamlynti (Madanlyngkhi) FC bad ka Mawpdang SC ki la ïoh ban khur ïa ka namjop ha ka jingïakhun jong ka lympung SSA U-20 4th DIVISION Football League 2023 kaba la long ha madan 3rd Ground hynne ka Sngi Balang.
Haba phai sha ka jingïakhun kaba nyngkong hapdeng ka Pynthorbah SC pyrshah ïa ka Lamlynti (Madanlyngkhi) FC, ka jingïalehkai ka la jam sha kaba kut ha kaba ka Lamlynti (Madanlyngkhi) FC ka la jop suk da 4 kol.
UBatskhem Thongnirit u la ïoh ban pynkhihjar haduh ar kol na ka bynta ka kynhun, ha ka minit ba 4 & 50.
Katba ki ar kol pat la thep da u Deibor Tongper ha ka minit ba 46 nangta na u Ricky Mawlong ha ka minit ba 59.
Ha ka jingïalekai kaba ar, ka Riatsamthiah SC ka la mad ïa ka namrem salit da1 – 2 kol ha ka Mawpdang SC.
Ha kane ka jingïakhun, dei ka Mawpdang SC kaba la sdang ban nyngkong ban pynkhihjar lyngba ka kol na u Wellborn Syiem- ha ka minit ba 35 hynrei ka Riatsamthiah SC ka la ïoh ban pynïakhaid na u Banjop Thabah ha ka minit ba 45.
Hadien katto katne por ba la ïaid ka jingïakhun ha ka kylla kaba ar, u Patsha Syiem jong ka Mawpdang SC u la ïoh ban pynbud sa ïa ka kol kaba ar kaba la ïarap ïa ka kynhun ban khur ïa ka namjop.
Ka jingïalehkai mynta ka sngi kan sdang biang kumba ju long, kata ha ka por 3:15 nohphaisngi, ka Risa Colony SC kan aireng pyrshah ïa ka Mawlyngngad SC, bud sa ka jingïakhun kaba ar ha ka por 4:45 janmiet hapdeng ka Diengpasoh SC ka ban aireng pyrshah ïa ka Mawkriah West SC, ha madan 3rd Ground, MFA Turf Polo.
Jowai, Nailur 14: Ka jingïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka sngi Palei ha madan Kiang Nangbah Stadium, Dongmihsngi Jowai.
Hadien jong ka Lion SC bud sa ka kynhun ïalehkai jong ka Shangpung Khliehmuchut ban bteng ïa ka lynti ïaid sha ka semi final, bad kane ka la wan hadien ba ka la khur ïa ka namjop ha ka jingïakhun Quarter Final’ pyrshah ïa ka Khliehmynkrem.
Ka jingïakhun hapdeng kine ki ar ka la long kaba ïakhaid ha kaba baroh ar kynhun ki la shem jingeh ban pynkhihjar, hynrei hashwa ban sa kut ka por jong ka kylla miet, u Banteilut Langstang jong ka Shangpung Khliehmuchut u la ïoh ban pynrung jlang ïa ka bol ha ka 93 minit kaba la pynthikna ïa ka kynhun ban khur ïa ka namjop.
Lyngba kane ka jingjop ka Shangpung Khliehmuchut kala ïoh ban rung sha ka Semi Final.
Yn pyntyllun biang ïa ka jingïakhun Quarter Final mynta ka sngi (15.
09.
2023), ha kaba ka Maitchaphrang Mootyrchiah kan ïakhun pyrshah ïaka Chutwakhu.
Katba ka quarter final ba khadduh kan long ha ka 16 tarik hapdeng ka Lumpariat pyrshah ïaka Mooknor Thadmuthlon.
Katno ka long kaba sngew synei ban pyrkhat shaphang kito kiba la ngat ha ka apot jong ka jingkyrni ha ka jingdih drok namar katei ka ktah ym tang ïa ki shimet hynrei ïa ka iing ka sem baroh kawei.
Ki drok kiba dei ki jingdih ba pynbuaid ki long ki atiar jingdum ba shyrkhei tam bad ki dei ki mar ba remdor bad lah ban ong dei tang kiba riew spah kiba lah ban ïalehkai bad ki.
Ka long kaba shyrkhei ban ngop ha kine ki jingriam kiba ym ju lah koit ban ïohi ïa ka jingsdang jong ki, hynrei dei tang haba kito kiba la kyrni kila poi ha u pud ba kim lah shuh ban rieh ba la lah ban ïohi paidbah ïa ki.
Ki drok ki dei ki jingdih ne ki dawai kiba trei jai jai bad namarba ki dei kiba remdor ki samla baduk bunsiem kotbor satia bad dei na kane ka daw lada ki ngop kim banse ban leh da kino kino ki kam kam pher wat ban leit tuh tang ban ïoh pyndap ïa ka jingdawa ka met.
Ka long kaba sngew suhjer ban tip bad ïohi ba kum kine ki kynja jingdih ki la sdang ban ïoh synshar jan haman la ki dong kiba don ha ka nongbah Shillong, bad ruh ha jan man la ki distrik jong ka jylla.
Ki don shibun ki daw ba ïalam ïa ki samla sha ka jingkyrni dih drok, kawei na daw kaba hakhmat eh ka dei ka jingsynjor jong ka longïing longsem.
Ka jingbym poi pyrkhat jong ki kmie ki kpa ban pyrkhing ïa la ki khun ha ka rukom ai pisa kadei ka dawbah kaba pynlong ïa kito ki khun kiba kham tlot ka rukom pyrkhat ban long ki lanot ha kitei ki jingshah pynbiej ha ki paralok.
Ym lah ban len ïa ka jingriewspah jong ka imlang sahlang mynta ha kine ki sngi bad dei na ka jingbun palat ka jingkamai ne ka jingïoh pisa ba ki briew ha kine ki sngi kim don por shuh hynrei baroh ki bunkam beit ban kamai bad klet noh ban shakri ha ka rukom kaba dei ïa ki khun ki kti kiba dei ka spah bah jong kane ka pyrthei.
Ka jinglaitluid palat ha ka leit ka wan ryngkat ka jingïoh puk puk ka pisa kadei kawei pat ka dawbah kaba pynlong ym tang ïa ki samla hynrei wat ïa ki heprit ruh ban ngat lang ha katei ka juh ka apot.
Ha kaba kut lada kim ïoh ïa u drok ki samla kim salia ban leh ïa kano kano ka kam ruh bad kin ïaleh katlah katïai ban pynngop lem ïa kiwei khnang ba kin long ki nongkyrshan jong ki.
Ki nongdih drok kim lah ban shu long nongthied sah, hynrei kin ïit ïa ki lad ki lynti kumno ban long ki nongdie kylla sha kito kiba ki pynngop khnang ba kin lah pat ban kyrshan ïa ka jingdonkam ïalade ruh.
Ban teh lakam ïa kitei baroh, donkam ka jingïatrei lang ym tang na ki Dorbar Shnong ne ki seng samla, seng longkmie hynrei khamtam eh naman la ka tyngkong ïing.
Ha kine ki khyndiat snem ba la dep la ju bna ba kum kine ki kam ki jia ha ki shnong kiba ïa shongkhleh bad kiwei pat ki jaidbynriew, hynrei mynta kane ka kam ka la rung wat ha ki shnong ba ïashong tang para khasi ruh.
Ka long kaba shyrkhei ruh ba kumno kitei ki samla ba die drok ki la pyrshang ban pynngngop ïa ki khynnah skul kiba dang lung dang rit ka rta.
Ka long kaba donkam ïa ki longïing longsem ban long kiba husiar bad kum ki kmie ki kpa donkam ban peitngor bha ïa la ki khun ki kti khamtam eh ha ka leit ka wan bad ka rukom ai pisa ïa ki.
Katno ka long kaba sngewsynei ba don ki longiing kiba hap ban mad shibun ki jingeh bad babe kylla haba ki khun ki shah teh shah khum ha u drok.
Wat na ka liang ka Dorbar Shnong ruh ki donkam ban peitngor bad shimkhia halor kane ka phang kaba lah ban ktah jur ïa ka imlang shlang.
Ki bor pulit barabor ki long kiba ïatreilang bad ki paidbah ha kiba bun ki khep ba kum kitei.
Ka sorkar ka donkam ban shimkhia ban wanrah ïa ki lad jingpynsngewthuh paidbah kiba kham khlaiñ halor katei ka phang khnang ba ki longiing kin long kiba phikir bad kiba peitngor.
Kum ka sorkar kadei ruh ban peitngor ïa kito ki kynhun kiba trei na ka bynta ban ïakhun pyrshah ïa ka jingdih drok bad khamtam eh ïa kito kiba trei na ka bynta kito kiba la ngat ha u drok bad kyrni ha u.
Lada ka sorkar ka kloi ban kyrshan ia ki kynhun kiba trei bad iarap ia kito kiba kyrni dih drok, kadei ruh ban iarap ia kito ki kynhun jong ki seng samla da kaba kyrshan ia ki ha kano kano ka rukom khnang ba kin lah ban pynkhlaiñ ban pynshlur ia ki samla lane iarap ia ki samla jong ka shnong ba kin pynlut por ha ki jait jingialehkai kilan met kum ka phutbol, kriket, basketball, lane wat ha ki jingialehkai hapoh kut lane ki indoor game.
Shillong, Nailur 14: Ka jylla Meghalaya kan sa ïoh ban shimbynta ha ka lympung ïakhun jong ka Subroto Cup Football Tournament 2023 kaba 62 ka ban sa long ha nongbah New Delhi naduh ka 19 tarik haduh ka 26 tarik Nailar, 2023 ha kaba ka Saiden Secondary School Nongpoh, ka lahduh ha ka State Level Subroto Mukherjee Cup Football Tournament 2023 kan mihkhmat ïa ka jylla ha ka kyrdan ïalehkai U-17 jong ki kynthei.
Na ka liang jong ka tnat ba dei khmih ïa ka Sports, hynne ka Sngi Palei ka 14tarik Nailur, ka la ïoh ban pynlong ïa ka prokram kitbok kitrwiang bad ruh ban ai mynsiem ïa ka kynhun ki thei ka Meghalaya Subroto Cup Football Team 2023 U-17, kata ka Saiden Secondary School Nongpoh ha MFA Football Ground ha ka por 1 baje nohphaisngi.
Ha kane ka sngi ba pynlong ïa kane ka prokram, i Kong Isawanda Laloo, IAS Director Sports & Youth Affairs jong ka sorkar jylla Meghalaya i la wan kum i kongsan ha ryngkat bad u Bah P.
B.
War Nongbri, Assistant Director Sports & Youth Affairs, u District Sports Officer jong ka Ribhoi District, Headmaster jong ka skul Saiden Secondary School Nongpoh, ki nonghikai lem bad kiwei kiwei.
La pynïaid ïa kane ka prokram da u Bah K.
Passah, Assistant Director Sports & Youth Affairs.
La ïoh ban ai jingkren lyngkot ha kane ka prokram da u Bah B.
L.
Nongbet, DSO jong ka Ribhoi District bad ruh ki kyntien ban ai mynsiem ïa ki player na i kongsan, Kong Isawanda Laloo.
Ha kane ka lympung, la phiah haduh phra tylli ki Pool kiba la bynta mar saw kynhun kawei kawei.
Ka kynhun jong ki thei Under-17 jong ka jylla ki la hap hapoh jong ka Pool-G, kiba kynthup ïa ka Goa, Uttrakhand bad ka KVS.
Yn plie pyrda ïa kane ka lympung naduh ka 19 tarik ha kaba ka Mizoram kan aireng pyrshah ïa ka Tripura, katba ki thei lehkai Under-17 jong ka Meghalaya kin sdang ïa ka lynti ïaid jong ki ha ka 20 tarik, bad ka jingïakhun kan long pyrshah ïa ka Goa, nangta ha ka 21 bad 23 tarik pyrshah ïa ka KVS bad ka Uttrakhand.
Nongpoh, Nailur 14: Da ka jingïatrei lang naduh ka University of Science & Technology, Meghalyaa ryngkat ka kynhun na ka IIT, Guwahati ba kynthup ruh 3 ngut ki samla pule na Japan ki la jied ïa ka Shnong Chota Killing na ka bynta ban pyntreikam ïa ki kor ki bor ka juk ba mynta ba la tip kum ka Rural Technology ban kyntiew ïa ka kam rep ka kam riang katei ka shnong nalor kiwei kiwei ki bynta ban kyntiew ïa ka long briew man briew jong ki paidbah ha katei ka shnong.
Ka kynhun jong ka IIT, Guwahati ryngkat ki 3 ngut ki samla pule na Japan ha ka jingïalam u Dr.
Siddhartha Singha hynnin ka sngi ki la leit jngoh ïa ka University of Science & Technology, Meghalaya kaba don ha ka shnong Baridua, Khanapara na ka bynta ban pyntreikam ïa ka project ba la tip kum ka Rural Technology kaba kham ban khia na ka bynta ban kyntiew ïa ka kam rep ka kam riang kaba khlem da pyndonkam dawai (Organic farming).
Kane ka shnong ba la shah jied ban pyntreikam ïa katei ka project ka dei ka shnong Chota Killing ha kaba lyngba ka School of Agro and Rural Technology, IIT Guwahati bad ka Department jong ka Rural Development ka USTM ki la shim ïa ka rai ba jied ïa kane ka shnong na ka bynta ban pyntreikam ïa katei ka project.
Haba kren halor kane ka bynta, u Dr Papiya Dutta, Head Department ka Rural Development USTM u la ong, ba kane ka dei ka bynta ba la shim khia ban pynurlong katkum ka thong ka Rural Technology ka ban pyntreikam ha katei ka shnong bad ka thong ba hakhmat eh ka long ban wan rah ka jingkylla ha katei ka shnong lyngba ki kam rep ki kam riang ban myntoi ki nongrep ha katei ka shnong lyngba jong kane ka project ba la jied kyrpang ban pyntreikam ha katei ka shnong.
U la ong ruh lyngba kane ka project ba la ïalam da u Dr.
Siddhartha Singha, ka kynhun IITG ka la shim khia ban ïa trei lang na ka bynta ban wan rah ka jingkylla hapoh katei ka shnong.
Ki samla pule na ka School of Agro and Rural Technology USTM kynthup ruh 3 ngut ki samla pule na Japan kin ïa trei lang kumno ban kyntiew ïa katei ka shnong kyrpang eh ïa ka kam rep (Organic Farming) nalor kiwei kiwei ki kam ban kyntiew ïa ka longbriew man briew jong ki nongrep bad ki paidbah nongshong shnong ka shnong Chota Killing.
Shuh shuh, u la ong ruh ba ka thong ba hakhmat eh ban pynkup bor ïa ki nongshong shnong da kaba pyntreikam ïa ka rural technology ka long ban kyntiew ïa ka ioh ka kot jong ki lyngba ka jingpyndonkam ïa kine ki Rural Technology ha kam rep ka kam riang bad ki khmih lynti lyngba kane ka project katei ka shnong kan kiew shaphrang ha baroh ki liang, u la bynrap.
Nongstoiñ, Nailiur 14: U Deputy Commissioner ka West Khasi Hills u la pyntip ba ka 18 tarik u Nailur (Lah sngi u Blei) 2023 kan dei ka sngi shuti.
Kumta baroh ki District Government office bad Revenue offices, ki Court, ki jaka pule skul bad college kin khang ha katei ka sngi namar ba ka dei ka sngi ‘Unitarian Day’.
Khliehriat nailur 14: U Deputy Commissioner ka East Jaiñtia Hills District, u pynbna paidbah ba ha ka 18 tarik mynta u nailur kan dei ka sngi shuti namar ba ka dei ka Unitarian Anniversary Day, la ong ba baroh ki skul, ki college, ki ophis sorkar bad ka Magisterial Courts, kin khang ha katei ka sngi.
Mawkyrwat, ‘Nailur 14: U Deputy Commissioner jong ka South West Khasi Hills District, Mawkyrwat u la ai kane ka jingpynbna kaba wan na u Secretary jong ka Meghalaya Human Rights Commission ha kaba la khot applikeshon na ka bynta ka jingïakop kaba 9th jong ki phlim lyngkot halor ka human rights bad ka tarik kaba khatduh ban pdiang ïa ki aplikeshon kan long ha shwa lane ha ka 30 tarik u Nailur, 2023 bad ïa ki entries dei ban phah online ha nhrcshortfilm@gmail.
com da kaba pyndonkam da ka Google Drive folder.
Ki phlim lyngkot ki dei ban long ha ki kyntien jong ki nong India da kaba bynrap bad ki sub titles ha ka ktien phareng ne Hindi bad ka por kam dei ban duna ïa ka 3 minit ne tam ïa ka 10 minit.
Ka jingthmu jong kane ka award scheme ika long ban pynshlur ha ki kam pyni cinema bad ki sap ki phong jong ki nongshong shnong ha kano kano ka rt ana ka bynta ban kyntiew bad ban ïada ïa ka human rights.
Ka khusnam na ka bynta kiba wan nyngkong, ba ar bad ba lai ka long T.
2 lakh, nangta T.
1 lak 50 hajar bad T.
1 lakh ter ter.
Nalor kitei, ki cash prize, ki certificates bad trophies, ka Commission ka lah ban ai kyrpang, ki certificate ryngkat bad ka cash prize kaba T.
50 thousand kawei ïa ki katto katne ki phlim ba la shah jied.
Nongstoiñ, Nailur 14: U I/c General Manager ka District Commerce & Industries Centre, West Khasi Hills District Nongstoiñ, u la pyntip paidbah ba katkum ka Public Notice ba la pynmih da ka Meghalaya State Pollution Control Board ha ka 24 tarik jong u bnai Rymphang 2023, No.
MPCB/TB-4/(B)Pt-2/2022-23/134, katkum ka section 25 bad 26 jong ka Water (Prevention & Control of Pollution) Act, 1974 bad section 21 jong ka ‘Air Prevention & Control of Pollution Act 1981’, baroh ki karkhana kiba pynmih jakhlia sha ki nala, ki lum ki wah bad ki karkhana kiba pynmih tdem jaboh sha ka mariang bad ki sawdong sawkun jong ka, ki dei ban ïoh shwa ïa ka jingbit na ka office jong ka Meghalaya State Pollution Control Board, Shillong.
Ïa ki jingtip ba kham bniah ki lah ruh ban peit na ka office website ha  1 SOP for consent under water prevention control of pollution act.
Khliehriat nailur 14: U Deputy Commissioner ka East Jaiñtia Hills District, ha ka jingpyllait khubor mynta ka sngi, la pynbna paidbah ba kito ki nongkhaïi bad nongtih dewïong (small miners), kiba na East Jaiñtia Hills District ki lah ban aplai ïa ki Prospecting License lane ki Mining Lease ban leh ïa ka scientific mining kaba dei ka jingtih dewïong ka ban nym ktah ïa ka mariang.
La ong ba kane ka long ka lad ban iarap ban kyntiew ia ka ioh ka kot jong kito kiba ju im ja bad pyndap ia ka iïng ka sem da kaba tih dewïong, la bthah ruh ba kane ka jingtih dewiong ka dei ban long ha kata ka rukom ban phikir bha ban bud ia ki kyndon ban leh da ka scientific system lane ka scientific mining ba kan nym ktah ïa ka mariang.
Nongpoh, Nailur 15: Ka skul Ri-Bhoi Presbyterian Higher Secondary School Nongpoh kawei naki skul kaba la rim kaba la sdang naduh u snem 1967 kum kawei naki shlem hikai ban pynphriang ïaka jingnang jingstad bad ruh kaba la paw haka thaiñ Ri-Bhoi bad pynmih shibun ki khraw pyrkhat, mynta ka kynti kala pynkhreh pat ban tei sa ïaka building jong ka Higher Secondary namar nalor ka Arts Stream kaba la don lypa naka liang ki bor pynïaid skul kila pynkhreh ruh ban buh sa ka Commerce bad Science Stream ban pynïar shuh shuh ïa katei ka shlem pule.
Naka liang u Ma Vincent H Pala MP ka Lok Sabha u la wan ban shim bynta kum u kongsan ban buh ïa u mawnongrim haka jingdonlang u Bah Mayral Born Syiem MLA ka Nongpoh, ka kong Paidolyne L Nonglait DSEO, Rev DS Roy Muktieh Executive Secretary I/C CED, RBP Synod, Rev HL Myrsing President ka Managing Committee, Rev KP Masharing Executive Secreatary ka RBP Synod, Bah W Radu Principal bad kiwei kiwei ki riew rangbah ryngkat ki kmie ki kpa, ki nonghikai lem bad ki khynnah pule jong katei ka skul.
Kat kum ka jingpynkhreh jong ka skul ka jinglut ban tei ïa katei ka ïing building ba thymmai ka long T.
4, 64, 71000/- ba kum ki bor pynïaid skul kila pynpaw ruh ba ka dei ka jingkit kaba khia bad kyrpad ruh ïa kitei ki nongïalam naduh u Ma Vincent H Pala, Bah Mayral Born Syiem ba kin phai khmat lem ban pynmang skhim kum ka jingïarap ba katei ka jingthmu bad ka jing angnud kan urlong noh shen.
Haba kren ha katei ka sngi naka liang u Ma Vincent H Pala u la pynpaw ka jingsngew kmen ban iohi ba katei ka skul kala nang roi katba nangmih ki sngi bad kane ka dei ka khubor kaba bha sha ki samla pule ka thaiñ bad kumjuh ruh ki kmie ki kpa kiba phah skul ïala ki jong ki khun.
U la ong ruh ba ka jingnang jingstad ka dei ka atiar kaba khlaiñ bor ha kane ka juk kaba mynta bad ban kyntiew ïaka pule ka puthi donkam ïaki nongïalam kiba stad bad ka sorkar kaba phai khmat ban thaw ïaki policy bapher bapher bad ban pyntreikam ïaki haka rukom kaba dei bad kyntu ruh ïaki khynnah skul ha katei ka sngi ba ki dei ban minot thop haki jingpule jong ki khnang ba kin poi sha ka thong kumba ki angnud.
Khliehriat nailur 14: U Deputy Commissioner ka East Jaiñtia Hills District, Khliehriat da kane u pyntip ba ka National Human Rights Commission (NHRC) ka la plie na ka bynta kiba kwah ban ïashim bynta ha ka “9th Annual Competition for Short Films" ha kaba ïadei bad ki hok longbriew manbriew ne ‘Human Rights’ ha kaba na ka liang ka commission ka la ïoh pdiang ïa ka jubab kaba kaba seisoh na ki bynta bapher bapher jong ka ri.
Ka jingthmu jong kane ka skhim ai khusnam ka long ban pynshlur bad ithuh ïa ki kam cinema bad ïa ki jingpyrshang da ki nongshong shnong jong ka ri khlem da kheiñ ïa ka rta na ka bynta ban kyntiew ha kaba ïadei bad ki hok longbriew manbriew.
Ka tarik ba khatduh ban pdiang ïa kiba kwah ïashim bynta kan long ha ka 30 tarik mynta u bnai, ha kaba dei ban phah lyngba ka online sha ka nhrcshortfilm@gmail.
com, da kaba pyndonkam da ka Google drive folder.
Kiba jop ha ka kyrdan kaba nyngkong ba ar bad bad lai na ka bynta ki phlim kiba itynnad kin ïoh pdiang ïa ka khusnam kaba da ka song pisa kaba long T2 lak, T 1.
50 lak bad T.
1 lak.
Nalor kane ka khusnam kaba da ka pisa, ka Commission kan ai ruh ryngkat ki certificate bad ki trophy kiba don ïa ka jingkdew ba kyrpang, kata nalor ka song pisa kaba long mar T.
50 hajar na ka bynta ki katto katne ki phlim lada kan don ka jingai jingmynjur na ka liang ki nongbishar.
Kine ki phlim lyngkot ki lah ban long ha kino kino ki jait ktien jong ka ri India bad kiba don ia ka jingpynkylla ktien ne subtitble ha ka English lane Hindi bad ka jingjrong jong ka phlim kam dei ban duna ïa ka lai minit lane palat ïa ka 10 minit.
ïa ki jingtip ba kham bniah ha kaba ïadei bad ki kyndon na ka bynta kane ka skhim bad halor ki aplikeshon form, kito kiba don jingthmu ki lah ban leit sha ka website jong ka NHRC, kata lyngba ka www.
nhrc.
nic.
in (DPRO, Khliehriat).
Khliehriat, Nailur, 13: Ka AJYWO Central Body bad ka AJYWO – East Jaiñtia Zone ka la aiti da ka dorkhas sha ka Sorkar Jylla lyngba u Deputy Commissioner jong ka East Jaiñtia Hills District ban pynpaw ïa ka jingpyrshah kaba jur halor ka jingthmu ban pynpoi ia ka lynti Rel ha East Jaiñtia Hills District.
Ha ka dorkhas ba la soi da u President ka AJYWO East Jaiñtia Zone, u Bah Heatermoon Ryngkhlem bad u Secretary General ka AJYWO Central Body u Bah Reachingson Siangshai la ai kopi ia ka dorkhas sha ki arngut ki MLA jong ka District, kata, sha u Ma Kyrmen Shylla Myntri jong ka Sorkar MDA bad ka Kong Santa Mary Shylla kaba dei ka MLA jong ka Sutnga Saipung Constituency.
“Kumba long kiwei kiwei ki sengbhalang bad u paidbah jong ka East Jaiñtia Hills, bad u paid ka Bri u Hynniewtrep, ka AJYWO ruh, ha kawei ka sur ka pyrshah jur ïa ka jingthmu jong ka sorkar jylla ban wanrah lynti rel ha ka District, halor ka nongrim jong ka jingbym pat pyntreikam ïa ka Inner Line Permit (ILP) tad haduh mynta ruh ha ka jylla, kumba la leh lang ha kiwei pat ki jylla jong ka thaiñ shatei lam-mihngi ka ri India, ïa kaba ka sorkar jylla ka la shim ïa rai ha Ingdorbar Thawaiñ, naduh u snem 2019, ban pyntreikam ïa ka na ka bynta ban ïada ïa ki trai ri trai muluk rit paid jong ka jylla, hynrei kaba la shu leh lyndet mynta da ka sorkar jylla bad sorkar pdeng," ong U Heatermoon Ryngkhlem, President ka AJYWO-East Jaiñtia Zone.
“Ka Jylla Meghalaya ka dei ka jylla kaba rit tam ha ka pyrthei Ri India, kaba dei ka ri ka muluk trai jong ki jaitbynriew riewlum barit paid tam, bad ba dang sahdien tam ha baroh ki liang, kaba don mynta hapdeng ka jingma kaba khraw na ka jingshah tyllep ha kiwei pat ki jaitbynriew heh paid na ri thor India, kiba la ïawan rung ïawan mih, ïawan shong ïawan sah, ,ïawan trei ïawan ktah, ïawan kamai ïawan kajih katba mon ha ka jylla khlem da don ka aiñ kaba pyrkhing bha ban tehlakam ïa kane, kaba la ktah bad buh shisha ha ka jingma kaba khraw ïa ka ri bad ka jaitbynriew rit", bynrap bïang u Bah Ryngkhlem.
“U Bah Ryngkhlem u la bynrap shuh shuh da kaba ong ba, ym lah ban len, ba ka jaitbynrteiw jong ngi mynta ka don ha ka jingma kaba khraw, bad ba kane ka pateng kaba mynta ka lah ban dei ka pateng kaba khatduh eh leh se ka ban wad ïa ki lad ki lynti ban ïada ka jait bynriew rit paid jong ngi lym kumta yn nym don shuh lehse mano mano ruh em ban leh ïa kata.
Kumta lada ma ngi kiba mynta, ngim ïatrei mynta hi ban ïada ïa ka jait bynriew lajong mano pat bad lanoï Ka jingshong suk shong shngaiñ bad ka jingim laitlud jong ka Jaitbynriew ha la ka jong ka ri wat la da duk da kyrduh ruh ka kham kor shi katdei eh ban ïa ka roi ka par ka ban tuh noh ïa kita baroh na ngi.
"“Ka East Jaiñtia Hills, ka dei ka district kaba rit, kaba don tang 1,22,939 tam ngut ki trai shnong kat kum ka PPF, 2011 Census.
Tang lyngba jong ki surok ka la long lypa ka District kaba la shah jan shah tap tyllep da ki briew kiba na bar ka jylla, kaba la ktah mynta haduh katta katta, ïa ka ïoh ka kot, ka khaïi ka pateng bad wat ïa ka jingbun paid bad ruh ïa ka jingshong shngaiñ jong ki trai shnong bad sa katno tam lada ka lynti rel kan wanï" bynrap u kyrwoh.
“Lada ka lynti rel kan wan, kan plie lad shuh shuh ïa kiwei ki jaidbynriew heh paid, na ri thor Ri India ban wan rung wan mih, wan shong wan sah bad ruh wan kamai kajih bad wan trei wan ktah katba mon shapoh jong ka District ka ban sa ktah shuh shuh ïa ka ïoh kam ïoh jam jong ki trai trai shnong khamtam ïa kito kiba don truck bad ïa baroh kito kiba im jaka kpoh na ki truck.
Wat ki mar rep trai ri trai muluk ruh kin sa shah ktah jur namar kiba kum kita kin sa wan rung suk lyngba katei ka lynti rel na kiwei pat ki jylla, “ la bynrap u Secy.
General ka AJWYO Sengkmie u Bah R.
Siangshai.
Ka AJYWO ka ai jingmut sha ka Sorkar Jylla ba kan pynleit jingmut ban wanrah ïa kiwei ki kam pynroi ba donkam kyrkieh eh ha ka District, kum kaba pynbha ïa ki jaka ai jingsumar ïa ka koit ka khiah, kaba pynshna ïa ki surok ban pynïashnoh ïa ki thaiñ nongkyndong, kaba wanrah ïa ka Government Secondary, Higher Secondary School bad ka Government College, kaba wanrah ïa ka District Auditorium cum Library, Kaba maramot wut wut ïa NH-6 ba la isangsot mynta bad ban wanrah da ka surok bah sawlaiñ (Fourlane) naduh Damsite, Ri Bhoi District haduh Malidor East Jaiñtia Hills District bad kiwei kiwei de ki kam pynroi pynpar ba donkam kyrkieh.
Shilong, Nailur, 14: Ka Khun Hynñiewtrep National Awakening Movement (KHNAM) Central Executive Council (CEC) ha ka sngi Baar ka la ujor sha u Chief Executive Member (CEM) jong ka Khasi Hills Autonomous District Council (KHADC) u Bah Pynïaid Sing Syiem ba un tuklar halor ka jingtreikam jong ka Shillong Golf Club khlem ka Trade License.
“Na ka liang ka seng ngi pynpaw ïa ka jingpyrshah kaba jur halor ka jingtreikam jong ka Shillong Golf Club khlem ka Trade License.
Kumba la paw paidbah ba kane ka Club ka la sdang ruh ban lum ïa ka bai rung (entry fee) na ki paidbah bad haba ka la don ka jinglum pisa na ki paidbah ngi sngewthuh shai ba kane ka ladei ka khaïi.
Katkum ki aiñ jong ka Council kane ka Club ka ladei ban don ïa ka Trade License bad ki dkhot lane ki nongtrei jong kane ka Club ki dei ban siew ruh ïa ka Professional Tax sha ka Council," ong ka KHNAM ha ka dorkhas ba la soi da u Working President u Bah Thomas Passah bad u Generral Secretary u Bah James M.
A Neng.
“Ngi pynpaw ruh ïa ka jingsngewlyngoh ba la aiwai ïa kane ka jaka sha kane ka Club naduh u snem 1926 bad la aiwai ruh khlem buh por kaba lah ban wanrah pat ka jingsynjor ka jong long trai u Khasi halor ka khyndew Khasi.
Ngi kyntu ïa ka Council, kum ka nongbat ïa ka khyndew ka shyiap ban tuklar lem ïa kane ka kam," ong ka dorkhas“Kan long kaba kham sngewtynnda bad ai mynsiem ba ïa kane ka Club ladei ban pynïaid da ki Khasi suda lane ban seng da ki Self Help Group (SHG) lyngba ki lai Dorbar Shnong kiba don sawdong kane ka jaka khnang ba kan plie lad ïa ki samla ki jong ngi kiba ïai tyrha na ka jingkyrduh kam," la bynrap ka dorkhas.
“Lada ngi bud ryntih ïa ki dkhot (section) jong ka Trading by Non-Tribal Regulation 1954 ka Section 3A sub section kaba (a) haduh (f) bad kiwei kiwei ruh ki kyndon kiba la don lupa ha kane ka Regulation ngi la sngewthuh ba ym lah shuh ban ai laisen wat lada ki aplai ruh.
Ngi kyntu ïa phi ban sngewbha ban tuklar ïa kane ka kam khnang ba ngin lah ban khanglad ïa ka jingpynkheiñ aiñ ki bar jylla bad ruh ïa ka jinglait ei jong ka pisa ka Council," ong shuh shuh ka dorkhas.
Shillong, Nailur, 14: U Myntri Rangbah barim ka jylla bah D.
D Lapang u ba dei ruh u nongaibuit ka sorkar jylla mynta ka sngi ula ong ba ka jinglong jingman ka shong suk shongsaiñ hapoh ka jylla ka la kham bha mynta ka kynti haba ïanujor bad ki snem ba la leitnoh.
“Kam da don shuh ka jingshong syier lane ka jingshah pynthut ha ka shong suk shong shongsaiñ kumba ka jylla ka mad ha ki snem ba mynshwa, ha kaba ka jylla ka la sakhi ka jingshah pyniap ki briew, jingshah lute, jingshah rahbor.
Baroh kine ki jingjia ki la sdang jah lut" la ong u myntri rangbah barim ka jylla u bah D.
D Lapang haba jubab ïa ka jingkylli halor ka jinglah ka sorkar MDA 2.
0 ba ïalam da ka NPP ban wanrah ka shong suk shongsaiñ.
Haba kylli halor ka jingïakajia ha ki thaiñ khappud, u bah DD Lapang ula ong ba ka jingpynbeit ïa u pud u sam ka dei lyngba ka jingïakren sngewthuh jingmut jong baroh artylli ki jylla bad ula kyntu ïa ki artylli ki sorkar jylla ban aiti met bad mynsiem ban wanrah noh ka jingpynbeit ïa la u pud u sam ka jylla Meghalaya bad Assam.
Hynrei haba kylli halor ka jinglah treikam ka sorkar MDA 2.
0 ba ïalam da u myntri rangbah ka jylla u Conrad K.
Sangma, u bah DD Lapang ula ai jingmut ïa ka sorkar ban sdang ïa ki kam naduh ki shnong ki thaw kum ka nuksa ban kyntiew ïa ka kam rep ka riang ha baroh kawei ka jylla.
U myntri rangbah barim ka jylla ula ïaroh ïa ka NPP kum ka sengsaiñ pyrthei ka ban rah ïa ki mat jong ka thaiñ shathei lammihngi (North East) bad ula ong ba namar ki mat ba ktah ïa ka bha ka miat ki paidbah bad ka thaiñ baroh kawei ka la pynlong ïa ki myntri sorkar pdeng ban kyntiew ïa ki thaiñ kyndong bad ki shnong.
Shillong, Nailur: Kawei na ki kompeni ba pawkhmat na ka bynta ban ai jingshakri ha ki liang ka telecom, ka Vi, ka la pynmih mynta ïa ka jingshakri ba thymmai kata ka ‘Vi Priority’ na ka bynta ban ai shuh shuh ïa ka jingshakri ba kham bha na ka bynta kiba pyndonkam ïa ka jingshakri jong ki- kata kiba pyndon kam ïa ka Postpaid.
Ka jingpyllait paidbah ïa kane ka jingshakri ba thymmai ka long hadien ba ki la dep ban wad bniah bad sngewthuh ïa ka jingtreikam jong ka na ka jingpyrshang ïa kane ka rukom treikam ïa kaba la leh ha ki circle ne jylli kiba ki la jied bad pyntreikam ïa ka.
Ka Vi Priority kadei ka jingshakri kaba phai khmat bha na ka bynta ban ai ka jingsngewhun ïa ki nongpyn-donkam bad kumjuh ruh ïa ka jingshakri ba bha tam, kaba wanrah ïa ki jingtyrwa bapher bapher ban nang kham pynhun shuh shuh ïa ki nongpyn-donkam.
Lah ban ïoh ïa kane ka jingshakri da kito kiba pyndonkam ïa ka Vi postpaid kiba leh da ka rental plan kaba heh, ka family plan, ki nongshong shnong ba la san, bad kito kiba pyndonkam ïa kane ka jingshakri palat ïa ka 10 snem.
Na ka liang u Abhijit Kishore, COO, Vodafone Idea Limited u ong, “Kum ka kompeni, ka jingtreikam jong ngi ka long ban ai ïa ka jingshakri ba bha tam na ka bynta ki nongpyndonkam ïa ka jingshakri jong ngi bad ka Vi priority ka dei ka mawjam ha ka jingïaid lynti sha kane ka bynta khnang ba ka jingshakri jong ngi kan long kaba bha tam.
"U la ong ruh ba ki dkhot jong ka Vi Priority kin lah ban ïoh ïa ki jingmyntoi kiba long kyrpang tang na ka bynta jong ki ba kynthup ruh ïa ka jingïoh ïa ki jingshakri ba 24×7 na ki premium call centre, ha kaba ki lah ban ïoh ïa kine ki jingshakri na ki nongtrei kiba la heh ka kyrdan, phim donkam ban ap slem ha ki Vi Store, ka rukom siew ïa ka bill ruh ka long kaba biang ïa kaba lah ban leh lyngka ka Vi App, bad lah ban ioh ïa ka jingai khublei ha ka sngi kha bad ki lyngkhuh sngi jong ki jingrakhe ba kyrpang, bad ruh ïa ka premium on-boarding.
Kine ki jingmyntoi ki long kiban pynsngew tynnad bha ïa kito kiba pyndonkam ïa ka Vi.
Khliehriat nailur 14: Ka East Jaiñtia Hills Truck Owner & Transporter Association (EJHTO&TA), lyngba u kyrwoh ba la phah da u President, u bah Kyrshan Dkhar, ka seng ka ai ïa ka jingkyrshan kaba pura ïa ka Synjuk Waheh Shnong East Jaiñtia Hills District kumjuh ruh ïa ka Khasi Students’ Union-Narpuh Circle bad ruh ïa ka Jaiñtia Students’ Movement –Eastern Region halor ka jingaipor (Deadline) jong ki ïa ka sorkar ba kan maramot noh mardorw ï ka surok National Highway-6, ka ba la sniew shisha mynta shaba palat u pud.
“Kane ka surok NH-6 ka long kum u thied snam ba radbah ym tang ïa ka jylla Meghalaya, hynrei jong kiwei pat ki jylla ha thaiñ shatei lam-mihngi jong ka Ri India ruh, Ka jingsniew palat jong kane u surok ym tang ba ka la ktah ïa ki paidbah nongleit nongwan, hynrei ka la buh ruh ha ka jingma kaba khraw bha ïa ki kali motor bad khamtam eh ka buh jingma ïa ki mynsiem briew ba kordor, kiba dei ïaid lyngba na kane ka surok", ong u kyrwoh.
“ ka nam te, National Highway, tangba ka kam pat tang kum ka surok pohshnong ruh ym i dei shuh, ki paidbah ki la sah ha ka jingdum namar ngim tip doh aiu sha lyndet, kat haduh ba ki bor sorkar ba dei peit ïa kane ka surok ki la shu iehnoh beiñ shisha haduh katne katne, i kumba ki paidbah ba don kali ki khlem siew ïa ki khajna surok, kat haduh ba ki kali naduh kiba heh haduh kali rit bapli kim long shuh ban iaid lynti lyngba kane ka surok"“Ki paidbah baroh mynta ki la bitar jur bha halor ka jinglong jingman jong une u surok NH-6.
Kumta na ka bynta ka bha ka miat jong u paidbah, ha ka jingiadei bad ka jingsniew palat ka surok, ka EJHTO&TA, ka dawa na ki bor ba dei peit naduh ka sorkar jylla haduh ka sorkar pdeng ba ki dei ban maramot noh wut wut ïa kane ka surok bad ha ka jingiadei bad kane, ka seng, EJHTO&TA, ka ai ïa ka jingkyrshan kaba pura ruh ïa ka SWS East Jaiñtia Hills District, ïa ka KSU Narpuh Circle bad ruh ïa ka JSM Eastern Region ki seng kiba la iaid lypa shakhmat ban ai por (Dealine) ïa ki bor ba dei peit ban maramot noh wut wut ïankane ka surok" la pynkut u kyrwoh na ka EJHTO&TA.
Shillong, Nailur, 14: Da kaba pyntreikam ïa ka Rules 16,17 jong ka Prevention of Cruelty to Animals (Regulation of Livestock Markets) Rules 2017 bad ka Rules 77, 80, 83 bad 84 jong ka Transport of Animals (Amendment) Rules, 2001, ka Deputy Commissioner jong ka East Khasi Hills District ka la pynmih ïa ka jingbthah ban ym shah shuh ïa ki briew ba kin patan ïa ki syiar ha madan ne patan na ka khlieh bad na ki thapniang haba thmu ban pynïap na ka bynta ban bam doh.
Yn ym shah shuh ban teh ïa ki syiar na ryndang, na ki kjat lane ki thapniang ne ban rah da khongpong.
La bthah ruh ba ki sem bad ki ruh thep syiar dei ban shna da kiba ailad ïa ki syiar ba kin ïoh ban ieng, ban dem ha madan, ban pyiar ïa ki sner bad ban phai shadien ne shakhmat katkum ka jingsngewbit jong ki.
Dei ban kiar katba lah ban shu thynñiang ïa ki syiar ha kawei ka sem ne ka ruh syiar.
Dei ban shna ïa ka jingkhang kaba kham heh ban ailad ïa ki syiar ba kin rung ne mih, ka sem ne ka ruh kam dei ban long kaba khim, kaba lah ban pynmynsaw, ne ka pynjynjar ïa ki syiar.
Dei ban ai bam bad kham bun ka um haba donkam.
Ki sem syiar ki dei ban don ïa ki jingshai kiba biang, ka pongshai bad ka jingïada na u slap, ka jingkhluit bad ka lyer khriat.
Haba kit ïa ki syiar ha ki kali, dei ban pynthikna ba ki syiar ki dei ban long kiba koit ba khiah.
Ki ruh thep syiar haba kit da ki kali ki dei ban long kiba khuid bad kiba la synreit dawai shwa ban thep ïa ki syiar.
Ki ruh thep syiar ki dei ban long kiba kylluid bad kiba biang ka pongshai.
Ïa ki syiar dei ban pynbiang bad ki jingbam bad ka um shwa ban thep ïa ki ha ki ruh syiar na ka bynta ban pynkit sha kiwei ki jaka bad ban sa khyndit ka bam bad ka um.
Dei ban pynthikna ruh ba ïa ki syiar dei ban da set bha khnang ba kin lait na ka jingshah tuh.
Ïa ki syiar ba la pynkit na kawei ka jaka sha kawei dei ban tah bad ka jingthoh, “Care in Transit.
"La bthah ruh ba ïa ki kali kiba kit ïa ki syiar dei ban bud pyrkhing ïa ki kyndon jong ka Transport of Animals Rules 1978 bad ka Transport of Animals (Amendment) Rules, 2001 bad 2009 khnang ban ïada na ka jingleñbein bad ka jingjynjar jong ki syiar.
Shillong, Nailur 14 : Ka komiti kyrpang kaba la thaw da ka KHADC na ka bynta ban peit ïa ka jingshngaiñ bad ka jingkhuid jingsuba ha Iewduh ïa kaba la tip kum Committee Cleanliness and Public Safety and Security at Ïewduh and Adjourning Localities, ka la kynduh lang hynne ka sngi ryngkat ki rangbah shong ba marjan ka ïewduh kiba kynthup ïa ka Mawkhar, Umsohsun, Wahthapbru, Qualapatty, Misson, Wahhingdoh Riatsamthiah bad kumjuh ruh ïa ka Hynñiewtep Ïewduh Association.
Nalor kitei ki shnong, ha katei ka komiti la kynthup ruh ïa ka bor pynïaid District bad ka tnad pulit kumjuh ruh ka Hima Mylliem.
Ha Kane ka committee ka KHADC kala rai ban mang pisa lyngba ka Council ban pynbhabriew nalor ka jingshong suk shong shngaiñ ka ïewduh kiba kynthup ban shna thymmai ïa ki paiñkhana bad pynbha ïa kiba la don lypa, ban maramot ïa ki lynti ïaid kjat, ban shna ïa ki nala pyntuid jaboh bad ban buh ïa ki solar light kiba pynïeng ha ki surok ki lynti ban ai jingshai ha ka por mynmiet.
La rai ruh ban pyndait ïa ki kor CCTV camera ha ki jaka ba dei ban buh ban pynduh ïa ki kam tuh hapoh ïew.
U Bah Pynïaid Sing Syiem CEM ka KHADC haba kren sha ki lad pathai khubor u la ong, “Hadien ba ka Council dang shen ka la leit ban jurip ïa ka Ïewduh ngi la rai ban thaw da ka komiti kaban peit bad khmih na ka bynta ka shongsuk shong shngaiñ ha Ïewduh, ki shnong ba marjan bad ruh ka khuid ka suba.
Kane kadei ka komiti kaba nyngkong bad ngi la shim ïa ki katto katne ki rai hadien ba ngi la ïatai ïathir bad ruh lyngba ki jingai jingmut na ki dkhot".
U CEM u la ïathuh ba halor ka khuid ka suba ka komiti ka la rai ban shna thymmai ïa ki paiñkhana nalor ka jingpynbha ïa kiba lah don lypa, ban shna pynbha ïa ki nala pyntuid um bad ki lynti ïaid kjat ha baroh kawei ka Ïewduh.
Kawei pat ka rai ba kane ka komiti ka la shim ka long halor ha shongsuk shong shngaiñ ha ka leit ka wan ha Ïewduh ha kaba la rai ban thied ïa ki solar street light ha ki lynti ïaid kjat katkum ka jingibit ka Hima Mylliem bad ki DS ban buh ïa ki.
Nangta ban thied ïa ki kor CCTV ban pyndait ha Ïewduh bad ha ki shnong ba marjan jong ka.
Bad ïa kine ki jingdonkam ka komiti ka la aiti ha ka EC ba kan mang kyrpang na ka bynta ban pynlut ïa baroh ki jingdonkam lyngba ka 15th Finance Commission.
U CEM u la ïathuh ruh ba ka komiti ka rai ban pynduh jait noh ïa ki jingsniew hapoh Ïewduh da kaba ym shah shuh ïa ki briew ban shong be-aiñ bad ban kyndang ïa ki dukan kyiad be-aiñ.
“Ka komiti ka la rai ban pynduh jait noh ïa ki jingsniew kiba ju jia na ka por sha ka por hapoh Ïewduh bad la rai ban ym shah shuh ïa ki briew ba shong be-aiñ hapoh ïewduh bad ban khang noh ïa ki dukan kyiad be-aiñ namar na kine ki ju mih ki jingïaklumar, ïashoh ïadat bad ki jingjia ba poi sha ki jingmynsaw," la ong u CEMKhatduh ka komiti ka la shim ïa ka rai ban buh noh da ka khyrdop rung bad khyrdop mih jong ki paidbah hapoh Ïewduh da kaba buh da ki nongap pahara naduh ka por myn sngi haduh ka por mynmiet.
Nongstoiñ, Nailur 14: Ka surok na Markasa sha Mawphanlur ka dei kaba kongsan bha, namar ka shnong Mawphanlur ka dei ka jaka kaba itynnad bha bad ka dei ruh ka jaka jngohkai kaba ki nong shangkai suwari na kylleng ki jylla bad ruh wat kiba na shabar ka ri India ruh ki tuid ban leit shangkai, hynrei katei ka surok ha kine ki sngi ka la sdang sniew ha kaba bun ki jaka ka rong ka la khoh lut bad ka jingkynnoh ka leit mynta sha u contractor u ba trei torti ha ka por ba u siang rong.
Ka jingtrei torti kam dei tang ha kaba siang rong hynrei wat ïa ki muri ruh ka rukom thep hume pipe ruh, u kontraktor u phah thep tang na sharud baroh arliang tang ba ki ophisar kiba wan peit kin pass ïa ka bill, katba napdeng pat um shym thep hume pipe.
Ïa ka jingbym thep hume pipe la lap na ka jingpei thliew jong katei ka surok ha khlieh shnong Markasa, namar ka jingpei thliew ka dei na ka jingbam ka um ïa ka khyndew bad ka surok ka la nang stang katba nang slem haduh ba la pei syndon da ka thliew kaba heh.
U bah Bony Lyngdoh u nongpeit ïa ka Mawphanlur Tourist spot haba ïakren bad u nongthoh khubor, u la ong ba ka jingsdang sniew bad khohruh khohram jong katei ka surok, ka pynngiah ïa ki nongwan jngoh kai bad lada ka sorkar kam maramot noh kloi, khlem artatien ki nongwan shangkai suwari sha Mawphanlur kin ym wan shuh kumba long ha Nongkhnum.
U la ong ruh ba ha ki snem ba mynshuwa ka jingtuid jong ki nong leit jngohkai sha Nongkhnum ka la jur bha.
Hynrei tang na ka daw jong ka jingsniew noh ka surok ha kine ki snem ym ju kham don shuh ki nongleit jngohkai haduh ba ka Nongkhnum ka la kynjah jar.
Ym slem shuh kane kan sa long ha Mawphanlur kumjuh.
U la ong ruh ba ka dei ka jingshisha ba lada ka sorkar kan pynbha bad maramot ïa katei ka surok lada ki nongwan jngohkai ki bun ka jingmyntoi kam dei tang ïa ki nongpynïaid jong katei ka jaka jngohkai, hynrei ka pynmih bun ka khajna ïa ka sorkar.
Nalor kata ka kyntiew ruh ïa ka ïoh ka kot jong ki paitbah nongshong shnong ha katei ka thaiñ.
Nalor kata na ka por sha ka por ka sorkar ka ju put ronsing ba kan kyntiew ïa ka ïoh ka kot ki paitbah lyngba ki kam jngoh kai, hynrei lada kam shimkhia ban pynbha ïa ki surok ki nongleit jngohkai kin ym kwah ban leit.
U la bynrap ruh ba ha ka jingshisha u Director, Assistant Director bad ki ophisar jong ka Tourist Department, ki la dei ban pynleit jingmut bha kumba la bthah da ka sorkar.
Hynrei lada ka long kumba ka long haduh mynta ka jingpynlut jong ka sorkar ban siew tulop ïa ki kam don jingmut satia.
U la ong ba naduh ba ka sorkar ka la ithuh ïa ka Mwphanlur kum ka jaka jngohkai kaba itynnad, ym pat ju ïohi wat shisien ïa u Director ne ki ophisar jong ka Tourist Department, ba kin wan sha katei ka jaka ban peit na ka bynta ban mang pisa na ka bynta ban pynitynnad shuh shuh.
Ym shym la don ki ban ai jingmut ruh ïa ki nongshong shnong kumno ba kin pyntreikam na ka bynta ban khring shuh shuh ïa ki nong jngohkai na kylleng ki ri ka pyrthei, na ka bynta ka jingmyntoi jong ka sorkar bad ki paitbah nongshong shnong.
Shillong, Nailur, 14: U Myntri Rangbah ka Jylla u Conrad K Sangma ha ka sngi Palei u la ong ba ka jingïakajia pud kaba la sah pongding da ki phew snem hapdeng ka Jylla Meghalaya bad ka Jylla Assam yn sa lah ban pynkut tang da ka jingïakren bad ka jingïathir ïatai hynrei ym da ka thma.
Kane ka jingkren jong u Myntri Rangbah ka long hadien ba ka Khasi Students’ Union (KSU) Laban Circle ka la byrngem ban khang khyrdep ïa ka Karbi Hemtun (Guest House) lada ki jaidbynriew Karbi bad ka Sorkar Assam ki dang ïai bteng ban kyntur pud be-aiñ bad ban pyndik ïa ki paid Khasi-Pnar kiba sah ha West Jaiñtia Hills District.
Ïa ka Karbi Hemtun la plie paidbah lang da u Myntri Rangbah ka jylla Assam u Himanta Biswa Sarma bad u Myntri Rangbah ka Meghalaya u Conrad Kongkal Sangma ha ka sngi Balang.
Ha ka jingïakren bad ki lad pathai khubor, u Sangma u la ong ba ka thma kan ym pynmih soh eiei ruh em.
“Ngi don ha India bad haoid, ngi hap ban trei bad ban ïasyllok halor kane ka kam bad ban im hapdeng ka shongsuk shongsaiñ.
Kine ki dei ki jingtynjuh, ki dei ki jyrwit jyrwat kiba ngi hap ban bishar hynrei yn ym lah ban weng ïa kine ki jingeh da ka lynti jong ka thma.
Ban weng ïa ki jingeh dei tang lyngba ki jingïasyllok bad ki jingïakren, da ka jingïasngewthuh jingmut bad ka jingshahniah bad namarkta ngi donkam ban pynthikna ba ngi dei ban tei ïa ka jingshahniah bad ki paralok ba marjan jong ngi, ban sngewskhem ha ki jingïakren bad ha ki kyndon ïakren, ban wad ïa ki lad ki lynti kiba ngi lah ban ïa sngewthuh lang iwei ïa iwei pat bad ha kum kine ki khep ba kham kongsan, kine ki jingshahniah ki dei ban don," u la ong.
“Namarakata, lashai lada phi kwah ban buh ïa ka Meghalaya House ha Assam ne ha Guwahati bad lada don mano mano ba ong phim lah ban leh kumta, ngam tharai ba kata kan dei ka lynti kaba bha," u la bynrap.
“Haoid, ngam ong ba kam don ka jingsngewkhia, ki don ki jingsngewkhia hynrei ban weng ïa kine ki jingeh, ka thma kam dei ka lynti.
Ngi donkam ban ïatreilang ban tei ïa ka jingshahniah bad ka jingïasngewthuh jingmut na ka bynta ban pyntyllun shakhmat bad kata ka dei ka khubor kaba mih hynnin ka sngi (ha ka jingplie paidbah ïa ka Karbi Hemtun)," la ong u Sangma.
Ha kajuh ka por, u Sangma u la pyntip ba u Myntri Rangbah ka Jylla Assam bad Meghalaya kin sa buh tarik ban pynthikna ha kaba ïadei bad ka jingïakren pynbeit pud ha ka wat kaba ar, ha ki khyndiat sngi ki ban sa wan.
Shillong, Nailur, 14: Ka Khun Hynñiewtrep National Awakening Movement (KHNAM) ka la buh jingkylli halor ka jinglyngkot shaba palat ka Dorbar Synrai jong ka Ingdorbar Thawaiñ ka Jylla ka ban sdang ha ka sngi Thohdieng.
“Lashai la 15 tarik, Nailur, 2023 kan sdang ka Dorbar Synrai jong ka Iingdorbar Thawaiñ ka jylla.
Ka jingbuh por tang san sngi ban pynlong dorbar ka pynpaw shai kdar ba ka Sorkar Jylla ka kwah ban kiar ïa ki jingkylli kiba bun kiba ktah ïa ka jylla baroh kawei," ong u kyrwoh ba la phah da u Working President ka KHNAM-CEC u Bah Thomas Passah ha u kyrwoh ba la phah sha ki lad pathai khubor.
“Ngi kwah ruh ban buh ka jingkylli halor kano ka nongrim ka Business Advisory Committee (BAC) ka buh tang san sngi, kan bha ba ynnai pynlong dorbar hi lada ka dei kumne tang san sngi.
Ka dorbar kaba ladep ruh ka lyngkot bha bad kane ruh kajuh hi, lada ka long ha kane ka rukom ka la shongnia ban ïakren ïa ki mat ki jura ha ki surok ym shuh ha Iingdorbar," u la ong.
“Ka KHNAM ka pynrem jur ïa kane ka Sorkar khappud bad ka Sorkar leh donbor," la kynthoh ka KHNAM.
“Ha kine ki san sngi ngin khmihlynti ban don ban kylli ïa u Myntri Rangbah halor ka Inner Line Permit (ILP) bad sa haduh katno kan shimpor ïa ka Sorkar Pdeng ban mynjur noh ïa ka ILP kumba la dawa da ki 60 ngut ki MLA ha u snem 2019, lada ym don ba kren kan dang pynskhem ïa ka jingmut ar maloi jong ki nongmihkhmat halor ka ILP," la bynrap u kyrwoh.
Shillong, Nailur, 14: U Myntri Rangbah ka Jylla u Conrad K Sangma ha ka sngi Palei u la ong ba ka Sorkar ka dang ap ktien na ki heh nongïalam jong ka seng kieng atiar ba la kheiñ be-aiñ ka Hynñiewtrep National Liberation Council (HNLC) ban shim rai kumno ban pyntyllun shakhmat ïa ka jingïakren ïasuk.
“Ngi dang ap ktien na ki (HNLC).
Tang shu ïoh ïa ka jubab, ngin sa rai kumno ban ïaid shakhmat," ong u Sangma ha ka jingïakren bad ki lad pathai khubor.
“Kumba nga la ong ha kum kine ki jingïakren, ngi donkam ban pynthikna ba kan don ka jingkhih lang na baroh ki liang.
Barh ki kynhun ki dei ban don bynta lang ha ka jingïakren.
Namarkata, katba ngi dang jam shakhmat ïa ka jingïakren ki don ki katto katne ki bynta, katto katne na ka liang jong ki bad katto katne na ka liang jong ngi bad ngi dang bishar ïa kata," u la ong.
“Ngi la phah ktien sha ki baroh lyngba ki ksiang jong ngi bad ngi dang ap ïa ka jubab na ka liang ka jong ki," u la bynrap.
Haba kylli, u Myntri Rangbah u la ong ba ki Case ba la pynngat da ka NIA pyrshah ïa ki nongïalam ka HNLC ki dei kiba rim.
“Ka dei ka kam kaba la ïaid shakhmat, bad kam dei ka bynta jong ka sorkar jylla, ka dei ka kam jong ka Sorkar Pdeng bad ngi ladep phah jingtip ruh sha ki bad na kata ka daw balei nga ong katba ka jingïakren ka la ïaid shakhmat ha ki bynta bapher bapher bad ki kyndon bapher bapher bad ki jingïakren bapher bapher ki lah ban long bad ki kynhun bapher bapher na ka Sorkar Pdeng, na ka Sorkar Jylla bad na ka liang jong ki bad ngin sa bishar kumno ban ïaid shakhmat," u la ong.
“Hynrei kumba nga la ong, ka dei ka lynti ïaid bad namarba ki kynhun bapher bapher ruh ki hap ban ïadon bynta lang, ngi donkam ban pynshai na baroh ki liang bad kane kan sa nang ïaid shakhmat," u la ong bad bynrap, “ha,oid ka dei ka kam kaba khia bad ngi la pynsngew ruh sha Delhi.
"Dang shen, ka HNLC ka la pynpaw ïa ka jingpyrshah halor ka jingïoh shithi khot hajir ïa u General Secretary u Bah Saiñkupar Nongtraw ha ka Kashari jong u Judicial Magistrate.
Kane ka seng kieng atiar ka la dawa ïa ka Sorkar ba ka dei ban ai ka jingmap ei ïa baroh ki nongïalam ka seng, hynrei lym kumta ka seng ka lah ban weng noh ïa ka jingïakren ïasuk.
Ha ka 4 tarik, Nailur, 2023, u Symbud Myntri Rangbah uba peit ïa ka tnat Kam Pohing u Bah Prestone Tynsong u la ong ba ka Sorkar ka ladep phah ktien sha ki nongïalam ka HNLC ba ki kwah u Chairman u Bah Bobby Marweiñ bad u General Secretary u Bah Saiñkupar Nongtraw ki dei ban don ha ka jingïakren ïasuk ka ban sa long.
Katkum ka jingong jong u, ka bol mynta ka don ha ka kti ka HNLC bad ka Sorkar ka dang ap ïa ka jubab na ki, shwa ban pyntyllun shakhmat ïa ka jingïakren kaba la ïaid shakhmat.
Shillong, Nailur 14 : Ka Chairperson jong ka Meghalaya State Commission for Protection of Child Rights, Kong IM Syiem ha ka sngi Palei ka la ong ba bun kin lyngoh bad kyndit ban tip ba ki khynnah mynta ha ka rta kaba 9 snem, 10 ne 11 snem ki la tip lut ïa ki kam jaboh.
Ïa kane, ka Chairperson ka pypaw ha ka jingïalang ïa syllok bad ki Rangbah Shnong halor ka kamram kaba kum ki nongïalam shnong ki don na ka bynta ban tynrong lang ha ka jingïakhun ban peit ïa ka jingeh ba ki khynnah rit ki kynduh ha kane ka juk myntaq.
Da kaba ïathuh ba ïa kane ki lap ha ka jingleit ban ai jingpynshai ha kylleng ki skul kiba don ha ka jylla ka Kong IM Syiem ka ong ruh, “Shyrkhei teng teng, namar ngi ong kine ki khunlung kim pat tip ei ei dang 9, 10 bad 11 snem hynrei ki la tip ïa ki kam jaboh bad ki la ktah ruh ïa ki jingdih kiba sniew.
Kaba khia bha mynta namar ki jingeh ki mih ki jait pa ki jait.
"Nalorkata, ka ong ruh ba ka por ka la poi kum ka Commission ki la hap ruh ban tynrong sa kawei pat ka kam, kata ban ai jinghikai lang wat ïa ki nonghikai ruh namar bun ki skul ki khot ban ïarap pynshai bad pynsngewthuh lang.
“Kawei na ki mat kiba ki nonghikai ki hap ban leh bad sngewthuh mynta ka long ka jingïaieit para kynthei para shynrang namar kum kita ruh ki don ha ki skul.
Kumta bun ki nonghikai ki pynpaw ba ki la shem jingeh kumno shuh ban leh bad ki pan ka jingïarap na ka Commission," la bynrap shuh shuh ka Chairperson.
Katkum ka jingong jong ka, ïa ki khynnah skul ki lah ban leit ai jinghikai tang shi klas hynrei mynta ki hap ruh ban pyrkhat pat wat na bynta ki kmie ki kpa nalor ki nonghikai.
Ha kajuh ka por ka la ïathuh ruh ki kynduh bun ki jingjia kiba ïadei bad ki khynnah kiba hapoh 18 snem kiba leh ïa ki kam ba long pyrshah ïa ka aiñ.
“Ki ïathuh ïanga ba mynshwa kiba ju sah ha ki juvenile home kidei kito ki khynnah rit kiba donkti ha ki kam tuh ba malu mala hynrei mynta pat kiba bun dei ki kam thombor ïa ka longrynïeng bad na ka liang ka commission ruh ka don ïa ka bynta da kaba trei lang bad ki kynhun bad ki tnad bapher bapher kynthup ia ki rangbah shnong bad ki kmie ki kpa," ka la ong.
Ka Chairperson ka la ïathuh ruh ba dang shen ki la don kiba phah ïa ki video ba kyllon ki khynnah ha ki prokram rakhe Independence Day namar ba ki la thait.
Kumta, ka ong ba katei ka dei ka kamram jong ka Commission ban thoh sha ka tnad ban kylli bad lada kim don ïa ki kyndon (guidelines) na ka liang ka Commission kan ai ne syllok lang ne ïarap kumno ban leh la kadei ban pynbiang tupia, ne ka bam mynstep bad kiwei kiwei.
Ha kane ka prokram la ïoh ruh ïa ka jingpynshai na ka liang ka Faith Foundation, kumjuh na ka Child Friendly Shillong BIDS ha kaba ki Rangbah Shnong ki ïoh ïa ka lad ban kylli bad ïoh jingshai ruh halor kiba bun ki mat.
Ïa kane ka jingïasyllok la wan ban plie da ka Director jong ka tnad Social Welfare, Kong CD Lyngwa ryngkat ka jingdonlang ka Kong MA Kharbhih, Member Secretary ka MSCPCR, Fr.
Genesius Wanniang Executive Director BIDS bad kiwei kiwei.
Shillong, Nailur, 14: Ka Khasi Hills Autonomous District Council (KHADC) bad ka Karbi Anglong Autonomous Council (KAAC) ha ka sngi Palei ki la rai da kawei ka sur ban ïatreilang ryngkat ryngkat na ka bynta ban pynneh pynsah ïa ka shongsuk shongsaiñ ha ki shnong kiba hab hapoh ka Block II kaba don ha ka jingïakajia pud.
Ïa kane ka rai la shim ha ka jingïalang kaba la long hapdeng u CEM ka KHADC u Bah Pynïaid Sing Syiem bad u CEM ka KAAC u Dr.
Tuliram Ronghang ryngkat ka jingdonlang jong u MP ka Karbi Anglong u Horen Singh Bey.
Ha kane ka jingïalang la ïashim bynta lang da ki Executive Member na baroh ar tylli ki Autonomous Councils.
Ha ka jingïakren bad ki lad pathai khubor hadien ba la wai ka jingïalang, u Bah Pynïaid u la ong ba ka KHADC bad ka KAAC ki la rai ban ïatreilang ryngkat ban pynneh pynsah ïa ka shongsuk shongsain hapdeng ki ar jaitbynriew kiba sah ha khappud.
U Bah Pynïaid u la pynpaw ruh ka jingsngewkhia halor ka jingshah pyndik jong ki paid Khasi kiba sah ha ka thain Block II.
“Naduh hynnin, nga ladep pynsngew ha u CEM ka KAAC halor kane kam bad kyrpad ruh ïa u ban tuklar lem khnang ba ki Khasi-Pnar kin ym shah pyndik khamtam haba ha ki ar tylli ki sorkar jylla ki dang don ha ka lynti ban ïapynbeit ïa ka jingïakajia pud," u la ong.
Ha kaba ïadei bad ka jingdawa ban pynphai biang ïa ka Block II sha Meghalaya, u CEM ka KHADC u la ïathuh ba ïa kane ka kam ki ar tylli ki Sorkar ki dang don hapdeng ka jingïakren.
“Namarkata, ki ar tylli ki district council ki la rai ban ïatreilang.
Ngin sngap ïa ka sur jong ki paidbah na baroh tylli ki jaidbynriew shwa ba ngin ai ïa ki jingai jingmut jong ngi sha ki regional committee jong ki ar tylli ki jylla," u la ong.
Ha kajuh ka por, u Bah Pynïaid u la ïathuh ba ki ar tylli ki District Council ki la rai ban ïatreilang ban pynneh bad ban kyntiew ïa ka kolshor bad ki jingteinam uba menbarim jong ki ar tylli ki jaidbynriew.
Shillong, Nailur 14: Ka Dorbar Synrai jong ka Meghalaya Legislative Assembly kan sdang lashai ka sngi ha ka por 10 baje mynstep.
Kane ka dorbar kan long san sngi ha kaba kan kut ha ka 22 tarik mynta u bnai.
Na kine ki san sngi, lai sngi kan dei ka kam jong ka sorkar ne kata ka Government Business bad arsngi sngi pat kan dei na ka bynta ki dkhot lane kata kaba ki ong ka Private Members Business.
Ha kane ka Dorbar kin nym da bun than ki kam, namar na ka liang ka sorkar kam shym la pynkhreh kino kino ki Bill ba kan wanrah ne na ka liang ki Dkhot ruh ym shym la ïoh sngew ba kin wanrah ki Private Member’s Bill.
Hynrei ka ïingdorbar kan pyllut por ïa ki Resolution, ki Motion bad kumjuh ruh kiwei kidei de ki kam ban wanrah da ki dkhot ka Liang Pyrshah.
Kane kan dei ruh ka sien kaba nyngkong ba ka ïingdorbar, hadien jong ka elekshon MLA, ba kan don u nongïalam ka Liang Pyrshah hadien ba la thung ïa u Bah Ronnie V.
Lyngdoh jong ka Congress ban long kum u Nongïalam ka Liang Pyrshah.
Hynrei kan dei ruh ka sien kaba nyngkong ba ka Congress bad ka NPP kin don lang ha kajuh ka ïingdorbar hadien ba ka Congress bad ka NPP ki la ïatreilang ha ka Khasi Hills Autonomous District Council.
Na ka liang ka Seng Voice of the People Party (VPP) la sngewthuh ba ka kwah ban rah bun ki mat ban ïakren, hynrei namar ba ka Private Members ka don tang arsngi, ka Seng ka la pynpaw ba kan nym ïoh lad than ban ïakren kaba ki paidbah ki angnud.
Ka Parliamentary Party (PP) jong ka VPP lyngba u Secretary, u Bah HS Kharpran, MLA ka Mawryngkneng, ka la thoh sha u Lamphang, u Thomas Sangma ban pan ban pynjlan ïa ka jingïashong dorbar sa kattao katne sngi.
Tangba kam ju kham jia koit ban pynjlan na ki sngi ba la buh da ka Business Advisory Committee, lait noh satang ba kumno eh.
Haba la ïoh ban ïakren bad u Bah Ardent Miller Basaïawmoit, Chairman ka PP jong ka VPP, u la ong ba ka Seng ka la ïoh bun ki jingkyrpad na ka liang ki paidbah ban rah ha Assembly, hynrei u la pynpaw ka jingartatien ba ki saw ngut ki MLA ka Party kin ïoh ban ïakren lut namar ka jinglyngkot palat ka por shong dorbar.
Wat la katta ruh, u la ong ka Seng kan rah ha ïingdorbar halor ka jingjyllei u drok ha ka jylla, ka jingshah thombor ki paidbah ha khappud, ka jingthombor bad ka jingpyndonkam palat pud ki Pulit ïa ka bor jong ki.
Nangta ki MLA ka VPP kin rah ruh ïa ka jingjur ka jingdheng kali kaba la ktah bha ïa ki paidbah bad kiwei kiwei de ki mat.
Na ka liang u MLA ka Congress, u Bah Charles Marngar, u la ïathuh ba ki MLA ka Party ki la shong jingïalang ban ïakren halor ki mat kiba ktah ïa ka ïap ka im ki paidbah bad kiwei pat ki mat kiba ktah ïa ka roi ka par jong ka jylla.
Shillong, Nailur 14: Ka ïingbishar u Additional Sessions Judge, Shillong, u Bah I.
Rymbui, ka la bteng ïa ka anticipatory bail jong ki san ngut ki nongïalam ka HITO kiba la shah ujor ehajar ha ki lai ngut ki Additional District Magistrate halor ka jingjia kaba la jia ha ka 4 tarik mynta u bnai haba la mih ka jingïakulmar hajan ophis DC Shillong.
Ka Anticipatory Bail, kadei ka jingshim jamin lypa shuwa ban shah kem.
Napdeng ki san ngut ki nongïalam ka HITO kiba la shim Ka Anticipatory Bail, ki kynthup ïa u Bah Donbok Dkhar, President bad u Bah Sahaniah Nongrum Legal Secretary ka Seng.
Ki lai ngut ki ADM kiba la ujor ejahar ki long u Bah S.
Warjri, MCS, Bah R.
Wahlang, MCS bad i Kong B.
Pakynteiñ, MCS da kaba kynnoh ba kine ki la pynkheiñ ïa ka kyndon 144 CrPC, nangta ki la ïalum haduh 50 haduh 60 ngut ha ka jaka kaba khlem da pan jingbit kata haba ki la ïalum ha jaka pynïeng kali ka Municipal hajan SBI Shillong.
Nangta ki la tur bun ngut sha Sadar Police Station ryngkat ka jingpyrta pyrshah ïa ki Pulit, wat haba na ka liang ki Pulit ki khot hajir tang ïa u President.
Ki la kynnoh ruh ba ki la ïaid paidbah ban tur jubor sha Main Secretariat da kaba thom da ka bor ïa ki Magistrate bad ïa ki Pulit bad thaw jingkulmar ruh ha lynti lynti shuwa ban poi hajan ophis DC.
Na ka liang u nongsaid aiñ ka HITO pat u Bah Lurshaphrang Shongwan, u la ong hakhmat ka ïingbishar ba ki nongïalam ka HITO ki la ïatreilang bad ki Pulit haba kila shah khot hajir da kaba ki la leit mih hakhmat ki Pulit.
Nangta ha kaba ïadei bad ka jingtur sha Main Secretariat ruh ki la leit da kaba jai jai da ka jingthmu ban shu leit buh ïa ki Placard ha phyllaw jong ka Secretariat.
U Bah Lurshaphrang, u la ong ruh ba dei ka jingpyndonkam ki Pulit da ka bor ba ka samih ka jingïakulmar ha katei ka sngi.
Ka ïingbishar pat ka la pynpaw ba ki Pulit kim shym la leh thikna ha kaba ïadei bad kane ka kam namar ka Case Diary jong ki kam long kaba shai bad kaba lymmuh bad kam don ki jingbuh rekod kiba biang.
Kumta ka la ai hukum ban bteng ïa ka jingïoh jamin ki san ngut ki nongïalam ka HITO katab ym pat dep ka jingtohkit ki Pulit, tangba ka la buh kyndon ka Seng HITO kam dei shuh ban leh kijuh ki kam kiba ka la leh ha ka 4 tarik mynta u bnai.
Nongpoh, Nailur 15: Ka Risyon Sports Club, Shillong ka ba dei kawei na ki kynhun kaba peit ïaki kam ïalehkai sports hapoh ka jylla mynta ka sngi ka la ïoh ban plie pyrda noh ïaka Risyon Gift Grassroots Initiative Football Tournament ha madan ïalehkai jong ka shnong Malong, Ri-Bhoi District ïakaba la wan ban plie da u Bah Plielad Tiewsoh, Chairman ka Ri-Bhoi Tourism & Environmental Development Forum kum u konsan.
Ha kane ka lympung la wan ban ïashimbynta haduh 23 tylli ki kynhun kiba napoh ka them Ri-Bhoi bad ha kane ka sngi plie ka jingïalehkai ba nyngkong kala long hapdeng ka NewStar FC (Mawlong) pyrshah ïaka Umdohkha Them FC.
U Samla SK Mallai Dkhot jong Risyon Sport Club u la ïathuh ba kane ka jingthmu jong ka kynhun ban pynlong ïa kane ka lympung kynjat bol ka long ban ailad ïaki samla ba kin ïashim bynta haki kam ïalehkai phutbol bad lyngba kane ka tournament kin jied ruh ïaki rangïalehkai ki ban mih khmat naka kynhun jong ki sha ki lympung bapher bapher.
Shuh shuh u la ïathuh ruh ba ïa kane ka lympung kynjat bol yn sdang shwa ban pynïalehkai ha Ri-Bhoi District bad yn sa bteng pat shakiwei kiwei ki district.
Shillong, Nailur 15: Ka kynhun jong ki thei jong ka Shillong Cricket Association kan sa ïakynduh ban aireng pyrshah ïa ka Ri-Bhoi District Cricket Association ha ka final jong ka lympung Meghalaya Cricket Association’s U-19 Girls Inter District Cricket Tournament, kaba la pynkhreh ha madan Umbuda Ground, Nongpoh.
Haba phai sha ka jingïakhun kaba la long hynne ka sngi, ki thei ka SCA ki la lah ban khur ïa ka namjop kaba suk ïa ka Tura DCA da 129 ron ha kajuh ka madan jong kane ka semi final kaba ar.
Hynnin ka sngi Palei, ka Ri-Bhoi ka la pynliem ïa ka South Garo Hills DCA da lai wicket ha ka jingïakhun jong ka semi final kaba nyngkong.
Ha kane ka jingïakhun jong ka semi final kaba ar, ka Jennyfer Fancon ka la ïoh ban khur ïa ka hat-trick kaba nyngkong jong ka tournament shuwa ba ka SCA kan pynhap baroh ki wicket jong ka Tura kaba kynjoh tang sha ka 45 ron katba dang beh ïa ka ron kaba haduh 175 ban jop.
Hynrei watla kata ruh, ïa ka namtam lane ka Player of the Match award la khur da ka paralok jong ka, ka Monica Singh, kaba la khyrwit haduh 50 ron khlem shah pynhap (not out) shuwa ba kan khur saw wicket lyngba ka bol.
Ka Tura ka la jied ban ap bol nyngkong hadien ba ka la jop ïa ka toss, hynrei kane kam shym la don jingktah eiei ïa ki thei ka SCA ha kaba ki la ïoh ban kynjoh sha ka 174 ron bad shah pynhap 6 wicket na ki 25 over.
Ka Monica ka la khyrwit 50 ron na ki 55 bol lyngba ki san tylli ki four bad kawei ka six, katba ka Jayshree Singh ka la lah ban ïarap da kaba kamai 33 ron.
Ryngkatlang, kine ki shijur ki la ïarap 51 ron na bynta ka kynhun na ki 5.
3 over.
Ka Awesa G Momin, kaba dei ka kapten jong ka Tura, kaba la lah ban lehkaibha napdeng ki thei kawangbol da kaba khur 2/15 na ki 5 over.
Haba beh ïa ka ron, ka Tura kam shym la ïohlad eiei naba ki thei kawangbol jong ka Shillong ki la ïoh ban pynhap wicket i wei hadien i wei bad kynjoh tang sha ka 45 na ki 15.
1 over.
Dei tang ka Pillika R Marak napdeng ki nongtied kaba la ïohlad ban kyntiew ïa ka ron na ka bynta ka kynhun, da kaba pyndep da 12 ron khlem shah pynhap na ki 16 bol.
Ka Fancon ka la ïohlad tang ban bol ar over bad ka dei thei kaba khadduh ban bol shuwa ban khur ïa ka hat trick, kata da 3 wicket na ki 10 bol.
ka Monica, pat ka khur haduh 4/13 na ki 4.
1 over, katba ka Jayshree ka la khur 1/14.
Lyngba kane ka namjop, ka Shillong Cricket Association ka la ïoh ban buh jaka ïalade ha ka final ha kaba kan sa aireng pyrshah ïa ki thei ka Ri-Bhoi District Cricket Association na ka bynta ka burom jong ka Meghalaya Cricket Association’s U-19 Girls Inter District Cricket Tournament 2023.
Shillong, Nailur 15: Ka long ka jingsarong bad ka burom ïa ka jylla, hadien ba u Samuel James Lyngdoh Kynshi, u player ba ju lehkai kum u winger na klob Shillong Lajong FC, u la shah paw kyrteng ha ka thup jong ka kynhun lehkai bar ri jong ka India ka ban sa ïakhun ha tamasa lehkai jong ka Asian Games ka ban long ha Hangzhou , China.
U Sunil Chettri un sa ïalam ïa ka kynhun kum u kapten ba la coach da u Ignor Stimac, bad ha kane ka kynti ba mynta, na ka liang jong ka AIFF ka la pyntip, ba bun na ki player kiba la shah jied ki dei ba dang hapoh 23 snem ka rta kynthup bad lai ngut ki rangïalehkai kiba la kham rangbah.
Ka thup kyrteng jong ki player ban mihkhmat ïa ka India ki long: Gurmeet Singh, Dheeraj Singh Moirangthem, Sumit Rathi, Narender Gahlot, Deepak Tangri, Amarjit Singh Kiyam, Samuel James, Rahul KP, Abdul Rabeeh Anjukandan, Ayush Dev Chhetri, Bryce Miranda, Azfar Noorani, Rahim Ali, Vincy Bareto, Sunil Chhetri, Rohit Danu, Gurkirat Singh, Aniket Jadhav.
Shillong, Nailur 15: Ka jingïalehkai jong ka lympung SSA U-20 4th DIVISION Football League 2023 kaba la long hynne ka Sngi Thohdieng ha madan 3rd Ground, ka la jam sha kaba kut ha kaba ka jingïakhun kaba nyngkong ka la ïakhaid, katba ka Mawkriah West SC ka la khur ïa ka namjop.
Haba phai sha ka jingïakhun kaba nyngkong kaba la long ha ka por 3:15 nohphai sngi hapdeng ka Risa Colony SC pyrshah ïa ka Mawlyngngad SC, ka la jam sha kaba kut ha kaba baroh ar kynhun ki la ïoh ban thep mar shi kol bad ym shym la don ba lah ban pynïakhlad haduh kaba kut jong ka por.
Na bynta ka Risa Colony SC ka shi kol la thep da u Wellborn Pyngrope ha ka minit ba 67, katba ïa ka Mawlyngngad SC la thep da u Donryngwat Nongkhlaw ha ka mnit ba 61mins.
Haba phai pat sha ka jingïakhun kaba ar, kaba la sdang ha ka por 4:45 janmiet, ka Mawkriah West SC ka la lah ban khur ïa ka namjop hadien ba ka la jop salit da shi kol ïa ka Diengpasoh SC.
U Lavrence Jeremy Nongbri u la ïoh ban thep ïa kane ka kol tang mar ïa sdang kata ha ka 1 minit.
Na ka liang jong ka kynhun ba ïakhun pyrshah ka la ïaleh katba lah ban pynphai hynrei kam shym la lah ban pynurlong.
Ka jingïalehkai mynta ka sngi kan long hapdeng ka ïatyllilang SC pyrshah ïa ka Umrynjah por 3:15 nohphaisngi bud sa ka jingïakhun jong ka Madan S&CC pyrshah ïa ka Lamlynti SC.
Shillong, Nailur 15 : Ki khynnah jong ka skul Christ Church Morning School,Mawlai Syllaikariah ki la lah ban khur ïa ka burom kum ka lahduh jong ka IX Inter School Knock Out Football Tournament 2023 ba la pyniaid da ka Federation of Khasi Jaintia and Garo People (FKJGP), Mawlai Circle ha madanheh mini stadium da kaba pynliem ïa ka Umrynjah Presebyterian Secondary School, Umrynjah da 2-0 kol ha ka jingïakhun jong ka final kaba la long hynne ka Sngi Thohdieng.
ïa ka namtam ha kane ka jingïalehkai la khur da u Precious Muktieh u ba la khyrwit ïa baroh ar kol kiba la thep ha ka kyllamiet ban btin lynti ïa ka skul (Christ Church Morning School) ban ïohrah ha ka sien ba nyngkong ïa kane ka Inter Skul jong ka FKJGP, Mawlai.
La ïoh ruh ban sam khusnam shimet na bynta ki nongialehkai kiba kynsaitam, kiba kynthup ïa ka nam Promising Player kaba la khur da u Medonryngkat Kharumnuid (Mayqueen SS), Top Scorer lane u ba la ïoh ban thep bun kol la khur da u Kitborlang L.
Marshillong jong ka Christ Church Morning School, Best Golakeeper la khur da u Damanbha Warjri, na ka skul Umrynjah Presbyterian, ka nam rangïalehkai ba kynsai lane Best Player la khur da u Kitborlang katba ka Mayqueen Secondary School ka la ïoh ban khur ïa ka khusnam Best Dicipline Team ha kane ka tournament.
Ha kane ka sngi pynhap pyrda ïa kane ka lympung la wan sakhilang da u Bah Eldie N.
Lyngdoh, General Secretary ka FKJGP, Sengkmie kum u Kongsan, u Kitborlang Nongphlang, vice president ka FKJGP, Sengkmie kum u symbud kongsan, ryngkat u bah Tamdor Nadon u ba shah khot sngewbha, u bah Khrawkupar Nongsiej, president FKJGP, Mawlai Circle, bah Johny Khongsit, bah Shanbor Rapsang, bah Dunli Majaw, kiba ïoh bynta ban sam ïa ki khusnam bad ruh takma sha ki khynnah lehkai, bad kiwei kiba la don ryngkatlang ha kane ka sngi ki kynthup ïa ki nonghikai jong ki skul bapher bapher, ki khynnah skul bad kiwei kiwei.
Kumban shu pynkynmaw, ha u ne u snem ki la don haduh 15 tylli ki skul kiba la wan ban shimbynta ha kane ka tiurnament kaba la pynïaid da ka FKJGP Mawlai Circle, kaba la buh ryngkat bad ka phang pdeng kaba ong, “Em ïa u Drok, Ho-oid ïa ka Phutbol", kaba kane ka seng ka ju pynlong man u snem.
Ha kane ka sngi la ioh ia ka jingkren na u kongsah u bah Eldie uba la pynpaw ba ki nongwei ki la wan ban pynjot ïa ka ri baieit ban khaii ïa ki drok kiba la pynjot ïa kiba bun ki khun samla ka ri.
U la kyntu ruh ïa ki khynnah skul bad kumjuh ïa baroh ki khun samla ba kin kiar na u drok, naba kino kino ki samla kiba la ngop ha une u jait jingdih ki shah peit shah peitkhmat ryngkat bad ka shah kyntait ha ka imlang sahlang.
La ïoh ruh ka jingkren lyngkot na u symbud kongsan u bah Kitborlang u ba la pynpaw ba bun kiba shah kem khaiï drok ki dei ki bar jylla, kiba pyni ba kine ki leh thma jar jar ia ka jaitbynriew lyngba une u jingdih basniew.
Jowai, Nailur 15: Ka jingïalehkai phutbol bala tip kum ka (L) Kesilroy Pala Invitation Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka sngi Thohdieng ha madan Kiang Nangbah Stadium, Dongmihsngi Jowai.
Haba phai sha ka jingïakhun ka Mihmyntdu FC kala pynliem da 4-2 kol ïa ka Tpep Swer daka jingïashut Tie Breaker.
Haba phai ha ka jingïakhun hapoh ka por bala buh kitei ki ar kynhun kila poi sha ka jingïakhaid da mar 2-2 kol, ïa ki kol na ka Mihmyntdu FC la thepd da u Arwanki Rymbai haka minit ba 9 & 33.
Katba na ka Tpep Swer SC la thep da u Efficiency Siangshai haka minit ba 57 bad u Bakiyo Dkhar haka minit ba 76.
Ka jingïakhun mynta ka sngi, ka 16 tarik Nailur kan long hapdeng ka Nangbah Iawmusiang FC pyrshah ïa ka Sailung Ialong FC bad ka por kan 2 baje nohphai sngi.
Jowai, Nailur 15: Ka jingïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 bala pynïaid da ka West Jaiñtia District Sports Association (WJDSA) kaba la long ha madan Kiang Nangbah Stadium, Dongmihsngi Jowai.
Haba phai sha ka jingïakhun ‘Quarter Final’ mynta ka sngi ka Chutwakhu kala lah ban pynliem da 5-4 kol ïa ka Maitshaphrang Mowtyrchiah lyngba ka jingïashut (Tie Breaker), hadien ka jingïakhaid khlem da don kiba thep kol haka por jong ka jingïakhun.
Lyngba kane ka jingjop ka Chutwakhu kala ïoh ban rung sha ka jingïakhun Semi Final jong kane ka lympung.
La pyntip ba ka jingïakhun ‘Quarter Final’ ba khadduh lashai ka sngi 16.
09.
2023 kan long hapdeng ka Lumpariat pyrshah ïaka Mooknor Thadmuthlon.
Mawkyrwat, ‘Nailur 15: Ka ophis District Mission Coordinator, SSA, South West Khasi Hills District kan pynlong ïa ka Road Show Awareness Campaign ba sa pynlong da ka State Projects Office jong ka Samagra Shiksha ryngkat ka jingïatreilang bad ka Station Head ka Red FM, South Asia FM LTD, Shillong ha Ïew Mawkyrwat.
Ka jing-thmu jong kane ka campaign ka long ban ïarap bad kyrshan ïa ki khynnah ki bym ïoh lad ban leit skul kiba hapdeng ka rta 16 haduh 19 snem ban pynrung ha ka National Institute of Open Schooling (NIOS) kaba dei haduh ka klas XII.
Kane ka prokram kan long ha ka 19 tarik u ‘Nailur, 2023 ha ka por 11:30 mynstep ha ïew Mawkyrwat, South West Khasi Hills District.
Ym lah ban len ha kine ki sngi bun na ki samla pule ha ka jylla ki hap ban mad ïa ka jingjynjar jong ka jingkyrduhkam kyrduh jam bad bun ruh na ki samla kiba la pyndep ïa ki kyndan bapher bapher ha ki kyndan pule bapher bapher ki hap ban shong khlem kam khlem jam.
Ym lah ban len ha kine ki sngi, wat ki samla kiba la nang la stad ki la hap ban shu shong khlem kam namar ka jinghiran ka ïohkam ïohjam.
Katba nang mih ki snem ka jingjyllei ki samla kiba la nang la stad ka la nangjur.
Ka jinghiran ka ïohkam ïohjam ha kane ka Jylla ka long ruh namar ba ka Jylla kaba rit ka bym don satïa ïa ki karkhana ai kam kumba long sha kiwei kiwei ki jylla ha kaba ki samla wadkam ki kham ïabeh ban trei ha ki Kompani namar ka jingsïew kaba heh watla ki hap ban trei shitom.
Lah ban ong, da ki hajar ngut ki samla na kane ka jylla kiba la hap ban jngai na la ing tang namar ban leit wad jakpoh sha kiwei pat ki jylla namar ka jinghiran ka ïohkam ïohjam ha kane ka jylla.
Ka jingkylli ka mih hangne, hato ka sorkar jylla ka lah ban ban aikam aijam ïa baroh ki samla kiba la pyndep ïa ki kyrdan pule kiba kham shalor.
Lah ban ong ka long kaba eh ba ka sorkar kan lah ban ai kam ai jam namar ba ka jingroi jong ka jingbun paid ka la dangkïew katba dangmih ki sngi bad ki por.
Ynnai ïa kren lei lei ïa ka lawei jong ki khynnah pule kiba dang don ha ki skul ha kaba peit shi synpeit la iduh jingkyrmen, namar khamtam kum ha ka Nongbah Shillong bad wat ha ki jaka nongkyndong ruh ha kine ki sngi tang kawei ka skul pule ka la don da ki hajar ngut ki khynnah pule.
Ban ïakren lei lei ïa ki samla kiba la pyndep tang ïa ka degree level ruh da ki phew hajar ngut ki dang don kiba shong khlem kam khlem jam ha kaba ka sorkar kam lah satïa ban ai kam ai jam.
Lah ruh ban ong ba ka long shisha kaba shem jingeh ba baroh ki samla pule kin ïoh ïa ki kam sorkar kiba ha kine ki sngi tang ïa kawei ne ar tylli ki post ki nongthepkam ki la kot da ki hajar ngut.
Ka long pat kaba sngewsih ban ïoh sngew ne tip ba ka jylla jongngi ka dang duna ïa shibun ki samla kiba la pyndep ha kiwei pat ki kyrdan ha kaba dang don ki kam ba ki brïew na ka jylla kim pat lah ban trei ha kaba la hap ban wan na ki brïew kiba shabar ka jylla kaba buh ïa ka jingduh jingkyrmen ïa ki khun samla ka jylla.
Shano ki polisi treikam ka Sorkar, watla kane ka jylla ka long kaba rïewspah ha ka jingdon ïa ki jaka jngohkai pyrthei kiba la ai sngewbha da ka marïang.
Haoid ym lah ban len, watla ka jngohkai pyrthei ka la kïew bha ha ka jylla pynban tang khyndïat ngut eh kiba lah ban ieng ha la ki jong ki kjat.
Lah ruh ban ong ba wat lada ka sorkar kam lah ban ai kam aijam ïa baroh ki samla kiba la pyndep ïa ki kyrdan kiba kham shaneng, hynrei ka sorkar ka donkam hi ban shim khïa na ka bynta ban thaw ïa ki polisi bapher bapher kaba long shi bynta kum ka jingplie lad plie lynti ïa ki khun samla ha ka ïoh kam ïoh jam.
Ryngkat ki Polisi ban pynrungkam ïa ki khun samla la donkam ruh ba ka sorkar kan thaw ruh ïa ki lad jingïarap na ka bynta ki khun samla da kaba ïarap lyngba ki skhim sorkar bapher bapher, khang ban a ka bynta kito ki samla kiba ym donkam donjam ka long ka lad ka kabu ïa ki ba kin lah ban ieng ha la ki jong ki kjat.
Lada phai ruh ha kine ki sngi lah ban kubur ruh ba ka long shisha ki sngi ba la kyrduh ïa ki kam ki jam, hynrei ym lah pat banlen ba dang bun ki kam ki jam ba la hap ban wan trei da ki bar jylla.
Kum ka nuksa tang ïa ka kam misteri haba pyntrei ïa kino kino ki kam kiba la kham heh la hap ban wan rah ïa ki brïew kiiba nabar namar shem jingeh ïa ki samla kiba la tbid ban trei wat kum h akitei ki jaidkam ruh.
Bun ruh na ki samla ki dang lehraiñ ruh ban trei ïa ki kam kiba kham poh namar ba ki don ka jingsngew ba ka kyrdan kaba ki pule kam ïahap shuh ïa ki kam barit barïa.
Hynrei bunsien pat ki samla kim juh phohsnïew da kaba trei ïa ki kamrit kam rïa ruh ka long kawei na ki lad ban aikam ïa ki samla ba kin lah ban ieng hala ki jong ki kjat.
Ka jingkylli ka mih ruh hangne, balei ba ka jylla jongngi ka jyllei da ki mynder ha baroh ki bynta jong ka nongbah Shillong ne wat sha ki jaka nongkongdong, ka daw kaba kongsan ba bunsien ngi ki kum ki samla ngi don ka jinglehrain ban trei ïa ki kam rit kam rïa.
Bunsien pat lada jyllei ki bar jylla ngi ïa ud bad ngi ïa kynshi kyneh ba ka sorkar kam shim khïa ban ïada ïa ki mynder.
Khatduh eh, kum ki samla kiba la shai bad kiba la nang la stad ngi dei ban don ïa ki buit ym tang ban shu ïa pyrta ba ym donkam donjam, hynrei ngim dei ban shlur ban trei la ha kino kino ki kam baheh ne barit.
Dei tang lada ki samla ki don ïa ka mynsiem ban trei bad ban tip lut ïa baroh ki jaid kam lah ban kyntïew ïa ki khun samla ha ka ïoh kam ïoh jam ne ka long ruh ka lad ba ngin khanglad ïa ki mynder kiba thmu ban wan rung sha ka jylla lada kum ki samla ki tip lut ïa baroh ki jaid kam.
Lada phai sha baroh kawei ka Jylla Meghalaya, bun ki kam khaii pateng la bat lakam da ki mynder bad ki bar jylla bad wat ka ïewduh, ka police bazar kiba long ki ar tylli ki ïew bapawkhmat ka Jylla kiba ju long ka plïangja jong ki trai jylla pynban ki la long mynta ki nongkynti jong ki bar jylla bad ki mynder ri.
Mawkyrwat, ‘Nailur 15: Ka Khasi Student’s Union (KSU) jong ka Ranikor Circle mynta ka sngi ka la hiar jurip ïa kawei na ki tnad treikam kaba dei ka jaka pynlang pisa (State Bank of India) Ranikor Branch na ka bynta ka jinglong jingman bad ïa ka rukom treikam jong katei ka ophis.
Ïa katei ka jingleit jurip la lam khmat da u Siril Langte, Vice President bad u Orisstar Langte, General Secretary jong ka KSU Ranikor Circle bad ka jingleit jong ki ruh ka dei hadien ka jingmih jong ka video ba la ïoh ring-dur lyngba ka Closed Circuit Television (CCTV) jong ka State Bank of India, Ranikor Branch ha kaba ka la don ka jingïaknih rung jong ki paidbah kaba la i shyrkhei ban peit bad wat ïa u nongap pahara jong katei ka bank ruh u la jan shah ïuh ha ki paidbah.
Ha kane ka sngi la ïoh ruh ban ïa kren bad u Branch Manager jong ka State Bank of India, Ranikor Branch ha kaba na ka liang ka seng ha kane ka jingïakren la ong ba ka la lap shibun ki jingduna ha kaba ki nongtrei ki don tang 6 ngut, katba ki shnong kiba ïa treikam bad katei ka bank ki don haduh 150 tylli ki shnong.
“Ka jingai jingshakri jong kane ka bank ka la long kaba la eh palat, nangta ka bording ruh kam biang, bad kaba kongsan tam ka dei ka jingbym biang jong ka network kaba la pyndkoh shi katdei ïa ka rukom treikam", ong ka kyrwoh na ka seng.
Namarkata, ka seng ka la pynpaw ïa ka jingsngewkhia bad jingsngewsynei shisha ïa u Branch Manager ha kaba ma u u hap ban trei kam lang bad ki staff kaba um ju ïoh ban shong ha ka kamra treikam jong u kumba u dei ban shong.
Jowai, Nailur, 15: Kawei na ki kynhun kaba peit ïa ka bha ka miat bad ka jingshngaiñ haka imlang ka sahlang ïa kaba la tip kum ka Bouncers Association of Meghalaya (BAM) Jaiñtia Hills, hynnin ka sngi 14 tarik kala leh burom ïa ka jingshakri kaba la kynjoh 3 snem bad ha kane ka sngi la pynbam smai ruh ïa ki nongkitkam ba thymmai naka bynta u snem 2023-2024.
Ïa kane ka jingrakhe dap lai (3) snem ka BAM-JH la pynlong ha madan ka Bosco Pnar Jowai, ha kaba u OC ka Jowai Police Station ma S.
Mannar ula long kum u kongsan, ha ka jingdonlang u symbud kongsan ma Iahmioo Khyriem, u President BAM Central Body Shilliong bah Junestar Kharbuli, u Johnny Nongrum (Boxer), ki dkhot ka BAM-JH nalor kiwei de kiba la shah khot sngewbha.
La ïathuh ba ïa BAM-JH la seng ïa ka haka 14 tarik Nailur, 2020 ha nongbah Jowai bad lyngba ka jingdon kane ka BAM-JH kala plie lad ïa ki khun samla ban ïoh kam ïoh jam bad ha ka juh ka por ka ïarap ïa ki khun samla ban lait na ki jingsniew kiba ha rukom haka imlang ka sahlang.
Na ka liang u President ka BAM-JH ma Yoosar Kynjing uba dei ruh u nongseng ïa kane ka Association hapoh Ri-lum Jaiñtia, u ong ka jingwan jong kane ka Bouncers Association of Meghalaya (BAM) hapoh ka District kan ai mynsiem shibun eh ïa ki khun samla jong ka Ri-Lum Jaiñtia namar haduh mynta ki dkhot Member kila don kumba 200 tam.
U kongsan jong kane ka sngi haba ai jingkren ula ai ka jingïaroh ïa nongkitkam ka BAM-JH kiba la aiti met bad mynsiem ha ka kam ban ai ka jingïada na ka bynta ka jingshngaiñ.
U ma S.
Mannar ula pynpaw ka jingsngewkmen haba don kum kane ka seng hapoh ka District bad kala long ka jingïarap shibun eh haba don kino kino ki prokram shimet, ula kyntu ba lyngba jong ki dkhot jong ka kin long ka nuksa ïa kiwei, ha kaba juh ka por ula pyntip ba kane ka kynhun kala ïarap shibun eh ïa ka tnad pulit ha kiba bun ki bynta.
Shuh shuh ula ong jingwan pynïasoh ki khun samla kum ki dkhot jong kane ka seng kan pynlait ïa ki khun samla ka District ban ngop ha ki kam sniew ne ki jingdih kiba ha rukom.
Ha kane ka sngi la pynbam smai ïa ki nongkitkam ba thymmai ka BAM-JH naka bynta u snem 2023 & 2024 kiba long kumne President Mr.
Yoosar Kynjing, Working President Mr.
Ram Passah, Asst Vice President Mr.
Bakhraw Kupar Sumer, General Secretary Mr.
J.
Lonel Passah, Asst.
General Secretary Mr.
Jasmin Dkhar, Publicity Secretary Mr.
Wandame hi Kynjing.
Ha ka Women’s Wings la jied President da ka Miss.
Corita Langbang, Working President Miss.
Samhaka Dkhar, Vice President Miss.
Lasubon Shadap, General Secretary Miss.
Rihokmika Sumer bad ka Asst.
General Secretary Miss.
Jenefar Lyngdoh.
La pynshong shit shuh shuh ïa kane ka sngi da ki jingrwai, ki jingshad na ki dkhot ka BAM-JH bad ka jingpyni dohksah na ki nongjop haka Mr.
Ironman Amateur Championship 2023 kata na u Amos Dkhar uba la ïoh ha ka 4 place Denim Jeans Model, ka Sawakani Lakiang haka 3 Place Women’s Fitness bad u Punioladmiki Pala uba jop haka Over All Men’s Physique jong ka Mr.
Ironman Amateur Championship 2023.
Hashwa kane la don ruh jingïaid Mass Pass da ki dkhot ka West bad East Jaiñtia, la ïoh ruh ka jingduwai na u Dayooki Sumer katba ïa ki kyntien ai khublei la ïoh na ka Rihokmika Sumer.
Khliehriat, Nailur, 15: Ka long shisha kaba i sangsot bad ka la long ruh kaba i jah burom ba ka sor bah Khliehriat kaba dei ka district Headquarter jong ka East Jaiñtia Hills District ka bym i dei shuh kum ka Head Quarter namar ka jingshah iehnoh beiñ ha ka sorkar bad ka NHAI ka la paw pen ryngkew khamtam ha kaba iadei bad ka jinglong jingman ka surok kaba la i kum ka surok khlaw, ki paidbah kiba iaid ba ieng, kiba die dukan ha rud surok bad ki khynnah skul kiba iaid lynti ha Khliehriat ki la hap ban bam da ka khyndew pum pum man la ka sngi bad kane ka buh jingma ym tang ha ka iaid ka ieng hynrei ka buh jingma ruh ïa ka koit ka khiah jong ki paidbah.
Ka la don ka jingdheng kali kaba khah khah ha Khliehriat bad bun ki Kalo ki hap pynieng ha surok namar ba ki la sniew bad kane baroh ka dei namar ka jing sniew palat ka surok kaba bun sa tang ki thliew ki syar kiba heh-ba heh.
Na ka liang u nongialam ka Voice of the People Khliehriat Circle, u bah Damewanhi Rymbai, haba kren sha ki pathai khubor, u la pynpaw ka jingsngew khia kaba khraw halor ka jingsniew palat ka surok ha sor bah Khliehriat, kumta halor kane u la ong ba ka party hi kan sa pynlong da ka jingïalang paidbah ha madan Teilang Play Ground ha Dkhiah West ha ka 18 tarik mynta u bnai ha ka por 11 baje bad ki paidbah kin ïa ai jingmut lang ha kaba iadei bad kane ka jingshah iehnoh beiñ ka district ha kaba iadei bad ka surok kaba la jot la pra bad ka party kan ieh ruh ha ka rai jong u paidbah bad yn shim ïa ka rai ha katei ka sngi hi kaba dei ka rai jong u paidbah.
Utei u nongïalam ka VPP na ri lum Jaiñtia, u khot bad wer ïa baroh ki paidbah naduh ki kynhun sengbhalang, ki seng samla, ki seng longkmie ba kin sngewbha ban ïa poi lang sha katei ka jingialang.
Ha kajuh ka por u bah Damewanhi, u la iathuh ruh ba na ka laing ka party ka la pyrshang bad iakren bad ki bor kiba halor, kumjuh ruh ki sengbhalang, ki synjuk waheh shnong ki la dep kren bad pynpaw sha ka sorkar hynrei la iohi ba haduh mynta ka sorkar ka dang leh lyndet ïa kane, kam sngap bad kam patiaw eiei, katba nang iaid ka por ka surok ka la nang sniew ki jingjia kiba sngewsih ki la nang jia, ka jingkylla ki kali, ka jingiatyngkhuh kali ka ju jia khah khah bad kane ka buh jingma ïa ka iaid ka ieng jong ki paidbah “Haba peit ïa ka surok ha district Head-quarter shisha ka la long kaba i lehraiñ bad shathie sha rum ruh kumjuh hi haduh ban da poi sha khappud Assam ruh ka jingsniew ka surok ka la long shaba palat"U bah Damewanhi u la iathuh, “ka la don ka jingbthei taïar ha surok hajan ïew Khliehriat bad la sied lut ka ktieh, ki maw sha ki briew kiba iaid lynti, donbok ba ym don ba mynsaw, te lada dei ha ka por ba slap ruh ki paidbah ki mad ïa ka jingktieh jingjyrsieh kaba jur bha bad lada dei ha ka por ba rang ba rkhiang ka bneng ruh ki paidbah ki mad ïa ka pum pum khyndew kaba jur, kumta kane ym dei ba ka ktah tang ïa ka leit ka wan, hynrei ka ktah ruh wat ïa ka koit ka khiah jong ki paidbah, ki nongmihkhmat kim dei ban shu aili than ïa ka sorkar, ym tang shu ai jingmut ne ban shu kren ïa ka sorkar, hynrei ki dei ruh ban mih shakhmat bad lada ka sorkar kam sngap hato kim lah seh ban ïalam ïa ki paidbah ban thaw da kino kino ki lad kiba lah ban pynkohnguh ïa ka sorkar, namar ki paidbah ki la dep jied ïa ki ba kin ïasaid bad ba kin iakren ïa ki jingeh jong ki paidbah namar la i sangsot shisha ïa kane ka jingshah ieh beiñ ki paidbah ha ka sorkar.
".
Jowai, Nailur 15: Kawei na ki jaka pule (College) sorkar hapoh ka Ri-Lum Jaiñtia kaba la ai jingshakri haka liang ka jingnang jingstad na ka bynta ban seng dur ïa ka lawei ki samla pule kata ka ‘Kiang Nangbah Govt.
College’, Jowai mynta ka 15 tarik u Nailur kala rakhe ïa kane ka sngi “57th Foundation Day" haka jingïalang ba la pynlong ha Auditorium jong katei hi ka College.
Ïa kane ka jaka pule (Collage) la seng ïa ka naduh ka 15 tarik u Nailur, 1967 bad ka College kala sdang ban ïaid lynti haka jingshakri ïaka pule ka puthi bad dei haka snem kaba buh 1968 kala ïoh ïa ka jaka ba pura haka jingheh kaba 31.
11 acres, ha kaba 6.
892 acres la ai sha ka Polytechnic bad mynta ka don 24.
218 acres.
La ïathuh da ka Principal jong katei ka College ka Dr.
(Mrs.
) E.
M.
Blah ba ka ïa ‘Jowai Govt.
College’ la pynkylla ïa ka kyrteng jong ka haka snem 1983 da kaba ai burom ïa uwei na ki Khlawait ka Ri Rum Jaiñtia u “Kiang Nangbah".
Kumta ha ka snem 2021 lyngba ka jingtrei shitom jong ki nonghikai (Lecturer) bad ki samla pule la ithuh (Accredited) ïa ka College lyngba ka NAAC ha ka (Grade-B) bad kala long ka College ba nyngkong ba ïoh ïa ka jingithuh hapoh ka jylla.
Hadien ka jingithuh na ka NAAC na ka liang ka College kala ïoh ban apply shibun ki Courses kum ka BA BEd, BSc Bed.
Ka dei ruh kawei napdeng ki san (5) tylli ki College napoh ka North East ba la ithuh da ka NCTE ban sdang ïa ka Course Four-Year ‘Integrated Teacher Education Programme’ ITEP bad ïa kane yn sdang naka bynta ka Academic Session 2023-2024.
Ha kajuh ka por ka College kala ïoh jingïarap ruh naka Rashtriya Uchchatar Shiksha Abhiyan (RUSA) bad kane kala ïarap shibun eh ïa ka College ban ai ka jingshakri ïaki samla pule kaba khambha ha ki snem ban wan.
Ha kane ka sngi la ai khusnam ruh sha ki lai ngut ki nonghikai (lecturer) kiba la kynjop 25 snem ka jingshakri kata u Dr.
(Mr.
) J.
P.
Sharma (Deptt.
of Philosophy), Smt.
S.
M.
F.
Blah (Deptt.
of English) bad Shri L.
D.
Lyngdoh (Deptt.
Of Chemistry).
Kymjuh ruh ïa ki ar ngut ki samla pule kiba la ïoh Toppers ha ka Botany bad Mathematics kata ïa i Salansi Pohleng (Bsc.
Mathematics) bad Shandakabiang Suchiang (Bsc.
Botany)La ïoh ruh ka jingkren ha kane ka sngi na u Dr.
(Mr.
) S.
R.
Lyndem bad Dr.
(Mr.
) J.
P.
Sharma.
La pynshong shit shuh shuh ïa kane ka sngi da ki jingrwai ba la thaw hi da ki samla pule ka College, ki jingshad nalor kiwei kiwei de bad la pynkut ïa ka prokram da ka jingrwai National Anthem bala lam khmat da ka NSS jong ka College da ka jingïashim bynta lang ki Nonghikai bad ki samla pule jong ka College.
Shillong, Nailur, 15: Na ka bynta ban lah ban trei khambha bad janai ha ka por ba wan lynshop ki bor mariang hapoh ka ri India bad ha ka jylla Meghalaya bad da ka jingthmu ban pynduna ïa ka jingduh ïa ki jingim briew bad ïa ki jingdon jingem da kaba pynkhlaiñ ïa ka Disaster Response Mechanism, ka National Institute of Disaster Management (NIDM), Ministry of Home Affairs ryngkat ka jingïatreilang bad ka Meghalaya State Disaster Management Authority (MSDMA) bad Meghalaya Administrative Training Institute (MATI) ki la pynlong ïa ka Training Programme kaba 4 sngi halor ka Incident Response System (IRS): Basic & Intermediate ha MATI, Shillong.
Ha katei ka training la wan ban ïashimbynta da ki nongmihkhmat na ki District Disaster Management Authorities, ki ophisar jong ki tnad sorkar, ki nongmihkhmat na ka Meghalaya Police bad kiwei kiwei.
Ka Secretary jongka tnad Revenue and Disaster Management bad ka Executive Director, State Disaster Management Authority, ka Kong Matsiewdor War Nongbri, haba ai jingkren ka la ong watla ka ri India ka la lah ban pynïaid beit ïa ki kam ki jam ha ka por ba don ki lanot ha ki snem kiba la leit, hynrei ki la don pat ki jingduna bad ki jingdkoh ïa kaba donkam ban shim khia bha hynrei ka rukom ai jingïarap mynta ka long kaba biang bha kaba sted bad kaba la pynkhreh bha lypa.
Ka la ong ba ka sorkar pdeng ka thrang ban pynthikna bad shim khia ïa kitei ki jingduna da kaba wanrah ïa ka Disaster Management Act, 2005.
Kane ka aiñ ka la wanrah ïa ka jingkylla ha kaba ïadei bad ka jingai jingïarap bad jingïada haba jia ki jingwan lynshop ka bor mariang.
Ka la ong, ba la lah ban long kiba la pynkhreh ban ai jingïada ïa kino kino ki jingjia, ban pynduna bad ban pynkhreh lypa ïa ki sienjam ha ka ban pynïaid ïa ki kam ki jam.
Ka Kong Nongbri ka la ong ba ha ka jingwan lynshop ka khlam COVID-19, ka jylla ka la mad ïa ki jingduna khamtam ha kaba ïadei bad ka jingkheiñ jingdiah namar ba ka jingpynbit pynbiang ka dei kaba la shu pynkhreh hak-dak khlem da don kano kano ka jingai jinghikai, ka jingdkoh ha ka rukom pynkhreh ban pynïaid shakhmat ïa ka kam bad ka jingbymshai ha ka rukom don ïa ki ban khlieh ban pynïaid bad ban bynshet lypa ïa ki kamram ha ka Response Team.
Ka la ong, ba ka long kaba donkam kyrkieh ban don ïa ka Response System kaba thikna bad kaba la pynkhreh bha bad ban bynshet lypa ïa ki kamram ha man la ki dkhot jongka response team, ka rukom treikam kaba pura bad kaba ïaid ryntih bad ka ban don ïa ki khliehduh kin ai ïa ki jingbthah bad ban pynïaid ïa ka kam.
Ka Kong Nongbri ka la ong, ba ka Response System ka long kaba kongsan bha namar ba ka ïoh ban trei ne leh mardor ïa kano kano ka jingjia bad ban buh ruh ha ka kyrdan kaba skhem ban pynthikna ba kan ym ïarap tang ïalade hynrei ban ïarap lang ïakiwei ruh.
Ka la pynpaw ïa ka jingkyrmen ba lyngba katei ka training programme kan ai jingmyntoi ïa baroh ki nongïa shim bynta khnang ba kin lah ban leh da ki kam ha ka por ba donkam bad ka la kyntu ïa ki nongïashim bynta ba kin ai ïa ki jingai jingmut bad ïa ki jingtip, khnang ba yn lah ban lah ban pynrung ha ka Disaster Management Plan jong ka jylla.
U Shekhar Chaturvedi, Asstt.
Professor, Division of Disaster Response & Recovery, NIDM, Delhi, ula ai jinghikai kyrpang ha katei ka training programme ha kaba ïadei bad ki lad ki lynti ban shim haba wan lynshop ki bor mariang ha kaba la ai jingkyrshan ïa u da u Arun Verma jongka Centre of Mass Congregation & Transport related Disasters, Division jongka Disaster Response & Recovery, NIDM, Delhi.
Nongstoiñ, Nailur, 15: Kum shi bynta ban jingtip sha ki khynnah skul halor ka rukom treikam jong ka FCI ha Nongstoiñ, kumjuh ruh ïa ka rukom buh bad sam ïa u khaw na katei ka jaka, ki bor pynïaid ka FCI Nongstoiñ ha ka sngi thohdieng ki la pynlong da ka jingïalang ai jingpynshai paidbah ha ka Go down kaba don hapoh ka shnong Pyndengrei WKHD.
Na ka liang ki nongtrei ka FCI ki la ïoh ban batai da kaba pyni ïa ki jingtreikam jong katei ka FCI sha ki khynnah ka skul St.
Peters Higher Secondary School Pyndengrei, kata naduh ka rukom wan poi u khaw ban pynhap ban buh bha ha katei ka jaka bad haduh ban da sam.
U Depot In-charge u bah D.
H Kharkhulia, u la ong ba kane ka prokram ka long shi bynta jong ka jingpynbeit da ka head ophis na Shillong.
Kumta na ka liang jong u kum u nongpeit u la ïoh ruh ban ai jingpynshai sha ki khynah halor u khaw fortified rice lane u ta u khaw vitamin.
Lah ban kdew hangne ba ka FCI Nongstoiñ ka dei kaba shakri ïa ki lai tylli ki District kata ka West Khasi Hills, South West Khasi Hills bad ka Eastern West Khasi Hills.
Shillong Nailur 15: Ka Sorkar Jylla ka la pynkhreh ïa ki sienjam ban pynïaid ïew ïa ki waiñ ka jylla kiba la shna na ki soh namar ka ngeit skhem ba ka don ka lad ban kyntiew ïa ka jingseng kam lajong bad ban thaw ïa ki lad ban aikam aijam ha ka jylla.
Kawei na ki sienjam ka dei ban buh ïa kine ki waiñ kiba la pynmih na ka jylla ha ki dukan kiba don ha ki jaka jngohkai khlem da donkam ïa ki Lisen.
U Mynti Rangbah ka jylla u Conrad K.
Sangma ha ka sngi Palei, ula ong ba ka sorkar ka la pynkhreh ïa ka policy ban kyntiew ïa ki karkhna shna waiñ da ki soh kiba don ha ka jylla bad ula ong ba ka Sorkar ka la pynkhreh ïa ka polisi kaba kyrpang ka ban kyntiew lang ïa ka kam jngohkai, ka rep ka riang, ka jingseng kam da lade bad ka jingthaw ïa ki lad aikam aijam lyngba ka jingkyntiew ïa ki trai jylla kiba shna waiñ da ki soh ki pai.
Haba kren ha ka jingplie ia ka North East Wine Incubation Centre ha Mawdiangdiang, u Myntri Rangbah ula ong “Ngi kyrmen skhem ba ha kylleng ki jaka jngohkai, ki dukan kiba don ha ki jaka jngohkai, wat lada kim dei ki dukan die kyiad, ïa kitei ki waiñ lah ban ïoh na ki katto katne ki jaka jngohkai khnang ba ki paidbah kin ïoh ban thied ïa kitei ki waiñ kiba la shna hi da ki briew na kane ka jylla, kumta phin ym donkam ïa ka lisen ban die ïa ka waiñ kaba pynmih na ka jylla.
Kum kane ka polisi ka long kaba donkam bad ngi pyrshang ban ïakren bad baroh kiba ïadon bynta ban pynthikna ha ka ban lah ban pynïaid beit pynïaid ryntih ïa kane".
Ula pynkynmaw ruh ïa ka por ba ula ïoh ïa ka waiñ sohtrun kaba la shna hi, kaba la don ïa ka jingthoh bad thep pat hapoh u bilor beer, kaba la pynmih ïa ka jingmut ban shim ïa ki sienjam ban kyntiew ïa ki nongshna waiñ kiba tbit bad kiba la ih ha ka kam ryngkat bad ka rukom pynitynnad ïa ka jingsong ïa ki.
“Watla kam shym la don ka jingsong kaba itynnad, hynrei ka waiñ kaba don hapoh u bilor ka long kaba kyrpang.
Kane ka jingshem, ryngkat bad ka jingïakren bad ka jingkhmih bniah ka la ïalam sha ka pyrkhat pyrdaiñ ba ka don ka kabu kaba biang tam ïa ki karkhana shna waiñ da ki soh ha ka jylla" la ong u Myntri Rangbah ka jylla.
“Kane ka kam kaba ngi leh baroh, ka dei kaba don jingïadei bad ka kam jngohkai, ka rep ka riang, bad ka jingthaw ïa ki lad aikam aijam.
Ka dei ka kabu ban plie ïa ka jingkhang jong ka lad kaba la shu ïehshrah baroh shi katta" ula ong.
U Myntri Rangbah ula pynpaw ïa ka jingkongsan ban don ïa ka rukom treikam, ka polisi bad ka jingai jingkyrshan ïa ki nongshna waiñ ka jylla.
Kane ka sienjam kam long tang na ka bynta ban kyntiew ïa ki karkhana shna waiñ hynrei kan ai jingmyntoi ïa ki nongrep, nongjngohkai bad ïa ki nongseng kam lajong kiba don ha ka jylla.
Ula pynpaw ïa ka jingthrang ban pynlong ïa ka jylla Meghalaya kum ka nongbah jong ka jingshna ïa ka waiñ na ki soh hapoh jong ka ri bad ula pynpaw ïa ka jingkyrmen kaba skhem ban pynurlong ïa katei ka jingthmu da ka jingïatreilang bad baroh kiba ïadon bynta.
U Myntri Rangbah ula pypaw ka jingkyrmen ba ka Wine Incubation Centre kan long kum ka rynsan na ka bynta kito kiba angnud ban pyndonkam ïa ki tiar ki tar bad ïa ka sap ka phong bad ka buit thymmai bad ka jingkiew ka ïoh ka kot lyngba ka jingshna waiñ.
Ha kaba ïadei bad ka jingsngewkhia ha kaba ïadei bad ka jingai lisen bad ka jingpynïadei bad ki nongshna waiñ, u Myntri Rangbah ula pynthikna ïa ki paidbah ba ka jingshim ïa ka bai lisen kan long kaba duna dor bha bad ula pyntip ba ka sorkar ka dang don ha ka lynti ban pynïaid beit pynïaid ryntih ha kaba ïadei bad ka rukom rejistar ban plie lad ban poi sha ki nongshna waiñ kane ka jylla.
Ka jingplie ia kane ka Wine Incubation Centre, ka dei kaba nyngkong eh haka thaiñ shatei lam mihngi, la wan ban ïadonlang ka Myntri ka rep ka riang ka Kong Ampareen Lyngdoh, u Myntri ka tnad Excise u Bah Kyrmen Shylla bad kiwei kiwei.
Nongstoiñ, Nailur, 15: Ka surok na Mawlangsu shaduh Markasa ka dei kaba donkam bha, hynrei ka jingpynsahteng jong ka sorkar ban pyndep ha ka ban siang rong ïa ka bynta kaba sah tang kumba ar kilomitar ei ei, ka la pynlong ïa ki paitbah ba kin shem jingeh namar ba katei ka surok ka dei kaba dang khohruh khohram.
U bah B.
Rani uwei na ki riew rangbah na ka shnong Tiehdang haba pyntip ha u nongthoh khubor, u la ong ba ki nongshong shnong na katei ka thaiñ naduh Mawlangsu, Lummyrsiang, Tiehdang, Mawkyrtung bad kiwei kiwei ki shnong, haba ki leit ïew leit hat sha Markasa bad ki leit don kam ha Mawthadraishan Block, bunsien ki hap ban ïaid da ka kjat ha ka jing jngai kaba hynriew haduh phra kilomitar, namar ka jingbym don ki kali kiba ïaid man ka sngi namar ka jingsniew ka surok.
U la ong ruh ba ka surok rong naduh Mawlangsu ka kut noh tang ha Mawkyrtung.
Kumta ka sorkar ka la dei ban mang pisa na ka bynta ban siang pyndep noh ïa ka rong haduh lai lad, namar ba katei ka surok ka ïakynduh lang bad ka surok rong ka ban kiew sha Mawphanlur shaphang mihngi bad ka ban leit sha ka shnong Mawkohnoh kaba don shaphang sepngi.
U la ong ruh ba na ka liang ki paitbah jong kitei ki shnong, ki la kwah haduh katta katta ba ka sorkar kan siang rong noh ïa katei ka surok.
Ki la kyntu jur ïa ka sorkar ba ka dei ban phai khmat lem sha kitei ki shnong, khnang ba ki paitbah kin lait na ki jingeh.
Bunsien ki tymmen ki kro haba ki leit sei ïa ka bai bam tymmen jong ki na ka Bank kaba don ha Markasa, ki hap ban mih dang step bad ban ïaid da ka kjat bad katno ka jingisynei khamtam ïa ki tymmen kiba la palat hynriew phew snem ka karta, ba kin ïaid da ka kjat haduh Markasa ha ka jingjngai kaba hynriew kilomitar.
Ka lynti kam dei kaba suk ïa ki ban ïaid ha ka por ba ki leit bad ha ka por ba ki wan phai.
Kumta lada ka sorkar ka sngew synei lem ïa ki nongshong shnong bad ki tymmen ki kro, ka la dei ban pynkloi katba lah ban siang rong noh.
Nongpoh, Nailur, 15: U Chief Executive Member (CEM) jong ka Khasi Hills Autonomous District Council (KHADC) u Bah Pynïaid Sing Syiem ha ka sngi Thohdieng u la pynpaw ka jingsngew myllung ban iohi ïa ki jaka ki puta, ki kamai ki kajih ba la ban klun da ki bar jylla khamtam ha ka thaiñ Khanapara, ka thaiñ khappud, bym iohi shuh ïa ka dur ki Khasi ba kin leh ïa ka khaïi ka pateng bad bun na ki bar jylla kim kheiñ snep shuh wat ïa ka District Council.
“Ka jingwan hiar jong nga bad ka Executive Committee mynta ka sngi ka long kum ka jingai mynsiem ïa ki khun samla kiba don sap ha ka khaïi ka pateng ban pynshlur ïa ki ban mih shakhmat ha ka kam khaïi pateng khamtam kito ki samla kiba la dep ïa ki jingpule bapher bapher ban ioh knieh biang ïa ki kam ki jam ba la leh da kiwei pat ki jaitbynriew, namar katkum ka United Khasi Jaiñtia Hills Trading by non-tribal Regulation Act ba kino kino ki kam ba la lah da ki Khasi ban trei ngi hap ban weng noh ïa ki license ba la ai sha kiwei pat ki jaitbynriew" la ong u Bah Pynïaid da kaba bynrap ruh ba sa shisien ngi kwah ba ka ri Khasi kan don ka jingshngaiñ haka khaïi ka pateng.
Ka thaiñ Byrnihat, Jorabad, Khanapara ki dei ki jaka ba la batbor bha da ki bar jylla naduh ka khaïi ka pateng, ki kam ki jam kiba dei ruh ki jaka khappud bad ka Assam bad kaba sngew lyngngoh ba kitei ki bar jylla kiba wan trei wan ktah bad wan ban kamai spah kim ju pynbiang ïa ki kot ki sla bad ïaid katkum ki kyndon hynrei ki leh mon bad ioh mon namar ym ju don ba nud ban ang bad ban kyndang ïa ki.
Hynrei kane ka jingpyrshang biang jong ka KHADC ban pynkyndit bynriew ïa ki bar jylla bad kan ngeit skhem ba kan wanrah ka jingkylla ban pynim biang sa shisien ïa ka khaïi ka pateng kumba la angnud da ka KHADC ba ki kam ba ki lah ki Khasi yn weng noh ïa ki License ba lah ai sha ki bar jylla bad kane ka long ka jingkyrmen ïaki khun samla kiba khlem kam khlem jam ban knieh biang ïa ka kamai kajih ba la wan ban klun da ki bar jylla kumba ka Council ka la pynshlur bad don ryngkat ban kyrshan ïa ki.
U CEM u la kren shai ruh ba ka KHADC kan sa tei ruh da ka kynja ïingshong basa ha ka thaiñ khappud ka Khanapara kum ka jingpynneh ruh ïa u pud u sam bad ka khyndew ka shyiap ba ki khun samla jong ka ri Khasi kin ioh ban shong lane sah jah thaid haba ki leit sha Guwahati lane ki wan na kano kano ka jaka.
Khliehriat, Nailur, 15: Arngut ki snar khaïi drok ïa kiba la tip kyrteng kum u Lorence Zomuanpuia, 32 snem uba sah ha Assam Bazar, ARC, Shillong bad u Lalmalsawa, 36 snem uba sah ha Hunthar veng, Aizawl, Mizoram ki la shah kem ha ki Pulit jong ka East Jaiñtia Hills District halor ka jingdonkti ban wanrah be-aiñ ïa u drok sha kane ka jylla Meghalaya.
U Kyrwoh ba la phah da u Superintendent of Police ka East Jaiñtia Hills u Jagpal Singh Dhanoa u la ïathuh, ha ka step sngi Thohdieng ki Pulit ki la ioh ïa ka jingtip kaba bniah na ki tnat syntiat ba ki ar tylli ki kali Tourist kiba wan na Mizoram ki la kit ïa ki tiar khaïi be-aiñ.
Mar mar, ki Pulit ka kynhun Anti-Narcotic Task Force (ANTF) ryngkat bad ki Pulit jong ka Umtyra Check gate bad ka Khliehriat Police Station ki la pynlong ka jingtalasi ïa ki kali ha ka shnong Nongsning hapoh ka jingïalam jong u Addl.
Superintendent of Police jong ka East Jaiñtia Hills u Bah Banraplang Jyrwa.
U SP, u la ïathuh, dei ha ka por kumba 8:30 baje mynstep ki Pulit ki la bat ar tylli ki kali.
Ha ka jingtalasi ïa ka kali banyngkong (Tata Sumo ML-05-M-1597) ha ryngkat ka jingdonlang ki nongsakhi, la lap saw tylli ki synduk thep sabon ba la thep ïa u powdar rong stem uba khia 43.
33 gm, bad ha ka jingtalasi sa ïa ka kali kaba ar (Tata Sumo MZ-01-K-3872), la ioh kurup 44 tylli ki synduk thep sabon ba la thep ïa u powdar rong soh uba don ka jingkhia kaba 516.
43 gm.
Ha ka jingtohkit bad eksamin la pynshisha ba u powdar u dei u drok heroin.
Ïa drok ba la ioh kurup la song bad la kurup hakhmat ki nongsakhi.
Ki Pulit ki la ioh kurup ruh T.
2, 200 ka pisa bad ar tylli ki mobile phone.
Ha kaba ïadei bad kane, ki Pulit ki la register case hapoh ki kyndon jong ka NDPS Act ha Khliehriat Police Station bad ka jingtohkit halor kane ka dang ïaid shakhmat ban lap ksai sa ïa kiwei pat kiba donkti lang ban pynpoi ïa u drok sha kane ka jylla.
Khliehriat, Nailur 15: Ka jingïalang jong ka KSU East Jaiñtia Hills District Unit kaba la long ha ka 14 tarik mynta u bnai, ka la shim ia ka sien jam kaba ar ban pynlong ka jingiakhih paidbah da kaba thiah hapdeng surok bah NH-6 ha Khliehriat kaba dei ka nongbah jong ka District East Jaiñtia Hills District.
Ka Kyrwoh ba la phah da u Samla Hamewanpynhun Ryngkhlem, Publicity Secretaty jong ka Seng, ka ong ba kane ka jingiakhih yn pynlong ha ka 25 tarik mynta u bnai naduh ka por 10 baje mynstep haduh haduh 4 baje janmiet.
Ïa kane ka rai la shim hadien ba ka National Highway Authority of India (NHAI) kam shym la patiaw ne sngap ïa ka jingdawa ka seng ha ka wat ba nyngkong jong ka jingiakhih ha khmat Tollgate ha Lumshnong myn ha ka 08/08/2023.
Ka Seng ka ong ba ka jingïakhih kaba nyngkong kaba la wan ia shim bynta naduh ki Rangbah Shnong jong ka thaiñ elaka Narpuh lem bad ki paidbah ba bun.
U Manager Technical jong ka NHAI u Biswa Jyoti Lahkar u la kular ban pyndep ïa ka jingmarmot ïa ka surok hapoh ka 6 taïew kaba mut un sdang naduh ka 09/08/2023, hynrei kata ka 6 taïew ka la jan kut, hynrei ym don dak eiei.
Shuh shuh la ong ba dang ha kine ki khyndait sngi ka seng ka la hiar shaduh Ratachera ban jurip, la lap pynban ba ka surok u nangjot nangjot rathai katba nangmih ki sngi bad kane ka pyni ïa ka jingkular kai kular thok jong ka NHAI.
Dei halor ka jingleh bymsuid ñiew ka NHAI kumjuh ka sorkar ka la pynlong ruh tang ka jaka ïaid na surok ym don jaka shuh ïa ki paidbah.
“Ym don ba nud shuh ban mih iaid kai sha surok bad por slap da ka ktieh por rang rkhiang da u pum pum bad la i sangsot shisha ïa u paidbah, kat sha ba leit ka jingsahkut kali", la ong ka Seng.
Kumta ka seng ka khot ka wer ïa ki paidbah nongshong shnong ka East Jaiñtia Hills District baroh kawei bad ia kiwei kiwei ki paralok Sengbhalang, ban wan ban ïasnoh kti lang ha katei ka jingiakhih ba jai jai da kaba ngin thiah hapdeng surok bah.
Ka long shisha ka jinglehraiñ kaba khraw ïa ka sorkar jylla ha khmat ki 4 tylli ki jylla ka thaiñ shatei lam mihngi kum ka Mizoram, Tripura, Manipur bad Assam, namar ba kane ka surok bah ka dei kaba pynïasoh bad kitei ki jylla.
Shuh shuh hadien ba la ïohi ba ka NHAI bad sorkar jylla kim leh eiei halor ka jingsniew tasam kane ka surok ,ka seng kam banse ban shim sa kawei ka sienjam kata hadien ba la kut ka jingthiah surok ha katei ka sngi, ha katei ka juh ka tarik ka khot ngi wer lang ïa baroh ki paradoh para snam ki nongshong shnong ka District bad kito ki jylla ba marjan, ka seng ka kyntu ba ngin sangeh ka leit ka wan, ka kamai kajih, ki kali bad rit bad khraw naduh ka janmiet jong katei ka sngi bad tarik naduh ka por 7 baje janmiet haduh ka por 5 baje mynstep.
Kane kan bteng haduh shi taïew lynter tang por mynmiet.
Ïa kane ka jingkhot ban sangeh leit jingleit yn pyllait tang ïa ki Ambulance bad kiwei kiwei ki kali ba donkam palat kiba ym lah ban kiar.
Ka Seng ka kyntu ruh ïa ki paidbah ban ym pynmih kino kino ki jingklumar ha ki kynta jong ka jingthiah surok ne ha ki kynta jong ka jingsangeh leit jingleit por mynmiet.
Kiba thaw jingkulmar kin shim hi ka jingkitkhlieh, ki bor jong ka aiñ kin pynshitom.
Ha kajuh ka por ka Seng ka kyntu ïa baroh arngut ki MLA jong ka East Jaiñtia Hills ban kren ïa ka surok NH-6 ha ka dorbar synrai kaba dangïaid mynta hapoh Assembly.
“Ki nongmihkhmat jong ka District kim dei ban sngap jar haba kat kane ka jingeh ki paidbah ki ïakynduh", la ong ka Kyrwoh na ka SengKa seng ka kyntu ia ki nongmihkhmat bad khamtam ïa arngut ki nongmihkhmat ka thaiñ, kata u Bah Kyrmen Shylla MLA 6 Khliehriat bad i Kong Santa Marry Shylla MLA Sutnga Saipung ban rah ïa ka jingeh ki paidbah East Jaiñtia Hills na ka surok NH-6 ha Assembly.
Ki MLA jong ngi kin hap ban kylli jingkylli na ka sorkar  lynba u myntri ba dei peit  Bah Prestone Tynsong PWD Minister balei ka NHAI ka ïoh leh mon haduh katne katne kat haduh ba kam sngap ïa ka jingdawa ki paidbah ban moramot noh ïa kane ka surok.
Shillong, Nailur, 15: Ka Jaiñtia Students Union (JSM) ha ka sngi Palei ka la aiti da ka jingthoh ha u Symbud Myntri Rangbah ka Jylla u Bah Sniawbhalang Dhar ban pynpaw ïa kiba bun ki mat ba donkam jong ki paidbah ka rilum Jaintia.
U President ka Union u Bah Leningstar Rymbai u la ïathuh, lyngba ka dorkhas ka seng ka la dawa ïa ka Sorkar Jylla ban shna noh mardor ïa ka Goverment College ha East Jaintia Hills ba la kular naduh u snem 2015.
U la ong ka jingbym don jong ka Government College hapoh ka district, ki samla pule kim don lad shuh da kumwei pat hynrei ki hap ban leit klas ha Kiang Nangbah Govt College, Jowai kaba don ha West Jaiñtia Hills.
U Bah Rymbai u la pynpaw ruh ka jingsngewnguh ïa ka Sorkar kaba la wanrah ïa ki People College Scheme sha ki saw tylli ki College ha rilum Jaiñtia, kata ïa ka East Jaiñtia College, ka Nongtalang College, ka Shangpung College bad ka Thomas Jones College, Jowai.
Hynrei u la ong ba ka Sorkar ka shu pynbna ba ïa ka jingsiew tulop sha ki nonghikai jong kine ki Kolej yn bei hi da ka Sorkar hynrei kam shym la ai jingbthah eiei sha kine ki Kolej ha kaba ïadei bad ka Admission Fees, ka Monthly Fees bad kiwei kiwei.
“Ngi dawa ba ïa ka bai pule ha ki College kiba la shah pynrung ha ka People College Scheme dei ban bishar biang da ka Sorkar lane ka bai pule ka dei ban long kaba mar katjuh bad ka Kiang Nangbah Government College khnang ba ki People College kin ïoh jingmyntoi hynrei lym kumta kin shu long tang ki Political College," u la ong haba kynthoh lada ka Sorkar ka don pisa ban siew ïa ka tulop ki nonghikai ha kiba bun ki College kiba shah pynrung ha ka People College Scheme hynrei balei pat ka Sorkar kam lah ban shna da ka College ka ban pynïaid hi da ka Sorkar.
Ka JSM ka la dawa ïa ka Sorkar ban shna pyndep noh mardor ïa ki lai tylli ki Residential School ha Shangpung, Amlarem bad ha Sabah Musniang kiba hap hapoh ka West Jaiñtia Hills District nalor kaba shna ruh ïa ka Pine Mount International School ha ka shnong Wahïajer, ka Engineering College ha ka shnong Thamuthlong bad ka Science College ha ka shnong Mustem.
Ka Union ka la kyntu ruh ïa ka Sorkar ban weng ïa ki jingeh ba la ïakynduh da ka Kiang Nangbah Government College, ha kaba ïadei bad ka jingdon jong ki kamra klas, ka jingduna ki nonghikai ha ka Morning Section.
Shuh shuh, ka JSM ka la dawa ïa ka Sorkar ban kyntiew kyrdan noh ïa ka Laskeiñ C&RD block sha ka Civil sub-division ba thymmai.
U la ong, ki don kumba 100 tylli ki shnong bad ka jingbun briew ka la kynjoh ym duna ïa ka 1 lak ngut ki briew ha Laskeiñ Block, nalor ba ka peit ruh ïa ki shnong kum ka Khatkasla, Psiar, Moolber kaba hap hapoh ka Block I, ka thaiñ kaba dang don hapdeng ka jingïakajia pud.
“Kine ki shnong ki dei kiba dang sahdien ha baroh ki liang bad ki dei kiba dang donkam ïa ki kam pynroi bad namarkata ban pynkyllla dur ïa kine ki shnong, donkam kyrkieh ïa ka jingpynkha noh ïa ka Civil Sub-division," u la bynrap.
Ha kajuh ka por, ka JSM ka la dawa ïa ka Sorkar ban buh ïa ka Police Outpost ha ka shnong Psiar kaba hap hapoh ka Jowai Police Station, ka shnong Huroi kaba hap hapoh ka Lumshnong Police Station, ka shnong Lakadong kaba hap hapoh ka Khliehriat Police Station bad ban kyntiew kyrdan ïa ka Lad Rymbai Putpost sha ka Police Station.
Shillong, Nailur, 15: U nongïalam ka All India Trianmool Congress u Dr Mukul Sangma ha ka sngi Thohdieng u la takraiñ tyngeh ïa ka Sorkar Meghalaya Democratic Alliance ba la ïalam da ka NPP halor ka jingkynnoh ba la pynngat kyndon ïa ki samla kiba la shah kem ha ka 24 tarik, Naitung ha ka jinghuri hura ha Tura, hapoh ki kyndon jong ka Unlawful Activities (Prevention) Act, kaba dei tang ïa ki lehnoh bad ïa ki dkhot jong ki seng ba la shah kheiñ be-aiñ.
Ha ka jingïakren bad ki lad pathai khubor u Sangma u la ong ba ka jingleh jong ki bor synshar ha kaba ïadei bad ka jingjia ha Tura ka long kum ka jingsuhbuit lypa.
“Phi la ïohi ïa ka Sorkar, kaba nud ban pynngat kyndon ïa ki khynnah kiba khie dang san bad ïa ki samla, kiba dang dei ka rta ban pule, ki la shah pynngat hapoh ka Unlawful Activities (Prevention) Act, ka aiñ kaba la thmu kyrpang ïa ki lehnoh bad ïa ki dkhot jong ki seng kiba la shah kheiñ be-aiñ," u la ong.
“Kane ka kdew shai ba ka Sorkar ha ka jaka ban ai ïa ka hok ka long pynban ka nongleh kam bymman.
Ka dei ka kam bymman.
Lada mano mano ki shu kynnoh lamler tang ban buhrieh ïa ki jingbakla lajong, hato kam dei ka kam bymman?" la ong u Sangma.
Haba pynrem jur ïa ka jingleh jong ka Sorkar, u Dr.
Mukul Sangma uba la long teng u Myntri Rangbah barim ka jylla ula ong ba ka Sorkar ka la pyrshang ban pynjot ïa ka lawei jong kine ki khynnah rit.
“Manla ka lawei jong uwei pa uwei ka long kaba kongsan.
Ka lawei jong u Conrad Sangma ruh ka dei kaba kongsan kumjuh ruh ka lawei jong kine ki khynnah kiba dang pule," u la ong.
Ula pynkynmaw ruh ïa ka Sorkar Jylla ba ka don da ka kyndon lada kano kano ka kynhun kan shah pynbna kum ka seng lehnoh.
Shuh shuh u la dawa ïa ka Sorkar Jylla ba kan pynbeit ïa kine ki jingbakla bad ong ba kam dei shuh ban dang jia nangne shakhmat pyrshah ïa ki nongshong shnong jong ka jylla.
Shillong, Nailur 15 : U National President ka National People’s Party (NPP) bad Myntri Rangbah ka Jylla Conrad K Sangma ha ka sngi Thohdieng, ula ong ba ka jingjied ïa ki kyrtong ban ïa aireng ha ka elekshon Lok Sabha 2024 kan shong eh kat kum ka jinglap bad jingshem bad sngewthuh ruh ba kin ïoh ïa ka jingjop.
“Ngi la sdang ban pynïaid ïa ki kam ki jam bad ka party ka la shong bishar ïa kiba bun ki kyrtong (jong ka Shillong Parliamentary seat)" ong u Conrad haba ïakren bad ki nongthoh khubor.
U ïathuh ba ka NPP kan ai ka kabu ba kumjuh ïa baroh ki briew, kiba kwah ban aplai bad ïakhun ïa kane ka elekshon na ka ticket jong ka party.
“Kan dei da ka lynti ban jied paidbah ha kaba ngin ailad ïa ki briew ba kin ïashim bynta ban pyntip ïa ka jingkwah jongki ban ïakhun bad hadien ngin sa jied pat ïa ki kyrtong kaba shong kat kum ka lad ba ki don ban jop bad kiwei kiwei" ula bynrap.
Une u Khliehduh ka NPP ula kyntait ban ong eiei haba kylli la ka NPP kan pynïeng ïa u MLA barim ka Mawsynram Bah Himalaya M Shangpliang, uba la phet dang shen na ka BJP, kum u kyrtong na ka Shillong Constituency.
“Hooid, ngi pdiang ïa baroh bad ngi la ju ong ïa baroh ba kino kino kiba wan ïasoh ka dei ban long ym da ka jingbuh kyndon.
Ngam shym la kren ïa une u briew, hynrei nga kren kyllum lang ïa baroh.
Kyllum lang, baroh kiba wan ïasoh da ka jingthmu ban shakri ïa ki paidbah bad ïa ka Jylla bad ka jingtreikam lyngba ka party.
Namar kata, nga ong ba kino kino kiba don ka party ki lah ban aplai ïa ka ticket" ula ong.
Haba phai sha ka Tura Parliamentary seat, u Conrad ula ong ba ka don ka jingpyrkhat ïa ka sitting MP ne MP ba mynta ka Agatha K Sangma.
“Hooid, ngi don ia ka sitting MP nangtei bad kumta hap pyrkhat ïa ka MP ba mynta.
Kumba nga ong, ngi don ïa ka Committee kaba khmih ïa ki kam ai ticket bad kumta, ki kam baroh kin sa long ruh kumjuh ha Tura" ula bynrap.
Shillong, Nailur 15 : U Nongïalam ka AITC bad Myntri Rangbah ba rim ka Jylla u Dr Mukul Sangma ha ka sngi Thohdieng, ula kyntait ba ula ïakynduh ïa ki Nongïalam jong ka Bharatiya Janata Party (BJP) ban ïakren ba u kwah ban pynïasoh noh sha ka Party.
U Dr Mukul ula kynthoh ïa kane halor ka jingkam ba dang shen jong u President ka BJP-Meghalaya Bah Ernest Mawrie ba u Dr Mukul ula sha kyntait ban wan pynïasoh sha ka BJP da ki Nongïalam ba halor ka party ha Delhi.
“Hato u (Ernest Mawrie) u ïakynduh ïa nga? Lane hato u Dr Mukul ula ïakynduh napdeng jong ki? Sngewbha kylli ïa ki.
To kam pher ba ka politics jong ki kan ym ïaid khlem ka kyrteng jong nga.
Sngewbha kylli ïa ki, wat kylli ïa nga" ong u Dr MukulUne u Myntri Rangbah barim ula ong ba ula ïohi ïa kum kane ka khubor ba la pynsaphriang khlem da kylli na u.
“Ngan sngewtynnad palat lada ki paralok na ki lad pathai khubor kin ailad lem ïa nga ban kynthoh shuwa ba kin pynmih ïa kum kine ki khubor" ula ong.
Ha kajuh ka por, une u Myntri Rangbah barim ula ong ba u dang pule bniah ïa ka rukom ïaid ka politics ha ka Jylla shuwa ba un shim rai ïa ki sienjam ban wan.
Kat kum ka jingong jong u, kane ka long kaba donkam namar ka jingmih na ka elekshon MLA 2023 ha kaba ka AITC kala jop tang 5 seat na ka ïing ba 60 ngut ki Dkhot.
“Kumta, ka long kaba donkam ïa ngi baroh ban hap ïa bishar bha ïa ka rukom ïaid ka politics kaba la jia bad ka ban sa jia ha ki snem ban wan bad kumno ba ngin jied ha kum kine ki jinglong jingman" ula ong.
U Dr Mukul ula ong “Ki don ki daw ba ki briew kum na ngi ban sngewkhia bad khuslai namar ngi don ïa ka lad ha ryngkat bad bun kiwei pat ki nongïalam ka Jylla ban ïashimbyntalang ha ka ban tei ia ka Jylla".
Shillong, Nailur, 15: U Bah Gloucester Nongbet uba long uwei na ki kaitor ba pawnam jong kane ka jylla Meghalaya un long uwei napdeng ki 84 ngut ki riewdonsap ha ka ri India ki ban ïoh pdiang ïa ka Sangeet Natak Akademi Amrit Awards ha ka jingrakhe ïa ka Azadi Ka Amrit Mahotsav.
Ïa kane ka khusnam yn sa sam da u Vice President jong ka ri India u Jagdeep Dhankhar.
Kine ki 84 ngut ki riewdonsap ki dei kiba la kynjoh ïa ka rta kaba la 75 snem.
U Bah Gloucester Nongbet yn sa ïoh pdiang ïa ka Sangeet Natak Akademi Amrit Award halor ka jingnoh synniang jong u sha u sup u thiar jong ka rwai ka siaw tynrai ha kane ka jylla Meghalaya.
La kha ïa u ha ka 8 tarik, Naitung, 1938 ha Shillong, East Khasi Hills District.
U Bah Nongbet u la sdang ban rwai ïa ki jingrwai sur tynrai naduh ka rta kaba dang khynnah.
U la shongthiat kum u Ophisar IRS na ka Department of Customs, ka Sorkar Meghalaya.
U Bah Nongbet u dei uba ju ieid bha ïa ki jingrwai sur tynrai, u nongthoh bad u nongshna jingrwai, u nongrwai bad uba la pyntbit bha ïalade ban them Duitara kaba long kawei na ki jingtem tynrai kaba paw bha hapdeng ka jaidbynriew Khasi.
U la thoh bad shna ruh da ki spah tylli ki jingrwai shaphang ka mariang, ki jingrwai ieid ri bad ki jingrwai mane Blei.
U dei uba la ïoh ïa ka kyrdan ‘A’ grade jong ka All India Radio bad Doordarshan.
Ha ki snem ba mynshwa u ju rwai kylleng ka jylla bad sha ki bynta bapher bapher jong ka ri.
U la thoh bun tylli ki Script na ka bynta ki jingïalehkai Thiatar bad ki phlim Khasi bad u la ïashim bynta ruh ban ak ha ka phlim Khasi kaba la ai kyrteng, Sha Ba Sep Ka Sngi bad katto katne kiwei pat.
Shillong, Nailur 15: Ka ïingdorbar Thawaiñ ka jylla ka la kyntait ïa ka jingdawa ki MLA ka VPP ban pynjlan ïa ki sngi shong dorbar da kaba aidaw ba ka por ba la buh ka lyngkot palat.
U MLA ka North Shillong Constituency u Bah Adelbert Nongrum, u la wanrah ïa ka motion ban pynkylla ïa ka Calendar jong ki sngi shong Dorbar namar u la ong ba por ka lyngkot than ban ïakren ïatai halor kiba bun ki mat kiba ktah ïa ka jylla bad ban phah biang ia ka Calendar sha ka Business Advisory Committee jong ka Assembly ban kham pynjlan ïa kane ka sien shong Dorbar.
Ïa kane ka ammendment motion jong u Bah Adelbert Nongrum la kyrshan da u MLA ka Nongkrem u Bah Ardent da kaba ong ba ka jingkhmih lynti ki paidbah ba kum ki MLA ha ka Liang pyrshah kin rah ïa kiba bun ki mat kiba ktah ïa u paidbah bad ka jylla baroh kawei.
Haba jubab ïa kane na ka liang u Myntri ka Parliamentary Affairs u Bah Prestone u la ong ba ka Business Advisor Committee jong ka Assembly ka la rai ba lada don ka jingdonkam na ka Liang u Lamphang u lah ban pynjlan man ka sngi da kumba 2 ne lai kynta man ka sngi khnang ba ki MLA kin ïoh rah ïa ki mat jong ki bad u la ai jingmut ruh ba ki MLA ka Liang pyrshah ki dei ban don ka jingïatreilang hapdeng ki para MLA Liang Pyrshah ba ki jingkylli, ki motion, ki Resolution bad kiwei ki mat ba ki rah kin ym ïatyngkhuh kawei ka mat ba la rah da uwei u MLA bad kajuh ka mat yn rah sa da uwei pat.
Nongpoh, Nailur, 15: Ka Executive Committee jong ka Khasi Hills Autonomous District Council hapoh ka jingïalam jong u Chief Executive Member (CEM) u Bah Pynïaid Sing Syiem ryngkat ka jingsynran lang jong ki Executive Member ba kynthup ïa u Bah Victor Rani bad u Bah Alvin Sawkmie lem bad ki ophisar, ki Pulit enforcement ki la khang tala haduh 46 tylli ki dukan jong ki bar jylla ki bym don ïa ki kot ki sla kiba biang ha ka jingkhynra ha ka sngi Thohdieng naduh Byrnihat shaduh Khanapara.
Ïa u CEM ka KHADC bad ïa ki EM la synran lang da ki dkhot sengbhalang ba kynthup ïa ka KSU bad ka HNYF.
Ha ka jingkhynra, la lap ruh ba ki bar jylla kim don satia ïa ki kot ki sla la bun bun snem hynrei ki la khaïi sahuh khlem kheiñ snep satia ïa ka iktiar jong ka District Council.
Ka jingbym burom jong ki nongkhaïi bar jylla ïa ka District Council wat hadien ba ladep ai ka jingpyntip, ka la pynlong ïa u CEM ka KHADC ban khang khyrdep syndon ïa ki 46 tylli ki dukan naduh 13 mer, 14 mer, Mawsmai.
Ha ka jingtohkit, la nang lap shuh shuh shibun tylli ki dukan bar jylla ki bym don ïa ki kot ki sla ha kaba ka District Council ka la aipor shi taiew ba ki pynbiang bad ïa mynta shipor ki hap ban khang khyrdep shuwa katba kim pat lah ban pynbiang ïa ki kot ki sla.
U Bah Pynïaid Sing Syiem ha ka jingïakren bad ki lad pathai khubor u la ong, “ngi la shim ïa ki kyrteng jong ki (nongkhaïi bar jylla) katkum ki kyndon aiñ bad la bthah ïa ki ban wan mih sha ka Council hadien ba ka jingai por kim shym la wan mih satia bad dei halor kata ngi la phah ruh ïa ka Closure Notice bad mynta sngi ngi hap ban wan khang khyrdep syndon ïa kine ki dukan ki bym kheiñ snep bad burom shuh ïa ka Council naduh 13 mer ter ter.
"“Ka Council ka ai khublei kyrpang ïa ka KSU bad ka HNYF tang shu ioh jingtip halor ka jinghiar jong ngi kum ka Council ki la wan synran lang ban pynshngaiñ bad ïatreilang," ong u Bah Pynïaid.
U la ong ba kane ka jinghiar khynra ïa ki dukan ka la long ruh ka jingmyntoi ban tip bad iohi da la ki jong ki khmat ba dang don shibun ki dukan bar jylla kiba khaïï khlem kot khlem sla bad la bthah ruh ïa ki ophisar ba ki dei ban phah Notice lut sha baroh ki dukan bar jylla bad ban ai por shitaiew ban pynbiang ïa ki kot ki sla hynrei lym kumta yn khang khyrdep syndon ïa ki.
Shuh shuh u ong ba ka Council kan dang ïai buddien ha kaba ïadei bad ka Trade License namar ïa ka jaitbynriew Khasi mynta la shah hiar thma ha ka khaïi ka pateng namarkata ngi donkam ban pynkhlaiñ biang sa shisien ïaka khaïi ka pateng para Khasi.
Kane ka jingleh jong ka Executive Committee ngi ngeit skhem kan nang ai mynsiem pat ïa ki samla kiba donsap ha ka kam khaïi pateng ba kin wan shakhmat ban ioh ban knieh biang ïa ki kam khaïi ba la leh da kiwei pat ki jaitbynriew namar katkum ka United Khasi Jaiñtia Hills trading by non-tribal Regulation Act ba kino kino ki kam ba la lah da ki khasi ban trei ngi hap ban weng noh ïa ki license ba la ai sha kiwei pat ki jaitbynriew.
Ynda la poi sha ka thaiñ Khanapara u CEM u la pynpaw ka jingsngewkmen ban iohi ba ki longkmie hapoh ka shatri ka Border Welfare Committee (BWC) ki la pdiang burom ïa u hynrei kaba sngewsih ban ioh jingtip ka long ba ki Khasi ba shong ba sah ha kane ka jaka ki don tang kumba 25 iing bad kam long ka ba suk ïa ki ban im ha katei ka thaiñ khappud mar syndah bad ka sor Guwahati.
Jowai, Naitung 30: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long ha kane ka sngi saitjaiñ jong ka taïew ba ladep ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Myrjai kala pynliem da 2-0 kol ïa ka Khlieh Shnong Ialong, ïa kitei ki ar kol na ka Myrjai la thep da u Jumonki Phawa haka minit ba 5 bad u Bahduh Phawa haka minit ba 44.
Ha ka jingïakhun kaba ar kila poi sha ka jingïakhaid da mar 1-1 kol hapdeng ka Da I hi Mynsngat pyrshah ïa ka SCSC Nonglatem, ïa ka kol na ka Da I hi Mynsngat la thep da u Heltwis Pyrtuh haka minit ba 45, katba na ka SCSC Nonglatem la thep da u Living Suja haka minit ba 60.
Ka jingïakhun ha ka sngi nyngkong 31 tarik kan long hapdeng ka Lumchyrmang Mihmyntdu pyrshah ïa ka Loompyrdi Iongpiah haka por 10 shiteng mynstep, katba ka Lumsliarsliar kan ïakhun pyrshah ïa ka Iooksi Youth Welfare haka por 12 baje shiteng sngi.
Shillong, Naitung 30: Ka Tawang Marathon Promotional Run, ka ba la pynlong ha nongbah Shillong, ka la sakhi ïa ka jingwan ïashimbynta shit rhem jong ki nongmareh kiba ieid ïa ka koit ka khiah ki ba la wan ym duna ïa ka 120 ngut ki ba la mareh ha ka jingjngai kaba 5KM.
ïa ka ne ka jingmareh la pyniaid da ka jingïatreilang ka sorkarArunachal Pradesh bad ki shipai Indian Army, bad la pyn-urlong ïa ka da ka jingtreishitom ka kynhun CYRUNS, kaba la ioh shisha ïa ka jingiaroh na ki nongïashimbynta halor ka rukom pyniaid bad pynbiang ïa ki jingdonkam baroh.
Kane ka promotional run ne ka jingmareh pyntip paidbah ka long kum shibynta ban pynshlur ïa ki nongmareh ban leit ïashimbynta ha ka Tawang Marathon, ka ban pynlong ha ka 1 tarik u Risaw mynta u snem, kane ka promotional run ka la ktik mynsiem ïa ki ba bun ki nongmareh ban leit ïashimbynta ban pyn-i-pyrthei shuhshuh ïa la ka sap mareh ha ka tei ka jingïakhun mareh marathon ka ban pynlong ha Tawang.
Ka kynhun Run Meghalaya Association ryngkat ki nongïarap ki la trei met bad mynsiem ban pynurlong ïa kane ka jingmareh ha ka jingïalam jong ka kynhun ba kynthup ïa u bah Gerald, u bah Badon, ka samla Dari bad u bah Suting, ïa kane ka program mareh la kyrshan lang ruh da ki Rangbahshnong ka Laitumkhrah, ka tnat police, bad ka DC – Shillong.
La sakhi ïa ka jingshitrhem ki nongïashimbynta ha kane ka jingmareh kiba la pyni shisha ïa ka jingieid jong ki ïa kane ka sport- jingmareh.
Ka jingpynsngew ki nongmareh ïa ka jingshem jong ki ïa kane ka promotional run ka la nangpynshlur shuhshuh ïa kiba bun.
Bun nakine ki nongmareh ki la pynsngew ïa ka jingthrang jong ki ban poi sha katei ka jingmareh ha Tawang da ka jingthmu ban pynpaw pyrthei ïa ka sap ka phong ba ki don ha kane ka sport.
U Brigadier R.
Kapoor jong ka Indian Army, u ba long ruh u kongsan ha kane ka sngi, u la pynher lama sdang ïa kane ka promotional run da ka ba pynshlur bad pynkmen ïa baroh ki nongïashimbynta.
