“Hynrei, u kyrtong ka UDP un nym poi shano shano ruh bad kumjuh u kyrtong ka VPP kumba phi ïatip, kine kin kut tang ha Byrnihat" ula ong.
Ula ong ruh ba ki Nongthep vote, khamtam ki Garo bad ki bar jylla, kin ym jied satia ïa kine ki artylli ki party.
Haba kynnoh ba ka Congress ka dei ka jhad kaba la ngam jyllop, u Ma Sniawbha ula ong “Ka Congress ka dei ka party, kaba don mynta ha ICU bad ngam tip kaei ka ban jia ïa ka.
Kane ka Party ba la rim duh hapoh ka Ri kala don satang 5 ngut ki MLA ha Meghalaya.
Ka Party kaba ju synshar ïa ka Ri, kaba la jop shisien haduh 543 ngut ki MP hynrei kala don satang 40-50 ngut bad ha kane ka elekshon ban wan, ngam tharai ba kan tam wat ïa ka 40 seat ruh.
Kumta, balei ngin phah biang ïa u MP ka congress.
Lada ngi phah ïa ka Congress, ngi la ïakhun ïa ka thma kaba la rem lypa".
“Na kata ka daw, nga kyrpad ïa ki paidbah ba ka lynti ïa mynta ka dei ïa phi ban vote ne jied ïa ka kyrtong ka NPP ka Dr Ampareen Lyngdoh" ula ong haba bynrap ba ki paidbah ki tip bha ban bishar ïa ka jingtreikam jong u Ma Vincent Pala ha kine ki 15 snem bala leit noh.
Ha kajuh ka por, u Ma Sniawbha ula pyntip ba kum u Myntri ka Tnad Transport, ula shimkhia ban ïakren bad ka Sorkar Pdeng ban mang pisa ha ka ban shna ïa ka surok 8 Lane na Khanapara sha Byrnihat bad ka surok 4-Lane na Umroi sha Ri-lum Jaintia khnang ban pynkylluid ïa ka jingïaid ki kali bad lait na ka jingdheng.
U Symbud Myntri Rangbah ula ai jingïaroh ruh ïa u MLA ka Jirang Bah Sosthenes Sohtun uba la trei shitom bha ban wanrah ïa ka roi ka par hapoh ka constituency.
Ula ong ba une u MLA u ju ïa pyni nia wat bad u Myntri Rangbah manla ka janmiet ban ïoh ïa ki kam pynroi hapoh ka constituency.
“ Namar kane ka jingtrei shitom jongu ngi ïohi ba kane ka constituency kam shym la sahdien lada phai sha ka liang ki surok, ka umbam umdih, ka pule puthi bad kumta ter ter" ong u Ma Sniawbha da kaba ban biang “Ka Jirang bad ka Ranikor ki dei ki Constituency kiba ïoh bun eh ki kam pynroi pynpar na ka sorkar.
U bah Sohtun u dei uwei na ki MLA uba shlur bad trei shitom bha nga lah ban ong namar u lah ban leit bud dien man la ka sngi ïa ki kam pynroi na u Myntri Rangbah".
Ha kane ka jingïalang la ai jingkren ruh da u MLA ba rim ka Sohiong uba la ong ba ka NPP ka dei ka party kaba don ka nongrim bad ki nongïalam kiba biang kum u Myntri Rangbah u Conrad K Sangma, ki arngut ki Symbud Myntri Rangbah u bah Prestone Tynsong bad u Ma Sniawbha kumta u la kyntu ïa ki paidbah ba kin jied ïa ka kyrtong ka NPP ka Dr Ampareen Lyngdoh ha kane ka election MP Lok Sabha khnang ba ki kam pynroi kin nang ïai tuid sha ka jylla.
ïa kane ka jingïalang la pynïaid da u MLA ka Jirang bad la wan ïashimbynta da ki Nongïalam bad ki nongtrei jong ka party na kylleng ka them Ri-Bhoi.
Shillong, Lber, 15: U State President ka BJP Rikman G.
Momin ha ka sngi Thohdieng u la ong ba ka Citizenship Amendment Act, 2019 ka dei ka lynnong kaba la khylliap ha Meghalaaya namarba katkum ka Rule jong kane ka aiñ ka la pyllait noh ha ki jaka kiba hap hapoh ka Sixth Scheduled.
“Ka State BJP ka ai khublei ïa ka Sorkar India bad khamtam ïa u Myntri Rangbahduh ka ri Narendra Modi, u Myntri ka tnat Kam Pohing u Amit Shah kiba burom ïa ka jingsngew jong ki riewlum da kaba pyllait ïa ki jaka ba hap hapoh ka Sixth Schedule na ka Citizenship Amendment Act, 2019," ong u Momin ha ka jingïakren bad ki lad pathai khubor.
“Ha ka Aiñ barim jong u snem 1955 ka jingpyllait ïa ki jaka kiba hap hapoh ka Sixth Schedule kam don.
Ïa kane la pynrung ha ka aiñ jong u snem 2019 da ka Sorkar BJP.
Ka BJP ka burom ïa ka jingsngew jong ki riewlum bad ka wanrah ïa kane ka jingpyllait," ula ong.
“Kane ka sienjam ba la shim da ka Sorkar Pdeng ka long ban pynthikna ïa ka jingkular jong ka Sorkar ba la ïalam da u Modi ban kyntiew ïa ka jingim jong ki jaidbynriew riewlum lyngba ki skhim bapher bapher.
Mynta ka Meghalaya ka la lait na ka CAA bad kam don nongrim satia ïa kito kiba pyrshah ban dang kren kulmar hynrei kum ki nongshong shnong jong kane ka ri ngi dei ban trei shitom na ka bynta ka jingïaid shaphrang ha baroh ki liang," la bynrap u Momin.
U la ïathuh ruh ba dang shen T.
15,000 hajar klur la mang pisa na ka bynta ban shna ïa ka surok na Umroi sha Silchar na ka surok ar laiñ sha ka surok saw laiñ.
Ka State BJP Unit ka khot bad wer ïa ki paidbah ka Meghalaya ban kyrshan ïa ki kyrtong ba la pynieng da ka party ha ka elekshon Lok Sabha ka ban sa long shne khnang ba ka jylla kan kham ïoh bun ki jingmyntoi da kaba phah arngut ki MP ka BJP ha kane ka kynti.
BDWS.
Ka jingpyndonkam ïa ki ïit ïong ha ki kali ka la kylla long ki jaka rieh jong kiba bun ki riew shim kabu naduh ki kam ïaluh samla lyngkar haduh ka jingïadih ïabam sngewbha kaba pathar, naduh ki jingioh riehtngen jong ki riew pyntriem haduh ka jingshah shim kabu ki riew lui lui khmatam lei ki kynthei hynnah samla.
Baroh ki sngew ba ka jingdon jong ki iit ïong kiba ym don ba lah ban ïohi ka ai jingshngaiñ ia kiba leit ba wan marwei bad ruh ka buh rieh ia ki tiar ki tiar kiba ki kit ki rong, bad bunsien ngi klet ba kane ka juh ka ïit ïong ka buhrieh ruh ïa ki riew shim kabu bad ka ai jaka rieh ruh ïa ki riew pyntriem ha kitei ki kam kiba har rukom kaba niew hakhmat.
Ym lah ban len ba ka jingpyndait iit ïong ia ki kali kam dei tang ba ka pynïoh ne pynduh jingmyntoi, hynrei ka kham pynitynnad shisha hi ruh ia ki kali ba ju pyndonkam shimet.
Ha kine ki khyndiat snem la ïohi ba ki pulit ka jylla ba ki la sdang ban tar ïa ki kali tah iit ïong, hynrei hato katei ka jingtar ka kut noh noh tang hapdeng ki riew paidbah, kumno shaphang ki heh sorkar pat? Ka aiñ kam dei ban long tang ia ki paidbah, hynrei ka dei ban long beit 100% na ka bynta baroh.
Bun hi ki sakhi ia ka jingshisha ba wat ki kmie ki kpa kim tip shaei ki khun samla jong ki, ki leit namar mar la kiew ha ki kali iit ïong ym tip shuh wat la ki don tang ha surok ba phyllaw iing ruh.
Ki bun bah ki jingjia ha kaba ki riew lyngkar ki ialuh samla sahuh hapoh ki kali ïit ïong wat hapoh shnong poh thaw ruh tang ka kham kynjah briew kim salia shuh ïano ïano ruh.
Ka jingïohlad ban don hapoh ka kali iit iong imat ia ka long hi kumba tap hapoh ka nep.
La ju don ka jingjia ba ki riew shi kabu kim ju rung hi wat shapoh iing jong kita ba ki kam ba ki dei ki baieit jong ki, hynrei ki shu sangeh kali beit harud surok bad pynlong ka jingiakynduh bad jingleh sahuh beit tang hapoh kali.
Katno ka long shisha kaba i jakhlia bad kane ka pynpyut shisha ia ka imlang sahlang.
Da ka jingiohlad ban pyndonkam da ki kali tah iit iong, bunsien wat haba kit jubor iano iano ruh ki paidbah kim lah satia ban tip namar ba ym ïohi shapoh.
Ki riew pyntriem ki ioh shisha ban rieh tngen bad katno ki sngewshngain ban leit ban wan bad pyndep ia ki jingthmu jongki.
Khlem pep wat ki bor ka ain hi kin shem jingeh shibun eh wat ban buddien ia ki riew sniew kiba leit ba wan namar ba kim lah ban iohi ba mano ba don ha ki kali ba la tah iit iong.
Khlem pep ruh ki kmie ki kpa kiba don ki khun samla ki iakynduh jingeh shibun ban pynthikna ba ki khun jong ki, ki leit ki wan bad ki briew kiba kumno.
Ka long kaba suk ia ki riew shim kabu ban shet kylla iano iano bad ban leit da ka kynhun wat hadien ba la iakut tang para marwei.
Lada dei ba ym don ka jingkah ka iit iong da kaba suk lah ban iohi mano ba don hapoh ka la ki bad la lah ban sngewthuh lypa ban kiar ne iada na ka jingjia ba sngewsih kaba lah ban jia.
Ka jinglah ban weng ia ki iit iong wat la lehse kam long ei ka lad jingiada(solutions) ba 100% ban khanglad ia ki kam sniew, hynrei khlem pep kan kham tehlakam bad wanrah ia ka jingsngew shynrain pyrshah ia ki kam sniew ba bun jait.
Ki samla kiba dei khamtam ki khun ba riewspah kin sngew thait shibun eh namar ba kin duhlad ban lum paralok hapoh kali iit iong bad pynlong mobile sitting room (kamra shongkai ba iaid), pynheh jingtem baroh shi lynter surok bad leh sahuh kum ka jingiadih beer, ialuh samla lyngkar bad kumta ter ter.
Ha ka juh ka por ki riew bymman kin ym lah ban iaid laitlan namar ba wat lada ki shong hapoh kali ruh lah ban iohi ia ki da ki paidbah bad ruh da ki briew jong ka ain.
Kan long hi ka jingbishar hok ia ki paidbah haba ka sorkar ka la lah ban weng lut ia baroh ki iit iong na ki kali.
Hooid, don kiba ong ba ka long ka jingduh jingmyntoi lada weng noh ia ki iit iong namar kito kiba niah kali marwei sha ki lynti ha kham jngai bad por mynmiet kin sngewshngaiñ namar ba ki riew shim kabu ki lah ban tip da kaba suk katno ngut ki don briew hapoh kali.
Khamtam ki kynthei kin ym shngaiñ shuh ban niah kali por miet por iong ban pyndep ia ki jingdonkam jongki.
Ha ka juh ka por kan pynsalia ruh ban ieh ia ki kali ha ki jaka sangeh ne parking lot ryngkat bad ki tiar kiba shongdor kum ki Lab Top bad Mobile bad kiwei pat ki tiar ba ki leit siew leit pet namar ba ki nongtuh bad riew shim kabu kin lah da kaba suk ban ïohi don aiu hapoh kali.
Ha ka jingshisha katei ka aiñ ka la treikam pyrkhing bha ha kine ki khyndiat snem, hynrei mynta la sdang ban ïohi biang ïa ja jingsdang mih jong ki kali tah ïit ïong hapoh ka nongbah Shillong.
Nongpoh, Lber 16: Haba rakhe ïa ka sngi kyrpang ba la tip kum ka ‘World Kidney Day’ ba la rakhe ha kylleng ki ri ka pyrthei, ka University of Science and Technology ryngkat ka PA Sangma International Medical College and Hospital ha ka 14 tarik u Lber 2024 ka la rakhe ïa kane ka sngi shi bynta ban ïalap halor ki lad jingïada ban lait na ka jingpang khyllai, kaba dei kawei na ka jaid jingpang kaba la sdang ban kynrei ha kine ki sngi.
Ïa kane ka jingrakhe la pynlong ha Auditorium Hall ka USTM ha kaba la shim bynta naduh ki samla pule, ki nonghikai, ki nongtrei ha ka USTM bad kynthup ruh ki riew shemphang kiba la tip bha shaphang ki lad jingïada ban lait na ka jingpang khyllai ba la tip paidbah ha ka ktien nognwei, ‘chronic kidney diseases’ (CKD).
Ki riew shemphang kiba la pyntbit ïa lade ban ai ïa ki jingsumar na ka bynta ki jingpang khyllai kiba la don lang ha kane ka sngi ki kynthup ïa u Dr Sarbeswar Sahariah, Prof Dipti Devi, kaba dei ka Ped Nephrologist, bad ka Prof Chitralekha Baruah na ka tnad Medicine ka PIMC USTM.
Haba ai jingkren ha kane ka sngi, u Dr.
Sarbeswar Sahariah, kaba dei ruh ka Pro Vice Chancellor ka la ong ba ka jingpang khyllai ka dei ka jingpang kaba ym lah ban pynkoit, hynrei lah pat ban lait na katei ka jaid jingpang tang lada ngi la phikir lypa ïa lade ban sumar lyngba ki lad jingïada ban lait na kane ka jaid jingpang.
Ka jingpang CKD ka dei kawei na ka jingpang kaba la ktah bhai ïa ka koit ka khiah bad bun ki la ïap shiteng por bad don ruh kiba la kylla long ana tang namar ba ki ngat ha katei ka jingpang, ong u Dr.
Sahariah bad bynrap ruh kumba 10% kiba la rangbah ki ju duh noh ïa ka jingim na ka jingpang khyllai bad da ki million ngut ha ka pyrthei ki khlad noh ka dei tang namar ba la sniew u khyllai.
Shuh shuh, ban ïada ne ban lait na kane ka jingpang khyllai, u Dr.
Sahariah u la ïathuh ba ki don 8 tylli ki lad ki lynti ban ïada bad ban lait na ka jingpang khyllai ba kynthup kit ki kynthup ba ngi dei ban trei ban ktah, ban pynduna ïa ka Blood Sunar Level, ban phah bishar bniah bha ïa ka Blood Pressure, ban ki jingbam ba tei met, pynduna ïa ka jingtyrkhong ka met, ban nym dih duma bad dei ban phah peit beit ïa ki doctor halor ka jingtreikam jong u Khyllai.
Namar kata, u Dr.
Sahariah u la kyntu ïa ki paidbah ba ki dei ban don ka jingïatrei trei lang ban ïalap halor kane ka jaid jingpang ba ngi donkam ban shim ïa ki lad jingïada bad u la pynshlur ruh ïa ki paidbah ba ki dei ban dih bha ka um shibun khnang ba lait na ka jingshah ktah jong u khyllai ha ka met, u la bynrap.
Nongstoiñ, Lber 16 : Ki nongïalam jong ka kynhun synrop jong ki ar tylli ki seng saiñ pyrthei kiba la rim tam ha ka jylla, kata ka Hill State People Democratic Party ba la ïalam da u bah K.
P.
Pangñiang MLA barom ka Rambrai Jyrngam u ba long ruh u president bad u secretary jong ka Regional Democratic Alliance, u bah Metbah Lyngdoh MLA ka Mairang president ka UDP u ba dei ruh u Chairman ka Regional Democratic Alliance, kaba dei ka kynhun synrop jong ki seng riewlum, u bah Renikton Lyngdoh Tongkhar MLA ka Mawkyrwat ryngkat u bah Robertjune Kharjahrin u ba dei u kyrtong ba baroh ar tylli ki party ki la mon lang ban pynïeng ha ka elekshon MP ka ban sa wan, hynin ka sngi ki la hiar sha ïew Langpih ban pynshai sha ki paitbah ïa ki mat ïaleh elekshon bad ban pynshai ruh ha kaba ïadei bad ka jing pynïeng lang jong ki ar party tang uwei u kyrtong.
La pynlong ïa ka jingïalang paitbah ha phyllaw jong ka Raidmynsaw Upper & Higher Secondary school, ha kaba la pynïaid da u bah K.
P.
Pangñiang president ka HSPDP.
Ha ka jingïalang la ïadon lang ruh da ki rangbah shnong, ki nongkitkam jong ka HSPDP Rimuliang zone ki longkpa longkmie ki samla bad ki paitbah jong ka thaiñ.
Ha katei ka jingïalang ki nongkren ki la pynshai ba ka jingpynïeng tang uwei u kyrtong da ki ar tylli ki party, ka dei kaba ki la angnud la kham slem ba wanrah ïa ka jingïatylli hapdeng ki party riew lum.
Namar lada ki party riew lum kin ïa ïeng pyrshah kawei ïa kawei pat kin ym poi shano shano, khamtam eh ha ka MP elekshon kaba na ka Shillong Parliamentary constituency kaba don tang uwei u kyrtong.
Nalor kata ki la ong ba lada ka UDP bad ka HSPDP kin pynïeng la u jong u jong u kyrtrong baroh ar tylli ki party kin shah rem bad ki ban jop kin dei beit da ki National Party.
Shuh shuh ki la pynshai ba baroh shi katta ki paitbah ki la ju ong ba ki la I donkam ba ki party riewlum kin ïatylli.
Ha kane ka kynti ki nongïalam jong ka HSPDP bad ka UDP ki la sngewthuh shai ba ka jingïatylli ka dei kaba donkam eh bad ki la shim ïa ka sien jam kaba nyngkong ban ïatylli lang.
Ki la kyntu ïa ki paitbah nongkyrshan jong ka HSPDP ba ha kane ka kynti ka shap jong u Sing kam don ha ka sngi thep vote, namar ba ki la ïa mynjur lang ban pynieng tang uwei u kyrtong bad ka shap kan long ka Bom.
U bah Robertjune Kharjahrin kyrtong MP jong ka RDA haba pynshai sha ki paitbah, u la ong ba lada ki paitbah kin ai ka jingkyrshan ba pura ban un jop ha kane ka elekshon ban wan, un ïasaid na ka bynta ki mat ki jura ba ka jaitbynriew ka angnud.
U la ong ruh ba kum u nongïalam barim jong ka HYC, u sngewthuh shai haduh katne ka jaitbynriew ka mad jingeh, namar ki nongmihkhmat sha ka Lok Sabha kiba la jop ha ki snem ba la dep kim shym la ang ïa ka shyntur ban kren ha ka Dorbar Parliament ha ka por kaba biang.
Hynrei ki kren tang ym da ka Dorbar Parliament ka la jan kut bad ka sorkar kam don por shuh ban sngap ïa ka jingkren jong ki.
Jowai, Lber 16: Ka Jaiñtia Fishing and Environmental Protection Association (JFEPA) ha ka General meeting kaba dang shu dep kaba la long ha kane ka 14/03/2024 ha ka por 7 baje janmiet ha Shnong Tpeppale kala ïoh ban pynthymmai ïa ki nongkit kam ki jong ka na ka bynta u snem 2024-2026 hadien bala dep ban ïakren ïa ki kam jong ka seng kumjuh hadien ba la dep ban pass ïa Audit report.
Ki nongkitkam thymmai ka Association ki long kumne President- Shri Dame hiwot Pde, Vice President: Shri David H Blah, General Secretary Shri Mariphang Challam, Assistant General Secretar Shri Dawan Roy Pyrbot, Auditor (Convener): Shri Kitbok Passah, Shri Jopthiaw Bareh, Shri V.
E Pohlong.
Ki dkhot Executive members 1.
ma Lamwan Paswet, ma N.
K Lamare, ma D.
Paka Syngkon, ma Womlin pakyntieñ, ma Nelson Roy Pde, ma S.
K.
Lato, ma Drolin Dkhar, ma Wanbor Lato, ma Damanlang Passah, ma Kiki Pakma, ma Alwin Laloo, ma J.
M Pohsngap.
Ki Members Construction Committee ma Kiki Pakma, ma David H Blah bad u ma Phimoris Pariat.
Ka Jaiñtia Fishing and Environmental Protection Association mynta ka sngi 16 tarik u Lber, 2024 haka por 10 baje mynstep kala leit jurip (Joint Inspection) ha ki bynta ka Dam Sier ha Treïongriang daki members ka Association na ka bynta ban leh maramot (repairing) ïa katei ka dam kaba la don ha ka jingma kaba la lah ban kad ha kano kano ka por ba wan ka um saw khamtam bala jan poi ka aiom lyuir.
Jowai, Lber 16: Ka Khasi Students’ Union Jowai Unit ha ryngkat ka jingsynran lang ki nongïalam ka KSU West Jaiïtia Hills District Unit haka 15 tarik u Lber kila leit jurip ïa ka MCH Hospital Jowai halor ka jingdkoh treikam katei ka hospital.
Kane ka jingleit jurip ka long hadien ba ka seng kala ïoh bun ki jingujor na ki paidbah khamtam kiba wad jingsumar ha kane ka MCH Jowai.
Ha katei ka jingleit jurip la lap shibun ki jingdkoh ha ka rukom trei kam khamtam ka jingduna ki Doktor bad kiba bun na ki nongtrei ki dei kiba dang hapoh ka training kiba lehse kan buh jingma ïa ki paidbah.
Ha katei ka sngi ka seng ka la ïoh ruh ban ïa kynduh ïa i Dr.
E Chullet ha ka jinglam khmat da u President ka KSU Jowai Unit u Samla Ewanmi Phawa bad LekiRichard Tyngkan General Secretary ryngkat ka jingdonlang ka kong Ladaplin Hayong President Girls’ WingHa kane ka jingïakynduh ka seng ka la pynsngew sha ki bor ba dei khmih ba kum ki nongïalam seng kim lah ban shu sngap halor ka jingud jingnam ki nongthiah pang.
Ka seng ka la kyntu ïaki bor ba dei peit ban pynbiang ïa ki jingdonkam ha katei ka jaka ai jingsumar khnang ba ki paidbah ba leit thiah pang kin ïoh ïaka jingsumar ba paka khamtam ïa ki duk ki suk.
Shillong, Lber, 16: U Sanbor Shullai, u MLA cum Chairman MCIC ka 19th South Shillong Constituency, u la leit ban jurip lang na ka bynta ka jingtei ïa ka surok PWD kaba pynïasoh na Main Entrance Gate jong ka Arts and Culture kaba ha Rilbong (Raid Laban) shaduh ka surok jong ka Rilbong Community Hall bad shaduh ka lynti jong ka Umshyrpi ka surok kaba mynta jong ka PWD Road Rhino Museum Rilbong Shillong.
Ïa kane ka jingjurip lang la don ki Engineer jong ka PWD Department, ki heh opisar jong ka Arts & Culture department bad ki dkhot jong ka Monitoring cum Implementation Committee (MCIC) jong ka 19th South Shillong Constituency.
Kane ka surok kaba dang ïoh ka jingmang pisa kaba thymmai ka la kot sha ka T 1.
98 klur kaba la mang hapoh ka PWD scheme bad kaba ia kane ka project la sdang bad mynjur da u MLA u Bah Sanbor Shullai.
Ha ka jingkren na ka liang u Bah Sanbor Shullai, MLA u la pynpaw ïa ka jingai khublei bad ka jingsngewnguh ïa u Myntri Rangbah ka jylla u Conrad Sangma, u Bah Prestone Tynsong, u Symbud Myntri Rangbah ba khmih ïa ka PWD bad kiwei ki tnat bad ïabaroh ki Engineer bad ki heh ophisar jong ka tnat PWD Deptt.
, ka Arts & Culture Deptt.
, ka Planning bad Finance Deptt, kiba la pynïar ïa ki jingïarap bad kyrshan ban ïoh ïa jingmang pisa na ka bynta kane ka project na ka bynta ka bha ka miat jong ki nongshong shnong jong ka Zigzag Road Rilbong (Raid Laban), bad khamtam ïa ki nongshong shnong jong ka 19th South Shillong Constituency bad ki paidbah babun.
Baroh ki nongkren ha kane ka jingleit jurip ki la ai ka jingkhublei ïa ka jingtreikam jong u MLA u Bah Sanbor Shullai ban wanrah bun ki kam pynroi bad ki skhim ki bym ju urlong ha ki por kiba mynshwa bad kiba dei ruh ki jingangnud kiba la slem bha jong ki briew ka thaiñ bad kiba la ong ba kum kine ki jait scheme kin ïarap ïa ki jingdonkam na ka bynta ka bha ka miat bad ka roi ka san jong ki nongshong shnong hapoh ka 19th South Constituency bad ki paidbah babun jong ka jylla.
Shillong, Lber, 16: Ka Sorkar Jylla ha ka sngi Thohdieng lyngba u Myntri Rangbah ka Jylla u Conrad K Sangma, ka la aiti ïa ki kot ki sla jaka sha ka Varun Beverages na ka bynta ban tei ïa ka karkhana pynmih Pepsi ha Mendipathar, North Garo Hills na ka bynta ban kyntiew ïa kane ka thaiñ.
Ha ka jingialang kaba la long ha Mendipathar, u Myntri Rangbah u Conrad K Sangma, ula ai khublei ïa u Chairman jong ka Varun Beverages u Ravi Jaipuria, halor ka jingshim ïa ka rai ban seng ïa katei ka karkhana ha Mendipathar bad ula ong ba katei ka jingshim rai ka la pynïaid shakhmat ïa ka jingwan sengkam ki kompeni ha ka jylla bad ka jingseng ïa ka karkhana ha Mendipathar kan wanrah ïa ka jingkylla ha ka jingim jong ki paidbah ha ka thaiñ khamtam ha kaba iadei bad kane ka jingkyntiew ruh ïa ka ïoh ka kot.
Ha ka jingïalang ula pynpaw ruh ïa ka jingsngewkhublei ïa ka MIDC kaba la pyndep ïa ki kam ki jam ha kaba ïadei bad ka jingaiti ïa ki kot jaka puta ha ka por kaba lyngkot bha bad kaba khlem da la pynslem.
Na ka liang u Myntri Rangbah ula ong ba ka Mendipathar Industrial Growth Centre la dep ban pynbna kum ka Industrial Area ha ki snem kiba la dep hynrei kam shym la don satia pat kano kano ka kam pynroi ha katei ka thaiñ la bun snem kaba la long ruh haduh mynta.
“Da ka jingshim rai ban seng ïa ka Industrial Unit ban song ïa ki umsoh kum ka Pepsi, Mirinda bad kiwei, yn pynkylla ïa ka jingim jong ki paidbah bad ki trai shnong ba kin ïohkam ïohjam," ong u Myntri Rangbah.
U la pynpaw ruh da kaba ong ba ba ïa ki umsoh la dih beit man la ka sngi bad kidei kiba la song ha ka jylla Assam ne West Bengal.
“Da ka jingdon kane ka Bottling Unit ha Mendipathar ngi lah ban dih ïa kine ki umsoh kiba la song hi hapoh ka jylla jong ngi," ula ong bad bynrap ba ka kompeni ha ki snem ban wan, kan wad ruh ïa ki lad ki lynti ban song ïa ki umsoh bad ïa kiwei ki mar kiba la pynmih da ki trai jylla kum u sohtrun nalor kiwei.
U Myntri Rangbah ula pyntip ba ka kompeni kan bei T.
185 Klur ïa katei ka projek bad yn pyndep hapoh ka 12 bnai.
Katei ka Bottling Plant nalor ka jingsam ïa ki mar kiba pynmih sha ki paidbah ka jylla Meghalaya, kan shalan ruh sha ki jylla kiba marjan.
Shillong, Lber 16: Kum shi bynta na ka jingsdang ïa la kam ïalap ilekshon kaba la ju leh da u (L) Purno Agitok Sangma, ka National Peoples’ Party ha ka sngi thohdieng ka la sdang ïa ka kam ïalap ilekshon MP napoh ka shnong Adokgre kaba ha North Garo Hills.
Ka Adokgre, kaba la khot da ka kyrteng “Chenanggre" kane ka jaka jong ka jingjop, ka la dei ka jaka ïalap ilekshon jong u Purno Sangma.
Ha u snem 2016, u Conrad K.
Sangma, u la shimti kum u National President jong ka party bad u la bteng ïa kaei kaba la sdang da u kpa jong u kaba la long mynta la kumba 30 snem tam.
Baroh ki nongïalam jong ka party ba kynthup ïa u State President u Bah Prestone Tynsong, u MP ka Rajya Sabha u Dr W.
R.
Kharlukhi, u State Working President u Marcuise Marak, bad kiwei pat ki nongïalam jong ka seng ki la ïalum lang hapoh ka shnong Adokgre ban sdang ïa ka kam ïalap ilekshon.
Baroh angut ki kyrtong ka Dr.
Ampareen Lyngdoh ka ban ïakhun na Shillong bad ka Agatha K.
Sangma na Tura ki la ïadonlang ha kane ka sngi.
Haba kren ha ka jingïalang, u National President ka NPP bad u Myntri Rangbah ka jylla u Conrad K.
Sangma u la ong, “La ka long ka ilekshon ha ka MP, MLA ne MDC, u kpa jong ngi u la sdang barabor na kane ka shnong Adokgre namar u la leit ha ka jingjop bad kumta la mih ka kyrteng Chenanggre bad mynta ngi ïeng hakhmat jong phi na kane ka madan ban pynurlong ïa ki jingphoh sniew u nongïalam jong ngi.
"U la ong ba ka Meghalaya haba kren kyllum, bad ka thaiñ Garo haba pyrkhat kyrpang, ka la sakhi ïa ka jingkylla kaba khraw ha kine ki 6 snem ba la dep.
Haba pan ïa ki vote na ka bynta jong ka Agatha, u nongïalam ka NPP u la kyrpad, “Mynta ka sngi ka khun jong u P A Sangma ka ïeng hakhmat jong phi ban pan ïa ka jingkyrshan ka jong phi, ngim lah ban klet ïa u Late P A Sangma.
"U la ong ba kane ka ilekshon ka long kaba kongsan na ka bynta ka NPP bad u la pynpaw ïa ka jingshaniah ban ïoh ka jingjop kaba kham palat ïa ka 1.
90 lak kaba ki nongshong shnong ki la ai ha u ha ka por ba u la ïakhun ïa ka ilekshon shiteng samoi hadien ka jingkhlad noh u P A Sangma ha u snem 2016.
“Nga don ka jingshaniah kaba skhem ban ïoh ka jingjop da ka jingïoh vote kaba heh kaba ym duna ïa ka 2.
50 lak ne palat ïa ka 3 lak ngut," pynpaw ka jingshaniah u Conrad Sangma haba pynbna ïa ka jingsdang ka ïalap ilekshon.
Khliehriat Lber 16: Ki paidbah nongleit nongwan ki la lait thaw salit katba kawei pat ka kali rit ka la julor hadien ki top mobil kiba khia kumba 150 kilo kawei kawei ki la hap kunsan na kawei trok kaba kit ïa ki ha ka lynti surok bah NH-6 ha Kuliang, East Jaiñtia Hills District.
Kane ka jingjia kaba la jia mhnta ka sngi shisha ka la buh jingma shibun ïa ki mynsiem briew bad lah ruh ban ong ba kane ka la wan jia tang namar ka jingsniew palat ka surok NH-6 ha ka thaiñ Narpuh kaba ki kali kim lah satia ban iaid da kaba suk hynrei ki hap ban iaksaid bad ñiom ïa ki thliew ki syar jong kane ka surok kaba la sniew palat pud.
Ka jingsniew jong kane ka surok ym tang ba ka la wanrah ïa ka jingdheng kali kaba jur , hynrei ka buh jingma ruh shibun ïa ki nongleit nongwan kumjuh ïa ki nongshong shnong kiba hap ban iaid man ka sngi lyngba kane ka surok.
Ha kaba iadei bad ka jingsniew palat ka surok National highway ha Narpuh na ka liang ki Rangbah Shnong, ki sengbhalang, ki paidbah jong ka thaiñ ruh na ka por sha ka por ki la ju pynsngew bad muh madan ruh ban iakhih bad kyntu jur ia ka sorkar ba kan shim khia ban phah maramot ïa kane ka surok bad la khmih lyruh ba ka jingmaramot kan sdang noh ha shwa ban poi ka aiom slap namar lada kane ka surok kan shu long sah kumne khlem pep kan wanrah jingma ïa ki paidbah nongleit nongwan bad ïa ki paidbah ka thaiñ.
Shillong Lber 16: U Heh ki shipai BSF ne u Additional Director General (ADG) jong ka BSF (Eastern Command), Kolkata, u Ravi Gandhi, ula wan ban jngoh ïa ka jylla Meghlaya ban peit ia ki rukom treikam ki shipai BSF kiba pahara ha khappud ka Meghalaya jong ka ri India bad ka ri Bangladesh.
Katkum ka kyrwoh na ki shipai la ïathuh ba ha kane ka jingwan jngoh kaba 2 sngi kaba dei ha ka sngi saitjaiñ ka 15 bad 16 tarik u Lber, u ADG ula lum ïa ka jingïalang ban sngewthuh bad ban ïoh jingtip halor ka jinglong jingman, ka rukom treikam treijam bad ki kam khynra ïa ki kam beaiñ bad kam bymman ha khappud hapdeng kine ki artylli ki Ri.
Ia u ADG la pdiang sngewbha da u IG ka BSF Meghalaya u Harbax Singh Dhillon ryngkat bad ki heh ophisar ka BSF.
U IG ula ai ka jingbatai kaba bniah bha ïa u ADG ha kaba ïadei bad ïa ka jinglong jingman ha ki thaiñ khappud bad ka ri Bangladesh bad ula pyntip ruh ïa ki jingeh ba mad da ki BSF ha ka kam pahara ha khappud bad ïa ki lad kiba kila shim ban ïakhun ïa kitei ki jingeh kiba bun jait.
Katkum ka kyrwoh khubor la ïathuh ba ha ka 15 tarik u Lber, u ADG ha ryngkat ka jingdonlang u IG BSF Meghalaya, kila leit ban khmih bniah ïa ka rukom pynïaid kam bad ka jingpynkhreh lypa jong ka Sector Headquarter Tura.
Ha kane ka jingwan jngoh u Ravi Gandhi ula ai jingkren ïa ki shipai BSF ha ka Sainik Sammelan ha kaba ula ban jur ïa ka jingdonkam ki shipai ba kin long kiba khlaiñ ha ka bor met bad ha ka bor pyrkhat bad kiwei ki jingdonkam kumba la ïoh ki jingshah hikai.
Hadien kane, u ADG ula leit ruh ban ïakynduh ïa u Lat ka Jylla Meghalaya u Paghu Chauhan ha Raj Bhavan, ïa u Chief Secretary ka jylla u Bah D.
P.
Wahlang bad DGP ka jylla Dr.
L.
R.
Bishnoi.
Ha ka sngi Saitjaiñ, u ADG ula leit ruh ban jurip ïa ka jingtei ïa ka Composite Hospital Mawpat bad ula leit ruh ban jngoh ïa ka BOP Dawki, Pyrdiwah bad Lyngkhat.
Ula ïakren ruh bad ki Field Commander bad ki shipai BSF ha kaba ula ïaroh ïa ka jingtrei shitom ka jong ki ha kaban ïada ïa ka ri na kiba bun ki kam sniew.
Shillong, Lber, 16: Ka Directorate of Civil Defence & Home Guards, Meghalaya ha ka sngi Saitjaiñ ka la pyntip ba ka donkam ïa ki Home Guards Volunteer ba la pyndep ïa ka jingshah hikai pyntbit ban leit sha ka kamram ha ka elekshon Lok Sabha.
U Divisional Com-mandant of Home Guard, Bah Paul H.
Shylla ha u kyrwoh ba la phah sha ki lad pathai khubor u la kyrpad ïa ki Home Guards Volunteer kiba kwah ban leit sha ka kamram elekshon kin pyntip sha ka ophis jong ka Home Guards ha ki District jong ki marmar.
Shillong, Lber 16: Na ka daw ba ka Election Commission of India ka la pynbna ban pynlong ïa ka ilekshon sha Lok Sabha 2024 ka ban long ha ka jylla ha ka 19 tarik u bnai ïaïong 2024, kumta lyngba ka bor ba la pynkup hapoh ka kyndon jong ka 144 jong ka Criminal Procedure Code, 1973 bad hapoh Section 21 (1) kaba pule lang bad ka Section 17 (3), (a) bad (b) jong ka Arms Act 1959, na ka liang ka ophis District Magistrate la bthah ïa baroh kiba la ïoh ïa ki laisen ban buh ïa ki suloi bad ki kuli ba kidei ban leit buh noh hapoh ki Police Station/Outpost/Beat-House kiba don hajan ha ki naduh ka por ba la pyntreikam ïa ka Model Code of Conduct khnang ban pynthikna ba ka jingpynlong ïa ka General Election sha ka Lok Sabha 2024 kan long kaba ïaid beit ïaid ryntih.
Lada don ki bym ïatreilang bad kane ka hukum kan don ka jingpynngat hapoh ki kyndon jong ka Section 25, 1 B, (h) kaba pule ba lada ym lah ban pynpoi ïa kitei ki tiar siat kaba ïaid lang ruh bad ka Sub Section (1) jong ka Section 21.
, kin shah pynshitom da kaba shah set patok kaba ym duna ïa ka 1 shisnem hynrei kaba lah ruh ban pynjlan sha ka 3 snem kaba lah ruh ban ïaid lang bad ka jingshah daiñ kuna.
Kat kum ka jingthmu baroh ki seng ki long hi ban wanrah ka jingmyntoi naka bynta ki babun balang bad ban trei naka bynta ban kyntiew bad peit ia ka jingbit jingbiang jong kano kano ka bynta ha ka imlang sahlang.
Ka jingdon jong kiba bun jait ki seng naduh sengbhalang, ki seng niam, ki seng tynrai, seng ki nongkhaii, seng ki nongtrei ophis, seng ki samla pule bad bun kiwei pat ki seng ka long shisha kaba donkam.
Hynrei ka long kaba donkam pat ban don ia ki nongialam kiba don ka jinglah ban kit ia ka lyngkor bad ban trei ia ka kam ha ka rukom kaba iaid beit iaid ryntih.
Kat haduh mynta ki dang don bun ki jait seng kiba kim shym la ioh satia ia ki nongialam kiba don ka jingtbit namar ba kim shym la ioh ia ka jinghikai kaba biang ha kaba iadei bad ki kam paidbah.
Ka jingdon ki nongialam kiba tbit bad kiba la ioh jinghikai kan iarap shibun ia ka seng ban trei kam kham stet bad ha ka juh ka por kan pynsuk ruh ia kito kiwei pat ki tnad kiba iadei kam bad ki.
Ym lah ban len ba na ka liang jong ki seng kmie ne ki Central body ki don hi ia ki nongialam kiba bit ban trei ia ka kam paidbah, hynrei kib a bun na ki nongkitkam jong ki Unit jong ki khamtam kiba dei na sha ki thain nogkyndong ki dang donkam shibun ki jingshah hikai ban pynlong ia ki, kiba tbit ban trei ia ka kam paidbah.
Kumta ka long kaba donkam ia ki seng kmie ne Central Body ban shim khia ban pynioh ia ka jinghikai kaba biang sha ki nongkitkam jong ki tnad ne ki unit bapher bapher.
Ki nongkitkam kam jong ki tnad ki donkam ban don ka jingnang kumno ban thoh ia ki shithi sha kito kiba ki donkam ia kino kino ki jingiatreilang ne jingiarap kum sha ki Ophisar sorkar, ki kot khubor, ki tnad pulit bad kiwei pat.
Kat haduh mynt dang don bun bah ki nongialam kiba ym tip ei ei ruh em shaphang kane ka kam kaba donkam eh.
Bun sien ki wan sha ki ophis jong ki kot khubor ruh ki shu wan buh beit ia ki jingthoh kiba long tang kum ki jingpynbna paidbah ne poster khlem kano kano ka ktien lamphrang ban kyrpad ne iarap pynmih lem ia ki jingthoh jong ki.
Khamtam lei ki nongkitkam jong ki seng ba dei na ki thain nongkyndong naduh ki Dorbar Shnong bad ruh ki seng tynrai ki dang duna bha shibun ha kane ka liang.
Kumta ka long kaba donkam ban pynioh ia ka kynja jingialang ne Seminar kaba kyrpang na ka bynta ban ai jinghikai sha kitei ki nongialam ban nang ban thoh ia ki shithi naduh kiba iadei bad ki kot khubor, ki pulit bad ruh ki ophis sorkar.
Ka jinglah jong ki nongialam jong ki tnad ne unit ban thoh ha ka rukom kaba beit bad kaba ryntih kan iarap ia ki hi ba kin kham trei khambha bad kin lait ruh na ki jingshah kyntait haba ki donkam ia kino kino ki jingiarap kiba kyrkieh ha kiwei pat ki liang.
Ki don ki briew kiba la kham rangbah kiba ieid bad sngewtynnad ban iakit iabah bad iatynrong lang ia ki kam bhalang khamtam lei ha kaba pynnneh pynsah ia la ka jong ka tynrai bad ka riti ka dustur, hynrei ka jingduna jong ki ha ka bynta ban thoh ia ki shithi ka buh jingeh ia ki ban iakynduh ia kito kiba ki donkam.
Khamtam lei ha kaba iadei bad ki kotkhubor ka dei ka bynta kaba donkam eh ia ki nongkitkam ban shim khia namar ka dei ka kam kaba iadei bad ki paidbah hi.
Bun sien ym ju lah ban pynmih ia ki jingthoh ba la phah da ki tnad seng bapher bapher namar ba kim shym la long satia kiba biang bad la shu phah da ki briew ban wan rah pateng khlem kano kano ka jingpynthikna ia ka jingshisha.
Bun sien ki kot khubor kim lah ban pynmih ia ki jingthoh namar ba ym biang ki jingsoi, ki jingkam jingkitkhlieh wat la ki long makna ki sobjek kiba donkam bha na ka bynta ka imlang ka sahlang ruh.
Namar kata ka long kaba donkam ia ki seng bapher bapher ban peit ba baroh ki nongkitkam jong ki tnad kin long kiba la ioh jinghikai.
Ka long ruh kaba donkam ban don ia ka jingai jinghikai halor kiba bun kiwei pat ki phang ha kaba iadei bad ki kam paidbah bad ka hok jong ki paidbah sha baroh ki nongkitkam khnang ba kin tip khambha ban trei ia ka kam kaba iadei bad ki paidbah.
Khamtam lei ha kaba iadei bad ka ain ki nongkitkam ki dei ban tip khambha ia ka hok jong ki nongshong shnong bad ruh ia ka hok ba ka sorkar ka bat na ka bynta ka jingmyntoi jong ki paidbah hi.
Nongpoh, K’Lyngkot 27: Hapdeng ka jingiphuh iphieng ki khun samla jong ka shnong Umiam, mynta ka sngi kila pynkut noh ïaka taiew lehkmen ki samla bala tip kum ka Youth Week,kaba la sdang naduh ka 22 tarik mynta u bnai.
Ïa katei ka taïew lehkmen ki samla la wna ban pynhap pyrda mynta ka sngi da u Bah Pynïaid Singh Syiem CEM ka KHADC kum u kongsan haka jingdonlang u Bah Rangkynsai Kharbuki MDC ka Umroi, u Bah Steven Kharkrang Rangbah Shnong ka Umiam bad kiwei kiwei ki riew rangbah.
Haba kren ha katei ka sngi naka liang u Bah Pynïaid Sing Syiem u la ai ka jingïaroh ïaka shnong Umiam kaba la lah ban pynlong kum katei ka jait prokram ban lum ban lang ïaki khun samla jong ka shnong ban don kawei ka jingmut, ka jingïajan bad ka jingïatylli ha kaba kum ka Council mynta ka dang pynmih sa kawei ka aiñ ban dang aibor ïaki Seng Samla, Seng Longkmie hapoh ka jingpeit jong ka Dorbar Shnong ban ap sa tang ka jingmynjur na u lat ka jylla bad kine 3 tylli ki mawbyrsiew kin long ki tnad treikam bad ka bor ban treikam haki shnong ki thaw.
U la ong ruh ba kum ki Samla ki don ka bynta ka khraw ban wanrah ïaka imlang ka sahlang kaba lait naki kam sniew kam thala da kaba ai nuksa ruh halor ka jingma u drok u la suhthied ha bun ki jaka bad lada ki khun samla ki ngop noh ha u drok, ka jaitbynriew kan sa tlot bad ïap suki suki bad dei haki samla ba ka jingshaniah ka don bad ka lawei jong ka jaitbynriew ha kaba u khot bad wer ïaki longkmie ki longkpa, ki khun samla ban snohkti lang naka bynta ban rat diengkhong ïa u drok.
Ha katei ka sngi la ioh ruh ban pynkup burom ïaki riew tymmen jong ka shnong kiba la palat 60 snem ka rta bad kumjuh ruh ki jingrwai sngewtynnad bala wan ban shim bynta da ki nongrwai ba paw naduh ka samla Kyntiewlin Mawphñiang, Snow White, Banker Kharkongor bad kiwei kiwei.
Khliehriat, K’Lyngkot 27: Ha ryngkat lang bad ka ri India hi baroh kawei, ha Khliehriat, East Jaiñtia Hills District ruh la rakhe ïa ka sngi Repulic Day kaba 75th, ïa ka prokram la pynlong ha madan jong ka Higher Secondary School Khliehriat bad u myntri uba dei peit ïa ka kam sport, u bah Shakliar Warjri, u la wan ban pynher ïa ka lama lai rong jong ka ri India bad u la shim ruh ïa ka Rashtriya Salute jong ki 12 tylli ki kynhun parade ba kynthup ruh ka kynhun na ka tnat pulit jong ka district, ka NCC bad ka Scouts &Guides.
Hadien ka parade ka ioh ruh ïa ka jingpyni nam da ki taleau na ki tnat bapher bapher jong ka sorkar, la ioh ruh ïa ki jingshad bad jingrwai tynrai na ki khynnah skul.
Ha katei ka sngi la ai ruh ïa ki khusnam ba kyrpang ba kynthup ka Rymbai PHC halor ka jinglah ban pynit pynbiang ïa ki kam ki jam kiba hapoh ka MHIS& Ayushman Bharat-PMJAY, kumjuh ruh ka Anti-Narcotics Task Force (ANTF), jong ka tnat pulit, East Jaiñtia Hills District ba la pynkup urom da ka Rotary Club, Jowai, ïa ki nongtrei jong ka One Stop Centre, Khliehriat halor ka jinglah ki nongtrei ban iarap lem ïa kiba shem jynjar lane ‘Assisting women in Accessing Justice (AWAJ)’, kumjuh ruh kiba ai jinghikai ia ki paidbah nongshong shnong halor kumn ban ïada na kano kano ka jingshah thom bor ki kynthei, ki khynnah , kumjuh ruh ki ju pynshlur ïa ki paidbah ban leh kano kano ka kam kaba bha ban wanrah ïa ka jingkylla ha ka imlang ka sahlang.
La sam ruh ïa ki prize sha kiba jop ha ka March Past ha kaba ka skul Little Star Secondary School, Lad Rymbai ka la ioh ïa ka nam lah duh, ka skul Jawahar Navodaya Vidyalaya (JNV), Rymbai, ka la wan ba ar bad Khliehriat Higher Secondary School, Khliehriatres ka la wan ba lai, ha ka jingpyni ïa ka tableau, ka ophis District Rural develop ment Agency (DRDA), East Jaiñtia Hills District ka la ioh ïa ka nam lah duh bad ka tnat ka rep ka riang (Agriculture Department) ka la wan ba ar.
Nongpoh, K’Lyngkot 27: Kum ka jingsnohkti lang bad ka ri baroh kawei ban rakhe ïa ka Republic day kaba 75 jong ka Ri India, ki bor pyniaid district jong ka Ri Bhoi District hynnin ka sngi kila shimbynta ban rakhe ïa kane ka sngi kyrpang bala ioh laka jong ka Riti Synshar, ha jingrakhe ba shongkun ha NSCA Mini Stadium, Pahamsyiem Nongpoh.
Ha kane ka sngi la sakhi ruh ïaka jingshim bynta shitrhem da ki paidbah ka district, ki khynnah skul naki skul bapher bapher ha kaba u Bah Prestone Tynsong Symbud Myntri Rangbah ka jylla u la wan ban shim bynta kum u kongsan ban pynher ïaka lama lai rong jong ka Ri bad ruh ban shim ïaka Salute haka jingïaid March Pass bala shim bynta da ki pulit bad ki khynnah skul.
La sakhi ruh ha katei ka sngi da ka jingdonlang u Bah Mayral Born Syiem MLA ka Nongpoh, Bah Balajied Ranee MDC ka Nongpoh, u Arpit Upadhyay Deputy Commissioner ka Ri-Bhoi, u Jagpal Singh Dhanoa Superintendent of Police ka Ri-Bhoi bad kiwei kiwei ki ophisar naki tnad sorkar bapher bapher bad la pynshit pynshngaiñ ruh ha katei ka sngi da ki jingrwai bad jingshad bala shim bynta da ki khynnah skul bapher bapher.
La pyninam ruh ïaki Tableu jong ki tnad sorkar bapher bapher ha kaba ka tnad Fisheries kala ioh ban rah ïaka nam lahduh, kumjuh ruh napdeng ki nongshimbynta ha ka parade, ki khynnah kynthei ka JNV Niangbari ki la khur ïa ka khusnam ba nyngkong, bad ha ka Cultural Program ka skul JNV Niangbari kala long kum ka lahduh nalor ki khusnam bala sam sha ki nongtrei ka tnad ka koit ka khiah.
Jowai, K’Lyngkot 27: Ha Jowai hynnin ka sngi la rakhe ïa ka Republic Day ba 75 ha madan Jrisaleiñ West Jaiñtia Hills District ha kaba u myntri ba dei peit ïa ka Animal Husbandry and Veterinary Department u bah A.
L Hek u la wan ban pynher ïa ka lama jong ka ri bad shim ruh ïa ka salute.
Haba kren sha ki paidbah ha kane ula pynkynmaw ïa ki nongshong shnong jong ka District shaphang ki nongïaleh laitluid napoh ka District, ha ka jylla bad ha ka ri India hi baroh.
U la pynkynman ruh ïa ki jingjop jong ka jingtreikam ka sorkar jylla lyngba ki skhim bapher bapher.
Ha nongbah Jowai kila don 20 tylli ki kynhun kiba la ïashim bynta ha ka march-past kiba kynthup ïa ka District Police Jowai, NCC na JNV Mukhla, na Government Girls Higher Secondary Schools, Jowai, West Jaiñtia Bharat Scouts & Guides, Jowai bad 15 tylli ki skul.
La wan rah ruh ïa ki Tableau na ki 15 tylli ki tnat treikam sorkar jong ka District kiba la pyni ïa la ki jong ki jong ki jingjop ha ka jingtreikam jong ki.
Ha kane ka sngi u Myntri ula sam ruh ïa ki syrnod sha ki kynhun jop kiba kynthup ïa ka JNV Mukhla kaba la wan ba nyngkong, ka St.
Mary Mazzerrello Higher Seondary School, Jowai ba wan ba-ar bad ka Government Boys Higher Seondary School, Jowai kaba wan balai.
Ha ka jingpyni Tableau ka District Horticulture Officer, Jowai ka la wan ba nyngkong, ka District Commerce & Industries Centre, Jowai kala wan ba-ar bad ka Water Conservation Officer Territorial Division Jowai kala wan ba lai.
Ka PHC kaba la ïoh ïa ka kyrdan ba nyngkong ka dei ka Sahsniang PHC ha ka jingpyntrei ïa ka Megha Health Insurance scheme (MHIS) & Ayushman Bharat Pradhan Mantri Jan Arogya Yojana) (AB PM- JAY).
U Myntri ula ai khusnam ruh ïa u HAV Amplias Synnah bad ïa u ABC/264 u Arki Nikhla ka tnat ANTF namar ka jingshakri hok jong ki ïala ka kamram.
Ki la don ruh ki prokram pynbyrngia ïa ki paidbah ba la shim bynta da ki dong bad shnong bapher hapoh ka nongbah Jowai.
Ka la don ruh ka jingleit sam ïa ki bam bad jingai sngewbha sha ki jaka ri Khunswet da ki tnat sorkar bad da ki kynhun treimon sngewbha.
Jowai, K’Lyngkot 27: Shi bynta naka ’14th National Voters Day’ ha ka 25tarik mynta u bnai, naka liang ka ophis u Deputy Commissioner Election Branch, West Jaiñtia Hills District mynta ka sngi 25 tarik kala rakha ïa kane ka sngi, da kaba sam ïa ki Voters ID Card sha baroh ki nongthep vote ba thymmai ka District haka jingïalang kaba la long ha phyllaw ka Election Branch, Jowai halor ka phang “Nothing like voting, I vote for Sure".
Baroh kitei ki nonthep vote thymmai ki don haduh 49 ngut na ki saw tylli ki Constituencies kata naka 1- Nartiang, 2- Jowai, 3- Raliang and 4- Mowkaiaw, haka juh ka por la leh burom kumjuh ïa ki ha kylleng ki Polling Stations kiba don hapoh ka District.
Ha kane ka sngi la donlang naduh u Deputy Commissioner bah B.
S Sohliya, IAS, Additional Deputy Commissioner kong B.
Blah, MCS, ADC bah F.
B Basan, ADC kong HML Kynta, ADC kong D.
V.
Lyngdoh, Assistant Commissioner bah S.
Phanbuh bad u Assistant Commissioner bah W.
K.
Kharbuli.
Na ka liang u Deputy Commissioner bah B.
S Sohliya, ha ka jingsdang ïa ka prokram ula ïalam haka ban pule ïa ka pledge.
Ha ka juh ka por kum u District Election Officer ula buh ka jingkyntu ïa baroh ki nongthep vote naduh ki samla bad kiba la tymmen ba kin shimkhia ban pyndep ïa ka hok ban leit thep ïa ka vote ba kordor jong ki ha kane ka Election ban wan jong ka Lok Sabha.
Shuh shuh u DC ula khot ïa baroh ki nongshong shnong ban ïatreilang bad ki nongïalam shnong ha kane ka Lok Sabha Election ka ban wan, khnang ba kan long kaba ïaid beit ïaid ryntih ha ka jingkhuid jingsuba.
Ula buh ruh ka jingkyntu kum ki nongshong shnong dei ban kiar na ka jingpynsaphriang ïa ki khubor lamler, da kaba wad bniah shwa ïa ki jingtip kiba lah ban ïoh na ki bor pynïaid District, khnang ban lait na kino kino ki khubor kiba ïalam bakla ha ki por Election.
Ha ka juh ka por ula ai khublei ïa ka kynhun Chi Iung kaba la shna ïa video kaba ïadei bad ka jinghikai halor ka rukom thep vote.
Ka kong B.
Blah kala pynsngew ba ïa kane ka sngi NVD la rakhe ha baroh ki 230 tylli ki Polling Stations jong ki saw tylli ki Constituency bad la sam ruh ïa ki Voter ID cards sha kito ki nongthep vote ba thymmai kiba la pynrung kyrteng hapoh jong kane ka por (Special Summary Revision).
Ka la pyntip ruh ha baroh ki Polling Stations, na ka liang Supervisors bad ki BLO supervisors kin pynlong ïa ki prokram ai jinghikai lyngba ka Mobile Demonstration Van ha baroh kawei ka District bad kumjuh ha ki jaka ïew.
Kumba long mynta kala pyntip ki nongthep vote na baroh saw tylli ki Constituencies jong ka District ki don haduh 1, 66,728 ngut.
Hashwa kane ka ophis jong u Deputy Commissioner Election Branch kila dep ban pynlong ïa ka jingïakop dro dur ha conference room DC office, Jowai.
kumjuh ka jingñiah Cycle (rally) ha ryngkat ka jingtreilang bad ka ophis District Sports Officer ïa kaba la laweh ïa ka lama da u SP ma C.
Syrti, MPS kaba la sdang na Kiang Nangbah Stadium, Ladthadlaboh.
Ha kane ka sngi la sam ruh ïa ki khusnam ryngkat ki Certificate sha ki nongjop, na ka liang ka ophis u Deputy Commissioner Election Branch kala pynkup burom kumjuh ïaka nam District ICON sha ka Chi Iung bad ka PwD Icon sha u A.
Lyngdoh, kumjuh sha ki BLOs.
Ïa ka jingïalang ha kane ka sngi la pynïadi da u bah W.
K Kharbuli, Assistant Commissioner, Jowai katba ïa ki kyntien ai khublei la ïoh na u bah F.
B.
Basan, Additional Deputy Commissioner, Jowai.
Jowai, K’Lyngkot 25: Ka Movement For Change Meghalaya India, kat kum ka kyrwoh bala phah da u President u Pherdian Samaiang bad u Chandame Sungoh kum u nong aiktien lane u spoke-person jong ka kila pynrem jur ïaka Sorkar MDA-2 ba lam khmat daka NPP hapoh ka jingïalam jong u Conrad Sangma kum u Chief Minister halor ka jingweng kam shiteng por bad khlem nongrim ïaki officers ka Lokayukta.
Ka Movement lyngba u nongai ktien jong ka ka ong ba ka jing beh kam ïa kine ki officers ka dei tang ka buit bymman jong u Conrad Sangma khnang ban ïada ïaki ba ha ïing ha sem jong u kiba la shah charge sheet naka daw ka jingbam sap ba shyrkhei jong ki hapoh Garo Hills Autonomous District Councils.
Ka sorkar ka pynksan ïalade daka ba ong baka jingweng kam ïakine ki Officers ka dei kat kum ki kyndon aiñ jong ka Lokayukta Act namar ba ka aiñ kam shah ïaki officers bala shong thait ban long kum ki member jong ka bad ki ong ruh ba daka ba thung daki officers kiba dang trei te ka pynduna ïaka jinglut jongka sorkar namarba kam donkam shuh ban pynlut haka ban siew tulop ïaki.
Kine ruh ki long kiba bakla, namar ka aiñ kam ong ba ym bit ban thung daki officers bala shong thait.
Ka jingong jong ka sorkar ba lada thung daki ba dang don haka jingtrei te kan pynduna ïaka jinglut jong ka sorkar namarba ym donkam shuh ban siew tulop Iaki.
Ka long tang ka jing pynbeij paitbah, haba ka sorkar ka don pisa ban thung ïaki to ki officers bala shong thait shaki wei pat ki department lane kum ki advisors ïaki to ki MLA bala rem election bad pynlong ïaki tamasa te balei iakine pat kam don? Buh jingkylli ka Movement.
Lada thung daki officers kiba dang don haka kam te kim long laitluid ban kylli ban tohkit namaba ki hap ban bad tieng bad kohnguh ïaki ba kham halor jong ki lane ki minister.
Ka jingweng kam ïakine ki officers bad ka jingthmu ban thung daki wei ka dei ka buit bymman jong ka sorkar ban ïada ïaki briew jong u Conrad, ong shuh shuh ka Movement.
Ka jingkren jong u Conrad, naduh ka por ba thung ïakine ki officers ruh ym shym la bud kat kum ki kyndon aiñ.
Namar haka aiñ la ong ba dei ban rhung tang kiba bat ïaka kyrdan Secretary haka jylla lane kiba pass IAS.
Hato haka por ba thung ïakine ki officers kim don seh ki ba long Secretary hapoh ka jylla Meghalaya, lane ym don seh kiba pass IAS? Bad balei la thung khlem da bud ïaki kyndon? Buh jingkylli ka Movement.
Ka Movement ka pynrem ruh ïaki bor pynïaid jong ka District Administration, West Khasi Hills namar ka jing pynjari khlem shong ñia ïaka 144 CRPC haka por baka VPP ka mut ban ïakhih daka ba jai jai halor kane ka issue.
Ka 144 CRPC kam dei ka aiñ ban khang ïaki jingïalang paitbah kiba ïakhih daka lynti ka aiñ.
Lane ka 144 CRPC kam dei ka aiñ ban pyntrei kam haba wan ki heh ki haiñ.
Ka jing pyntrei kam ïaka 144 CRPC haka ne ka sngi ka dei tang ka jing kohnguh jong ki DC bad Magistrate ïaka jing ong jong ka sorkar.
Haka jingshisha kum ki DC ki Magistrate ki IAS, IPS ki dei ban long pdeng lane kim dei ban shah shiliang ïano ïano ruh, hynrei kaba sngewsih ka long ba bun naki DC, Magistrate kiba shuh long niang kohnguh haki lei sansnem khlem da bat ïaka kyrdan bad ïaka bor ka iktiar jong ki.
Pynkut ka Movement.
Ampati, Kyllalyngkot 27: Katkum ka kam jong ka tnat Development of the North Eastern Region (DoNER), u Dr.
Bhagwat Kishanrao Karad, Myntri Khynnah ka tnat ka ïoh ka Kot u la leit jngoh mynta ka sngi ïa ka Ampati, ka nongbah jong ka South West Garo Hills district ha Meghalaya ban peit ïa ka jingpyntreikam ïa ki skhim bapher bapher jong ka Sorkar.
ïa u Dr.
Karad la synran da ka MP jong ka 2-Tura konstituensi, ka Agatha K Sangma, u MLA ka Rangsakona u Subir M.
Marak, Deputy Commissioner, R.
P.
Marak, Superintendent of Police, Vikash Kumar ha ki jingïalang ba la pynlong ha lai tylli ki jaka ha kane ka jingwan kaba nyngkong jong u Myntri sha Ampati.
Ha Ampati Circuit House conference hall, la ai jingtip ïa u Myntri shaphang ka jingjop, ki jingseisoh bad ki jingeh ha ka jingpyntreikam ïa ki skhim Sorkar Pdeng lyngba ka power point presentation da ka ADC Dr.
Rezina Ch Marak ha kaba la ïashim bynta ruh da ki ophisar na ki tnat bapher bapher.
Ha ka jingpeit ïa ki skhim ba ïalam da u Myntri Rangbah Duh, Narendra Modi bad ki sienjam jong ka Sorkar Jylla, u la ong ba u la hun ïa ka jingpyntreikam ïa ki skhim bapher bapher ha ka distrik bad u la ban jur halor ka jingïatreilang ban wanrah ïa ka roi ka par ha ka thaiñ shatei lammihngi.
U Dr.
Karad u la kren shaphang ki lad ban kyntiew ïa ka jingplie lad ïa baroh ha ki kam pisa, khamtam ha ki jaka rilum da kaba plie shuh shuh ki branch jong ki bank.
U la ong ba ki jingïakren bad u Myntri Rangbah, Conrad Sangma ki la pyni ba ki don ki briew kiba trei na ka bynta ki bank bad ba kin sa don ki sienjam ban plie shuh shuh ki branch jong ki bank ban ai jingshakri ha ka thaiñ.
U Myntri u la ban jur halor ka jingdonkam ban kyntiew ïa ki jingshakri ha ki kam ka koit ka khiah da kaba plie lad shuh shuh ïa ka jingïoh ïa ki dawai ba shna hapoh ka ri bad ka jingkyntiew ïa ka jingsumar shuwa ban kha khun ha ryngkat ka jingkha khun ha ki jaka sumar.
U la pynshlur ïa ka jingkyntiew kyrteng jong ki longkmie ba dang pun khun hapoh ka Pradhan Mantri Matru Vandana Yojana kaba ai jingmyntoi haba ki leit kha khunlung ha ki jaka ai jingsumar.
U Dr.
Karad u la ban jur halor ka jingdonkam ban pynsaphriang ïa ki skhim ba ai jingkyrshan da ka Sorkar kum ka Pradhan Mantri Suraksha Bima Yojana kaba ai ka insurance ha ka dor kaba jem.
U la ïaroh ïa ka jingïaid shaphrang jong ka Jal Jeevan Mission ha ka district bad u la kyntu ban ai jingtip shuh shuh bad ka jingpyntreikam kham bha ïa ka Pradhan Mantri Gramin Aawas Yojana.
U Myntri u la ïaroh ïa ki sienjam kiba ïadei bad ka pule puthi lyngba ki skul Eklavya Model Residential bad u la ong ba un sa peit ïa ki lad ki lynti ban plie shuh shuh kine ki skul ban pynbiang ïa ka pule puthi kaba bha ïa ki riewlum ha ki jaka ba jynjar ban poi.
Kum shi bynta jong ka Viksit Bharat Sankalp Yatra campaign, u Myntri u la ïakren bad ki briew kiba ïoh jingmyntoi ban ai jingtip bad pynthikna ka jingpyntreikam pura ïa ki skhim Sorkar ha kylleng ka ri.
Kane ka campaign ka thmu ban pynpoi ïa ki kam sha kito ki bym pat ïoh ïa kine khamtam sha kito kiba dei ban ïoh ïa ki skhim bapher bapher hynrei ki bym pat ïoh ïa ki.
U Myntri u la ïakynduh markhmat bad katto katne ngut ki nongïoh jingmyntoi bad u la twad jingmut na ki shaphang ki jingmyntoi ba ki ïoh na ki skhim bad ruh ki jingeh ba ki ïakynduh ban ïoh ïa kine ki jingmyntoi.
Ha ka jingpynkut ïa kane ka jingwan jngoh jong u, u Dr.
Bhagwat Kishanrao Karad u la kren shaphang ka kamram jong baroh ban pynurlong ïa ka Viksit Bharat shuwa u 2047, kumba la thmu da u Myntri Rangbah Duh, Narendra Modi.
U la ban jur ha ka jingpynïoh bynta ïa baroh ha ki kam pisa, ka jingai jingtip bad ka jingbteng ki jingpyrshang ban wanrah ïa ka roi ka par kaba pura ha ka thaiñ shatei lammihngi.
Ha kane ka jingïakren, ka MP Agatha Sangma bad MLA, Subir Marak ki la ai jingsngewnguh ïa Dr.
Karad uba la pyllait por ban wan jngoh ïa ka thaiñ bad ban sngap ïa ki jingeh jong ki briew bad ki katto katne ki jingeh ha ka jingpyntreikam ïa ki skhim bad ki la kular ruh ba kin leh ïa kaba donkam ban pynbeit ïa kine ki jingeh bad ïatrei lang bad ka Sorkar Pdeng bad ka Sorkar Jylla.
Hadien kane, u Myntri u la leit jngoh ïa ka Ampati Civil Hospital bad u la ïakren bad ki nongai jingsumar shaphang ki jingdonkam ban kyntiew ïa ki lad ai jingsumar ha kane ka hospital.
Ha kane ka sngi, u Dr.
Karad u la ïakren ruh bad ki doktor bad ki nongtrei ha kane ka jaka bad u la ai jingsngewnguh ïa ki na ka bynta ka jingtrei shitom jong ki.
U la ban jur halor ka jingdonkam ban pyndap ïa ki post ba thylli ha kane ka hospital ban pynthikna ka jingai jingsumar kaba bha.
U la pdiang ïa ka jingdonkam ha ki kam puid nongpang ha ka thaiñ bad u la pynshlur ïa ki nongai jingsumar ba kin sdang mardor ia ki kam puid haba donkam ïa ki.
U la kren shuh shaphang ki jingmyntoi kiba wan sha ki briew haba don ki kam ai jingsumar kiba khlaiñ ha ka thaiñ.
Shillong: Ki la don shibun ki jingkren bad ki jingthoh shaphang ki trai shnong kiba im ba sah ha Meghalaya, kiba bun na kita ki jingthoh ki batai ba ha Meghalaya don lai tylli ki indigenous tribe, kata ki Garo, ki Khasi bad ki Jaiñtia, dang shen ha ka Dorbar Meghalaya Legislative Assembly ba 11 (Khat-wei) la don kawei ka jingkren kaba sngew kumba ki Khasi bad Jaiñtia kim dei kajuh ka Jaidbynriew.
Haba nga la poi shathie sha rithor India la don ba kylli ïa nga phi dei naei? Nga la jubab na Meghalaya, u nongkylli u la ïathuh ba u la pule bad u tip ba don lai tylli ki indigenious tribe ha Meghalaya kata ki Garo, Khasi bad Jaiñtia.
Une bapli u la ïoh ban pule ïa kiba kum kita ki jingbatai kiba pynïakhlad ïa ngi hapdeng u Khasi bad Jaiñtia.
Katno ka pyrthei kala ïoh ka jingtip kaba bakla shaphang jong ngi.
Ka jingkylli kaba mih hangne bad kaba nga ju kylli ïalade ka long hato u Khasi bad u Jaiñtia ki long shisha la ka jongï ne ki long kawei ka jaidbynriewï ne hangno ngin pruid ïa u laiñ ban pynïapher hapdeng ki Khasi bad Jaiñtia?Haduh mynta ki nongwad bniah ki tih bad ki thew naei ka Jaitbynriew Khasi ka wan, watla ym pat don ba lah ban pynkut ïa kane ka phang hynrei kawei kaba paw ka long ba ki Khasi kiba sah ha Jaiñtia Hills District, Khasi Hills District bad Ri-Bhoi District ki don kajuh ka khana shaphang ka jingsdang ka Jaidbynriew kata ka khana shaphang u Lumsohpet Bneng bad ka Diengïei, lada bishar na kane ngi lah ban ong ba ngi wan na kajuh ka thymmei bad ngi long kawei ka Jaitbynriew.
Lada phai pat sha ka ktien ba ngi kren kane ruh ka kdew bad pynphalang ba ngi long kawei ka Jaidbynriew namar ka ktien kaba ngi kren ka long na kajuh ka thymmei, watla don shibun ki jingïapher ha ki ktien shnong hynrei ki ne ki ktien ki wan na kajuh ka tynrai ktien kaba ki khot Austro-Asiatic hapoh ka shnat Mon-Khmer.
Ki don shibun ki rukom khot ïa ki Khasi kum ka kyrteng Khynriam, Pnar, Bhoi, War bad kumta ter ter, kine ki kyrteng ki long katkum ki phang ba u Khasi u shong u sah lane lah ban ong ba kine ki long ki kyrteng phang lane geographical name bala khot katkum ki phang ne jaka kaba u Khasi u shong u sah.
Ka kyrteng Maram bad Jaiñtia pat kadei ka kyrteng kaba ïasnoh bad ka synshar hima mynshwa namar kane ka kyrteng ka kham thew ïa kito kiba shong hapoh ka Hima Maharam bad Hima Jaiñtia.
Ka kyrteng War ka wan na ka kyntien pad-war kaba thew ïa ka trai riat (bad la ju don ong ruh ha ka ktien kynnoh u War u Riat), kumta ïa ki breiw kiba sah sha ki jaka rithem shaphang shathie marjan bad ka Bangladesh la ju khot ki War bad ka kyntien Khynriam pat ka kham thew ïa ki briew kiba sah shaphang shatei sepngi na ka Wah Umngot, ki War Jaiñtia haduh mynta ïa ki briew sha shiliang Umngot shaphang sepngi ki ju khot u Hynriam.
Katba ka kyrteng Maram ka thew ïa ki khun ki hajar ka Hima Maharam, ka kyrteng Jaiñtia pat ka thew ïa ka jaka, ïa ki khun ki hajar ka Hima Jaiñtia ba mynnor la ju khot ruh ki Jaiñtia, ym baroh ki nongshongshnong ka Hima Jaiñtia ki dei ki Khasi, ki Jaiñtia ki kynthup ïa ki Khasi, ki siloti, ki Mikir ne Karbi bad kiwei de ki jaidbynriew, ïa ki Khasi kiba sah shaphang shatei ka Hima Jaiñtia la ju khot ki Pnar bad kiba sah shaphang shathie namar ki sah sha trai riat la ju khot ki War, kyllum lang ïa ki Pnar bad ki War jong ka Hima Jaiñtia ba mynnor la ju khot ruh da ka kyrteng Synteng.
Ïa ka imlang sahlang jong u Khasi la seng nongrim ha ka jingdon jong ki Kur (Clans), na ka Kur lah ban tip bad sngewthuh la u ne ka briew ki dei ki Khasi ne kiwei pat ki Jaitbynriew.
Kam shym don kano kano ka dak ban pruid ba lah ban pynïapher ne ban ong kane kane ka kur ki dei u Khynriam lane kata kata ka Kur ki dei u Pnar lane kita kita ki Kur ki dei ki War, ban shu ring nuksa ïa kane ngin shem ba u Nongrum ne kiwei de ki kur ki ba sah ha ki jaka War la khot u War, u juh biang u Kur Nongrum lane kiwei de ki Kur ki ba sah shaphang Khynriam la khot ki Khynriam bad ngin shem ruh ba u Nongrum war u dei shikur bad u Nongrum Khynriam watla ki sah ha ki phang bapher bapher jong ka Ri Khasi ne la khot ïa ki da ki kyrteng katkum ki phang ba ki sah.
Ki kur kum ki Shylla ngin shem ba ki don ha Jaiñtia Hills bad sha ki thaiñ Shella, kumjuh ki Kur Sutnga, Shullai ki la don ha ki thaiñ Nongskhen naduh barim bajah.
Haoid lehse ki don ki Kur kiba kham bun paid ha kawei ka bynta ne phang jong ka Ri-Khasi hynrei ka kur ka tehsong ïa ngi da ka jingïadei kur watla ngi sah ha kino kino ki phang jong ka Ri-Khasi.
Watla ïa ki Khasi la khot da kiba bun ki kyrteng katkum ki phang ba ki shong ki sah, ngim lah pat ban ong ba kine ki kyrteng ba la kdew haneng ki dei ki sub[1]tribe.
U Khasi um don sub- tribe hynrei ngi long tang kawei ka Jaidbynriew.
Ki don katto katne ki Jaitbynriew riewlum ha North East India kiba don sub-tribe.
Ka jinglong sub-tribe ka kham wan dur bad paw eh hapdeng ki Naga, ha kaba ki don ïa ki sub-tribe kum ki Angami, Ao, Sema, Sumi, Konyak, Rengma, Zeliang, Lotha, Phom, Chakesang, Chang, Kiamungan bad kiwei de.
Lada ngin peit bniah ngin shem ba la bynta ïa ki Naga sub-tribe ha ki Kur (Clans).
Ki sub[1]tribe Chang-Naga ki dei kiba naka Kur (Clan) Kangshua, Ong, Hongang bad Lamou.
Katba ki Ao-Naga ki kynthup ïa ki kur (Clan) Pongen, Longkumer, Jamir, Imchen, Walling, Longchar, bad kiwei kiwei ki naga sub-tribe ki don la ki Kur (Clans).
Watla ki Naga ki sah ha ki District bapher bapher jong ka jylla Nagaland, Manipur, Assam bad Arunachal Pradesh hynrei na ka Kur (Clan) jong ki, ngi lah ban sngewthuh ba u ne ka briew ki dei ki Chang Naga ne Ao Naga ne kiwei kiwei ki Naga sub-tribe.
Katba hapdeng u Khasi pat, watla ngi dei na kajuh ka Kur hynrei la khot ïa ngi katkum ki phang ba ngi shong.
U A.
Nongrum u dei u War namar u sah ha ki jaka war katba u B.
Nongrum u dei u Khynriam namar u sah ha ki jaka Khynriam bad u K.
Nongrum pat u dei u Bhoi namar ba u shong u sah ha ka jaka ba ki khot Ri-Bhoi bad kawei kaba pyntylli pat ïa ngi ka long ba u Nongrum na War bad u Nongrum na Khynriam bad u Nongrum na Ri-Bhoi ki dei shikur.
Kumta na kane lah ban ring ne pynwan dur ba hapdeng u Khasi ym don sub-tribe.
Ha u Khasi hi la u sah ha kano kano ka bynta jong ka Ri Khasi ne shabar jong ka, lada ngi dei na kajuh ka Kur mut ngi sngewthuh ba ngi mih na ka juh ka tynrai bad bym bit ban shongkha hapdeng kajuh ka Kur (exagamous) namar ngi hiar na kajuh ka thymmei kaba u Khasi u khot ka sob ksiar (Womb) jong ka ïawbei.
Kum ka nuksa; u Nonglamin ha Jowai u thikna bha ba u dei shikur ne kajuh ka thymmei bad u Nonglamin ha Nongtalang ne bad u Nonglamin ha Pynursla ne u Nonglamin ha Nongpoh, kiwei de ki Kur ruh ki thikna bha ïa kane kampher lada uwei u dei na Mawkyrwat bad u wei pat na Khliehriat lane wat lada ki ïa jngai da ki bun pateng ruh hynrei ki ïa long shikur khlem jingartatien.
Ka jingïakam kur ka don ym tang hapdeng kawei ka Kur, ngi lap kynrei ki nongmuna kiba ka jingïakamkur ka long hapdeng kawei ka kur bad kawei pat ka kur ne hapdeng kawei ka kur bad kiwei pat ki kur.
Kane ka jingïakam kur hapdeng kawei ka kur bad kawei pat ka long namar ba kita ki kur ba ïakam ki mih na kajuh ka thymmei ne ka ïawbei ne ba la ïateh jutang ïa ki ha ka niam.
Kane ka jingïakam kur kam long sbiak (confine) tang hapdeng ki Khynriam para Khynriam lane War para War lane Pnar para Pnar bad kumta ter ter hynrei ka jingïadei shikur ka ksam (intersect) ïa kitei ki phang jaka shong bad kane ka jingïakam ka pynkhraw ïa ka pyrkhat ba u Khasi um don sub-tribe hynrei u long kawei ka Jaitbynriew.
Ngi shem ba ki kur kum ki Laloo, Pyrbot (kine ki kham bun sha ki bynta shatei ka Jaiñtia Hills), ki Amkoi, Amdep, Pohlynjar, Pohrmen, Pohsnem, Rymbui (kine ki kham bun ki sah shaphang shathie ka Jaiñtia Hills), nangta ki Marngar, Marong Pariong, ki Diengdoh nalor kiwei pat ki kur kiba ka thymmei jong ki ka long na ka ïaw Shibedi, kine baroh ki kur shakhmat ki ïalong shikur wat la ki sah ha ki bynta bapher bapher jong ka ri khasi ne watla la tip ïa ki katkum ki phang ba ki sah, (ki Pnar, ki War ki Khynriam ne ki Bhoi).
Ki kur Shabong, Khyriem, Mukhim bad ki Shallam ki ïalong shikur watla ki don napdeng kine ki Kur kiba ki dkhot jong ki ki kham bun ha Jaiñtia bad kiwei pat ha Khasi Hills.
Ki Passah ngi shem ba ki bun ha Jaiñtia Hills hynrei ka kur Passah ka don ki hymmen ki para jong ka na ka kur Nongkynrih, Nongbri, Shadap (nalor kiwei pat) bad kine ki hymen ki para jong ka kur Passah ki kham bun ha Khasi Hills District.
Ki Slong, Shylla kiba ngi shem ba ki kham bun ha Jaiñtia Hills ki ïakam Kur bad ki Thangkhiew kiba ngi shem ba ki kham bun ha Khasi Hills.
Ka Kur Ryngksai kaba ki dkhot jong ka ki bun ha Jaiñtia Hills ki ïakam Kur bad ki Khongsni, Jaktung kiba ki dkhot jong kine ki Kur ki bun ha Khasi Hills.
Kumjuh ruh ki Sun bad ki Lamare ki kam ba ki wan na kajuh ka thymmei bad ki ïadei shikur.
Ka jingïakam Kur hapdeng u Khasi ka long kaei kaei kaba phylla bad kaba kham niar ban shem, na kane ka rukom kam Kur ngi lah ban sngewthuh bad pynthikna ba ngi wan na kajuh ka thymmei bad ngi long kawei ka Jaidbynriew bad yn nym lah ban ong ba u Khasi bad u Jaiñtia (Pnar bad War) ki long la kajong ka Jaitbynriew kumba ka paw ha kiba bun ki jingthoh.
Nalor ka jingïakam shikur jong ki Kur kiba don ha Khasi Hills bad Jaiñtia Hills District, ngin shem ruh ba ha ka ancient history ka la don ka jingleit buhai shnong da ki briew kiba na Jaiñtia Hills sha ki phang pdeng bad phang sepngi ka ri Khasi kum sha Hima Shyllong, Hima Sohra, Hima Nongkhlaw bad kiwei ki Hima ha Ri-Khasi.
Ka shnong Nongblai kham haneng Pynursla (Khasi Hills) la ïathuh ba la seng shnong ïa ka da kawei ka briew kaba la wan ïaid wir na Jaiñtia bad ynda haba ka la shem jinghun ha kata ka jaka ba ka shong ka sah ka sa khot kyrteng ïa kata ka jaka da ka Nongblai ne ka shnong u Blai (Blei).
Ki Syiem Nongkhlaw kiba dei na ka Kur Syiemlieh la ong ba ka tynrai jong ki ka dei na Hima Jaiñtia ne Hima Sutnga bad ki wan na ka longïing ki Syiem Jaiñtia.
U Shahjer u la long u Syiem ba nyngkong jong ka Hima Nongkhlaw uba wan na Hima Jaiñtia na ka longïing ki Syiem Sutnga, une u la wan buhai shnong sha Nongkhlaw lem bad ka para jong u, ka Shaphlong.
Kumta haduh mynta ka don ka jingïakam Kur hapdeng ki Syiemlieh Nongkhlaw bad ki Syiem Sutnga.
Ki Syiem Sohra ruh la ong ba ka tynrai jong ki ka long na Sumer (Jaiñtia), ki khana ki ïathuh ba la don saw ngut shipara kata u Buhsing, u Sadiang, ka Shan bad ka Jah, kine saw ngut kila ïaidwir sha Swer na Sumer (Jaiñtia), kine ki la ïoh jaka riehtngen na u Basan Swer (Basan Khad-ar shnong bad Khad-ar Blang) bad hadien ki la kylla long ki Syiem Sohra.
Ka kur Pohlong pat kaba ngi shem ba ki kham bun ha Jaiñtia Hills hynrei la ong ba kane ka kur ka mih na lum Shyllong bad nangne ki sdang ban roi kylleng kylleng bad mynta ki dkhot jong kane ka kur ki kham bun sha ki bynta shathie ka Jaiñtia Hills.
Shuh-shuh lada ngi phai sha ki Riti Dustur ba dei ïa ka synshar khaddar, ngin shem ba ka rukom synshar tynrai hapdeng ki Khasi kiba sah ha Khasi Hills bad ka Jaiñtia Hills ki ïa long hi kumjuh.
Lada peit ïa ka rukom synshar ha baroh ar kine ki kyntoit ka Rilum Khasi, ki ïa long hi mar kumjuh khamtam eh ha shwa ba yn kha ïa kita ki District Council.
Ha ki Hima Khasi ba don la ki kyrteng bapher bad hapoh ka Hima Jaiñtia ïa ka rukom synshar la phiah ha ki lai tylli ki jylli, kata; ha ki Hima la synshar hi da u Syiem ne u Lyngdoh bad kiba khraw, ïa ki Raid/Raij la peit la khmih da ki Sordar (ba ki ju khot ha thaiñ Ri-War) lane ki Lyngdoh Raid (ba ki khot ha ki katto-katne ki kyntoit) lane ki Syiem Raid (ba ki khot ha them Ri[1]Bhoi) ne da ki Dalloi (ba ki khot ha thaiñ Ri-Pnar) bad khatduh eh ïa ki Shnong ki thaw la peit la khmih da Rangbah Shnong ne u Sordar Shnong ne u Matabor lane u Myntri Shnong lane da Waheh Shnong.
Haoid kum kawei ka jait bynriew ba bun la ki ktien Shnong ktien thaiñ (local dilect) ngi don ka jingïapher ha ka rukom khot , ngim lah ban len pat ba wat lada don ka jingïapher ha ki rukom khot ïa ki kyrteng, hynrei ka bor ka iktiar jong ki ka long kumjuh.
Kumjuh ruh ha man la kitei ki jylli synshar, ngi don ruh ïa kita Dorbar kum ka nongshim rai bad nongsaiñdur ba hakhlieh duh bad ha baroh kawei ka Ri-Khasi (Hangne Ri-Khasi kamut Riwar, Ri-Pnar, Ri-Bhoi,) ngi ïa khot kyllum lang salonsar hi kum ki Dorbar.
Lada ngi ïanujor ïa kine ki riti dustur jong ngi ki Khasi (Khynriam, Pnar, Bhoi, War) bad ki Garo ngin shem ba kane ka la pher hi bak lbak wat lada baroh ar u Khasi bad u Garo ki dei ki jaidbynriew kiba ai jaid sha ka kmie.
Ki Nokma jong ki Garo ki la ïapher bak lbak na ki Rangbah shnong/Waheh Shnong jong ngi ki Khasi bad ki Garo kim ju don ïa kita ki Syiem ha ki Hima, ki Sordar/Dalloi etc.
ha ki Raid kumba don ma ngi ki Khasi.
Da kane ngi lah hi ban ringdur shai kdar ba u Khasi ha Khasi bad Jaiñtia Hills ki dei kawei ka jaidbynriew.
Kumba la kdew shakhmat ba la seng nongrim ïaka imlang sahlang u Khasi da ka jingdon jong ki kur bad kumba la pyni nongmuna shakhmat ïa ka jingïakam kur kaba ksam lyngba ïa ki phang jaka sah (geoghaphical name), kumta ka jingpyrshang (da ka jingthmu khnang ne da ka jingbymtip) ban pynïapher ïa u Khasi bad u Jaiñtia kan lam ruh sha ka ka jingpynpharia ïa ka jingïalong shitylli ki kur kiba mih na kajuh ka thymmei.
Kaba kum kane kan wanlam pat hadien habudsa ïaka jingkulmar kaba khraw namar la seng nongrim ïa u Khasi ha ka Kur.
Kumta kine ki jingkdew khyndiat ki pynkhraw ïa ka phalang ba ki Jaiñtia (Pnar bad War) bad ki Khasi ki long kawei ka Jaidbynriew, ym kumba la ong daka Riti Synshar ka India, ym kumba la thoh ha ki kot bad batai da ki katto katne ban ong ba ka Meghalaya ka don lai tylli ki major tribe, ki Garo, Khasi bad Jaiñtia.
Hynrei lada ïapeit na ka jingbuhai shnong bad ka jingïakam Kur, u Khasi bad u Jaiñtia (Pnar bad War) ki long kawei ka Jaitbynriew.
Kumta ka por ka ïa ka la ih ba dei ban pynbeit noh mardor ïa ki jingbakla ba don ha ka Riti Synshar ka India (Constitutional wrong) bad ha ka Presidential (Scheduled Tribes) Orders 1950 khang ba ki pateng ban wan kin ym kulmar jingmut bad kin ym shah ïalam bakla hadien habud.
Shwa ban pynkut ngi don ar tylli kiba ngi sahnud bad kiba pynsyier ïa ka jinglong shitylli ka Jaitbynriew kita ki long (i) ka jingïalam bakla ba ka Meghalaya ka don lai tylli ki major tribe (ii) ka jingïai pyndonkam ïa ka kynteng Khasi[1]Jaiñtia ha ka jaka jong ka kyrteng Khasi.
Ngi iehnoh ha ki riewshemphang bad ki riew ieid ri ieid jaidbynriew ka Ri[1]Khasi ban nang pynïar ïa kane ka bynta.
Ngi kyrmen ba ine i jingpyrshang barit in long i ba phoida ha kaba tehsong ïaka jingïalong shitylli kawei ka jaitbynriew.
Shillong, K’lyngkot, 27: Ka Ministry of Home Affairs jong ka Sorkar Pdeng, hashwa ba ka ri baroh kawei kan rakhe ïa ka Republic Day, ka la pyllait ïa ki kyrteng jong ki riew pawkhmat ha ka ri ki ban ïoh pdiang ïa ka Khusnam Padma Award mynta u snem.
Ka long kaei kaei kaba sngewtynnad bad kaba sngewsarong ïa ka jylla Meghalaya ha kaba ka Kong Silbi Passah ka la shah jied ban ïoh pdiang ïa ka khusnam Padma Shri mynta u snem 2024.
Ka Kong Silbi Passah ka dei kaba shong basah ha Riatsamthiah, Shillong bad ka dei kaba la pawnam bha ha ka jylla ha kaba ïadei bad ka jingpynneh pynsah bad ban pyninam ïa ka rukom tem bad rukom shad tynrai.
Ka Kong Silbi kan pynkhreh mynta ban leit ban shimti ïa kane khusnam na ka kti jong ka President jong ka ri India ha ka jingïalang ka ban sa long ha Rashtrapati Bhawan ha u Lber ne Ïaiong mynta u snem.
Ka Kong Silbi Passah kan long ka nongshong shnong kaba ar hapoh ka Shnong Riatsamthiah ban shah jied na ka bynta ban ïoh pdiang ïa kane ka khusnam bad shwa kane ka Kong Silverine Swer ka la long ka kynthei banyngkong eh hapoh kane ka shnong ban ïoh pdiang ïa ka khusnam Padma Shri.
Khliehriat, K’Lyngkot 27: Ki pulit jong ka Ladrymbai Outpost, East Jaiñtia Hills District, myn ha ka 20 tarik mynta u bnai ki la leit ban tam bad shimti ïa kawei ka met iap jong uwei u rangbah na kawei ka jaka kaba don ha khappud jong ka shnong Jalyiah bad Dkhiah, ki pulit ki dang pynlong ka jingtohkit halor kane.
La suba ba utei u briew u la shah pyniap dusmon ha ki runar bad ki la don ki dak mong ha ki bynta jong ka khlieh, halor kane ki pulit ki la register ïa ka ejahar ha Khliehriat Police Station, Case No.
12 (01) 2024 hapoh ki kyndon aiñ 302-34 IPC, hakhauh ka por ka tnat pulit na East Jaiñtia Hills ka la pyntip ruh sha ki heh jong ka Crime Scene Unit CID Shillong bad la pynlong shuh shuh ïa ka jingwad bniah bad jingtohkit, ka tnat pulit ka la pyndep ruh ïa ki kam kiba iadei bad ka aiñ bad ïa ka met la buh ha ka jaka buh met ïap ha Khliehriat Civil Hospital.
La ong ba utei u ba shah pyniap u don ha ka kyrta kaba hapdeng 28-29 snem kyrta, ka snieh doh ba lieh, ka jingjrong kaba 5.
7 phut, u phong ka jaket rong ïong, ka T-shirt rong ïong-blue, ka patlun jean rong ïong bad ka patlun (track pant) rong jyrngam.
Nongpoh, KLyngkot 27: Ha kawei ka jingjia aksiden kaba shyrkhei u wei u briew u la ïap syndon hashen katba u wei u la mynsaw jur hadien ba kawei ka truck ka la rat ïa 2 tylli ki kali bad kawei ka dukan harud surok bah National Highway-6 haka shnong Pahamrioh ha Ri-Bhoi District.
Katkum ka jingtip bala ioh lum la ong ba kane ka jingjia ka la jia hynnin ka nohphai sngi ha ka por 12 baje eiei ha kaba katei ka trok kaba don ïa u number AS 01 MC 8136 kaba la kynnoh ruh bala pynher sted da u nongñiah kala leit ban rat beit ïa kawei ka Auto Rickshaw kaba don ïa u number ML 10 C 9558 bad ïa kawei ka Maruti Eco kaba don ïa u number ML 10 B 8800 kiba dang shu dep sait kumjuh ruh ïa kawei ka dukan kaba don ha kane ka jaka hadien ba u nongñiah katei ka trok um lah shuh ban tehlakam ïaka kali.
Ha kane ka jingjia u nongñiah jong ka Maruti Eco u ba la tip kyrteng kum u Anshu Kumar (20) u la khlad hashen hadien ba u la shah rat ha kane ka trok katba u dang ñiat pynrkhiang ïaka kali hadien bala dep sait bad u wei u nongñiah jong ka auto rickshaw u la mynsaw jur bad la pynkit mar mar sha Civil Hospital Nongpoh bad namar ka jingmynsaw kaba la kham jur la pynkynriah noh sha Hospital sha nongbah Shillong ban ioh ka jingsumar kaba kham paka.
Shuh shuh u nongñiah katei ka trok u la phet krad ïalade na katei ka jaka bad naka liang ki pulit jong ka Nongpoh ki dang pynlong ka jingtohkit ban thwet ruh ïa u nongñiah katei ka trok.
Nongpoh, K’Lyngkot 27: Ki bor District jong ka Ri-Bhoi kila shim bynta ban rakhe ïaka 14th National Voters Day haka 25 tarik mynta u bnai ha ophis jong u Deputy Commissioner halor ka phang “Nothing like voting, I vote for sure" kaba dei ruh ka sngi mih pyrthei jong ka Election Commission of India hak ri.
Ha katei ka jingrakhe la wan ban shimbynta da ka kong B Ranee ADC ka Ri-Bhoi kum ka kongsan haka jingdonlang u Bah AL Myrthong Assistant Commissioner ba dei peit ïaka tnad elekshon, Bah BA Tiewla AERO bad kiwei kiwei ki ophisar.
Haba kren ha katei ka sngi naka liang ka kong B Ranee kum ka kongsan kala pynpaw ba ka 25 tarik u Kylla Lyngkot la ju rakhe ïaka National Voters Day kaba dei ka sngi mih pyrthei jong ka ECI haka ri haka 25 tarik Kylla Lyngkot 1950 bad ka thong ba hakhmat jong katei ka jingrakhe ka long ban pynshlur ïaki paidbah ba ki dei ban shimbynta haka hok thep vote ka jong ki khamtam kito ki samla kiba dang shu ioh thymmai ïaki EPIC ba kim dei ban pynlehnohei ïaka hok thep vote ka jong ki ban jied ïala ki jong ki nongmihkhmat.
Kala ong ruh ba ka ri India ka don bun tam ki nongthep vote kiba dang samla bad kyrpad ïaki ba kim dei ban pynlehnohei ïaka vote ka jong ki hynrei ban pyndonkam ïaka hok haka riti synshar paidbah ban jied ïaki nongmihkhmat.
Ha katei ka juh ka sngi naka liang ka ophis u Sub-Divisional Patharkmah (Civil) Sub-Division, Ri Bhoi District kila shim bynta ban rakhe ïaka National Voters Day da ka jingmareh marathon bad pynbud sa ka jingïalang kaba la pynlong ha Patharkhmah Government Higher Secondary School ha kaba u Bah MB Tongper Sub-Divisional Officer u la shim bynta kum u kongsan.
Nongstoiñ, K’lyngkot 25: Ki lai tylli ki shnong kiba don ha ka thaiñ rimen ka Marshiang, Umïong bad Mawdong ki dei ki shnong kiba don ha kyndong eh jong ka Rambrai Jyrngam Constituency bad kiba jngai bha bad ka don tang kawei ka surok kaba poi haduh Mawdoh, Synia bad Nongthymmai.
Ki nongshong shnong na kitei ki lai tylli ki shnong haba ki leit donkam ha Rambrai lane Nongstoiñ bad kiwei kiwei ki jaka, ki hap ban ïaid da ka kjat kumba lai haduh saw kynta haduh ban da poi ha ka jaka ba katei ka surok ka don.
Ka jingbym don ïa ka surok ka la buh ïa ki paidbah ha ka jingeh kaba khraw, khamtam eh ïa ki longkmie lada ki thmu ban leit phah sumar ha ka por ba ki ar met.
Nangta haba don kiba pang ba shitom kiba la hap ban kit sha ki Hospital.
Ha kaba ïadei bad katei ka jingeh, u bah S.
Nongphud, haba ïakren bad u nongthoh khubor u la ong ba ki riew rangbah ki sngewkhia jur halor ka jingiehnoh khunswet jong ka sorkar ïa kitei ki shnong.
U ong ba imat ka sorkar ka ñiew ba ki paidbah jong kitei shnong kim dei ki briew, hynrei ki dei tang ki shrieh ki tngaw lymda kumta balei kan shu iehnoh beiñ haduh katto.
U la ong ruh ba na ka liang ki nongïalam bad ki dkhot jong ka seng FKJGP, ki la lap bunsien ba ïa kiba pang ba shitom kiba thmu ban leit phah sumar ha Rambrai PHC, ha kaba la hap ban shu kit da u briew naduh shnong haduh ban da poi ha surok.
Wat haba la poi ha surok ruh ki shem jingeh haduh katta katta ban ïoh kali, namar ki kali kiba mih na Synia, Mawdon bad Nongthymmai ki la dap briew lypa.
Teng teng lada dei ki shynrang la hap ban kyntiew noh sha tnum kali tang ban lait na kaba kit da u briew.
U la ong ruh ba kaba shem jingeh palat ka dei ïa ki longkmie kiba ar met namar ban kit da u briew ruh ka shitom bha.
Nalor kata u la ong ba baroh ki paidbah jong kitei ki shnong ki dei kiba im tang da ka rep bad ki mar rep ba kongsan kum u synsar, ki soh ki pai, ka kait bad kiwei kiwei ki donk kyrhai.
Hynrei, wat lada ki nongrep ki trei shitom katno katno ruh bun ki mar rep ki shu sep ei namar ka jingbym don surok.
U la ong ba ki la don ki surok ha ki shnong kiba la pyntrei lyngba ka skhim shispah sngi.
Hynrei namar ba ki dei ki surok khyndew tang mar ïa poi ka aïom slap, kim I dei shuh ki surok bad ym don ki kali kiba lah ban ïaid lait noh tang ha ka por tlang kata ruh tang ki trok four wheel.
Ha kaba ïadei bad katei ka jingeh, na ka liang ki paidbah ki dawa ba dei ban pynïoh noh da ka surok kaba biang ha kitei ki lai shnong, khnang ba ki paidbah kin lait na ka jingeh ha ka leit ka wan, ka kit ka bah.
U da kyntu jur ïa ki nongmihkhmat ka Rambrai Jyrngam, ba kin tuklar lem halor kane ka jingeh, khnang ba ka sorkar kan phai khmat lem sha kitei ki shnong.
Shillong, K’lyngkot, 27: Kum ka jingpynshlur ïa ki samla pule, ka Seng Samla Shnong Umpling ha ka sngi Thohdieng ka la pynkup burom ïa ki 13 ngut ki samla jong ka shnong kiba la pyndep ïa ka jingpule ha ki kyrdan bapher bapher.
Ïa kane ka jingsam khusnam la tip kum ka Academic Excellence Award ïa kaba la bei tyngka da ka Chief Minister Special Grant, ha kaba u Chief Executive Member (CEM) jong ka Khasi Hills Autonomous District Council u la long kum u kongsan.
Nalor kine ki 13 ngut, ka Seng Samla Shnong Umpling ka la pynkup burom kyrpang ruh ïa ki ar ngut ki samla jong ka shnong kiba la tyngshaiñ bha kiba kynthup ïa u Bah Shanbor Warjri uba la long u u Additional Deputy Commissioner jong ka East Khasi Hills District bad ka kong Quinnie Fancon kaba la pass ïa ka eksamin MPS.
Haba kren kum u kongsan u Bah Pynïaid u la ong ban lait na ka jingshah synshar ha kiwei pat ki jaidbynriew, ki khun samla jong ka jylla ki dei ban trei shitom khnang ba ki lah ban pass ïa ka eksamin IAS ba ju pynlong da ka Union Public Service Commission (UPSC) bad u la kular ba lada don ki khun samla na ka shnong Umpling kiba thrang ban ïakhun ïa kane ka eksamin u long uba kloi ba kyrshan na ka bynta ka bai Coaching.
Nongpoh, K’Lyngkot 27: Ka jingïakynduh lang ba shisien shisnem jong ki paid Karbi na kylleng ki jaka jong ka jylla Meghalaya haka 49th AMKA Annual Conference kaba la long haka shnong Umrang Umjaren, Ri-Bhoi kala long kaba shongkun ha kaba ki paid Karbi na kylleng ki jaka kila wan ban shim bynta ha katei ka lympung.
Kum ban shu pynpaw ba ka Annual Conference jong ka All Meghalaya Karbi Association (AMKA) ka dei ka jingïalang kaba heh duh jong ki paidbah Karbi haka jylla kaba ju pynlong ruh man la u snem kumba 2 sngi naduh bala seng ïaka AMKA ha u snem 1975, bad ka jingthmu jong katei ka jingïakynduh lang jong ki paid Karbi ka long ban wanrah ka jingïatylli, ka jingïaïeid bad ka jingithuh ithaw hapdeng ki jaitbynriew Karbi kiba shong ba sah haka jylla Meghalaya bad kumjuh ruh ban pynpaw ki jingtreikam jong ka seng baroh shisnem.
Ïa katei ka jingkynduh lang jong ki paid Karbi la wan ban pynhap pyrda noh da u Bah Prestone Tynsong Symbud Myntri Rangbah ka jylla kum u kongsan haka jingdonlang u Bah Mayral Born Syiem MLA ka Nongpoh, Bah Balajied Ranee MDC Nongpoh, Bah MB Tongper, ADC Ri-Bhoi, Bah BB Makdoh President ka Synjuk ki Rangbah Shnong Ri-Bhoi, R.
R Ronghang President AMKA lem bad kiwei kiwei.
Ha kane ka jingïalang naka liang ki Nongïalam jong ka AMKA ki la ïoh ruh ban ai ïaka dorkhas ha ka kti jong u bah Prestone kaba la pynpaw ïaka jingkwah ban ïoh noh ïaki 8 tylli ki surok rong kiba donkam ha ki bynta jong ka shnong Karbi ha kylleng jong ka jylla.
Haba kren ha katei ka sngi naka liang u Bah Prestone Tynsong u la pynpaw ka jingsngewkmen kaba khraw ban iohi ba katei ka jingïakynduh lang jong ki paid Karbi ka long kaba shongkun da ka jingwan shimbynta shitrhem jong ki paid Karbi na kylleng ki jaka jong ka Jylla Meghalaya bad kumjuh na Assam bad kane ka pyni shai ba jaitbynriew Karbi ka long ka jaitbynriew kaba don ka jingïa ieid ka jingtylli bad don ka jingangnud ban dang kyntiew shaphrang.
U la kyntu ruh ïaki paid Karbi ba kin pynneh ïaka jingïatylli ban wanrah ka jingsuk jingkmen khamtam sha ki thaiñ khappud jong ka jylla bad ban kyntiew iwei ïa iwei kumba ka jaitbynriew Karbi ka dei ka jaitbynriew kaba riewspah ka riti dustur bad kiwei kiwei.
Ha kaba ïadei bad ka dorkhas kaba ki paidbah Karbi kila aiti ha katei ka sngi ban siang rong ïa kumba 8 tylli ki surok ba donkam haki shnong ba shong ba sah da ki Karbi naka liang u Bah Prestone Tynsong u la kular ban pynioh katkum ka dorkhas kaba kila buh watla kam dei shisien leh bad pynkynmaw ruh ha katei ka sngi ba ka sorkar shen kan sa mang pisa lyngba ka World Bank ban siang rong noh ïa u surok Nongpoh-Umden-Sonapur ban pynsuk ïaka leit ka wan ki paidbah namar ka long kaba donkam ban don ka jingpynïasoh na kawei ka jaka sha kawei pat lyngba ki surok, u la bynrap.
Shillong, K’lyngkot, 27: U Myntri Rangbah ka Jylla u Conrad K.
Sangma u la pynher ïa ka lama lairong jong ka ri ha ka jingrakhe ïa ka Republic Day kaba 75 snem jong ka ri India.
Ha kane ka sngi, u Myntri Rangbah u la pynkup burom ruh da ka khusnam Lifetime Achievement sha u Rodrick D Shira halor ka jingnoh ïa u synñiang u bynhei sha ka jylla bad sha ka ri baroh kawei.
U Rodrick D.
Shira uba dei u samla pule barim jong ka IIT Kharagpur ha ka Electronics and Electrical Communication Engineering, u la ïoh pdiang ïa ka Gold medal ha ka bynta Electronics ha u snem 1967 bad u la trei hapoh ka Fertilizer Industries kum u Process Control Engineer bad trei ruh ha FCI Sindri bad u la shakri ha bynta bapher bapher jong ka ri.
Hadien ba la jied da ka Public Enterprise Selection Board (PESB) ha u snem 1998 u la long u Director of Production ha ka Bongaigaon Refinery and Petrochemicals Limited ïa kaba la tip mynta kum ka Indian Oil Corporation Limited bad u la shongthait na ka kam ha u snem 2003.
Ha u snem 2017, u la shah jied ban shimti kum u Vice Chancellor banyngkong eh jong ka Captain Williamson Sangma’s Technical University ha Jewilgre da ka Sorkar Meghalaya.
Shuh shuh u Myntri Rangbah u la aiti ruh ïa ka Certificate of Appreciation bad ka Water and Sanitation Award sha ka shnong Kama Galwanggre bad sha ka shnong Babadam bad ïa ka khusnam Top Performing PHC sha ka Darengre PHC kaba la shah jied kum ka shlem jingsumar kaba pyntreikam bha ïa ka MHIS bad ka AB-PMJAY hapoh ka district.
La sam ruh ïa ki Certificate of Appreciation sha ki nongtrei jong ki tnat bapher bapher.
Ha ka jingpyni nam ïa ki tabud, ka Tura Municipal Board ka la ïoh khur ïa ka nam lahduh, ka District Commerce and Industries Centre ka la ïoh khur ïa ka kyrdan kaba ar bad ka tnat Election ka la ïoh khur ïa ka kyrdan kaba lai.
U Myntri Rangbah u la kaweh lama ïa ki kali na ka bynta kiba ïashim bynta ha ka Bilgaro Republic Day Run 2024 ban pynsngewthuh paidbah halor ka jingshngaiñ haba niah kali ia kaba la pynlong da ka Tura Motor Sports Club, Tura.
Ha ka por mynsngi la pynglong ïa ki jingïalehkai sports na ka bynta ki heprit bad ïa ka Exhibition Football match kaba la long hapdeng ka DC XI bad ka Medical XI ha P A Sangma Stadium, Dakopgre, Tura.
Ïa ka jingrakhe Republic Day la pynlong ruh ha Raksamgre bad Dadenggre Civil Sub-Divisions ha kaba u Limison D Sangma, MLA bad u Brening A Sangma, MLA ki la long ki kongsan.
Ha Williamnagar, u Myntri ka tnat Pule Puthi Rakkam A Sangma u la pynher ïa ka lama lairong.
Ha Ampati u Myntri ka tnat PHE Marcuise N Marak u la pynher ïa la lama lairong bad sam ruh ïa ki khusnam sha ki nongjop ha ka jingpyni tabut ba kynthup ïa ka tnat DCIC, ka tnat Labour bad ka tnat PHE, katba ïa ka khusnam Best Marching Contingent la ïoh da ka St.
Dominic Savio Higher Secondary School, ka St.
Claret Secondary School Scouts bad ka Birin-Nuchong School Scouts.
La sam ruh ïa ki jingbam sha ki nongpang ka Ampati Civil Hospital, ka jingpylong ïa ka jingïalehkai Cricket hapdeng ki bor synshar district bad ka tnat Pulit.
Ha Resubelpara u Symbud Myntri Rangbah Sniawbhalang Dhar u la pynher ïa ka lama lairong bad sam ruh ïa ka khusnam sha ka ophis Soil & Water Conservation kaba la shah jied ban ïoh pdiang ïa ka Best Tableau Award.
Katba ïa ka Best Marchpast la ïoh da ka Resubelpara RMSA Secondary School.
La pynkup burom ruh ïa ki shakri sorkar hapoh ka district, la sam ruhh ïa ki khusnam sha ki ASHA bad sha ki nongïalehkai kiba la wanrah ïa ka nam ka burom sha ka District ha ka 5th Meghalaya Games kaba la long dang shen ha Tura.
Ha Baghmara u Myntri ka tnat Bording u A.
T.
Mondal u la pynher ïa ka lama lairong bad ha ka jingpyni nam ïa kit abut, ka ophis Soil and Water Conservation, ka DCIC bad ka Agriculture and Farmers’ Welfare ki jop ïa ka khusnam banyngkong, baar bad balai.
Ka Siju PHC ka la shah jied ban ïoh pdiang ïa ka khusnam Best Performing PHC hapoh ka South Garo Hills hapoh ka Megha Health Insurance Scheme bad ka Baghmara Civil Hospital ka la shah pynkup burom kum ka Best Performing District Hospital ha ka jylla hapoh ka Megha Health Insurance Scheme.
Ha Jowai u Myntri ka tnat Animal Husbandry and Veterinary Bah A.
L Hek u la pynher ïa ka lama lairong bad ha ka jingpyni tabut, ka ophis Horticulture ka la ïohrah ïa ka nam lahduh, katba ka District Commerce & Industries Centre, bad ka Divisional Soil and Water Conservation, Territorial Division Jowai ki la ïoh rah ïa ka nam kaba ar bad kaba lai.
La sam ruh ïa ki khusnam Top Performing PHC ha kaba ka Sahsniang PHC ka la shah pynkup burom da ka khsnam Best Performing Public Health Centre (PHC) halor ka jinglah ban pyntreikam bha ïa ka Megha Health Insurance Scheme (MHIS) bad Ayushman Bharat Pradhan Mantri Jan Arogya Yojana) (AB PM- JAY).
Ha Khliehriat, u Myntri ka tnat Sports and Youth Affairs Bah Shakliar Warjri u la pynher ïa ka lama lairong bad bad sam ruh ïa ka khusnam sha ka Rymbai PHC kaba la shah jied kum ka shlem ai jingsumar kaba la pyntreikam bha ïa ka MHIS & Ayushman Bharat-PMJAY.
Ha kajuh ka por, ka Rotary Club, Jowai ka la pynkup burom ruh ïa ka Anti-Narcotics Task Force (ANTF), East Jaiñtia Hills District.
Ki nongkitkam jong ka One Stop Centre, Khliehriat ki la ïoh pdiang ïa ka khusnam halor ka jingithuh ïa u synniang u bynhei ba ki la lah wanrah ïa ka project ‘Assisting women in Accessing Justice (AWAJ)’, ban ai jingtip sha ki nongshong shnong ha kaba bad ki jingshah thombor bad ban pynshlur ïa ki paidbah ba kin wanrah ïa ki jingkylli.
La sam ruh ïa ki khusnam sha ki nongjop ha ka March Past ha kaba ka Little Star Secondary School, Lad Rymbai bad ka Jawahar Navodaya Vidyalaya (JNV), Rymbai ki la shah jied kum ki nongjop.
Ha ka jingpyni kolshor ka Jawahar Navodaya Vidyalaya (JNV), Rymbai bad ka Khliehriat Higher Secondary School, Khliehriat ki la long ki nongjop bad ha ka jingpyni tabut District Rural development Agency (DRDA), East Jaiñtia Hills District ka la shah jied kum ka tabut ba itynnat tam bad ka tabut jonjg ka Agriculture Department ka la ïoh rah ïa ka kyrdan kaba ar.
Ha Nongstoin ka Myntri ka Koit ka Khiah ka Dr.
M Ampareen Lyngdoh ka la pynher ïa ka lama lairong bad ha kane ka sngi la pyni nam ïa kit abut da ki tnat treikam bapher bapher ka sorkar.
La pynlong ruh ïa ka jingïalehkai phutbol hapdeng ka Nongstoin Football Association bad ka Officers Club Nongstoin (Veteran).
La sam ruh ïa ki jingbam ha Civil Hospital, ha St.
Peter’s Green Pasteur Orphanage, Pyndengrei, ha Rev.
S.
Wollington Children’s Home, Nongpyndeng bad ha Shelter Homes for Boys and Girls, Nondein.
Ha Mawkyrwat, u Myntri ka tnat Revenue and Disaster Management Minister Bah Kyrmen Shylla u la pynher ïa ka lama lairong jong ka ri bad la pynbud pat sa ka jingpyni ïa ki tabut da ki hynriew tylli ki tnat treikam ka Sorkar, ka jingpyni ïa ka kolshor, ka jingsam ïa ki khusnam sha ki nongjop ha ka March Past.
Ka J.
K.
M.
P.
Higher Secondary School ka long ka nongjop ha ka March Past, katba ka Little Start Higher Secondary School bad ka Maharam Government Higher Secondary School ki la jop ïa ka kyrdan kaba ar bad balai.
Ha ka jingpyni tabut, ka ophis PHE ka la ïoh rah ïa ka nam lahduh, bud sa ka ophis Deputy Commissioner (Election) kaba la wan baar bad ka ophis Divisional Soil and Water Conservation kaba la wan balai.
La sam ruh ïa ka khusnam sha ka Umjarian HWC-SC kaba la shah jied kum ka Best Performance Health and Wellness Centre ha ka District, bad ka Nongbah Marshillong Village ka la shah pynkup burom kum ka Best Village Health Council hapoh ka District.
Ha Nongpoh u Symbud Myntri Rangbah Bah Prestone Tynsong u la pynher ïa ka lama lairong bad la pynbud pat sa ka jingpyni ïa ki tabut da ki tnat treikam bapher bapher jong ka sorkar.
Ha Mairang u Myntri ka tnat Food Civil Supplies & Consumer Affairs, Bah Comingone Ymbon u la pynher ïa ka lama lairong bad la pynbud pat sa ka jingpyni ïa ki tabut da ki tnat treikam ka sorkar ha kaba ka ophis Sub-Divisional Agriculture Officer ka la shah jied kum ka nam lahduh, ka ophis Block Development Officer ka la jop ïa ka kyrdan baar bad ka ophis Fishery Officer ka la jop ïa ka kyrdan balai.
Ha ka jingïakob pyninam ïa ka kolshor ka Seng Khasi Secondary School, Pyndengumiong ka la ïohrah ïa ka nam lahduh , katba ka St.
Thomas Higher Secondary School, Mairang bad ka Multipurpose Secondary School, Lumrit Sohdadek ki la jop ïa ka kyrdan kaba ar bad kaba lai.
Ha Sohra Civil Sub-Division u Myntri ka tnat Arts & Culture Minister Bah Paul Lyngdoh u la pynher ïa ka lama lairong bad shim ruh ïa ka Salute jong ki shiphew tylli ki kynhun kiba ïaid march past ba kynthup ïa ka East Khasi Hills DEF, ka NCC bad ki skul.
Ha Dadenggre Civil Sub-Division u MLA Brening A Sangma u la pynher ïa ka lama lairong.
Ha Amlarem Civil Sub-Division u Bah Lahkmen Rymbui u la pynher ïa ka lama lairong bad shim ïa ka Salute ha ka jingrakhe kaba la long ha Amlarem Government Lower Primary School.
Ha Pynursla Civil Sub-Division u Bah Banteidor Lyngdoh u la pynher ïa ka lama lairong.
Ha Mawshynrut Civil Sub Division ka Kong Santa Mary Shylla ka la pynher ïa ka lama lairong.
Ha Raksamgre Civil Sub-Division u Limison D Sangma u la pynher ïa ka lama lairong.
Ha Chokpot Civil Sub-Division u Sengchim N Sangma u la pynher ïa ka lama lairong.
Ha Ranikor Civil Sub-Division u Bah Pius Marwein u la pynher ïa ka lama lairong.
La pynlong ruh ïa ka cultural programme, bad ki jingïalehkai sports na ka bynta ki khynnah rit bad ka jingsam mitmit sha ki khynnah da ka Integrated Child Development Services (ICDS), Ranikor, bad ka jingsam khusnam sha ki nongjop ha ka march past ha kaba ka Jingaiti Secondary School, Nonghyllam, ka la long ka lahduh, katba ka Nolikata Higher Secondary School ka la jop ïa ka kyrdan kaba ar bad ka Indira Gandhi Secondary School, East Rangasora ka la jop ïa ka kyrdan kaba lai.
Ha Patharkhmah Civil Sub-Division u Bah Damanbait Lamare u la pynher ïa ka lama lairong.
Ha Jengjal Civil Sub-Division u Deputy Speaker ka Ingdorbar Thawain u Timothy D Shira u la pynher ïa ka lama lairong.
Ha Dalu Civil Sub-Division Ian Botham K Sangma u la pynher ïa ka lama lairong.
Ha Rongjeng Civil Sub-Division u Jim Sangma u la pynher ïa ka lama lairong.
Ha Hima Shangpung, Laskein C & RD Block u Bah Wailadmiki Shylla u la pynher ïa ka lama lairong.
Khliehriat kyllalyngkot 27: Kumba la paw ha ki social media, kawei ka shithi ba la phah da ka karkhana pynmih dewbilat, ka Meghalaya Cement Limited , lane ka Topcem, sha ka party National People’s Party halor ka jing ai sngewbha ka company sha ka party T50 lak tyngka, kane ka shithi ka dei ha ka tarik 10 u bnai Naiwieng 2023, kane ka shithi ka la saphriang bha ha ki social media.
Katkum ka shithi la ong ba ka dei ka jingai sngewbha da ka company sha katei ka party NPP, lyngba ka cheque ba la draw na ka State Bank of India, Guahati Branch.
Shuh shuh, ha ka shithi, ka company ka la ong ba katei ka pisa T 50 lak tyngka kaba ai sngewbha sha ka party NPP ka long ruh halor ka kyndon aiñ Section 182 jong ka Companies Act, 2013, ïa kane ka shithi la soi kyrteng da u Amit Agarwal, uba dei u Director jong ka company.
Haba ïakren bad u heh jong ka company Topcem, u la kam ba um tip ei ei halor kane bad kam shym don kano kano ka pisa ba la ai sngewbha ïa kano kano ka political party hapoh ka jylla.
Hadien ka jingsaphriang katei ka shithi ha ki social media, ki paidbah ki la kynthoh jur, kaba la pynkynmaw ïa ki ïa kito ki por ba ki shah shoh beiñ ha ki pulit ha ka por ba long public hearing, khamtam eh kito ki nongtrei jong ka topcem kiba la kren da ki ktien khlem akor ïa ki paidah.
Ka la mih ruh ka jingkylli ba hato katei ka jingai pisa ka company Topcem ka lah ban nang pynshlur shuh shuh ïa ka company ban ïoh ban pynheh ïa ka kam khaïi hapoh ka ka jingïada ka sorkar haduh ban da pynduh pyndam ïa ka karkhana dewbilat kaba don ha Sohra , ka Meghalaya Cherra Cements Limited (MCCL).
Shillong, Kyllalyngkot 27: U Lat ka jylla u Phagu Chauhan ula ong ba ka jylla Meghalaya ha u snem ba la dep ka la mad ïa ka shongsuk shong shngaiñ kumta ruh ka sorkar ka long kaba kloi bad kwah ban bteng ka jingïakren bad ka kynhun kieng atiar Hynniewtrep National Liberation Council (HNLC) hapoh u pud jong ka riti synshar ka ri.
U Lat ka jylla ula kren ïa katei kum u Kongsan ba pynher ia ka lama ka ri bad shim salute ha ka jingrakhe ïa ka Republic Day kaba 75, kaba la long ha ka sngi Thohdieng ha Madan Polo, Shillong.
U Lat ka jylla haba kren ha ka jingïalang ula ong, ba ka Republic Day ka dei ka sngi kaba khraw bad dei ban ïeng skhem ha ka ban bat ïa ka nongrim kumba la thoh ha ka riti synshar ka ri bad ula pynpaw ïa ka jingsngewnguh bad ai burom ïa ki nongialam ka ri bad ïa ki khla wait jong ka jylla bad ïa ki riewshlur kiba la pha la ka jongim ban ïada ïa ka ri.
“Ka sorkar ka ïeng skhem ban pynneh ïa ka shongsuk shongsaiñ ha ka jylla bad sa shisien ka ïeng skhem ha ka nongrim ba ka long kaba kloi ban ïakren bad ka seng HNLC katkum ka riti synshar ka ri bad katkum ki kyndon jingbthah jongka Ministry of Home Affairs" ong u Lat ka jylla u Phagu Chauhan.
“Ha u snem ba la dep ka jylla ka la mad ïa ka shongsuk shongsaiñ bad ngi la ïaid shakhmat ha ka ban pynbeit ïa ka jingïakajia pud hapdeng ka Meghalaya bad Assam.
Hadien ka jingthaw ïa ka histori ïa ka jingïasoi ïa ka Soskular ha u Lber 2022 na ka bynta ki 6 tylli ki jaka kiba don hapdeng ka jingïakajia pud, ki kam ban sorbe ïa ki jaka ki la ïaid shakhmat ban phiah ïa u pud u sam.
Ki arngut ki Myntri Rangbah kila ïakynduh biang ha u Jymmang 2023 ban sdang ïa ki kam ki jam ban pynbeit noh ïa u pud u sam jong ki 6 tylli ki jaka kiba don hapdeng ka jingïakajia pud bad la thaw ïa ki Regional Committee ha kitei ki thaiñ bad kila lum ïa ki jingïalang bad ka jylla Assam" ong u Lat ka Jylla.
Ula ong ba ka Tnad Home (Police) ka la sdang ïa ka District-Level Police Infrastructure bad Police Housing bad la nang pynkhlaiñ ïa ka Fire Emergency Services katkum ka jingdonkam.
Yn pyndep ha ka por kaba biang ïa ka jingthungkam na ka bynta ki 3000 tylli ki kam kiba lait.
Ula ong, ba ka Meghalaya kala pdiang ia ka State Anthem kaba rakhe ïa ka jaka, ki briew bad ka kolshor da kaba buh hakhmat ïa ka jingïatylli bad la thaw ïa ka Anthem ha ki ktien sorkar katkum ka Meghalaya State Language Act 2005.
U Lat ula kren ruh ha kaba ïadei bad ki kam pynroi kiba ka sorkar kala leh na ka bynta ban kyntiew ïaka roi ka par bad ïa ka ïoh ka kot jong ka jylla bad ula pynbna ba kan long ka jingsahnam ha ka histori, ha kaba ka yn plie ïa u motdur ba shi rynnieng jong u Tirot Sing Syiem ha Dhaka Bangladesh ha ka 16 tarik u Rymphang 2024.
“Da kaba ïaid ryngkat lang bad ka jingangnud u Myntri Rangbah duh ka ri u Narendra Modi ban pynlong ïa ka ri India ka ban kynjoh ïa ka ioh ka kot kaba 5 Trillion US Dollar ha u snem 2025, ka sorkar Meghalaya ka la buh ïa ka thong ban pynlong ïa ka Meghalaya ba kan kynjoh ïa ka ïoh ka kot kaba 10 Million US Dollar ha u snem 2028 ka ban kyntiew arshah ïa ka GDP jongka jylla.
Ban pynurlong ïa kane, ka sorkar ka dang pynkhreh ïa ki buit treikam ban roi ha baroh ki liang bad ka dang ïaid ha ka lynti ban pynbiang ïa ka jingbei tyngka" ong u Lat.
U Lat ula kren ruh ha kaba ïadei bad ki kam pynroi kiba ka sorkar ka la leh na ka bynta ban kyntiew ïa ka roi ka par bad ïa ka ïoh ka kot jong ka jylla, da kaba pynbiang ïa ki surok bad ki lynti ki syngkien, ka umbam umdih ha man la ki ïing, ban pynbiang ïa ka bording elektrik bad ba kan ym don kano kano ka jingthud, ka jingtei ïa ka Mawdiangdiang Administrative City bad ïa ka Secretariat kaba thymmai ha New Shillong Township bad ka sorkar ka dang pynkhreh ban tei ïa ka Knowledge City kaba thymmai ha Mawkhanu.
Ban wanrah ïa ka jingkylla ha ka nongbah, ka sorkar kan sdang pynïaid noh da 100 tylli ki bos elektrik hapoh u snem 2025 bad kane kan ïarap ha ka ban pynduna ïa ka umphniang bad ka sorkar ka dang wad ïa ki lad ki lynti ban don noh ka jingkamai ki liengsuiñ kaba man la ka sngi na Shillong sha Delhi, Mumbai, Hyderabad bad Bangalore bad ka sorkar ka don ïa ka jingthmu ban pyntreikam pura noh ïa ka Baljek Airport ba kan don ka jingkamai ki liengsuin na Tura sha Shillong.
U Lat ka jylla ula kren ruh ha kaba ïadei bad ka jingthmu ka sorkar ban kyntiew ïa ka kam rep kam riang bad ki kam ri ïa ki jingri ki bapher bapher, ka jingkyntiew ïa ka kam jngohkai bad kiwei kiwei kiba long ki lad ban aikam aijam.
Shillong Kyllalyngkot 27: Ka Myntri ka Koit ka Khiah ka jylla ka Dr Ampareen Lyngdoh ka la ong, ba ka pateng mynta bad kaba mynshwa ka la ïapher bha khamtam haba kane ka juk kaba mynta bun ki la lapmiet ïa ka mobile phone bad kam don shuh ka jingïadei, ka jingiajan, jingialong kawei ne ka jingithuh ithaw hapoh ka shnong poh thaw.
Ka Dr Ampareen ka la kren ïa kane kum ka Kongsan ha ka jingpynhap pyrda ïa ka jingrakhe ïa ka jingdap 25 snem jongka Seng Samla Mawkhar kaba la long myntaka sngi Saitjaiñ.
“Ki samla ki don ïa ka jingbahkhlieh kaba khraw bha ban ïa kiba la heh bad rangbah bad ki samla ki donkam mynta ban peit ba kan don ka jingïakynduh para samla ban ïarap ïa kito kiba don ha ki jingeh bad ban ïasaid lem na ka bynta ka jingdawa bad jingdonkam jong ki para samla" ong ka kong Ampareen.
“Kaba kham kongsan tam ka long ban hikai ia ki pateng la pateng ban im shabar jong ka jingim marwei da kaba lapmiet tang iaka mobile ne ka ‘Mobile Culture’… kane kadei kaei kaei kaba ktah bha bad kan sa poi ka por ha kane ka nongbah ka jong ngi ba ngin ym ithuh ruh watla ngi shong marjan iwei ia iwei" kala bynrap.
Kala ong, ba ki khynnah mynshwa ki ialehkai ia ki jingialehkai kiba bunjait bad ki iathuh ithaw iwei iwei lyngba ka jingialehkai lang hynrei ha kane ka juk kam don shuh ka jingiajan bad ki khun samla mynta kila duh ia kine kiei kiei baroh kiba ki khynnah mynshwa ki ju ialehkai.
“Bunsien ki kmie ki kpa ruh ki bun kam ha la ki jong ki mobile bad kim don por ban iakhana bad ki khun bad kane kala pyniajngai na ki khun na ka jingpeit jingkhmih ka jongki… nga ai khublei ia ka Seng Samla Mawkhar kaba la pynlong ia ki prokram kaba tan lut ia ki samla ki samhoi sha kine ki rynsan ban iakynduh bad ban pynlong ia ki jingiakob bapher bapher bad ban pynshongshit pynsawa iaka shnong ka thaw" ong ka Dr Ampareen.
Ka la ong ba ki don ka por ba la ïohi ba ki Seng Samla ki pynlong ïa ki tamasa shwa ka elekshon ne ki prokram bapher bapher hynrei kala kyntu ïa ki Seng Samla ba ki dei ban pynlong man la ka por ïa ki prokram.
Ha kane ka sngi la ïadonlang u MLA ka North Shillong u Bah Adelbert Nongrum, u MDC ka Mawkhar Pynthorumkhrah u Bah PN Syiem, u Rangbah Shnong ka Mawkhar u Bah Arwan Tariang, ki nongkitkam ka Seng Samla Mawkhar bad ki paid nongshong shnong.
Ha kane ka jingrakhe la pyllait ïa ka Souvenir ne ka kot sah kynmaw jong ka jingrakhe ïa ka jingdap 25 snem jong ka Seng Samla Mawkhar bad la sam ruh ïa ki khusnam sha ki khynnah bad ki samla kiba la jop ha ki jingïakob bapher bapher.
Shillong, K’lyngkot 27: Ka ïing Bisgar Supreme Court ka la pynsangeh ïa ka jingtreikam jong ka hukum ka ïing Bishar High Court jong ka jylla Meghalaya kaba bthah ïa ka Sorkar Jylla ban siew bai lutksan ba kot haduh T.
10-15 lak ïa kiba iap ha along jong ki Pulit.
Kane ka hukum ba pynsangeh ba la pynmih ha ka 22 tarik Kyllalyngkot 2024, ka kren shai ba ka hukum jong ka ïing Bishar High Court kan sangeh shuwa ïa ka jingtreikam hynrei halor ka kyndon ba ka bai lutksan ba la buh da ka National Human Rights Commission (NHRC) ka dei ïa ka ban siew da ka Sorkar Jylla.
ïa kane ka jingmudui jong ka Sorkar Jylla la shim rai da ka ïing Bishar Supreme Court ba kynthup ïa u Justice BR Gavai, Sanjay Karol bad Sandeep Mehta haba bthah ban file affidavit hapoh ka saw taiew.
Ha u Nailar 2023, ha ka suo moto case, ka ïing Bishar High Court kala pynpaw ïa ka jingsngewkhia halor ka jingiap jong ki Under-Trial Prisoner namar ka jingpynshitom ba palat pud jong ki bor ba tohkit.
Ka la rai ba ka jingiap ki koidi ha along kan kut tang lada ka jingsiew bai lutksan ka poi ha u pud ha kaba ka Sorkar Jylla kan hap ban siew ïa ka jingsiew bai lutksan kaba heh.
Haba kyntait ïa ka ‘Haryana Model’ ban siew bai lutksan da ka NHRC, ka ïing Bishar High Court ka la ban jur ïa ka jing donkam ban siew bai lutksan ka ban ai jingkyrshan ïa ki longïing jong ki lanot bad ruh ban tehlakam ïa ki Ophisar jong ka Jylla.
Ka ïing Bishar ka la buh ïa ka bai lutksan kaba long naduh T.
10-15 lak kaba shong ruh kat kum ka rta jong ki lanot.
la ki lanot kiba hapoh 45 snem, ka bai lutksan ka long T.
10 lak katba kito kiba hapdeng 30-45 snem kidei ban ïoh T.
12 lak.
ïa kito ki lanot kiba iap hapoh ka 30 snem ha along ki Pulit, ka jingsiew bai lutksan ka long T.
15 lak.
Kane ka rai ka la pynbor ïa ka Sorkar Meghalaya ban leit mudui sha ka ïing Bishar Supreme Court.
Ha ki kam ba ïadei bad ka jingiap ha along Pulit, ka National Human Rights Commission ka Ri India (NHRC) ka la buh ïa ka jingdawa ban siew bai lutksan kaba long T.
3 lak.
Shillong, Kyllalyngkot 28: Ka kynhun ïalehkai phutbol jong ka Laitkor SC ka la khur jingjop na ka jingïakhun kaba long pyrshah ïa ka Mawkhar SC hynnin ka Sngi Saitjaiñ jong ka lympung 1st DIVISION Football League 2023-24 ba la pynïaid da ka Shillong Sports Association.
Haba phai sha ka jingïakhun jong kine ki ar kynhun ba la long ha SSA Ground, por 2:15 baje nohphaisngi, ka la kut ha kaba ka Mawkhar SC ka la shah pynliem da 1-3 kol ha ka Laitkor SC.
Dei ka Mawkhar SC kaba la sdang nyngkong ban pynkhihjar na u Kyrmen Lyngdoh tang hadien 3 minit ba la ïaid ka por, hynrei ka Laitkor SC ka la ïoh ban pynïakhaid lyngba u Euvasius Mawthoh ha ka minit ba 19 shuwa ba un thep ïa ka kol kaba ar ha ka 76 minit.
Nangta ka kol kaba khadduh la thep da u Banskhem Kharkongor (85 minit) kaba la pynthikna ïa ka Laitkor SC ban khur ïa ka namjop ha kane ka jingïalehkai.
Shillong, K’lyngkot, 27: Ryngkat bad ka ri India baroh kawei, ka Jylla Meghalaya ha ka sngi Thohdieng ka la rakhe ïa ka Republic Day kaba 75 snem.
Ha kane ka jingrakhe ïa ka Republic Day kaba la long ha madan Polo, Shillong la kynmaw burom kyrpang ïa ki nongïakhun laitluid jong ka ri India bad kumjuh ruh ïa ki khlawait jong ka jaitbynriew, kum u Tirot Sing, u Kiang Nangbah bad u Pa Togan SangmaU Lat ka jylla Phagu Chauhan uba la long kum u kongsan u la pynher ïa ka lama lai rong jong ka ri India bad shim ruh ïa ka bynta ban salute ïa kiba ïa shim bynta ha ka march pass ba kynthup ïa ki shipai BSF, CRPF, District Executive Force, East Khasi Hills District, Sikkim Police, 1st MLP Bn, NCC Boys, NCC Girls, Meghalaya Bharat Scouts and Guides, Sacred Heart Girl’s Hr.
Sc.
School, Brass Band Border Wing Home Guards bad ki Pipe Band Assam Regiment Centre.
U Lat ka jylla u la sam ruh ïa ka khusnam ‘U Tirot Sing Award 2024’ na ka bynta ka Arts and Culture sha u Risingbor Kurkalang, ïa ka Pa Togan N.
Sangma Award 2024 na ka bynta ka Social Service sha ka Dr.
Delphine Gare Momin bad ïa ka “U Kiang Nangbah Award 2024’ ha ki kam ïalehkai sha u Phrangki Buam.
Haba kren kum u Kongsan u Lat ka jylla u la ïaroh ïa ka Sorkar Jylla kaba la pyrshang ban wanrah jingsuk hapoh ka jylla lyngba ka jingkhot ïakren ïasuk bad ka seng kieng atiar Hynniewtrep National Liberation Council (HNLC) katkum ka jingbthah jong ka Ministry of Home Affairs (MHA) ka Sorkar Pdeng.
La sam ruh ïa ki khusnam Megha Health Insurance Scheme (MHIS) & Pradhan Mantri Jan Yojana (PMJAY) Awards sha ki hospital kiba treikam bha bad kiba la ai ka jingshakri kaba paka ïa ki paidbah nongshong shnong.
Ha East Khasi Hills la ai ïa ka khusnam sha ka Pomlum PHC bad ka Mawphlang CHC na East Khasi Hills ka la ïoh ka khusnam kum ka hospital ba ai jingshakri bapakam tam ha ka jylla.
Ki hospital shimet kiba la shah jied ban ïoh khusnam ki long ka Bethany Hospital, Shillong bad ka Bansara Eye Care Centre, East Khasi Hills.
Ka Reid Provincial Chest Hospital, East Khasi Hills District ruh ha kane ka kynti ka la shah pynkup burom da ka khusnam bad ka Ganesh Das Government Maternal & Child Hospital, East Khasi Hills District ka la shah jied kum ka hospital ba paka tam ha ka jingsumar ïa ki kynthei bad ïa ki khunlung.
Shuh shuh ka Reid Provincial Chest Hospital, East Khasi Hills District ka la jop ruh ïa ka khusnam na ka bynta ka Ayushman Bharat Pradhan Mantri Jan Arogya Yojana Quality Certification Hospital.
Ha kane ka sngi, la sam ruh ïa ka Police Medal for Meritorious Service (MSM) sha u Superintendent of Police (City) Bah Vivek Syiem, ïa u AB-Inspector John M Sangma bad Havildar Bah Teibor Sumer, katba ïa ka Home Guards & Civil Defence Medal for Meritorious Service la ai sha ka Kong Aniosca Basaïawmoit kaba dei ka Inspector kaba shakri kum ka Senior Instructor ha Central Training Institute of Civil Defence and Home Guards, Mawdiangdiang.
La pyninam ruh ha kane ka sngi ïa ki tabut na ka tnat Tourism, ophis jong ka Deputy Commissioner, na ka DCIC-East Khasi Hills, na ka ophis Superintendent of Fisheries, na ka Meghalaya State Skills Development Society, na ka District Animal Husbandry and Veterinary, na ka District Horticulture, DFO, na ka Social Forestry, na ka NCC, na ka Divisional Soil and Water Conservation bad na ka District Election Officer.
Ka tabut jong ka DCIC-East Khasi Hills ka la jop ïa ka nam lahduh, katba ka Meghalaya State Skills Development Society ka la long baar bad ka District Animal Husbandry and Veterinary ka la long balai.
Ha ka jingïakob ïaid march past, ka NCC Girls ka la jop ïa ka nam lahduh, katba ka NCC Boys bad ka Sacred Heart Girl’s Hr.
Sc.
School ki la jop ïa ka kyrdan baar bad balai.
Shillong, KyllaLyngkot 28: U Myntri ka tnat ki Kam Ïalehkai jong ka sorkar jylla, u Bah Shakliar Warjri ha ka sngi Palei jong ka taïaw ba ladep u la buh ïa u mawnongrim na ka bynta ban tei ïa ka Stadium ryngkat ka madan ban siang da u phlang plastic (artificial turf) ha ka madan kaba don ha Kynshi Bangla, kaba hap hapoh ka Mawthadraishan Constituency.
Katkum ka jingkheiñ, ka mang tyngka ban tei ïa ka stadium ryngkat bad ka siang phlang plastic ka lah ban kot haduh T.
20 klur tam eiei bad ka por ba la buh ban pyndep ka long kumba 2 snem eiei.
Ha katei ka sngi buh mawnongrim, la ïadonlang u Chief Secretary ka jylla u Bah DP Wahlang, u Deputy Commissioner ka Eastern West Khasi Hills u Bah Gideon Kharmawphlang, u Chief Engineer ka State Sports Council u Bah BM Syiem, ka kurim u Myntri, ki kmie ki kpa, ki nongpynïaid shnong, ki riew rangbah lem bad ki paid nongshong shnong.
U Bah Shakliar Warjri uba dei u MLA jong kane ka thaiñ haba ai jingkren u la ong, ba u la don ka jingangnud kum u nongmihkhmat ban leh eiei na ka bynta ka constituency bad kane kan dei ka sngi kaba kmen ban ïoh buh mawnongrim ban tei ïa ka Stadium kaba nyngkong eh hapoh ka district.
Lada ngi kwah ban ïohi ba ki heprit bad ki samla ba kin kiew ha ki kam ïalehkai, ka dei ka kamram jong ka sorkar pat ban pynbit pynbiang ïa ki jingdonkam, ka ban plie lad bad kum ka sorkar ka la trei shitom ban pynïoh ki shlem ai jinghikai lane kita ki academy, ki grassroot prokram, bad ban tei ki stadium, ka lynti ba ngi shim ban kyntiew ïa ka ïalehkai ha kane ka jylla, khnang ba kan long ka lynti na ka bynta ki samla ba kin long ki khlur ban lah pynpaw nam ym tang ïa ka shnong ne district hynrei ïa ka jylla bad ka ri ha ki por ban wan," la ong u Bah Shakliar.
“Nga kwah ba ki samla ka thaiñ Kynshi Pyllun ba kin nym kut tang ha kane ka madan hynrei ba ha kawei ka sngi kin kiew ban poi sha ka State Level, National bad International Level, bad halor kine ki jingangnud ngi kum ka sorkar ngin nym shongthait hynrei ban trei shitom ban lah ban pynurlong ïa ki jingthmu.
"Shuh shuh u la ong, “Kine ki jingai ym dei ka ban pynkmen ïa ngi ne ïa u MLA ne ïa ka sorkar hynrei ka ban pynkmen ïa ki samla bad ki nongshong shnong.
Ka sorkar ka la ai ïa ki stadium, kan shong pat mynta ha ki paidbah ban sumar ïa ka bad kumno ban pyndonkam ïa ka madan, ban peit ba nym don kino kino ki ban pynjulor.
"U Bah Shakliar u la pyntip ruh ba ha thaiñ Kynrud ruh yn sa ai kawei ka madan artificial turf bad kumjuh ruh ha Mawroh Markasa ruh yn ai kawei, ha kaba ki madan la dep ban buh ha ka thup kyrteng.
U la pyntip ruh ba ha Bynther ha la ïoh ai ka Indoor Stadium, ha Nongkasen ruh la ïoh ban ai kawei ka Indoor Stadium.
Ka Lok Ayukta ka dei ka ktien Hindi kaba mut “Ka jingïarap na ka bynta ki paidbah lyngba u shakri sorkar lane u Commissioner.
ïa ka aiñ Lok Ayukta la ithuh naduh u snem 2014 lyngba ka dorbar thaw-aiñ ka jylla Meghalaya hynrei ka la sdang trei kam tang naduh u snem 2019 haba u Lat ka jylla u la pynlong doh long snam ïa kata lyngba ka jingpynbna ha ki kot sorkar (Meghalaya Gazette).
Kaba phylla ka long ba u shnong knor (Chairman) ba nyngkong eh kane ka Lok Aadalat, uba dei u nongbishar uba la shongthait (retired) jong ka ïingbishar baheh duh ka Assam (Gauhati High Court) u PK Mushahary lah thung ba un shimti ïa ka kam jong u naduh u snem 2018.
Dei da ka jingtynruh jong u Mushahary ba ka sorkar ka sa pyntrei kam bad ai ïa ka ophis kaba thikna bad ruh ka la thung kam de ïa kiwei ki nongtrei haph ka Lok Ayukta.
Kaei ka jingthmu bakongsan eh jong ka Lok Ayukta lane jong u khlieh duh kane ka rynsan ïarap paidbah.
Ka jingthmu jong ka Luk Ayukta ka long ban sngap ïa ka jingmudui jong ki paidbah pyrshah ïa ki kam bamsap bad ka jingbymtrei hok jong ki nongtrei sorkar.
Shisien pyrkhat kane ka Lok Ayukta ka la dei ban long kaba laitluid ban leh ïa ka kam kaba la bhah na ka bynta jong ka.
Katkum ka aiñ ba la rai da ka Dorbar Thaw-aiñ ka Meghalaya, u khlieh duh ka Lok Ayukta u dei ban dei u nongbishar jong ka ïingbishar ba heh na kano kano ka jylla uba lah shongthait ((retired High Court Judge), lane uno uno/kano kano ki riew pawkhmat kiba ym don jingthoh bria eiei ha ka jinglong jingman lane ka rukom trei kam jong ki (person of repute).
Hadien ba la shongthait u nongbishar (Justice) Mushahary la thung ïa u Bah Bhalang Dhar (IAS) uba la shongthait na ka kam sorkar.
Ka sorkar MDA imat kam lap da kiwei pat ki briew kiba lah ban kit ïa kane ka kam bah kam san.
Bad kumba ngi ju tip ba barabor hi ka sorkar ka kham sngew shaniah ïa kito kiba la long teng ki shakri jong ka, namar kin ym leh ïa kano kano ka kam kaba pyrshah ïa ka sorkar.
Dei hangne kein ba ki paidbah ka jylla Meghalaya ki dei hok hi ban shah ïuhroit ha baroh kiba bat sorkar naduh u snem 1972.
Ka daw ka long ba ki paidbah kim salia ban dawa ia ka hok lajong.
Kim ju kham kwah ban ialeh pyrshah ïa ka sorkar wat la ka shim ïa ki rai kiba pyrshah ia ka rukom synshar khadar.
Ka jingmlien jong ki briew ha kane ka jylla ka long ban shu khmih lynti beit ïa kita ki “seng bhalang" ba kin kit ïa kane lyngkor ban ïaleh pyrshah ïa ka bamsap.
Kane ka long kaba bakla shibun.
Ha ka ri synshar paidbah mangi uwei pa kawei ngi don ka hok ban pyrta shla pyrshah ïa ka jingbamsap namar kane ka mut beit ba ïa ka pisa kaba dei ban wan sha ki paidbah ha ka dur jong ki surok bad ki lynti syngkien kiba bha bad kiba ikob ban ïaid kali, ym kum ki surok kiba ngi ïohi mynta kiba da ka thliew suda.
Nangta ngi don hok ruh ban ïoh ïa ka um bam um dih kaba thikna (ym da kaba jakhlia bad ba dap da ki khniang jingpang) bad kiwei kiwei de ki kam pynroi.
Ki surok kiba sniew ki kdew ba ka don ka jingbamsap kaba jur ha ka tnad Public Works Department (PWD) kaba dei peit ïa ka jingshna surok ha kylleng ka jylla.
Haba ngi ïaid ngi ïeng ngi sngew dukha ban iohi ia kum kine ki surok kiba tang shisien slap ki lah kiew noh lang bad ka um slap.
Hynrei lait na kaba shu thnum bad ïathuh khana para mangi, ngim kloi satia ban ïa ïeng radbah kum ki paidbah kiba don ka jingkit khlieh bad lait mudui saha kata ka Lok Ayukta.
Lada mangi ngim leit mudui katei ka Lok Ayukta kan ym donkam eiei ruh ban trei.
Bad kiba shong hangto kin sa shu ïoh tulop ei khlem da trei eiei ruh.
Kumta ka jingkhot iangi ki paidbah ka long ba ngin ieng tylli ban iakhun pyrshah ia ka jingbam sap kumba ki paid Garo ki la sdang da kaba pyndonkam da kane ka atiar ka Lok Ayukta.
Nongstoiñ, K’lyngkot, 28: Kum ka jingïasnohkti lang bad ki paitbah nongshong shnong jong ka ri baroh kawei, ha ka jingrakhe ïa ka sngi ba kyrpang ka Republic day, ka Halatynrai Eco Tourism Society kaba treikam ha West Khasi Hills, ka la pynlong da ka prokram ba kyrpang ban pynkhuid ïa ki jaboh jabaiñ kiba la bret pathar da ki paitbah nongshong shong bad ki nongleit nongwan ha ka wah Nonbah.
Ïa katei ka jingpynkhuid ïa ki jaboh jabaiñ, la leh tang da ki nongïalam bad ki dkhot jong katei ka Society, namar na ka liang ki paitbah nongshong shnong kim pat sngewthuh satia kumno ban kiar na ka jingpynjaboh ïa ka mariang.
Ïa ka jingpynkhuid ïa ki jaboh jabaiñ ha katei ka wah, katei ka kynhun ka la sdang naduh ki snem ba la dep ha kaba ki la sdang da ka buit thymmai, da kaba pynap da ka jar na shilliang sha shilliang jong ka wah.
Haba ki jaboh jabaiñ kiba la kit da ka um ki la sahkut ha katei ka jar ki sa leit ban lum ban lang bad ban thep ha ki byrni ba la pynkhreh lypa khnang ba ka kali kit ñiut kan suk haba thep bad leit bret ha ka jaka ba la pynkhreh lypa.
U bah Teibor Marweiñ President ka Society, u la ong ba ka long kaei kaei kaba I lehraiñ ban peit ba ka wah Nonbah kaba don hapdeng jong ka sor Nongstoiñ, kan rben da ki jaboh bad ki jakhlia kata naduh ki bulor kyiad, ki plastic, ki jaiñ jot, ki synduk kot.
Kaba ijli palat ka dei ba ki don ki nongshong shnong kiba song ïa ka eit ha ki plastic bad bret ha katei ka wah.
Nangta ki syiar, ki ksew bad ki miaw kiba ïap ruh ki bret ha katei ka wah haduh ba la ijli khait ban peit.
Utei u nongïalam ka kynhun u la ong ruh ba ka jingpynjaboh palat ïa katei ka wah, ka lah ban dei na ki nonghongwai ïing bad na ki nongshong dukan hapoh sor Nongstoiñ khamtam eh kiba shong dukan harud katei ka wah.
U la ong ruh ba ha ki snem ba la dep na ka liang ka kynhun ka la pyrshang ban pan ka jingïatreilang na ka ophis PHE, ha kaba ka la ai jingïarap da ki juti but bad ki klop kti ban phong haba ki tam ïa ki jaboh.
Nalor kata u la ong ruh ba ka Society ka kyntu ïa baroh ki nongshong dukan, ba kim dei ban bret pathar ïa ki jaboh jabaiñ hapoh wah.
Hynrei ki dei ban buh da ki synduk kot ne kino kino ki tiar hakhmat ki dukan bad ban buh ïa ki jaboh, khnang ba kin ym saphriang shane shatai.
Hadien ba ki la dep pynkhuid bad lum lang ïa kitei ki jaboh jabaiñ bad la dep thep ha ki byrni, ki nongïalam bad ki dkhot ka Society ki la leit buh ruh ïa ki polo harud surok bad hakhmat ki dukan, khnang ba kiba ïaid ba ïeng bad ki trai dukan kin pyndonkam.
Mawkyrwat, K’lyngkot 28: Ryngkat shityllup ka Ri India, mynta ka sngi ka 26 tarik u Kyllalyngkot, 2024 la rakhe ïa ka jingdap 75 snem ka jingïoh Republic ha South West Khasi Hills District ha kaba u Ma Kyrmen Shylla, Myntri ka tnad Revenue & Disaster Department jong ka Sorkar Meghalaya u la pynher ïa ka Lama ka Ri bad shim ïa ka Rashtriya Salute jong ka kynhun parade kaba kynthup naduh ki pulit, ki NCC haduh ki khynnah skul ha ka jingrakhe ïa ka jingdap 75 snem jong ka Republic Day ha ka rukom kaba ishongkun ba la pynlong ha phyllaw Ïingskul jong ka Nativity Higher Secondary School, Mawkyrwat.
Lah ruh ban kdew ba kumba 6 tylli ki skul ki la ïashimbynta ha ka March Past bad 8 tylli ki departments ki la ïashimbynta ha ka jingïakop pyni ïa ki Tableau.
Ha ka March Past, ka Jingïaseng Kynthei Mawkyrwat Presbytery Higher Secondary School, Mawkyrwat ka la rah ïa ka khusnam nongjop bad bud da ka Little Star Higher Secondary School, Mawkyrwat ha ka kyrdan kaba ar bad ka Maharam Government Higher School, Mawkyrwat ha ka kyrdan kaba lai.
Ha ka Tableau Presentation, ka Public Health Engineering (PHE), Mawkyrwat Division ka la ïoh ïa ka kyrdan ba nyngkong, bud sa ka Election Department (DC’s Office), South West Khasi Hills District ha kaba ar bad ka Soil & Water Conservation Office ha ka kyrdan kaba lai.
Ha kaba ïadei bad ka Cultural Programme, ka Jawahar Navodaya Vidyalaya, South West Khasi Hills District bad ka Nativity Higher Secondary School, Mawkyrwat ki la ïashimbynta.
Shuh shuh la ïoh ruh ban sam ïa ki khusnam sha ka Umjarian HWC-SC na ka bynta ka jingle bha ha ka Health & Wellness Centre (HWC), bad sha ka Shnong Nongbah Marshillong kum ka ‘Best Village Health Council’ hapoh ka South West Khasi Hills DistrictLa pynshongshit shuh shuh ïa kane ka sngi da ka Cultural Programme, ka jingsam jingbam da ka Officers’ Club, Mawkyrwat sha ki khunswet jong ka Hope Orphanage.
Ha kane ka jingrakhe la wan ban ïa sakhi lang da ki nongtrei sorkar, ki khynnah skul ryngkat ki nongshong shnong jong ka Mawkyrwat C&RD Block.
RANIKOR: Ryngkat bad shityllup ka Ri, la rakhe mynta ka sngi ïa ka jingdap 75 snem ka jingïoh Republic ha Ranikor Civil Sub Division ha ka rukom kaba ishongkun ha kaba u bah Pius Marweñ, MLA ka Ranikor Constituency u la pynher ïa ka Lama bad shim ïa ka salute jong ki Parade Contingents kiba kynthup naduh ki Police haduh ki 6 tylli ki skul kiba don ha kane ka dong ka thaiñ ha ka jingïalang kaba la long ha madan Nolikata, Ranikor Civil Sub Division.
Ha kane ka sngi la pynlong ruh ïa ki Cultural Programme, ki jingïalehkai ïa ki khynnah bad kiwei de ryngkat ka jingsam ïa ki khusnam sha ki nongjop.
Ha ka March Past, ka Jingaiti Secondary School, Nonghyllam ka ïoh ha ka kyrdan ba nyngkong bad bud sa ka Nolikata Higher Secondary School ha kaba ar bad ka Indira Gandhi Secondary School, East Rangasora ha ka kyrdan kaba lai.
Nangta, ha ka Cultural programme, la ïoh ban sam ïa ki syrnod jong ka jingïashimbynta sha ka Saindur Village Organization jong ka Dirang bad ka Dondima Village Organization jong ka West Rangasora.
Nongstoiñ, K’lyngkot, 28: Ryngkat bad ka ri India baroh kawei, ka West Khasi Hills ka la rakhe ïa ka Republic Day kaba 75 snem jong ka ri da ka jingkmen, ka jingsarong bad ka jingieid.
Ka Dr Ampareen Lyngdoh Myntri ba dei khmih ïa ka tnad Agriculture, Health, and Family Welfare, Law Commission, IPR jong ka Sorkar Jylla, ka la long ka Kongsan, ha ka jingdon ryngkat lang jong u Bah Gabriel Wahlang, MLA MDC, Nongstoiñ Consti-tuency, Bah G.
Momin MLA Rambrai Jyrngam Constituency, Bah.
Garod L.
S.
N.
Dykes IAS, Deputy Commissioner jong ka West Khasi Hills District, kiwei part ki shakri sorkar, ki nongshah khot sngewbha, ki riew pawkhmat jong ka dong ka thaiñ, ki skul, ki kolej bad ki paidbah na jngai bad najan jong ka thaiñ Nongstoiñ.
Ka Dr M.
Ampareen Lyngdon, ka la pynher ïa ka lama lai rong jong ka Ri India bud sa da ka jingrwai lang ïa ka National Anthem.
Ka la shim ruh ïa ka salute na ka bynta ka March Past jong ki 14 ki Contingent kaba kynthup ïa ki Pulit, ki Skul, Kolej, NCC, Scout & Guide kiba la pynkohnguh ïalade ban shim bynta ha kane ka sngi bad ban ai burom ïa la ka Ri.
Kiwei pat ki bynta kiba la pyndep ha kane ka sngi ki kynthup ïa ka jingpyni nam ïa ki Tableau na ki tnad Sorkar kiba pyni ïa ka jingriewspah jong ka West Khasi Hills District.
Nangta ka ïakob kynjat bol hapdeng ka Nongstoiñ Football Association (Veteran) bad ka Officers Club Nongstoiñ, kaba pyni ïa ka mynsiem jong ka jinglong shi tylli bad ka mynsiem ieid ïalehkai jong ki paidbah.
Ka la don ruh ka jingsam ïa ki jingbam na ka bynta ki nongpang kiba thiah ha Civil Hospital, ki khynnah khun swet jong ka St.
Peter’s Green Pasteur Orphanage, Pyndengrei, ki khynnah jong ka Rev.
S.
Wollington Children’s Home Nongpyndeng bad ki khynnah jong ka Shelter Homes for Boys and Girls, Nondeiñ.
La pynkut ïa kane ka sngi leh kmen Republic da ka jingpynhap noh ïa ka lama lai rong ka Ri India ha ka por 6 baje janmiet jong kane ka sngi.
Ka jingrakhe Repulic Day kaba 75 jong ka Ri India hapoh Nongstoiñ, ka long ka sakhi ba kum ki nongshong shnong ki don ïa ka mynsiem jong ka jingïatylli, ka jingkohnguh bad ban aiti na ka bynta ka Ri.
Ha Mairang EWKHD, la rakhe ïa ka Republic Day kaba 75 jong ka Ri India da ka jingkmen, ha kaba ki briew najan bad na jngai jong ka thaiñ Mairang ki la wan rakhe lang ha madan ïalehkai Dom Mawlum, ha kaba u Bah Comingone Ymbon, Myntri ka sorkar Jylla uba dei khmih ïa ka Food Civil Supplies & Consumer Affairs Dept.
Home (Civil Defence and Home Guards) Water Resources, Cooperation Department u la long u Kongsan.
Nalor jong u, la don ryngkatlang u Bah G.
Kharmawphlang IAS, Deputy Commissioner EWKHD, Superintendent of Police EWKHD, Bah M.
B.
Syiem, MPS, kiwei pat ki nongtrei sorkar, ki nongshah khot sngewbha, ki riew pawkhmat jong ka dong ka thaiñ, ki skul, ki kolej bad ki briew napoh ka District.
Katba ha Mawshynrut Civil Sub Division pat, ïa kane kajuh ka jingrakhe Republic Day kaba 75 jong ka Ri India, la rakhe ha madan ïalehkai jong ka Shnong Riangdo ha kaba k Kong.
Santa Mary Shylla, MLA, Saipung Sutnga Consti-tuency, ka la long ka kongsan, ha ka jingdon ryngkat lang jong u SDO, Civil Sub-Division, Maw-shynrut, Bah M.
Challam, MCS, kiwei pat ki nongtrei sorkar, ki nongshah khot sngewbha.
Nongpoh, K’lyngkot, 28: Da ka mynsiem jong ka jingriewblei ki paid Khristan ka Balang Katholik Pahambir mynta ka sngi u Blei ki la pynkut noh ïa ka jingrakhe ïa jubili ksiar kaba dei ka lyngkhuh dap 50 snem ka Balang katholik Pahambir naduh ba la seng ïa ka ha u snem 1974 kum ka kynhun balang barit bad mynta kane ka balang ka la dang san bad dang roi ha ka jingngeit ba hap ha ka Nongpoh Parish.
Haba pynkut ïa kane ka jubili ksiar la sdang da ka mass bakhuid ha ka por mynstep ha kaba u Fr.
Roland Kharkrang u la shim ïa ka bynta ba kongsan ban pynbynta ïa ka niam ka rukom ba la shim bynta da ki hajar ngut ki paid riewngeit kiba la wan ban sakhi ïa kane ka jingpynkut noh ïa la jingrakhe ïa ka jubili ksiar ka Balang Katholik Pahambir.
La sakhi lang ruh ha kane ka sngi da ka jingdon lang u Bah Balajied Ranee, MDC ka Nongpoh, u Fr.
Lawrence Nongkseh, Rev Fr.
Charles Sangma, Rev Fr.
Felix Aiban Kleiñ, ki sister, ki rangbah balang bad ki paid riewngeit ka Balang Katholik.
U Fr.
Roland Kharkrang, nalor ba la shim bynta ban pyndep ïa ka niam ka rukom ha ka Mass Bakhuid, u la pashad ruh ïa ki kyntien blei da kaba ong, “U blei u la ai ïaka mon kaba lait luid ha ngi ki briew, lada ngi mon ban leh ïaka ba sniew khlem ka jingpynbor jongno jongno to kit hi maphi ïaka pop bad lada ngi leh ïaka ba bha khlem ka jingpynbor to ngin khmieh lynti ïaka bainong kaba bha.
U la ong ruh, ka jing khot jingwer jong u Blei lyngba kane ka sngi ka long to leit phai sha la iing da kawei pat ka lynti bad klet ïaka lynti kaba phi wan.
U Fr.
Roland Kharkrang hangne u la pynshai ruh ïa kitei ki kyntien kaba u mut ban ong ka long, to klet noh ïa kiei kiei ki ba la dep la phi la kum leh Pop ne leh bakla haka lynti ïaid hynrei to pynkylla noh ïa la ka jingim da kaba phai sha ka lynti kaba bha bad sha ka lynti jong u Blei.
Ha ka por nohphai sngi, la pynsngew pynsngap ïaki sur jingrwai kiba thiang kiba la rwai da ki khun samla jong ka Balang bad ha kajuh kapor la ïoh ruh ban pyni ïaki jingshad bad jingtem tynrai bad la ïoh ruh ban pynkup burom naduh ki Father, ki sister, ki Rangbah Balang, Ki longkmie longkpa, ki riew tymmen kiba la long Kristan nyngkong ha katei ka shnong bad la pynkut pat da ka jingpynhap ïa la mada jubili ksiar da u MDC ka Nongpoh, u Bah Balajied Rani ha ryngkat ka jinglang ki phadar ki sister bad ki riewngeit ka Balang Katholik.
Nongstoiñ, K’lyngkot, 28: Ka ri India ka dei ka ri kaba kawei pa kawei ka jylla ki do ïa ka riti ka dustur bad kiba don ruh la ka jong ka ktien ka thylliej kaba kat kum ka kyrteng jong ka jylla.
Haba phai ha ki hynñiew tylli ki jylla kiba don shaphang shatei lam mihngi jong ka ri kum ka Assam, Tripura, Manipur, Mizoram, Arunachal Pra-desh, Nagaland, Mani-pur bad Meghalaya.
Ki jatbyn-riew kiba shong ha kine ki jylla kim dei tang na kawei ka kynhun ne ka jait hynrei ki don bun tylli ki jait kum ka nuksa ha ka jylla Assam ki don ki Assamese, Rabha, Bodo, Adivasi ,Karbi, Boro bad kiwei kiwei hynrei ka ktien pdeng kaba la ithuh kum ka Official Language ka dei ka tien Assamse bad ha ka pule puthi naduh ki skul step ne Primary la pyndonkam ban hikai bad ban thoh ban pule.
Nalor kata, ka riti kadustrur bad ka jinglehniam kaba kongsan jong ki Assamse ka dei ka Bihu ha kaba baroh ki jaitbynriew kiba shong basah ha ka jylla ki dustura manla ki jylla ki ñiewkor bad ki kheiñ burom haduh katta katta.
Lada phai ha kiwei pat ki jylla ruh ki don la ki jong ki jong ki rirti ki dustur bad ka ktien ka thylliej hynrei napdeng jong baroh hynñiew tylli ki jylla ka Meghalaya ka dei ka jylla kaba kyrteng bad ka ki jaitbynriew ba shong ha ka kam iadei wat tang khyndiat ruh namar ka kyrteng ka dei ka Meghalaya katba ki jaitbynriew pat ki dei ki Khasi, Jaiñtia bad Garo.
Nalor kata ki don ruh la ka jong ka jong ka ktien bad watla ia ka ktien Sohra la pyndonkam kum ka ktien pdeng ha ka kren ka khana ka thoh ka tar bad ban hikai ha ki skul hynrei haduh mynta ka sorkar pdeng kam shym pat la pynrung ia ka ktien khasi ha ka Khyrnit Baphra jong ka Riti Synshar ka ri ne ban ithuh kum ka Official language.
Haba phai ha ka jingdon jong ki riti ki dustur ym lah ban len ba ki jaitbynriew kiba shong ha Meghalay ki dei ki jaitbynriew kiba don bun tam ki riti ki dustur bad ki jait jinglehniam hynrei kiba kham kongsan ba baroh salonsar ki tip ka dei ka Shadsuk Mynsiem ha Khasi Hills, ka Behdeiñ khlam ha Jaiñtia Hills bad ka Wangala Dance ha Garo Hills.
Nalor kitei ki jingshad kiba pawnam bad kiba pyni ia ka tynrai tynrai jong ka jaitbynriew ki dang don shibun bah ki rukom lehniam ba ki longshuwa manshuwa ki ju leh kum ka phur ka siang, ka kñia thep mawbah, ka lehniam shuwa ban thung ban tep bad bun bah kiwei kiwei ki jait jinglehniam kiba kdew ba ki dei ka riti ka dustur jong ka jaitbynriew.
Ka long pat kaei kaei kaba baroh ngi hap ban pyrkhat bad shim khia namar ha kane ka juk jong ngi kaba mynta ki don bunbah ki briew kiba ong ba ka dei ka juk kaba la shai bad kaba la nang la stad bad ka jingsngew stad jong ki ka pynlong ba kim kwah shuh ban kren da ka ktien Khasi lajong la ha lynti synkien, ha ing ha sem hynrei ki la kren beit da ka ktien nongwei.
Nalor kata kim tip shuh wat ia ka kheiñ kur kheiñ kha bad kim kheiñ kor shuh ïa ka burom jong ki Kñi.
Kaba kham sngewsih ka long ba wat ïa ka jingaijait sha ka kmie kaba dei ka riti ka dsutur tynrai naduh hyndai hynthai kulong kumah ki la ïaleh katba lah ban pynkylla khongpong bad ban ïalam bakla ïa ki paitbah babun balang.
Ym lah ruh ban len ïa ka jingshisha ba ki don bunbah ki briew kiba kam ba ki ieit ïa ka jaitbynriew hynrei kim sngewthuh pat ïa ka dor jong ka jaitbynriew.
Don ruh kiba ong ba ka thong jong ki ka long ban pynneh pynsah ïa ka riti ka dustur katba kim sngewthuh pat haduh kaei kata ka riti ka dustur.
Dei hangne keiñ ba ka jingïathuh khana puriskam shaphang ki biej ka hynñewngut ki matlah ka Hindustan kiba pynksan ïa la ka jong ka jingtip ba u hati u long kumno.
Uba ïohktah ïa ka shkor te u pynksan ba u Hati u long kum ka trap, uba ïoh ktah ïa ka pung kjat te u pynksan ba u hati u long kum u thlong, uba ïoh ktah ïa u tdong te u pynksan ba u Hati u long kum u jyrmie bad kumta ter ter hynrei ha kiba ïohi bad ki bym matlah te ki tip ba u Hati te u long kum u hati ym kum ka trap, u thlong ne kum u jyrmie.
Jowai, K’Lyngkot 28 : Ha ka janmiet jong ka 26 tarik u Kyllalyngkot, 2024 ka jingphohsniew jong i kong Lily Tariang kaba shong ba sah ha Hawai Bhoi, hapoh Amlarem C&RD Block, West Jaiñtia Hills kala urlong, haba u Additional Deputy Commissioner and Project Director of DRDA, West Jaiñtia Hills u bah F.
B.
Basan ryngkat kiba ïatrei lang ula aiti ïa kawei ka ïing ba la thaw khnang na ka bynta jong i kong Lily Tariang.
Ïa katei ka ïing la thaw na ka skhim Pradhan Mantri Awas Yojana – Gramin (PMAY-G) ryngkat ka jingïanoh synñiang na ka Jaiñtia Hills Development Society lyngba ka KHUBLEI Germany lem bad ka jingïanoh synñiang jong kiwei de kaba la kot sha ka Rs.
3,32,000/- tyngka.
Naka PMAY la pynïoh pisa Rs.
1,30,000/-, na ka MGNREGA Rs.
22,000/- na ka KHUBLEI Germany Rs.
1,70,000/- bad na ka Pynskhem Village Organisation (VO) la synniang Rs.
10,000/- tyngka.
Kane ka ïing kan ai jingïada ïa ka kong Lily Tariang bad u lok lem bad ki 3 ngut ki khunksiew basah khunswet kiba la duh noh ïala ka kmie bad mynta ki ïashong ïasah ryngkat bad kine ki kmierat kparat.
Kiwei de kiba ïadon lang ha kane ka sngi ki kynthup ïa u SDO Amlarem Civil Sub-Division, Amlarem u Dr.
Abhiskek Saini, IAS, u Asst.
Commissioner and Amlarem C&RD Block Development Officer u bah GLC Mylliem, u Director jong ka JHDS u Fr.
Manbha Pakem, ki nongtrei jong ka MSRLS, ki dkhot jong ka SHG bad ki nongshong shnong ka Hawai Bhoi.
U bah Basan ula ong ba ka PMAY (G) ka dei ka mission jong ka sorkar India na ka bynta ban pynioh ïing sha ki briew kiba shah sha ki thaiñ nongkyndong.
U la ong ruh ba kane ka dei ka ïing kaba ar kaba la ïatreilang bad ka JHDS.
Kaba nyngkong ka dei ha shnong Moosakhia kaba la aiti sha ki trai ha ka 23 tarik u December 2023.
U bah Basan u ong ba ka jingïatrei lang na ka bynta ban wanrah ïa ka roi ka par ka long kaba donkam haduh katta katta bad ka long ruh ba ka jingïatylli bad ka jingïasnohkti lang ka pynlah ban poi sha ka thong.
U la ai khublei kyrpang ruh ïa ka KHUBLEI Germany lyngba ka JHDS kala la ïasnohkti lang ban tei ïa kane ka ïing bad khmih lynti ba kan dang ïai bteng shuh shuh ka jingïadei kam ha ki snem ban wan.
Kumjuh ïa ka ophis jong u BDO Amarem, ïa ki nongïalamshnong, nongïalam ka VO kiba la shimkhia ban pyndep tei ïa kane ka ïing tang hapoh 90 sngi.
Na ka liang ka kong Lily bad u lok jong ka, ki pynpaw ka jingkmen bad ka jingsngewnguh ïa baroh kiba don bynta ban pynïoh ïa ki ïa kane ka ïingsah kaba itynnad bad ba skhem bha.
Ngi long ka imlang sahlang kaba sngewtynnad ban phai dien sha ka mynnor bad ngi pynksan ruh ïa kiei kiei kiba ki kmie bad kpa tymmen jong ngi ki ju leh lane ki ju hikai.
Hooid ki don katto katne ki jinghikai kiba long salonsar bad ki bym ju kylla bad ka por.
Kita ki long ban kren ïa ka hok, ban kamai da ka umsyep bad ban ym kmen ïa ka ïohei.
Hynrei don katto katne ki jinghikai kiba pynlong ïangi ba ngin sahdien namar ba ngim kwah ban ïehnoh ïa kito shadien.
Ha ka por ba ngi heh ngi san mangi la ju ong ba ngim dei ban pynphai nia ïa kiba lah san lah rangbah bad ïa ki kmie ki kpa.
Na kane ka daw ki kmie ki kpa haba ki sneng khun ki kwah ba ki khun kin shu sngap beit ïa ki, ym ban kylli jingkylli haba kim sngewthuh balei ba ki kmie ki kpa ki bthah ïa ki kumno ban leh donakor donburom, khamtam hakhmat ki briew kiba nabar.
Ka jingïadei jong ki khun bad ki kmie ki kpa ka long kumba ong ha ka ktien phareng kaba long “formal" kata ka mut kaba da thew bha.
Ki kmie ki kpa ki batai ïa ki khun kumno ban ïaid ban ïeng; ïa ki khun kynthei lah batai bniah kumno ban ym rkhie pashait khamtam hakhmat ki shynrang ïoh shah ong ba “shait.
" Kumno ngi ïa heh ïasan da kaba shah thew da u diengkot thik pa thik.
Ngim shlur ban ïathuh ei ei ïa ki kmie ki kpa namar ngi sngew ba kin ym sngewthuh ïangi.
Ha kane ka juk mynta pat lah kylla bak lybak ka jingïadei ki khun bad ki kmie ki kpa.
Ki khun ki buh bun bah ki jingkylli hakhmat ki kmie ki kpa.
Ki shlan ban ïakren kumba ki ïakren bad ki para ba ïa ryngkat rta bad bunsien lei lei ki khun mynta ki kham stad shibun ban ïa ki kmie ki kpa khamtam ha ki liang ka technology lane ka jingtrei kam da ki komputor.
Ka jinglong jingman ha ïing ha sem ka lah pher shibun.
Ym don shuh kata ka jinglong “formal.
" Ki kmie ki kpa kim thew than ïa ka ïaid ka ïeng ki khun.
Ki samla ki batai ïa ki kmie ki kpa shaei ba kin leit bad katno baje kin wan phai ïing.
Ki kmie ki kpa kim man kim kyriat bniat ban ong “wan noh shuwa ban dum," kumba ki kmie ki kpa jongngi ki ju ong khamtam ïa ki khun kynthei shuwa ban kin mih na ïing.
Hynrei wat lada maham katno katno ruh dang don hi bun ki khun kynthei ha kato ka juk kiba pun khun khlem pat shongkurim bad uta u nongpynpun khun bad u nongai symbai ruh bun ba um kam tang ïa I khunlung ruh.
Ka khun samla kynthei bapli ka hap ïehnoh ïa ka jingleit skul bad ri khunrei.
Ha kane ka juk mynta ki samla ki sngewthuh ba ka jingïalang samla kam dei ban shu kut ha ka pun khun.
Ki sngewthuh ba shuwa ban ïoh khun dei ban da pyrkhat bunsien namar kam long kaba suk ban pynheh pynsan, pyndap pynbiang bad pynleit skul ïa iwei I mynsiem briew.
Katno tam laba don bun ngut.
Namarkata ha kane ka juk mynta ki samla ki pyndonkam ïa ka ktien “protected sex" kaba mut ba dei ban shim jingïada wat la ki la ïa ïoh lok ruh.
Kata ka mut ba kin ïoh khun tang ynda ki lah sngew biang ka por.
Lada kren ïa kata bun ki riew rangbah ki ban pyrshah namar ki ong ba haba lah shongkurim dei ban ïoh khun noh kloi.
Ki samla pat ki pyrkhat shuwa kumno ban pynkhlaiñ ïa la ki jong ki tyrpeng khnang ba ki lah ban ai ka jingpynheh pynsan bad ka jingpule kaba biang tam ïa la ki khun.
Dei hangne keiñ ba ka don ka jingïapher kaba bun hapdeng ki ba shong ba sah ha sor Shillong bad kiba shong ba sah sha ki nongkyndong.
Bun ki shi tnga ki rai ban ïoh beit tang arngut ki khun namar kim ïohi ïa ka jingeh ban kyrshan skul ïa ki khun.
Ha ki skul ba kham bha ka bai skul ruh ka rem bad bun kiwei pat ki jingdonkam ruh kiba hap ban pynbiang.
Hynrei ynda ki lah pass na kito ki skul ki la lah ban ïa ai reng bad kiwei pat ki para samla kiba na kiwei pat ki jylla haba ki hap leit pule shabar jylla.
Kano kano ka imlang sahlang ka bym ai lad ban don ka jingïathir, ka jingïatai (debate & discourse) halor ki mat ki phang kiba donkam ban ïasngewthuh lang kam lah da lei lei ban ïaid shakhmat.
Ka shu sah kut beit hajuh shi hajuh ka rukom pyrkhat wat la ka juk mynta ka dawa ba ngi dei ban shim ïa ki katto katne ki rai leh khamtam kiba ïadei bad ka ïoh ka kot ha ka jylla.
Kum ban shu ai nuksa, ka jingwan rah ïa ka rel shaduh Byrnihat lane shaduh Nongpoh ne kham shaneng ruh kan wanrah shibun ki jingmyntoi ïa ki nongrep jhur ne nongrep kwai rep tympew, nongrep soh bad kumta ter ter.
Kumba long mynta, ka jingbymdon ka rel ha kane ka ri Khasi-Jaintia ka pynlong ïangi ba ngin hap shaniah tylli tang ha ki trok ban wan kit ïa ki mar bam mar dih baroh.
Ka bai kit da ki trok ka long kaba rem bad dei namarkata ba ki mar bam ha kane ka jylla ki kham rem ban ïa kiwei pat ki jylla.
La ai daw ba lada wan ki rel kin sa bun ki briew na kawei pat ka jylla ki ban wan trei ha jaka sangeh rel.
ïa kata te lah ban pynbeit lada ka sorkar ka phikir bad ka buh ïa ki lad tohkit kiba biang (proper mechanisms).
Ka jingrai ban wanrah ne em ïa ki rel sha ki bynta ka ri Khasi-Jaintia ka dei ban long ka jingrai ki paidbah ym tang ki katto katne ki “seng bhalang.
" Ai ba kan don ka jingïatai paidbah halor kane ka kam namar lada bha ne sniew ka ktah ïangi baroh.
Balei ba tang khyndiat ngut kita ki dkhot jong ki seng kin shim ïa ka rai ka ban sa ktah ïa ka lawei jongngi?Ka daw ka long ba bun na ngi ngim kwah ban pynpaw ïa ki jingsngew jongngi ha ki rynsan kiba donkam.
Ngim donkam ban ïadon bynta bad kano kano ka seng khnang ba ngin pynpaw ïa ki jingsngew jongngi kum ki nongshong shnong kiba don ka hok ban jied nongmih khmat.
Baroh ngi don hi tang mar kawei ka vote.
Te ngi ïaryngkat ka kyrdan longbriew manbriew bad ngi dei ban shlur ban kren ïa kaei kaba ngi sngew.
Ym dei ban riej ne “sngewbieit" lane ban shu ïasaid tang hapoh ïing.
Lah bun snem mynta ba ngi la ai lad ïa ki seng bun jait bad ïa ki politisian ban ïalam ïa kane ka jylla jongngi bad ngi khlem poi shano shano ruh.
Katba nang ïaid ki sngi bad ki snem ngi la nang hiar ha ki bynta baroh.
Ha ka thoh ka pule ngi lah hiar bha namar ba lah bun palat ki heprit kiba pep skul.
Shaei ka lawei jong kine ki heprit lada ki lad ai jinghikai ki ban pynkhreh ïa ki ban trei ïa kano kano ka kam (vocational education) ruh kim ïoh bad ki kmie ki kpa ruh kim don lad shuh ban phah skul ïa ki? Kine ki mat ki phang kiba hakhmat eh ha kane ka jylla ngi donkam kyrkieh ban ïakren.
Hynrei ïa kine kiei kiei kiba ktah ïa ki longïing longsem jongngi khamtam ha ki nongkyndong ym don ba ïakren.
Ngi lah bakla mynta lah 52 snem ha ka ban jied ïa ki nongsynshar bad ngi la shu shaniah matlah ha ki seng bhalang.
Mynta ngi lah dei ban ïa pyrkhat thymmai noh.
Ngi lah dei ban pan jingkheiñ na ki MLA bad ki myntri sorkar thik pa thik namar ka pisa kaba ki pynlut ha ka ban thied ïa ki kali kiba rem dor ka dei kaba dei ban pynlut ha ka ban pynbha ïa ki skul ki kolej bad ki skul bah.
Ka pisa sorkar ka dei na ka bynta ban kyntiew ïangi ki paidbah, ym ban pynriewspah ïa ki 40 ngut ki MLA kiba don ha ka sorkar bad kiba kyrshan ïa ka.
Shillong, Kyllalyngkot 28 : Ka Republic Day ba 75 snem lane ka sngi ba ka Ri India ka pdiang pyntreikam ïa ka Riti Synshar, ha Pynursla Civil Sub-Division la rakhe hapdeng ka jingshongkun da ka jingïashim bynta ki skul ki kolej na katei ka thaiñ myn ha ka 26 tarik u Kyllalyngkot, 2024.
Ha kane ka sngi ki samla pule ka Riwar College Pynursla ki la rah da ki placard kiba thoh ïa ki kyntien ba kongsan kiba la pruid dak ha ka Riti Synshar ka Ri India lane ka Constitution haba ïa shim bynta ban ai ïa ka jingrwai bad jingshad ha ryngkat ka riam tynrai ha kane ka sngi ha madan Urksew Wahpathaw, Pynursla ba la pynlong da ka ophis Pynursla Civil Sub-Division ha ka 26 tarik u Kyllalyngkot, 2024.
Kine ki kyntien kiba long kum ka jingpynkynmaw ïa ka hok ki nongshong shnong kumba la pruid dak ha ka Riti Synshar kum ka hok ban jied bad synshar dalade (sovereignty) , ka jingbym thew la ki nongshong shnong ki don ha kano kano ka jingngeit niam (secular) , ka jingïaryngkat para briew (socialist) , ka jingsynshar kaba long da ka synshar paidbah bad kaba laituid lem ki kyndon (democratic republic), ka jingbishar hok (justice), ka jingim laitluid (liberty) , ka jingïoh kaba mar katjuh ïa ki hok longbriew manbriew (equality) bad ka jingsngewthuh jingmut wat hapdeng ka jingïalong kynhun ne (fraternity).
Ka jingrwai bad ka jingpyni jong ki ka la pynlong ïa ka Riwar College ban jop ruh ïa ka kyrdan ba nyngkong ha ka jingïapyni sap rwai sap shad ha kane ka sngi katba ïa ka kyrdan ba ar pat la jop da ka Asorphi Academy Higher Secondary School, Pynursla bad ïa ka kyrdan ba lai pat la rah da ka Seng Khasi Riwar Mihngi Higher Secondary School, Pynursla.
Ha kane ka sngi, u Bah Banteidor Lyngdoh, MLA ka Mawkynrew Constituency u la wan ban shim bynta kum u Chief Guest kane ka jingrakhe bad shim ruh ïa ka Rashtriya Salute jong ka Republic Day Parade ba la ïa shim bynta da ki skul kiba don ha ka thaiñ Pynursla ha ka jingïasynran lang ka Kong EL Warjri, SDO ka Pynursla Civil Sub-Division bad u KN Sangma, Dy Superintendent of Police.
Ka skul kaba la ïoh khur bun eh ki points bad wan ba nyngkong ha ka Republic Day Parade dei ka NEIMA SSA Upper Primary School, Laitmynrieng katba ïa ka kyrdan ba ar pat la ïoh da ka Raid Shabong Border Area Government Upper Primary School, Boy Contingent bad ïa ka kyrdan ba lai pat la ïoh da ka Pdeng Raid Border Area Secondary School, Urksew Wahpathaw.
Ka ophis Pynursla Civil Sub-Division ha kane ka sngi ka la pynkup burom ruh ïa saw ngut ki rangbah ki ban shongthait noh na ki kam ba ki trei ba kynthup ïa u Bah Marshall Pohshna, u Bah Thersing Samiam, u Bah Pasang Lyngdoh bad u Bah Bernard Kharnary kiba dei ruh ki nongsaiñdur ïa ka Pynursla C&RD Block.
Haba ai jingkren mar ïa dep jurip ïa ki kynhun ba shim bynta ha ka Republic Day Parade kumba ju long ka rukom kum u kongsan, u Bah Banteidor u la ong ba ha ka snem ba la dep ka jylla ka la mad ïa ka shongsuk shongshngaiñ bad la ïaid sha khmat ruh ban pynbeit ïa ki kam khappud hapdeng ka Meghalaya bad Assam.
U la kdew ruh ïa ki kam kiba la trei da ka Sorkar Jylla kum ka jingpynkhlaiñ ïa ki bor pulit ha kaba yn thungkam shuh sa 3000 ngut ha ka tnad.
U la pyntip ba ïa u motdur ba shi rynïeng u Tirot Sing Syiem yn sa plie paidbah ha ka 16 tarik u Rymphang, 2024 ha Dhaka.
Hadien kane, u Bah Banteidor ha ryngkat ka jingïadon lang ka ka Kong EL Warjri, SD0, u KN Sangma, Dy SP, u Bah Lamche Kharmon, BDO ka Pynursla C&RD Block, ki bor pulit ka Pynursla PS, ki ophisar bad nongtrei na ki tnad bapher bapher kiba don ha ka Civil Sub-Division ki la leit ban ai jingïarap sha kiba thiah pang bad shah sumar ha Pynursla CHC.
Hadien katei, ka kynhun ka la leit ruh ban noh jingïarap sha ka jaka ri khynnah khun swet ka North East India Mission Association (NEIMA) kaba don ha Laitmynrieng, Pynursla da ki tiar skul bad na ka liang u Bah Banteidor u la ai jingïarap da ka pisa.
Shillong, K’Lyngkot, 28: U Lyngdoh Sad jong ka Jylla Niam Bah Shillong u Most Rev.
Victor Lyngdoh ha ka sngi Thohdieng jong ka taiew baladep u la phah ïa u kyrwoh sha ki Lyngdoh, ki Riewniam bad sha ki paidriewngeit ban pyntip ïa ka jingplie thymmai sa ar tylli ki Parish hapoh ka Jylla Niam Bah.
“Da kaba shaniah ha u Blei, ha ka 26 tarik, Kyllalyngkot, 2024 ngi la don ka jingïalang bad ki dkhot jong ka Council jong ka Jylla Niambah Shillong, u Parish Priest jong ka Upper Shillong bad ki Rangbah Balang ha kaba ngi la rai ban plie ïa ka Parish Mawñianglah," la pyntip u Most Rev.
Victor Lyngdoh.
Tang ha ka sngi kaba bud, u Most Rev.
Victor Lyngdoh u la pyntip sha ki paidriewngeit ban plie thymmai sa ïa ka Parish Mawpdang.
“Da kaba shaniah ha u Blei, ha ka 27 tarik, Kyllalyngkot, 2024 ngi la don ka jingïalang bad ki dkhot jong ka Council jong ka Jylla Niambah Shillong, u Parish Priest jong ka Parish Pynthorumkhrah bad ki Rangbah Balang ha kaba ngi la rai ban plie ïa ka Parish Mawpdang," la pyntip u Most Rev.
Victor Lyngdoh.
Kum ban shu pynkynmaw, ha ka 9 tarik mynta u bnai u Most Rev.
Victor Lyngdoh u la pyntip halor ka jingplie ïa ki Parish ba thymmai kiba kynthup ïa ka Mawiong, Mawtawar, Umpling, Nongrah bad ka Madanrting.
Tad haduh mynta, ki Parish ban sa plie thymmai ki long hynñiew tylli.
Jowai, K’Lyngkot, 28: Ka Seiñ Khynrow Dong Iaw Pyngkat Mynso-B ha kane ka 26 tarik mynta u bnai ka lah ïoh ban plie ïa ka ïing bala shna da ka Seiñ khynrow Dong Iaw Pyngkat Mynsoo-B, West Jaiñtia Hills District.
Ha kane ka sngi lah don ka jingïalang ba lyngkot ba la ïalam da u samla Shembha Lamare bad la ïa don ryngkat ruh ha kane ka sngi da ki riew paw khmat jong ka Shnong Mynso naduh u Waheh Chnong ma Sardonyx Lyngdoh u Wh Washington Shylla, ka Kong Rispian Syntem u Arness Syntem bad Tbn D Khyriem.
Na ka liang u samla Shembha Lamare haba ai jingkren ula ïathuh ïa ka jingïaid lynti jong ka Seng ha kaba da kawei ka sur kala rai ban ïarap ïa kiba duna ha ka ïoh ka kot bad kumjuh ruh ula kyntu ïa ki paid nongshong Shnong ban don ka jingïatylli na ki bynta ki kam ba bha khamtam ban the lakam na ka jingkynrei u Drug kaba ki khun samla ki lah ban ngop bad ha kiwei de ki jingdih buaid ba bun jait.
Ha kane ka Sngi lah ïoh ban ot ïa u ribbon bad ban plie ïa ka ïing bala dep shna da u Koni Myrchiang uba long ruh u kpa jong kane ka ïing hi.
Nongstoiñ, K’lyngkot 28: Katkum ka khubor pulit la ïathuh ba ha ka 27 tarik mynta u bnai, ki pulit ka Nongstoiñ PS ki la ïoh jingtip na u rangbah shnong ka shnong Langlew West Khasi Hills, ba uwei u briew ba tip kyrteng u Tiar Sing Sohshang, 68 snem na kane ka shnong, u la khlad noh ha ïing sah hadien ba u la shah shoh shah dat ha la u jong u khun.
U Officer Incharge ka Nongstoiñ PS u la leit ban jurip bad tohkit ha kaba la lap ba u Bah Tiar Sing Sohshang u la shah pynïap ha u khun uba don ka jingpang ha ka bor pyrkhat bor jabieng.
Ki Pulit ki la kem noh ïa u khun, u Drasdingwell Lyngkhoi uba la 25 snem ka ka rta bad la rah ïa u sha Civil Hospital Nongstoiñ na ka bynta ki jingdonkam.
Shillong, K’Lyngkot 28 : U MLA ka Shillong South Bah Sanbor Shullai ha ka sngi Saitjaiñ u la buh ïa ki mawnongrim na ka bynta ban tei haduh 10 tylli ki surok kiban tei ha ka jinglut kaba kot sha ka 15.
21 klur tyngka ha kylleng ki bynta jong ka constituency.
Ïa kine ki mawnongrim u Bah Sanbor u la plie paidbah ha ka jingïalang kaba long ha Assam Club ha ryngkat ka jingdon ki nongïalam shnong ki trai jaka bad kiwei kiwei.
Haba kren ha kane ka sngi, u Bah Sanbor u la ong ba ki paidbah ka constituency ki dei ban long ki nuksa sha kiwei pat ki paidbah ka Jylla ha ka jingpyntrei ïa ki kam pynroi ha kaba ki trai jaka khlem bynnud ki ai ïa ki jaka ban pyntrei ïa ki projek kam pynroi na ka bynta ka pateng ban sa wan.
“Nga ai khublei shibun eh ïa ki trai kaka, kiba la rai ban ai jaka ïa kine ki 10 tylli ki projek, naba khlem ka jingïatreilang bad jingkyrshan jong ki, kam long kaba suk ïa ka tnad PWD ban mang pisa ïa kine ki project" ula ong.
U Bah Sanbor u pyntip ruh ba ka constituency kala ïoh ruh ïa ka song pisa ba T 12.
5 klur na ka DoNER Ministry ban shna ïa ka Iew Municipal ha kaba ka kam kala ïaid shaid shaid nalor kiwei pat ki kam pynroi hapoh ka Constituency.
Ki surok kiba buh mawnongrim ha kane ka sngi ki kynthup ïa ka jingpynheh ïa ka surok bad siang rong ïa ka surok ba rim ter ter shaduh Rilbong community Hall bad shaduh surok Jingkieng Umshyrpi, Rilbong ha ka jingmang pisa ba 4.
35 klur tyngka.
Nangta ka jingshna ïa ka surok ba pynïasoh na lad surok PWD ter ter sha surok Mynsaiñ ha phang kadiang haduh ka ïing jong u Dev Das Chakraborty ha Lower Lumparing, Shillong.
Ka jingmang pisa na bynta kane ka surok ka long 1.
38 klur tyngka.
Nangta ka jingshna ïa ka nala um ne ka Aqueduct Drainage System lyngba ka surok PWD na markhap ka Glory mai (Laban) ter ter haduh St.
John School/Church Madan Laban ha ka jingmang pisa ba 55 lak tyngka.
Ka jingshna ïa ka surok iaid kali halor ka nala bad kshaid jong I kong (L) Q.
Kharwanlang sha ka jingkieng PWD ha Lower Lumparing ha ka mang pisa ba 1.
14 klur tyngka.
Kawei pat ka projek kadei ka jingshna ïa ka surok na PWD road lyngba ka Iingsah I Dr Merybell Marbaniang haduh ka Iingsah u Bah Rolet Rynjah bad kiwei ha Madan Laban, Shillong ha ka jingmang pisa kaba 1.
77 klur tyngka.
Nangta ka jingpynheh ïa ka suroh PWD na Top Um marjan ka Iingsah u Bah Thelesar Syiemlieh bad Kong Shortina Rynjah ha Block-A, Kynjat Phutbol, Shillong ha ka jingmang pisa kaba 63 lak tyngka.
Ka jingshna ïa ka Aqueduct Channel ha surok Kench’s Trace na Bishnupur Taxi Stand sha Bathesda Hospital Upper Kench’s Trace kaba la mang 2.
41 klur tyngka, ka jingshna ïa ka surok na Main Entrance Gate ka Art & Culture ha Rilbong sha ka surok na Rilbong Community Hall sha Umshyrpi PWD Road Rilbong ha ka jingmang pisa kaba 1.
98 klur tyngka bad ka jingshna ïa ka surok dewbilat na Ch:870.
00 Keating Road sha phyllaw Lady Keane kynthup ka RCC Railing ha HP culvert ha ka jingmang pisa ba 14.
18 lak tyngka.
La mang ruh 82.
81 lak tyngka ban shna ïa ka surok ïaid kali sha Lumjingthang (Cremation Ground) jong ka Seng Khasi Ri- Raid Laban ha Lumparing, Breast Wall ha Sanbor Shullai Road (Ch.
