Lada ngim suitniew bad ngi iehnoh ia ka um pynjhieh ka masi ngi duh noh la kumno-kumno marshiteng na ka naitrojen kaba dei ban don ha ka sboh.
Kane ka long kumne.
Ka masi ha ri Khasi-Jaintia ka pynmih kumba 12 ser ka eit man la ka sngi bad kumba hynriew ser ka um: kumta la ka naitrojen ka i kham bun ha ka um ptnjhieh ruh, hynrei namar ba ka eit ka kham bun, ngi lah ban iohi ba ha kaba kut ka sboh ka ioh kumba marshiteng ka naitrojen na ka eit bad shiteng na ka um pynjhieh, kata lada ngim shym pynlehnohei ia ka um.
Ha ri sepngi bad ha ki ri kiba shai bastad baroh, ia ka um pynjhieh masi ki da sumar bha ba kan ym tuid lehnohei.
Kawei kaba ki leh khnang ba kane ka um kan ym tuid lehnohei ka long ban siang da u phlang uba rkhiang uba kim bam ki masi, ha ka jaka ba ki ieng, hajan ki kjat jong ki.
Ia uta u phlang ki khot ka “Bedding" ne ka “litter".
Kane ka bedding ka kjit ia ka um pynjhieh bad ynda ki khur eit masi na sem masi, kane, ym tang ba ka pynbun ia ka eit masi, hynrei ka pynkhlain bha ia ka sboh masi da kaba sumar ia ka naitrojen kaba don ha ka um pynjhieh.
Kawei pat kaba ki ju leh mynta ha ki farm ha kylleng kane ka ri India jong ngi bad kiwei-kiwei ki ri jong ka pyrthei ruh ka long ban da kynton sumar ia ka eit masi ynda ka la mih na sem masi.
Ha ki jaka kiba slap bha kum ha ri Khasi-Jaintia u nongrep um dei ban pynshah slap ia ka sboh, lum kumta u slap un sait noh ia ka naitrojen baroh.
Kaba ki ju leh ha kane ka ri India jong ngi ban kham pynneh ia ka naitrojen bad ban pynbun ia ka sboh ka long ba ia ka eit masi kaba ki la khur da ki niut ki nier kat kaba ki ioh na lyngkha ne na pham (farm).
Kane ka jingsiang ruh ka rben kumba shi phut.
Ynda ki la kynton ka eit masi kumba shi phut halor kane ka jingsiang kaba ki khot ha ka ktien Phareng ka “absorbent layer", nangta pat ki tep biang da ki niut ki nier ne kaei-kaei kaba tam na ki jingthung haduh ba kan da jrong ia ka eit masi sa kumba shi phut.
Te na jrong eh ki sa tap biang da u niut u nier khnang ba ki skain kin ym kha pylleng bad roi ha ka eit masi.
Haba ki shna ia kane ka kynton ha ka por slap, ki ju leh ia ka ha ka jaka madam.
Ka jingiar jong kane ka kynton ka long kumba 7 ne 8 phut bad ka kynjang kumba 4 phut.
Ka lynter ka lah ban long katkum ka jingbun ki masi ne ka jingbun ka eit.
Haba ki shna pat ia kane ha ka por rkhiang ki ju puh ka thliew kaba iar kumta kumba 8 ne 10 phut bad kaba jylliew kumba 3 phut ei-ei bad ki sa kynton kumtei ia ka eit masi kumba la batai haneng.
Kaba donkam ka long ba kane ka kynton kan ym sngem eh lane jhieh eh; bad kan ym rkhiang eh.
Haba leh kumtei ia ka eit masi ka naitrojen kam da duh eh na ka sboh.
Habadei-badei lada jur eh u slap, ia katei ka kynton lah ban buh hapoh ka jaka kaba la tap da u phlang malu-mala na jrong.
Lada katei ka kynton ka rkhiang eh, donkam pat ban da ai um, khnang ba kan dup p’ut bha.
Ia ka sboh kaba ngi shna ha katei ka rukom ki Phareng ki ong ka kompost (compost).
Kane ka kompost hadien 3 ne 4 bnai ka la kylla long ka sboh kaba bha shibun bad ka don kumba 20 ser ka naitrojen ha man la ka 100 mon ka sboh.
Lah ban leh ha katei kajuh ka rukom ia ka eit kulai ne ka eit sniang ruh.
Ha ki katto-katne ki miwnicipaliti (municipality), kata ki shnong heh, ha kane ka ri India jong ngi, ki la leh kumtei wat ia ka kai bri.
Kawei pat ka sboh kaba ngi lah ban ioh na ki jingri jong ngi ha ri Khasi-Jaintia jong ngi ka long ka eit sniang.
Kane ruh, kumba nga la pyni haneng, ka iasyriem ia ka sboh masi ha ka jingkordor jong ka kum ka sboh kaba ai naitrojen ia ka khyndew.
Ka sboh na ka eit bad um pynjhieh kulai ruh ka iasyriem ha ka jingkordor jong ka bad ka sboh eit masi.
Ha ri sepngi ki kham kheindor kham bun ia ka sboh eit kulai ban ia ka sboh eit masi.
Kumta kito kiba ri kulai kin pynmyntoi shibun ia ka ri bad ialade ruh lada ki sumar bha ia kane ka sboh na ka bynta ki jingthung.
Ka sboh kaba lah ban ioh na ka kai bri ka long kumba nga la pyni haneng, kaba kham bha ban ia kitei ki sboh kiba nga la batai haneng.
Hynrei ha kane ka ri India jong ngi bad ha ri Khasi-Jaintia ruh, don ka jingsngew pyrshah ban pyndonkam ia kane kum ka sboh.
Ha ri Shaina (China) bad ha ri Japan pat ki da pyndonkam bha shibun ia kane ka sboh.
Dei na kata ka daw ba ka ri Shaina bad ri Japan ki lah ban pynmih kham bun ki jingthung jingtep na ka kajuh ka khyndew ban ia kane ka sboh da kaba pynlong kompost kumba la batai haneng.
Lane ngi lah ban pyndonkam da kaba leit theh ia kane ka jakhlia bad hadien kata sa tap pat da ka khyndew.
Khnang ban ym hap tih arsien, kata ban tih bad ban sa tap, ha ki len shipai lane ha ki phatok kiba don bun ki briew, ki ju tih, na kawei ka dong jong ka lyngkha, ka thliew kaba kumba lai phut ka jingiar bad kaba jrong katba jrong ka dong jong ka lyngkha, bad katba kane ka thliew ka nang dap, ki tih harud jong ka da kawei pat ka thliew baroh shilynter, bad da kata ka khyndew kaba ki khlaw na kata ka thliew kaba thymmai ki tap ia jakhlia ha ka thliew kaba rim.
Ia ka jingpyndonkam ia ka sboh ha kane ka rukom, ki khot ha ka ktien phateng “Trenching manure".
Kane ka long ka rukom kaba bha eh ban leh ia ka jakhlia-jakhlaid napoh shnong.
Da kaba leh kumne ym tang ba ka shnong kan khuid na ka jakhlia-jakhlaid napoh shnong, hynrei kan pynlong ruh ia ki khyndew shnong ki jaka kiba sei soh shibun eh.
Shillong: Ka Darrang Musical, Arts, Tourism and Cultural Club ka la ioh ban rakhe ia ka valentine’s day ha une u snem da ka jingput jingtem ha rud wah Umngot kaba don ha Darrang.
U bah Reachingson Kongwang, president bad nongseng ia ka club u la ong ba kane kadei ka sien ba nyngkong eh ba ka shnong Darrang kan ioh ban rakhe ia kane ka sngi ba kyrpang jong ka jingieit da kaba pynlong ia kane ka prokram harud wah umngot.
Ha kane ka sngi, ki la don bun ki jingpyrbyrngia ia ki nongwan sha kane ka prokram kiba ka club ka la pynkhreh kum ki jingsah miet Camping, ki bon fires, ki jingshonglieng, ka jingbam bad ruh ki jingrwai na ki kynhun bapher bapher.
Ki kynhun nongrwai ba pawnam jong ka Shillong kiba ngi ju tip ka High Fidelity bad u bah Shelly lamin ki la pynshongshit ia ki paitbah da ki sur jingrwai kiba bang jong ki.
Na ka liang kane ka club ka la pynbna sha ki paitbha ba kan pynkhreh mynta sa ia ka Umngot Festival kaba dei ka sports lieng kaba ngi ju tip mynshuwa.
Ka jingpynbit pynbiang na ka bynta kane ka festival kaba heh, mynta ka la iaid shait shait bad ia ka por ban pynlong yn sa leh ha kane ka aiom tlang kaban wan.
Nongpoh: Ha kaba kut noh ka lympung ialehkai Basketball, kaba la tip kum ka 1st WIRR Kharkamni Basketball Tournament 2021, kaba la pynlong da ka Mawroh Sports, Social & Cultural Club (MSSCC), ki Rangialehkai Basketball ka Pahamsyiem ha ki shynrang bad ka Sparkle ha ka liang ki kynthei, ki la ioh ban rah ia ka namlahduh ha ka jingiakhun kaba la long ha WIRR Kharkamni Sports Complex ha Mawroh.
Ka khana jong katei ka jingiakhun phainal, ka long ba ha ka liang ki shynrang, ka Pahamsyiem ka la lah ban pynliem noh ia ka kynhun Dinove da 57-40 basket ban rah syndon kum ka kynhun lahduh jong ka lympung bad kaba la ioh ban khur ia ka song pisa kaba T.
20 hajar lem, ka Trophy bad ki Medal.
Ha ka liang ki kynthei, ki thei ialehkai ka Sparkle, ki la rah ia ka namlahduh hadien ba ki la lah ban pynliem pyrshah ia ka Dinove da 44-35 bad kiba la ioh ban khur ia ka song pisa kaba T.
10 hajar lem bad ka trophy.
Ha kaba kut katei ka lympung ialehkai, la sakhi da ka jingdon u Bah Titosstarwell Chyne CEM ka KHADC kum u kongsan, ha ryngkat ka jingdonlang u Pa’iem Wanphrang Syiem Nongshai Sirdar ka Nongpoh Elaka Sirdarship, ka Kong R.
Lyngwa District Sericulture Officer, Bah Rayonald Kharkamni u ba dei uwei naki khun samla rangbah bad uba la bei pisa ruh ia katei ka lympung, u Samla Ferdinald Kharkamni President ka MSSCC lem bad kiwei.
Dawki: Ka R.
Mukhim xi, ka la rung Semi Final, ha ka 20th Riwar cup invitation football tournament ba la pyniaid da ka Bakur social welfare sport club ha madan Bakur, da kaba ka jop ia ka Amdoh lyngba ka Tie-breaker da 3-1.
Ia ka goal ba nyngkong la thep da u Orest Langshiang, ha ka 8minit, ia ka R.
Mukhim bad la pynphai da u Aenam Jyrwa, ha ka 53minit, ia ka Amdoh.
Ka jingialehkai quarter final ha ka 17tarik kan long hapdeng ka Syndai pyrshah ia ka Nongtyngur por 2.
30 nohsngi.
Shillong: Hadien ba lah ioh ia ka jingud na ki para nonghikai, ka Meghalaya SSA Scho ols Association, ka pynpaw ia ka jing sngewkhia halor ka jing khot pakhang kali, kaba 48 kynta da ka Meghalaya Joint Action Committee of Commercial Vehicles (MJACCV) ha baroh kawei ka jylla ka ban sdang naduh 5 baje mynstep ka 15 tarik u Rymphang kumba lah paw ha ki lad pathai khubor.
Kane ka pakhang surok jong ka Meghalaya Joint Action Committee of Commercial Vehicles (MJACCV) kan sa ktah ia ki Nonghikai kiba kynthup naduh ki nonghikai SSA, Deficit bad Govt ki ban sa ialeh ia ka exam Diploma in Elementary Education (D.
El.
Ed) jong ka National Institute of Open Schooling (NIOS) ka ban sdang naduh ka 16 tarik haduh 26 tarik u Rymphang mynta u snem.
Kumta na ka liang jong ka synjuk lyngba kane ka kyrwoh khubor, ka buh ka jingkyrpad ia ka Sorkar Jylla bad ruh ia ka MJACCV ban pynbeit noh ia kine ki kynrum kynram khnang ba kan yn buh jingeh ia ki nonghikai bad ba kin ioh ban leit thoh ia ka exam jong ki, ong ka kyrwoh na U bah Aristotle C Rymbai President, Meghalaya SSA Schools Association, Central Body.
Shillong:Hadien ba ka Sorkar Jylla, ka la pynbna ban pynlong noh ia ka elekshon MDC, hapoh ka iingdorbar thawaiñ jong ka Garo Hills Autonomous District Council(KHADC) ka ban long ha ka 9 u Iaiong 2021, hynrei na ka liang ka seng saiñ pyrthei ka Hill State People’s Democratic Party(HSPDP) kaba ia treilang ruh hapoh ka Sorkar jong ka Meghalaya Democratic Alliance(MDA), kam don jingthmu satia ban pynieng kyrtong ha kane elekshon kaba mynta.
U Bah Renikton Lyngdoh Tongkhar, u ba dei u nongialam jong kane ka seng HSPDP bad ha kajuh ka por u ba dei ruh u Myntri jong ka Sorkar jylla, u la ong ba ka seng hi ia mynta ka dang peit thuh shwa ia ka rukom long rukom man ha shwa ban sei kyrtong u ban iakhun na ka bynta ka elekshon ba shiteng samoi na Mawryngkneng Contituency.
U Bah Renikton u la ong, “Ngim pat iakren eiei ha kaba iadei bad kane, ia mynta ngam pat don eiei ban ong.
Ngin iai ap shwa mynta haduh kumba shi bnai ne ar bnai shwa ka elekshon.
Ngin sa pyrkhat bad ngin sa peit.
Lada kumno kumno ngi ioh u kyrtong u ba wan pan tiket bad u ba don jingkyrmen ban jop, shiteng miet hi ngin don jingialang noh ban shim ia ka rai".
Shillong:U symbud Myntri Rangbah ka jylla u Bah Prestone Tynsong, u la maham ïa ki nongñiah kali ba lada kim ïatreilang bad ka Sorkar na ka liang ka Sorkar kam banse ban pynmih noh da ki jingai jingbit ïa kino kino ki kali kiba kwah ban kamai ne additional permit.
Ïa katei u la ong myn hynnin ka sngi haba kren kum u kongsan ha Kenches trace haba kren ha ki nongthoh khubor.
Na ka liang u Bah Prestone u la ong ruh, ha kajuh ka por ba ki nonghikai kim dei ban shu leh khluit ha kaba ïadei bad ki jingeh jong ki namar ka Sorkar ka dang shong pyrkhat kam ha kaba ïadei bad ki jingeh jong ki.
Ha kaba ïadei bad ka jingkwah ban khot ïakren jong ka Joint Action Committee jong ka seng ki nongñiah taxi halor ka jingdonkam ban pynduna ïa ka khajna bad ka dor petrol bad diesel, na ka liang u Bah Prestone u la ong ba ïa katei ka jingdawa jong ki na ka liang ka Sorkar ka dang shong ban ïakren bad hadien ba la dep kan sa shim ïa ka rai kaba ïa biang lang.
“Kumba ju long naduh mynshwa ngi kwah ba ka petrol bad diesel kan dei ban duna bha ha Meghalaya ban ïa ka jylla Assam," ong u Bah Prestone.
U la ong ruh ba na ka daw jong ka jingkiew ka dor petrol ha ka pyrthei baroh kawei, ka la wanrah jingeh, kumta ka sorkar kan sa shim khia bha bad ha u taiew ban wan yn lah ban shong jingïalang halor kane ka bynta.
Halor ki jingartatien jong ki nonghikai halor ki khajna ba la leh da ka Sorkar, u Bah Tynsong u la ong ba ki nonghikai kim dei ban artatien, hynrei ki dei ban shaniah ha ka Sorkar bad lada ki artatien ki lah ban wad RTI ban lap ki jingshisha.
Ha kawei ka liang na ka liang u Bah Prestone u la kyntu ïa ki nongñiah kali taxi ba kin sangeh noh ki jingiakhih jong ki namar ka la ktah bha ïa ka kamai kajih jong ki bad ka la ktah bha ïa ki paidbah bad ailad ïa ka Sorkar ba kan peit bniah ïa ki jingeh jong ki.
Shillong:"Ka Sorkar ka kwah ban shim khia bha ha kaba ïadei bad ki surok kiba lah ban pynduna ïa ka jing khapngiah ne dheng kali bad shen ngin sa khot jingïalang bad ka cantontment board Shillong ha kaba ïadei bad ki surok ne ki link road," ong u symbud Myntri Rangbah ka jylla u bah Prestone Tynsong u ba peit ruh ïa ka tnat PWD (roads) haba kren kum u kongsan ha shwa ban plie ïa u mawnongrim ha Oxford kenches trace Laban myn sngi saitjain.
U la ong ruh ba ka Sorkar pdeng kan ïarap ïa ka jylla ha kaba ïadei bad ki kam surok.
“Ban pynduna ka jingkhapngiah na Anjali petrol pump yn sa ïoh ka bye pass bad ïa ka jingmang pisa shen yn sa ïoh bad ka Sorkar ka kwah ban pynbhabriew ïa ka nongbah," ong u Bah Prestone Tynsong.
U la ïaroh ruh halor ka jingïalong kawei jong ki paidbah ka constituency, hynrei ka donkam ka jingïatreilang jong baroh ban lah pyndep ïa ka jingshna ïa ka surok naba kane kan ïarap pynduna ka jingkhapngiah ne dheng kali kumba 35%.
“Ngan pynthikna ba ïa kane ka surok yn lah ban pyndep hapoh ka 18 bnai kumba la buh da ka tnat namar u kontraktor u ba ngi aiti ban pyntrei ïa ka kam u dei u ba biang bad tang hapdeng ar ne lai sngi yn sdang noh ka kam," ong u Bah Tynsong da kaba bynrap ruh ba lada baroh ki 60 ngut ki MLA kim lah ban wanrah ki kam pynroi ka jylla Meghalaya kan pulom ki kam bad lada don kiba ong bym donkam MLA ki la leh pyrshah ïa ka riti synshar ka ri.
Katba u MLA ka 19 South Shillong Constituency u Bah Sanbor Shullai u la ong ba ka jingmang pisa ïa ka jingshna ïa ka surok ka long T.
4.
35, 56 klur bad yn pyndep hapoh ka 18 bnai ha kaba kumba 8 tylli ki dorbar shnong kin ïoh jingmyntoi.
“Naduh ki por ba nga long MDC nga la ïoh bun ki jingthoh jingkyrpad halor ka jingdonkam ban pynduna ka dheng kali khamtam na Ka bynta ki khynnah skul bad kumjuh ruh kiba ju leit sha Guwahati.
Nga ai khublei ïa ki tnat bapher bapher kiba la ïarap halor kane ka bynta bad kumjuh ruh ïa ka Sorkar MDA, kynthup ruh ïa ki ophisar PWD kiba lah ïarap halor kane ka surok," ong u Bah Sanbor.
Ïa ka jingïalang lah pynïaid da u Rangbah Shnong ha ka jingïadonlang u MDC barim u Bah Ricky Shullai bad kiwei ki heh Engineer ka PWD, ki seng longkmie bad ki paidbah ka shnong.
New Delhi: Ka Tnat Road Transport & Highways ka la rai ba baroh ki surok ha ki fee plaza ha ki surok bah kin dei ki “FASTag lane" naduh shiteng synnia jong ka 15, 16 tarik Rymphang, 2021.
Kumta, katkum ka NH Fee Rules 2008, kino kino ki kali ki bym don FASTag kiba iaid lyngba kine ki jaka siew khajna kin shah dain kuna bad kin hap siew arshah ia ka dor ba la buh.
Ha ka kyrwoh ba la pynmih mynta ka sngi, ka Tnat ka la pynshai ba la leh ia kane ban kyntiew shuh shuh ia ka jingsiew lyngba ki lad digital, ban pynduna ka por ap bad ka jinglut petrol, bad ban pynbiang ia ka iaid ka ieng kaba ryntih ha ki fee plaza.
Ka tnat ka la hukum ba dei ban don FASTag ha ki kali kiba don ha ki thup M&N naduh 1 tarik Kyllalyngkot, 2021.
Ka thup ‘M’ ka mut ki kali kiba don kumno kumno saw shaka ba pyndonkam ban kit passenjar bad ka thup ‘N’ kadei na ka bynta ki kali kiba don kumno kumno saw shaka ba pyndonkam ban kit mar, kiba lah ruh ban kit briew.
Shillong:Ka MLA jong ka party Congress ka Dr Ampareen Lyngdoh ka la pynpaw ia ka jingsngewkhia, halor ka jingsngap mynthi jong ka sorkar Meghalaya Democratic Alliance ia ka jingiakhih jong ki nongniah kali kamai kaba la neh 10 sngi mynta.
Haba iakren bad u Rupang ka Dr Ampareen, ka la ong ba ka sorkar MDA kam don ka jingkitkhlieh bad ka iaid kyllut, khlem ka jingkyrkieh ban weng noh ia ka jingeh jong ki nongniah kali bad kane ka iohi la kumba ka jylla Meghalaya kam don sorkar.
“Haba don kum kine ki jait jingiakhih ka sorkar ka dei ban khot iakren mardor bad ban sngap ia ki jingeh jong ki, khnang ba kan lah ban tem noh ia ki jingiakhih, namar na ka jingiakhih ki nongniah kali ka wanrah jingeh ia ki paidbah hi baroh"ka la ong.
“Mynta la 10 sngi ka la neh ka jingiakhih bad ka la ktah bha wat ia u nongniah kali u ba iakhih ruh, hynrei ka sorkar kam shem la shimkhia ia kane ka mat ka ba pynthut ia u paidbah" ka la ong.
Ka la ong ruh ba lada ka Deputy Commissioner kan hap ban shim ia ka sienjam ban long kum ka nongiasaid ha khmat u paidbah kamut ba ka sorkar jylla ka long ka ba matlah ia kine baroh.
“Ngam thew ba ka Deputy Commissioner kam long ka ba biang ban tuklar ia ka jingiakhih hynrei mynta la 10 sngi ka la neh ka jingiakhih la dei ka kamram jong ka sirkar ba kan shimkhiah bad ban iakren halor kaei ka nongrim ba ki nongniah kali ki ia khih"ka la ong.
Halor ka jing pynhiar ka Sorkar T.
2, ia ka dor Umphiang ka Dr Ampareen ka la ong ba ka jingpynkiew ia ka dor petrol, ym ba ka ktah tang ia ki kali hynrei kan ktah lut ia ki marbam mardih ha ka ba kan ktah hi ia u paidbah sa shisien.
“Ka jing pynhiar ia ka dor petrol diesel da 2 tyngka jong ka sorkar MDA ka dei ruh ka rai ba la shim tang marwei bad kabe ka rai kam long ka ba iahap"ka la ong.
Ka la ong ruh ba haba don kano kano ka jinglum ia ka khajna kyrpang (Cess) da ka sorkar jylla ka dei ban long da ka jingiamir jingmut kaba thikna.
Ka khajna kyrpang ka dei ban iaid ryngkat bad ka kyndon ban pyndonkam ia ka bad ym lah ban shu kam ba ka lum ia ka cess ka dei na ka bynta kata ka mat.
Ka la iathuh ruh ba ha ka por ba ka sorkar ka don ha ka bor la ju lum ia ka khajna kyrpang hynrei kane ka long da ka jingia mir jingmut lang.
"Ngi donkam ban ia phylliew jingmut bha namar ngi dei ki nongmihkhmat jong ki paidbah bad kano kano ka jingleh jong ka sorkar kadei ban long ka ba bha na ka bynta u paidbah bad da ka jingiamir jingmut bha shuwa" ka la ong.
Shillong:U MLA ka Umroi Bah George B Lyngdoh u la plie pyrda ia ka jingrakhe lyngkhuh snem ka jingiaid lynti ka CoRP ban jam ia u Mawmer ba 25 snem da ka ‘Talent Show’ ha ka sngi saitjain, ha ka jingiadonlang u President Seng Kmie Bah Bandari Ryntathiang, Rangbah Shnong Umroi Nongrah Bah P Dkhar, Bah MD Syiem, Rolan lyngdoh president Nongpoh Circle, ki dkhot ka CoRP Central Body, Central Zone, ki dkhot jong ka Eastern Zone, Raid Mawbuh Circle, kumjuh ruh ki dkhot ka CoRP Women Wings bad ki paidbah.
Ka CoRP ka la sdang ia ka jingrakhe dap 25 snem da ka Talen Show ha shnong Umroi Nongrah, kum shibynta ban plie lad ia ki khynnah samla kiba don ka sap ka phong ha ka shad ka rwai bad kiwei.
Ka CoRP kan pynlong ia ki prokram bapher bapher ha kylleng ka Ri Bhoi District ka banneh shisnem lynter kum shimbynta ban rakhe ia ka jingdap 25 snem ka seng bad yn pynkut da ka jingialang bah ha Nongpoh ha ki bnai tlang mynta u snem.
Ha kane ka sngi, ki khynnah samla ki la shim bynta shitrhem ia ki jingiakop shad bad rwai ban pynphuh pynphieng ia ka prokram ba la pyniaid da ka CORP Eastern Zone bad ki nongiashim bynta ki la don haduh 28 ngut kynthup ia ki nongrwai, nongshad bad kumjuh ruh ki Beat Box.
Ka CORP ka la pyntip ba ia ki prokram pyni sap yn pynlong ha man ki Area ne ki Raid bad kiba jop na ki Raid ne Area yn sa rah sha Nongpoh ha ka sngi pynkut ia ka Silver Jubilee la ong u President ka CORP.
Kiba pyniaid (host) ia ka prokram ki long I Kong Pynjanai Kharsyntiew bad Bibiana Lyngdoh.
Ha kane ka jingiakop pynisap ha Nongrah, banyngkong la rah da I Bapynjanai Thabah, ba-ar la ioh rah da I Samla Eusivia Susngi ba la pyni ia ka sap shad, bad balaiLa rah da i Samla Laplielad Laloo ba la shim bynta ha ka jingrwai.
Kiba ioh rah ia ki consolation prize 1.
Jame & groups, 2.
Dahoini mawlieh 3.
Daiamon Makhroh 4.
Sain burom Laloo 5.
Eubiangla Susngi.
Kane ka long ka long katkum ka kyrwoh khubor ba la phah da u Publicity Secretary CoRP Central Body Bah Balan Jalong.
Shillong: Ka Deputy Commissioner, East Khasi hills District, ka pyntip myn hynnin ka sngi, ba ka sorkar, ka dang pynkhreh ban pynhiar dor biang ia ka dor jong ka petrol, diesel.
La bthah ia ki seng bapher, ba kim bit ban pynthut ia ka leit ka wan ki kali bad ia kito kiba pynkhein, yn leh da kaba tyngeh, ong ka khubor na ka kong Isawanda Laloo, Deputy Commissioner, East Khasi Hills.
“U Blei um khmih kumba khmih u briew".
Kane ka long ka jingshisha.
Namar u Blei dalade hi u ong – ki jingmut jong phi ki iapher na ki jingmut jong nga, ki lynti jongphi na ki lynti jong nga.
Isaiah 55:8-9.
Kumta, hangne ngi iohi shai kdar ka jingiapher ka jingmut jingpyrkhat hapdeng u Briew bad u Blei, kata ha ka por ba u Blei u la kyntait noh ia u syiem Saul ban long u syiem ha Ri Israel, kata hadien u snem 1050 B.
C hadien ba ki Israel ki la jied ia u Saul kum u Syiem jong ki.
Hadien ka jingkyntait noh jong u Blei ia u syiem saul, u Blei u la ong ha u Samuel, ngan phah ia me sha u Jesse u NongBethlehem naba Nga la khreh ia nga ia u Syiem napdeng ki khun shynrang u Jesse.
U Samuel u la ong kumno ngan leit? Lada u Saul u iohsngew ne un tip shaphang kata? (ha kato ka por u Blei u dang pdiang ia ka jing knia da ki mrad).
U Blei u la ong to khot ia u jesses ha kata ka jingknia (Sacrifice) te ngan sa iathuh ia me.
U Samuel ruh u la leit sha Bethlehem (ha ka shnong ba la kha ia u Jisu).
Haba u Samuel u la poi ha Bethlehem, u la pynkyntang ia u jesse bad ia ki khun shynrang jong u.
Haba ki khun shynrang u Jesse ki la wan poi, u Samuel u la iohi ia u Eliab, bad u la ong halade, shisha imat dei une uta uba la sleh u Trai ban long syiem.
U Blei haba u la iohi ia ka jingmut u Samuel, u la ong ha u Samuel WAT KHMIH IA KA KHMAT JONG U, LYMNE IA KA JING JRONG KA RYNIENG JONG U: NAMAR NGA LA KYNTAIT IA U: NABA U BLEI; UM JU KHMIH KUMBA KHMIH U BRIEW: NABA U BRIEW U IOHI TANG IA KA DUR KABA SHABAR, HYNREI U TRAI U IOHI IA KA DOHNUD.
1 Samuel 16:7.
Ha ka jingiohi u Samuel te u dang tharai ba u Eliab un dei uta uba la sleh ne u ba la jied jong u Blei hynrei kam long kumta, Na kata kadaw u Blei u kren ha u Samuel ia ki tei ki kyntien haneng ba u Blei um khmih kumba khmih u briew.
Lehse kadon ka jingduna ha u Eliab ne ha kiwei pat ki khun u Jesse.
Haba u Blei u la kyntait ia u Eliab, u Jesse u la phah khot ia ki 7 ngut na ki khun shynrang jong u.
Bad u Samuel u la kylli – ki khun jong me baroh tang kine? U Jesse u la jubab – u dang don sa u ba khadduh, u dei u nongsharai langbrot, u Samuel u la phah khot ia u.
Haba u la wanpoi, u Blei u la ong ha u Samuel; ko Samuel, to khie to pynsleh ia u NAMAR U LONG U NE KEIN U TA,….
Bad ka kyrteng jong u ka long u DAVID.
Markumta u Mynsiem u lawan ha u David naduh kata ka sngi.
Kaei kaba ngi iohi hangne ka long ba u Blei u tip biang biang ia uta uba u hi u la jied.
Wat la ki briew ne ki kmie ki kpa kim mutdur ia uta.
Kumta u Samuel u la shim ia ka umphniang bad u la pynsleh ia u David napdeng kita ki hynmen (brothers) jong u baroh.
1 Samuel 16:13.
Kumta, ngi iohi kum ki briew barabor ngi khmih ia u briew tang nabar, ngi iohi ia ka jingbha dur iaka jinglehkhuid, ia ka jinglieh ki bniat, katba ngim tip ka dohnud jong u ka long ka ba iong (dark).
Kumta ruh, u Blei u la shim noh ia ma jinglong syiem na u Saul, u syiem ba nyngkong eh jong ki Israel.
U Blei u la ai pat ia ka jinglong u syiem ha ki kti u David u khun u Jesse.
Kumta u David u la long u syiem halor ki Israel ha ka snem 1010 B.
C.
To ngin kynmaw, ba u Blei um khmih kumba khmih u briew, namar ki lynti jong u kip her na ki lynti u briew bad na ki jingmut jong u briew.
Isaiah 55:8-9.
Jowai: Ka West Jaintia Hills District Executive Force (WJHDEF) lyngbaka tnad Traffic Branch mynta ka sngi ka la ai sngewbha da u Syntiew Kulab sha kito kiba pynkhein iaka ain niah kali namar ba dei artad ka sngi ba ki samla ki rakhe iaka Valentine Day.
“Kum ka dak ban wanrah iaka jingshngain ha ka leit ka wan khamtam kito kiba niah kali, ngi la leh ia kane naka bynta ban hikai ia ki riew paidbah ba kidei ban husiar haba niah kali ban lait na kino kino ki jingaksiden khamtam haba niah khlem akor bad niah kali khlem da bud satia ia ki kyndon jong ka ain", la pynpaw uwei na ki pulit haba sam da u syntiew sha kito ki ba pynkhein ain.
Ki pulit ka West Jaintia Hills ki la leh ia kane ha ki bynta bapher bapher kynthup ha ka Nongbah Jowai, ha Dawki, Amlarem, Phramer bad ha Ummulong.
Barabor haba ki nongniah kali ki pynkhein ain, ki pulit ki ju dain kuna ia ki hynrei mynta ka sngi ha ka jaka ka kuna la sam pynban da u Syntiew Kulab bad kumjuh da ka jingsneng jingkraw ba ki dei ban burom ia ka ain na ka bynta ban lait na kino kino ki jingma jingmynsaw bad ki jingjia ba sngewsih haba niah ia ki kali.
Shillong: Ki nong niah kali kiba hapoh jong ka shatri jong ja Meghalaya Joint Action Committee of Commercial Vehicles (MJACCV), ki la pynpaw ba kim don jingsngewpher ba lada ka sorkar kan knieh noh ia ki permit kali jong ki.
Haba iakren bad ki lad pathai khubor, u bah Wandonbok Jyrwa, u nongialam jong ka MJACCV u la ong ba lada ka sorkar jylla ka pynduh ia ki permit jong ki kan long ka ba bha, namar ba kin ioh kamai noh da ki kali Private, namar ki kali private kim don khajna kumba don ki kali kamai.
Ha ka sngi saitjain jong ka taiew, ka MJACVV ka la rai ba kan  bteng biang ia ka jingiakhih kaba tyngeh, ka ban sdang  naduh ka sngi nyngkong ka ban neh 48 kynta ban pyrshah ha ka jingkuman jong ka sorkar jylla ha kaba iadei bad ka jingdawa jong ki ban pynhiar dor ia ka petrol bad diesel bad kumjuh ban map noh ia ki khajna ba bun jait ba kum ki nongniah kali ki hap ban siew.
Ha ka jingiakren bad ki lad pathai khubor, na ka liang jong u Chairman jong ka MJACCV u Bah Wandonbok Jyrwa u la ong “Kumba ka sorkar jylla ka dang bteng ka jingkuman ia ka jingdawa jong ngi, ngi la rai ban khot da ka jingiakhih ka ka tyngeh naduh la sngi nyngkong jong ka taiew kata naduh ka 15 tarik mynta u bnai.
U kyntu ia ki paidbah ba kin iasnoh kti lang da kaba kim dei ban sei ia ki kali lymne ki bike ki scooty jong ki sha surok, hynrei ba ki dei ban don sharud ki surok kum ka dak ka jingkyrshan ia ki  jingdawa jong ki.
Ka MJACCV ka la rai ruh ba lyngba ka jingiakhih ba neh 48 kynta, lada ka sorkar kam patiaw eiei ia ka jingdawa jong ki, ka MJACCV kan pynlong sa da ka jingshah thngan ha khmat jong ka ophis Secretariat.
“Nga khot nga wer ia baroh ki nongniah kali na ki district bapher bapher jong ka jylla bad wat na Garo Hills ban iasnoh kti lang ha kine ki jingiakhih" bynrap u Bah Jyrwa.
Shuh shuh u Bah Jyrwa u ong ba lada kim lah ban kamai ban pyndap jakpoh ia la ka iing ka sem ka bha ba kin shong shah thngan, syndon wat la ki dei ban iap.
U ong ruh ba baroh ki nongniah kali ki ong ba lada ha ka khangdam (lockdown) ki lah ban im khlem kamai haduh lai ne 4 bnai, kam don jingeh ia ki ban shong sa shibnai bad kane kan nym don jingktah eiei ia ki.
Shillong:Ka MeECL, ka dei ban siew T.
74.
65 klur sha ka PGCIL, na bynta ka jingsam ding jongka bad ia mynta ka MeECL, kam don pisa satia ban siew ia katei ka pisa, namar ba ka don ka jingduna pisa kaba jur jong ka corporation.
“Ngi lah ban siew tang ia ka tulop jong ki nongtrei jongngi.
Dang shen, ngi la kyrpad ia ka sorkar Jylla, ba kan bei pisa T.
113.
47klur, ba ngin siew ia katei ka pisa kaba sah jong ka PGCIL bad ban ioh biang ia ka letters of credit bad ki kompeni sam bor ding jong ka sorkar India.
Ka jing iakren, ka dang iaid, ha ka kyrdan kaba halor duh jong ka sorkar Jylla" ong ka khubor.
Namar ba ym lah satia ban siew pisa, kumta ka PGCIL, ka la pynmih ia ka kyndon jongka, ha kaba ka la shah ban pyniaid bor ding, kaba tang 70MW.
Haduh shiteng miet, ka jingiakren, ka dang iaid, na ka bynta ba kan buhteng, shwa ia katei ka kyndon jongka, na ka bynta shi taiew, hynrei ka PGCIL, ka kwah ban pynthikna, na ka bynta ka jingsiew kaba mar shiteng ha kane hi ka taiew bad ban don ka jing ia kut por, kaba shai, sa ia ka shiteng kaba sah.
Namar ba ym don lad shuh, da kumwei pat, kumta ka MeECL, ka la rai ban pynlip ding kaba sdang naduh ka shiteng miet jong ka 14tarik Rymphang 2021, ha baroh kawei ka Jylla, ha ka rukom pynbeit por, kaba lah ban iapher, na kawei ka jaka sha kawei pat.
Ka jing pynlip ding ha Shillong bad East Khasi hills, ka long ha ka por 12baje shiteng miet, haduh 3 baje mynstep, Garo Hills naduh 3 baje haduh 6 baje mynstep, Jaintia Hills bad Ribhoi District naduh 6 haduh 9baje mynstep, Shillong bad East Khasi Hills, naduh 9 baje haduh 12baje shiteng sngi, Garo Hills naduh 12 baje haduh 3 baje nohsngi, Jaintia Hills bad Ribhoi District naduh 3 haduh 6 baje nohsngi, Shillong bad East Khasi hills naduh 7 haduh 8 baje mynmiet bad Garo hills naduh 8 haduh 9baje mynmiet, Jaintia Hills bad Ribhoi naduh 9baje haduh 12baje shiteng miet.
Haba khein lang, ka jing pynlip ding, ka ktah haduh hynniew kynta ha ka shisngi, ha kawei kawei ka jaka ba shah ktah.
ka bill na u paitbah sha ei ka nah?Wat lada don ka load shedding hynrei ka bill light pat te thik thik.
Shillong: Ka KSU Wapung Unit ha ka 12tark mynta u bnai, ha ka jingialam V.
President ka Unit u samla Nidalut Siangshai bad u General Secretary, u samla Shwari Ryngkhlem, ki la leit ban ia kynduh ia u DTO, East Jaintia Hills, hadien ba ka AJTCVA ka lah pynmih ia dor bai kali kaba T.
100, na Jowai-Wapung.
Haba ia nujor ia ka bai kali ha shwa ka khangdam(lockdown) kata ka long T.
60 bad ym T.
100 bad kane ka ktah ia ki nongleit nongwan.
U DTO u la iathuh ba ia ka kali 5 seater ka long T.
18 shi kilometer, haba peit pat ia ka jingjngai na Jowai sha Wapung ka long tang 21.
8 kilometers bad ym iahap shuh bad ka dor ban siew haba khein ba kata ka T.
18 shi kilometer ba lah pynmih hukum da ka sorkar.
Kumta ka KSU Wapung Unit ka kyrpad ba kim dei ban shim kabu ia ki nongleit nongwan haba ki shong kali bad bud ia ka hukum ka sorkar ban shim bai kali khnang ba kan nym ktah ia kiba duk kiba suk.
Lada ka bai petrol/diesel ka kiew dor, hynrei ia ka bai kali pat kim dei ban pynkiew palat.
Haba nga iaid nga ieng sharum shaneng, nga ïohsngew da la ki jong ki shkor bad nga ïohi da la ki jong ki khmat ïa ka jingud jingnam bad ka jinglynñiar jong ki paidbah namar shibun ki jingeh ba ki mad khamtam ha kum kane ka por ba ka ïoh ka kot ka lah hiar shisha haba ïa nujor bad ki por ba lah leit noh.
Ngi ïohi ba wat hapdeng kum kane ka por ba hiar ka ïoh ka kot bad ba dun ka kamai kajih, pynban ka sorkar ka nang khñiot ïa u paidbah da kaba pynkiew khajna ïa ki mar ki mata.
Kumba ngi ïohi mynta, ka sorkar ka la pynkiew dor shaba palat pud ia ka umphniang kali(petrol/diesel) bad kane ka ktah ym tang ïa ki trai kali ne ki nongkamai kali paidbah, hynrei ka la ktah lut ia baroh ki paidbah jong ka jylla bad khamtam eh ia u kup shiliang u sem shiliang uba kamai mynstep bad bam mynmiet.
Kumba ngi la sakhi ha kine ki khyndiat sngi ba la dep, ki la don shibun ki jingpyrshah na ka liang ki paidbah( kynthup naduh ki nongkamai kali paidbah, ki nongshong ïew bad kiwei kiwei ki riew paidbah) halor ka jingpynkiew khajna shaba palat pud jong ka sorkar ïa ka umphniang kali(petrol/diesel) bad ka la don ruh ka jingsahngeh kamai jong ki kali kamai kiba ju kit ïa ki nongleit nongwan bad ia ki mar ki mata ban pynpoi sha ki iew ki hat ban dawa pynhiardor mardor ia ka umphniang kali.
Hadien ka jingsahngeh kamai jong ki kali,ngi ïohi ba ka la ktah shisha ka kamai kajih bad ka ïoh ka kot jong kito kiba ju im kamai ja-kpoh na ka kam die jingdie, ka la ktah ruh ïa ki nongleit nongwan,draibar kali kamai paidbah bad khamtam eh ia ki nongkyndong kiba sah jngai na ki iew ki hat namar ba kim ïoh shuh ban leit thied ïa ki jingdonkam jong ki namar ka jingsahngeh kamai jong ki kali.
Wat hapdeng kine ki jingeh ba ki paidbah ki ïakynduh bad ki shem ki mad bad ka don ruh jingpyrshah ba jur na ka liang ki paidbah halor ka jingpynkiew khajna shaba palat pud ia ka umphniang kali bad ban dawa na ka sorkar ban pynhiardor noh mardor ïa ka umphniang kali(petrol/diesel), pynban ngi ïohi ba ka sorkar ka leh mynthi bad leh bym suidñiew ïa ka jingud jingnam jong ki paidbah.
Hato kine ki nongmihkhmat ki la ju pyrkhat ne m ba dei ki paidbah kia jied ïa ki ban long ki nongmihkhmat (MLA/MDC) bad dei ruh ki paidbah kiba pynkhamti ia u lakam ha ki ban pyniaid ïa ka synshar ka khadar bad ka bit ka biang jong u paidbah, pynban bun na ki, kim pyrkhat ïa kata bad ki ak thik kum ki kynrad hynrei kim tip pat ba ki dei tang ki shakri jong ki paidbah.
Ngi ïohi ba kham bun hi na ki nongmihkhmat (MLA/MDC) ki dei ki briew kiba arsap bad kiba thok kiba shukor namar ha ka por ilekshon ki sei ïa ki kyntien jali jaum ban pynum ïa ka dohnud jong ki paidbah da kaba kular ba kin trei na ka bynta ka bha ka miat jong ki paidbah bad ban len lade na ka bynta jong ki paidbah.
Lada ki nongmihkhmat ne ka sorkar ka don shisha ka jingkitkhlieh na ka bynta ki paidbah kumba ki la kular ha ka por ilekshon, ka dei ban sngap ïa ki jingud jingnam jong ki paidbah bad lada kita ki nongmihkhmat kim lah ban pynurlong ïa ki jingdawa jong ki paidbah kan bha ia ki ba kin hiar noh na ka shuki ba ki shong, namar dei ki paidbah kiba pynshong shuki ïa ki bad kam don jingmut ïa ki ba kin shong ha ka shuki lada ki khmat jong ki kim ïohi ia ki jingeh jong ki paidbah bad ki shkor jong ki kim ïohsngew ïa ka jingud jingnam jong ki paidbah.
Khublei shibunCarmel Fedrick Malngiang.
Ka sngi lehkmen valentine ka snem 2021 ka hap ha ka Sngi U Blei.
Ha kawei ka liang, ka long kaba sngewtynnat bad sngewdon jingmut namar ba ka Baibl ka hikai ba U Blei u long ka jingieit bad ka jingieit ka dei ka jinglong tynrai jong U.
Ka jinghikai shongtynrai jong ki Balang Khristan ruh ka snoh rdin ha ki artylli ki hukum kiba khraw- ban ieit ia u Blei bad ban ieit ia u para marjan bad ki parabriew.
Kawei ka hukum kam lah ban ieng khlem kawei pat bad kawei kam don jingmut khlem kawei pat.
Ha kawei pat ka liang, kiba bun ki lah ban sngewdiaw ba kam don than eh ka jinglehkmen bad ki tamasa namar ba ka sngi valentine ka iatyngkhuh bad ka Sngi u Blei.
Kumta ki rong ki taw bad ki tamasa ki duna, khamtam ha ka Nongbah Shillong, namar ha ka sngi mane Blei ka shnong ka thaw ka kynjah bad kiba bun ki jaka bam ki khang, ki kali ki motor kiba iaid ha surok ki duna, lait noh ki kali jong ki riewshimet bad ki jaka iashad-iamastieh kum ki “pub" ne ki “club" bad kiwei de ki khang ha ka Sngi U Blei.
Ka lehkmen valentine ka la sdang naduh ki spah snem ba nyngkong ha ka Hima Rom.
Kane ka jinglehkmen ka iasnoh bad ka jingim jong u St Valentine, u riewkhuid ka Balang Khristan, bad la tip ia ka jinglehkmen kum ka “feast of St Valentine".
Ha ka por ka Hima Rom hyndai, u bnai Rymphang u dei u bnai jong ka jingia-ieit bad jingialuh samla bad ha u ‘nai Rymphang ki briew ki pynkhreh ia ka jingwan ka pyrem bad ki ju pynlong ia ki jinglehkmen ne tamasa bapher.
Kawei na kita ka dei ka jinglehkmen “Lupercalia"- kane ka dei ka jinglehkmen jong ka Hima Rom bad ki nongthoh history ki batai ba ka jinglehkmen valentine ka don ha ka ia ki syrwet jong ka jingkhawai lehkmen “Lupercalia".
Ka jinglehkmen “Lupercalia" ka don la ka khana tynrai kaba sngew shyrkhei- kane ka jingkhawai lehkmen ka ju long ha ka 13 haduh 15 tarik u Rymphang bad ha kane ka jingkhawai lehkmen ki shynrang ki ju knia da ki blang bad ki ksew.
Katkum ka jingbatai u Noel Lenski, u nongthoh History, ha kane ka jinglehkmen ki shynrang ki ju dih kiad bhor bad law lyngkhuit, katba ki samla kynthei pat ki ieng lain lynter ban shah sympat da ki shabub khnang ba kin long kiba seisoh ha ka kha ka pun.
Nangta bud sa ka jingpynialuh samla da kaba pyniakhalai nusib bad kiba iahap nusib ki ialuh samla lynter haduh ban da kut ka tamasa.
Ki don shibun ki khanatang shaphang u riewkhuid Valentine, kawei ka khana ka ong ba u Valentine u la shakri kum u phadri ha ka spah snem ba lai ha Rom bad ha kata ka por u Kaisar Cladius II uba synshar ia ka Hima Rom u la pynmih ka hukum bad khang pyrshah ia ki samla shynrang ban shongkurim namar ba u ngeit ba ki shynrang ki bym pat shongkurim ki long kiba khlain ban trei kum ki shipai.
Kumta ha ka por u Cladius II ka long be-ain ba ki samla shynrang kin shongkurim, hynrei u Valentine u shim ba kane ka hukum ka long pyrshah ia ka ain Blei, ka ain mariang bad ka jingiuhroit ia ki hok jong ki briew.
U Valentine u la ieng pyrshah bad pynkhein ia kane ka hukum da kaba pyniaid bad pynlong burieh ia ki jingiathoh shongkurim ha ka Nongbah.
Kiwei pat ki khanatang ki ong ba u riewkhuid Valentine u dei u phadri uba ju iarap ia ki koidi ban phet na iingbyndi ban laitim na jingshah shoh shah dat bad jingpynshitom ba shyrkhei.
Sa kawei ka khana ka ong ba u Valentine u la ia-ieit samla bad ka khun jong u nongap iingbyndi kaba ju wan jngoh ia u ha iingbyndi mynba u dang shah set byndi.
La iathuh ba u la thoh kawei ka shithi sha kane ka samla bad soi kumne- “Na u Valentine jong phi" bad kine ki dei ki kyntien kiba la ju pyndonkam haduh mynta haba phah shithi ne jingai sngewbha ha ka sngi lehkmen valentine.
Niuma, ym lah ban len ba ka jinglehkmen “Lupercalia" jong ka Hima Rom hyndai ka dei ka tynrai jong ka jinglehkmen valentine bad jinglehkmen valentine ka dei ruh ka jingkhawai lehkmen jong ki Khristan.
Ha Ri Hynniewtrep ki don bun ki khanatang shaphang ka jingieit.
Kine ki khana ki phalang ruh ha ki jingrwai kiba pynum bad pynlung mynsiem.
Kawei na kita ka dei ka jingrwai shaphang ka Sohlyngngem, ka thei bhabriew kaba la shem bad theh lut ia ka jingieit ha u Sim Rynniaw, bad I bah Teslet Pariat I nongrwai bad nongthaw jingrwai ba pawnam I iathuhkana shaphang ka jingiampait dohnud ka Sohlyngngem namar ba kam lah ban iashong iasah bad uba ieit jong ka u Sim Rynniaw.
Ki khyllipmat kiba khatduh hapdeng ka Sohlyngngem bad u Rynniaw ki long shisha kiba pynpait mynsiem-“Ia ka u doh u kdup u daitTe slem ia ka um lah pyllaitKa ruh da la mynsiem ba sliangKa doh khadduh da mat kylliang"Naduh kane ka khyllipmat kine arngut kim shym la iohlad shuh ban iakynduh bad kim iohi shuh iwei ia iwei-“Ka Sohlyngngem marwei ka udI’u sim Rynniaw ka khot pangnudShapoh lawbah sieng TiewpathaiKa kut te aiom shad bad rwai…Ha law sangem shong ri bajemMarwei ka ud ka Sohlyngngem"Katba I Bah Spiton Kharakor pat I thoh ba ka Shad Lakhempong jong ka Raid Nongtung, Hima Khyrim ka dei ka sngi lehkmen Valentine jong ka Ri Bhoi.
Ia kane ka shad Lakhempong la pynkhie im biang ha kine ki phew snem kiba la leit noh da U Syiem, ki Lyngdoh bad ki Bakhraw ka Hima Raid.
Katkum I Bah Spiton, “ka Shad ‘Lakhempong ka dei shad iasnoh kti ksoh syngkai nadien jong ki Theisotti bad Rang samla… Ha kane ka ialuh samla haba shai haba paw ha ka lympung shad ksoh kti bym iadei kur, dei tang ki samla paka ban iajied samla bad poi sha ka shongkha shongman…kane ka shad ka jan iasyriem kum ka shad Mawja ha Riwar….
"Ki khanatang shaphang ka jingieit ki don ha man la ki kynhun jaitbynriew ha satlak ka pyrthei bad ki dei ka bynta jong ka thymmei long jaitbynriew.
Phewse, ha ka juk “neo-liberal" bad “market economy" kine ki khanatang ki la shah rahbor ha ki heh saipan bad ki nongkhaii bakhraw.
Ha kane ka juk, ka iew ka synshar bad pyniaid ia kine ki khanatang- ka jingieit kaba long ka tynrai longbynriew manbynriew mynta ka la shah pyniaid bad shah kam trai ha ki nongkhaii bad kompani kiba pyniaid iew ia ki jingleh tamasa na ka bynta ka jingioh spah shimet.
Ka jingieit kaba dei ka tynrai longbynriew manbynriew bad kaba kyrsoi na ka dohnud briew ka la kylla long noh tang ka mar iew.
La nang lynshop bad syngit shuh shuh ia ka jingieit sa da ki ain, ki kanun, ki kyndon, ki riti kiba khanglad bad khein be-ain ia ki briew ban ia-ieit, iathoin hapdeng jong ki.
Dang shen ki Jylla Uttar Pradesh, Madhya Pradesh bad Uttarakhand ki la pynmih ia ki ain (Ordinance) kiba la tip paidbah kum ki “love laws" ban khanglad bad khang pyrshah ia ka jingia-ieit bad jingiapoikha hapdeng ki kynhun briew kiba iapher ka niam ka rukom ne jinglong jaitbynriew.
Hangne ruh ki ain kiba la thaw ne iakren ban thaw, kum ka jingpyrshang ban pynkylla ia ka Khasi Social Custom of Lineage Act ha ka snem 2018, ka Clan Bill bad kiwei kiba kdew kti pyrshah bad pynrem ia ki para kur para kha, khamtam eh ia ki kynthei, kiba iapoikha shabar na ka jaitbynriew, ki dei ka jingibein ia ka tynrai longbriew ban ia-ieit bad ki ksih ia ka mon ba laitluid shimet ban jied bad ban ia-ieit.
Ka khanglad ia ka hok bad jinglaitluid ban iashong iasah ne iapoikha bad kiba ieit hangne ha sla khyndew.
Lehse ka biang ban sneng ban kraw, ban pyni ne kyntu-kynpham ia ki samla kumno kin im bad iaksaid ha ka jingim, hynrei kam long pat kaba dei ban synshar ne pyniaid ia ka jingim jong ki lane ban pyntian jubor ha ki ia ka rukom ban im bad ban teh ban khum ia ka jinglaitluid jong ki.
Ka por lehkmen valentine ka dei ruh ka por kaba ngi ju sakhi ia kata kaba ngi khot ka “moral policing" lane ka jingbyrngem ne jingpyntieng bad ki jingbatai ia ki samla kumno kin riam? shano kin iaid? shano kin leit? Ka jingthad madan ia kiba lehkmen bad don ruh ki khep ba ki samla bapli ki shah tan bad shah patrong.
Ha ka jingshisha kaba ngi dei ban pynkynmaw ia ki khun samla ka long kane, ba kim dei ban ailad ia ki riewrunar ne riewshim kabu ban sloit bad lehjubor ia ka longrynnieng jong ki bad ki dei ban iengskhem ha ki kyntien ba ka Em ka mut Em, palat nangta ka dei ka jingleh bor.
Ka jingrakhe bad jinglehkmen valentine ka dei ban pynkynmaw ba ka jingieit ka long kaba khraw, kumba u riewkhuid Valentine u la pynpaw.
Hapdeng ka jingshah pynshitom bein ki Khristan ha u Kaisar Cladius II bad ki ain iakjakor kiba khang pyrshah ia ki samla shynrang ban shongkurim, u riewkhuid Valentine u la ieng bad pynpaw ba ka jingieit ka dei ka atiar kaba khraw ban iakhun pyrshah ia ki bor synshar.
Ka jingieit kaba u riewkhuid Valentine u hikai kam mut ban shah jem ba kiba donbor kin leh katba ki mon halor kiba tlotbor.
Na ka bynta ka jingieit u riewkhuid Valentine u la shah pyniap ha u Kaisar Cladius II ha ka 14 tarik u Rymphang ka spah snem ba lai.
Bad naduh katei ka spah snem ka lehkmen valentine ka dei ka jingrakhe pyndonburom ia ka jingim bad jingshah shitom u riewkhuid Valentine.
Ka Gospel kaba u Jisu u ialap ka dei ka jingieit bad u Jisu u pyndonkam ia kane ka Gospel kum ka atiar kaba donbor ban ieng bad iakhun pyrshah ia ki jingleh donbor ki nongsynshar.
Kane ka Gospel ka jingieit ka kdup bad kynthup lut ia baroh; da ka jingieit u Jisu u kdup bad kynthup ia kiba pang niangthohlieh, ki nongkhrong khajna, ki nongtong dohkha, ki kynthei, ki Eunuch, ki Grik, ki Jentil bad kiwei.
Ka Gospel jong ka jingieit ka khring ia kiba bun, u Jisu u la shah shitom bad shah pyniap halor ka diengphna namar ka jingieit.
Ka Olivia Whitener, ka kynthoh kumne- “U riewkhuid Valentine um dei tang ba u ieng pyrshah bad pynshongkurim ia ki shi jur kiba ia-ieit, hynrei u kdew shai kdar ba ka jingieit ka long kaba khraw kumba u Khrist u la pynpaw".
Shuh shuh, “ka sngi lehkmen valentine kam dei tang na ka bynta ka jingieit hapdeng shynrang bad kynthei, hynrei ka dei na ka bynta baroh kiba pynpaw bad theh ia ka jingieit ha ka jingiadei hapdeng jong ki".
U Jisu um hikai ban ieit tang ia ki samla ne ki tnga, hynrei U ai ka hukum kaba thymmai- “…to ia-ieit iwei ia iwei…kumba nga la ieit ia phi, kumta phi dei ban ieit iwei ia iwei" (¯oannis 13:34).
U Jisu u hikai ruh ban ieit ia ki nongshun.
"Ngin pyndonkam ia ka bor jong ka jingieit, ngin ia-ieit bad niewkor iwei ia iwei.
Ngim dei ban shah ba ka Sorkar ne ki bor synshar kin pynbor ne batai kumno ngin ia-ieit ne badno ngin ia-ieit? Bad ha ka kyrteng jong ka jingieit ngin ieng ryngkat bad iakhun na ka bynta kiba shah ban bein-“Lada phim pat kren ia ka jingshisha, phim tip kumno ka jingieit ka sawa,Lada phim pat shem ia ka jingieit, phim pat shem ia u Blei,Hangno ka jingieit jong phi baroh?Hangno ka jingshisha jong phi baroh?" (Olivia Whitener)Amen.
S.
K.
N[ba bteng] Ka Niakha ka la don ka jingsngewthuh malu mala ia ka jingkwah buhrieh ka Kmie ka Rida.
Ha la ka mynsiem ka la i suba sniew bha ia ka rukom jinglong ka met ka Rida.
Hamar kata ka por la wan mih ka Rida bad ka sha, ka kup bad i tapmoh.
“Dih Niakha…" La ong ka Rida“To, shong hangne khun ngin ia dih lang.
" La kyntu ka NiakhaKa Rida ka la shong hangta.
Ka Niakha ka la peit shlip sha ka bad ka sa kylli“Phi pang kumno khun?"Ka Rida ka la jnang ban jubab bad ka la shu ong“Tip ngam sngewthuh sngew thaw.
Niakha"“To, phi tip nga wan wad noh ia phi kumne namar ba nga ioh khubor na ki nonghikai jong phi ba phi la pep klas la bun bnai.
Ka dei kata.
?" La buh jingkylli pat ka Niakha“Hooid Niakha.
" La jubab ka Rida bad ka la sdang ruh ban iam“Dih ka sha khun wat iam, lada phi kloi ban leit noh mynta ruh biang; hynrei lada phim kloi mynta ngan sa wan shaw lashai ban leit shim dawai" la ong ka NiakhaMarsien ioh sngew ia kane ka ktien, ka Kmie ka Rida ka la long kumba dung da u khnam.
Ka Rida kam nang jubab eiei ka shu sngap jak.
“Ngi la wan shim dawai Niakha, mynta ruh ka dang dih dawai…" La iathuh ka Kmie ka Rida“I pang kumno kein…" La kylli pat ka NiakhaHangne ruh la eh taw ban jubab, ka Kmie ka Rida ka la shu ong noh“Ka don la ka jingpang, tip kane …" La kren bym sngewthuh ka KmieKa Niakha ka la nang suba sniew namar ka la ithuh ruh na ka jinglong ka met jong ka bad ka rukom kup jain tapmoh.
Hapoh la ka mynsiem ka la kiew dom riang ia ka jingarsap jong ki da ka ktien ba dukhi ka ong kynsan“Wei haba phim iathuh hok mat dep shato… " ka peit la ki khmat sha ka Rida.
Ka Rida ka la shu iam bad jaw jrup shi jrup ki ummat na ki arliang ngab.
“Balei pha buhrieh Rida…?" La ong pat ka NiakhaKi khun jong ka Niakha kiba ia wan lang ki la jaw ummat lang namar ki ithuh ba don kaei re kaei kaba eh ia ka Rida ban iathuh.
Ka Niakha ka nang dom bad ka ong kynsan“Ka jingpang aiu kum kane ka bym long ban iathuh ruh… Khreh lashai shu leit beit sha Hospital bad nga.
"U Panah uba don ha kamra thiah, katba u nang sngap ia kaei kaba ki iakren u la nang khuslai mynsiem.
“Ta te lawai artat ia nga…" U ong marwei marwei.
“To Niakha, ngan kohnguh ia phi.
" La phai ktien ka RidaMar kumta hi ka Niakha ka ieng noh na jaka shong bad ka khreh ban leit noh.
“To, Rida sa khreh ngan wan lashai dang step mynta ngan leit noh shuwa mo…" La kren pynkut ktien ka Niakha“To Niakha.
" La jubab ka RidaKa Niakha ka mih noh syndon nangta.
Hadien ba mih ka Niakha, la mih ka jingiania bajur, ha iing hapdeng ka Kmie bad ka Rida halor ka jingkohnguh ban leit hospital.
U Panah ruh u la iakren lang“Kumno Rida phi treh ban leit haba nga la wan shim dawai kumto ruh.
Long phin leit leh aiu kein sha hospital.
?" La buh jingkylli u PanahKa Rida shiphang ka la shu sngap.
Hynrei namar ba u Panah u iai kylli shi kylli ka la jubab noh“Te i Niakha namar ba i ieid ia nga bad i la kitkhlieh ruh ia nga nadong shadong ngan ym kohnguh kumno.
" La phai ktien ka RidaKa jingiapyni nia kaba jur bha ka la mih.
Ka Kmie jong ka bad u Panah ki la pynbor ba kan ym leit shuh.
Hynrei ka Rida pat ka ieng marwei ban leit beit jia katba jia.
Ha kata ka miet namar ba ki la byrthen than, ka Rida ka la leit thiah noh khlem bam khlem dih.
Shillong:Ka kynhun jong ki nongniah kali ki ba kynthup ia ka Smit Taxi driver Assiociation, Nongmynsong Taxi Assio ciation, Mawlong Taxi driver Assiociation bad Ryn jah Taxi driver Assiociation kiba don hapoh jong ka shatri jong ka All Meghalaya Commercial Vehicle owner Driver Assiociation ki la iathuh ba kin sa sangeh noh ka jingiakhih, ynda ka Cabinet ka la pdiang ia ka bai shong kali thymmai.
Haba iakren bad ki lad pathai khubor, u bah Pynsuk D.
Iuroi, u la iathuh ba hynnin ka sngi ki la ioh ban ia kren sani halor ka jingdonkam ban pynkiew noh ia ka bai shong kali, namar kim hun ia ka dor ba la pynmih da ka sorkar ha u snem 2020 bad ka jingdawa jong ki kan long beit ban pynkiew ia ka dor kumba 30% na ka dor barim.
La iathuh ruh ba ha ka jingiakynduh bad ka Deputy Commissioner ha ryngkat ka jingdon ryngkat u DTO, ki la ioh ban pynsngew ia ka jingeh bad namar ba ka jingiakhih jong ki ka la long 10 sngi mynta ka la ktah shibun ym tang ia u paidbah, hynrei wat ia ki nong kamai kali ruh.
“Na ka liang ka Deputy Commissioner,hynnin ka sngi hadien ka jingiakren bad ka seng ka iahap ia ka jingai jingmut ban pynkiew ia ka bai shongkali, ha kaba ka la iathuh ba kan sa phah sha ka sorkar ban ai jingmynjur bad mynta ngin ap sa tang ka jingmynjur jong ka Cabinet ngin sa sangeh noh ia kane ka jingiakhih" u la iathuh.
U la kyntu ruh ia ka sorkar ba kan shimkhia noh mardor ia kane ka kam, namar ba kane kam ktah tang ia ki nongniah kali hynrei wat ia u paidbah bad khamtam ia ki khynnah skul kiba la jan ka exam.
Haba ma phi ki nongniah Kali phi la pan pynheh bai kali Te ngi ki nongshong Kali pat ngin leh kumno.
Hato kam dei ngi ruh ngin ia strike noh?.
Shillong:Ki nong ialehkai jong ka Meghalaya Association of Kickboxing Organisation (MAKO) ki la wanrah ka jingsarong ia ka jylla hi baroh kawei ha ka rynsan jingiakhun jong ka National Kickboxing Federation Cup 2020-21 kaba la pynlong ha Dehradun, Uttarakhand naduh ka tarik 7 haduh 10 u Rymphang 2021 ha kaba ki la lah ban kamai haduh 12 tylli ki medal kiba kynthup ia 6 tylli ki takma ksiar, 2 tylli ka rupa bad 4 tylli ka tama.
Kiba ioh ia kine ki takma ha ka kyrdan kaba nyngkong ki kynthup ia i Lorenza Songthiang ha ka kick light senior women, Rangkynsai Lynshing ha ka Senior men musical form, Kitbok Dkhar ha ka Senior men kick light, Daniella Mylliemngap ha ka Senior women low kick, Lamphrang Kharsahnoh ha ka Senior men K1 rule bad u Fedrick Khongsit ha ka Senior men low kick.
Kiba ioh ia ka takma ha ka kyrdan kaba ar pat ki kynthup ia i Stevan Wallace Dkhar ha ka Junior boys full contact bad i Lorenza Songthiang ha ka Senior women light contact bad kiba ioh ia ka tama ha ka kyrdan kaba lai ki kynthup ia Rang kynsai Lynshing Senior men light contact, Mebaniaidshaphrang Kharumnuid ha ka junior boys kicklight, Wander Maring Senior men light contact bad i Sumarlang Marwein Senior men lowkick.
Ia kane ka kynhun jong ki la ialam da u Pynshai Mawrie kum u Coach bad u Baremdor Kharmuti uba long u Technical Official bad la synran lem ia kane ka kynhun da u Dony R Ranee kum u National President.
Ka MAKO ka ai ka jingkhublei ia u Shri Banteidor Lyngdoh uba dei u Minister ba dei peit ia ka sports ha ka jylla Meghalaya lem bad u Shri.
Prestone Tynsong u Symbud Myntri ka jylla Meghalaya kiba la ai ka jingkyrkhu kyrdoh ia kane ka kynhun.
Ka MAKO ka ai khublei ruh ia ka Fly big Airlines kaba la ai ka jingshakri kaba bha ha ka kam jong ka, arsien shi taiew kata na Umroi sha Delhi.
Ka khublei ruh ia ka Manima Baruah jong ka Fly Big Airlines kaba la pdiang sngewbha ia kane ka kynhun na Guwahati Airport bad da kane ka MAKO ka kyntu ia ki nongshong shnong ka Meghalaya ban jied da kane ka Airlines haba ki donkam ban mih na kane ka jylla sha kiwei pat.
Shillong: U Bah Renikton L Tongkhar u ba dei u nongialam jong ka seng HSPDP bad uba dei ruh myntri jong ka Sorkar Meghalaya Democratic Alliance(MDA) u la ong na ka liang ka Sorkar ka la shim khia ia kane ka jingiakhih jong kine nongniah kali kamai bad u la kyntu ia ki khynhun jong ki nongniah kali kamai baroh ba kin sangeh noh iakane ka jingiakhih kaba la ktah shitkadei eh ia u paidbah jong kane ka jylla.
Haba kren sha ki lad pathai khubor u la ong,"Ka Sorkar jylla ka shim khia ha kaba iadei bad kane ka pynhiardor ia ka petrol ba diesel ha ka jylla bad nga kyrpad ia baroh ki nongiakhih jong ki kali kamai ba kin pynsangeh noh ia kane ka jingiakhih namar kane ka jingkiewdor jong ka petrol bad ka diesel kam dei tang ha ka jylla Meghalaya hynrei ka kiewdor lut ha kylleng ka Ri India bad nga tharai lada ngi ianujor bad kiwei ki jylla ka dang kham tad ka petrol bad diesel ha ka jylla Meghalaya.
Lada ha jylla Assam ka petrol bad diesel ka kham tad ban ha ka Jylla Meghalaya te kumta na ka liang ki paidbah ki don ka hok ba kin dawa ban pynhiardor shuh shuh".
New Delhi:U Dinesh Trivedi, uba dei u dkhot ka iing dorbar Rajya Sabbha, na ka liang jong ka seng Trinamool Congress bad uba dei u myntri barim ka tnat rel jong ka sorkar India, ula pynbna ha ka iing dorbar, katba u dang shim bynta ha ka jingkren myn hynnin ka sngi, ba un iehnoh ia ka shuki Rajya Sabbha jongu, ha kaba ula ong ba ula sngew sma iewkhong, ia ka jinglong jingman ha kine ki sngi, ha ka jylla jongu ha West Bengal.
U Trivedi, u ong ba u hap shim rai, ha la ka jong ka jingmut jongu hi marwei, hadien ba u iohi ia ki jing jia jong ki kam ia shoh ia dat, kiba bun, kiba jia ha kine ki sngi ha katei ka jylla.
U Trivedi, ula iasoh bad ka seng TMC, ha u snem 1998 bad ula long u myntri ka tnat rep bad kumjuh u myntri khynnah ka tnat Health and Family Welfare, ha kaba ula mihkhmat sha Lok Sabbha na Barrackpore bad hadien kata, ula long u dkhot sha Rajya Sabha.
Nongpoh:U Bah Banteidor Lyngdoh, Myntri ka sorkar jylla ha ryngkat u Bah Mayrald Born Syiem, MLA lem bad kiwei ki heh ophisar sorkar na ka tnat Textile, hynnin ka sngi ki la hiar sha shnong Umden Nongtluh, na ka bynta ban leit pynbna sha ki paidbah ba katei ka thain, ka la ioh ia ka jingithuh kaba kyrpang na ka sorkar jylla bad kaba nyngkong ha India, ba kan ioh ia ka nam kum ka thain kaba khlain bha ha ka jingpynmih ia ki Jain Ryndia.
Ia katei ka nam kaba katei ka thain ka la ioh ia ka jingithuh kaba kyrpang, la tip kum ka 1st Raid Nongtluh Eri Silk Village Umden-Diwon, ha kaba lyngba katei ka jingpynbna kaba hynne ka sngi, katei ka thain kan sa rung ha ka thup halor ka jingpynmih ia ki Jain Ryndia bad ba baroh ki briew ha ka jylla ne na kawei ki jylla, kin sa tip ba dei na katei ka thain kaba la pynmih ia ki Jain Ryndia.
Lyngba katei ka sngi, hashwa ban sdang ka prokram ha shnong Umden, ka la don ka jingplie paidbah ia ka Khyrdop, kaba long kum ka jingpynithuh ia ki nongleit nongwan sha katei ka thain, ba katei ka thain ka la ioh ia ka jingithuh kum kata ka thain kaba pynmih ia ki Jain Ryndia.
Nalor u Myntri Sorkar bad MLA Nongpoh, kiba la donlang ha katei ka sngi, ki kynthup ia u Bah FR Kharkongor Commissioner & Secretary ka tnad Textile, u Bah Balajied Ranee MDC ka Nongpoh, ka Kong RM Kurbah Deputy Commissioner ka Ri-Bhoi District, Paiem Wanphrang Syiem, Sirdar ka Elaka Nongpoh Sirdarship, Paiem Vincent Syiem Syiem ka Raid Nongtluh, ki ophisar na ki tnad sorkar bapher bapher lem bad ki riew rangbah jong katei ka thain.
Haba iadei bad katei ka nam kaba la ioh da katei ka thain, u Bah Banteidor Lyngdoh, Myntri sorkar lem bad u Bah Mayrald Born Syiem, MLA, ki la pynpaw ia ka mynsiem kaba kmen eh bad kiba la ong ruh ba ka dei hok ia katei ka thain ba kan ioh ia katei ka nam bad burom, namar ka dei shisha kum kata ka thain kaba khlain bha ka jingpynmih ia ki Jain Ryndia.
Shillong: Halor ka khubor, kaba la pynmih ha U Rupang ha ka sngi Thohdieng ka 12 Tarik Rynphang (February) 2021 ha ka sla ba nyngkong halor ka mat “Iap u rangbah ha shen, ba kylla khongpong ka trok ba kit dewiong", la pynbeit ba katei ka kali, kam dei satia, kaba la niah da U bah Ribul Shulet, uba la khlad noh.
Ha ka kyrwoh na ka seng kur, la iathuh ba U Ma Ribul Shulet, u kiew ha ka trok ba niah da u paralok jong u ban leit sha Phra mer namar ba um ioh kali ba don ka jingiakhih ki kali kamai kine ki sngi.
Shillong:Ki nongialam ka KAS, ba kynthup ia u Prof.
D.
R.
L.
Nonglait, President, Dr.
R.
P.
Kharshiing, General Secretary bad Prof.
Esther Syiem, dkhot ka Editorial Board ki la ioh ban ia kynduh mynta ka sngi ia u Lat ka Jylla Meghalaya, Shri Satya Pal Malik ha iing sah jong u ha Shillong.
Ha ka jing iakynduh bad u Lat, u Prof.
Nonglait u la iathuh ha u ba la thaw ia ka Jylla Meghalaya ha ka snem 1972 halor ka nongrim jong ka jingiapher ha ka ktien.
Hynrei kaba sngewsih ka long ba ka ktien Khasi kaba la kren da ki 14,31,344 ngut ki briew ha ka jylla katkum ka census 2011 kam pat shym la ioh rung satia ha ka Khyrnit ba phra jong ka Riti Synshar ka Ri haduh mynta.
Kiwei ki jait ktien ha ka thaiñ shatei lam mihngi kum ka ktien Manipuri bad Nepali ki la rung ha ka snem 1992, bad ka ktien Bodo ha ka snem 2003, kumta ka jingbym ioh jaka ka ktien Khasi ha ka Khyrnit ba phra wat hadien ka jingdawa kaba la palat 40 snem haduh mynta, ka la ktah shisha ia ki samla kiba la nang la stad haba ki hab ban thoh ia ki Eksamin thung kam da ka ktien English kaba long ka ktien nongwei.
Kumta bun ki samla Khasi kiba la don ka jingsngew ba ka Sorkar ka leh klet ia jan baroh ki jingdawa jong ki, la bynrap u Prof.
Nonglait.
Kumta ka por ka la ih ba ka sorkar India kan shim ia ki sienjam ban ithuh noh ia ka ktien Khasi khnang ba ki Khasi kin iohi, ba ym shym la iuh roit ia ki jingdawa ba shong hok jong ki.
U Governor ha ka jingkren jong u, u la ong ba un sa ia kren bad u Amit Shah, Union Home Minister halor kane ka jingdawa.
Shuh shuh, u la iathuh ha ki nongialam ka KAS ba u Union Home Minister un sa wan biang sha Shillong lehse ha u bnai Lber mynta ka snem; bad ba ki nongialam ka KAS ki lah ban ia kynduh ia u ha kata ka por ban pynshai halor ka kyrdan ka ktien Khasi.
Nongpoh:Ki synjuk nongniah kali kamai bapher bapher kiba don ha Ri Bhoi, kata naduh ki bus, Suma, Local Taxi bad Auto Rickshaw hapoh ka lama ka Joint Action Committee ka All Ri Bhoi Passenger Vehicle’s,   hynnin  ka sngi ki la pynlong da ka jingialang paidbah bad ka jingiaid Rally ha Nongpoh, kata ka long ban pynpaw ia ka jingpyrshah kaba jur halor ka jingkuman ka sorkar jylla, ia ka jingdawa jong ki ban pynhiar dor ia ka umphniang Diesel bad Petrol.
Ha katei ka sngi, ki trai bad ki nongniah nyngkong ki la pynlong ia ka jingialang paidbah ha Madan Pahamsyiem bad hadien ka jingialang, ki la pynlong pat ia ka jingialang paidbah na Madan Pahamsyiem sha ophis u DTO, nangta pat ki la leit ban aiti ia ka dorkhas sha ka ophis ka Deputy Commissioner, na ka bynta ban kyntu ia ka ba ka dei ban kren sha ka sorkar jylla, halor ki jingeh kaba la iakynduh da ki nongniah kali kamai halor ka jingkiew dor kaba palat ka umphniang kali.
Lyngba katei ka jingialang paidbah, ki trai bad ki nongniah kali, ki la shim ia ka rai ba kin ai ka jingkyrshan kaba tyngeh ia JAC ka All Meghalaya Commercial Vehicles Association bad ban ym pyndem hakhmat ka sorkar, lada ki jingdawa jong ki kim urlong.
Ha katei ka jingialang paidbah ki trai bad ki nongniah kali, la iohi ba la jan baroh ki nongniah kali kamai paidbah lem bad ki nongialam ha ki Association bapher bapher ha Ri Bhoi, ki la iamih ryntih na ka bynta ban iai dawa na ka sorkar, ba ka dei ban pynurlong ia ki jingdawa jong ki.
Ki briew kiba la ai jingkren ha katei ka sngi, ki kynthup naduh u Bah Ailad Shadap, Adviser ka JAC na Bhoirymbong, u Bah Marcus Marten, President ka Auto Rickshaw na Ri Bhoi, u Bah Pateng Marsing, Presdient ka HANM na Ri Bhoi, u Bah Bines Makri, Chairman ka JAC na Ri Bhoi bad kynthup u Bah Marbud Dkhar bad u Bah Wandonbok Jyrwa, ki nongialam ka JAC ka All Meghalaya Commercial Vehicles Association.
Nongpoh:Ha ar-tylli ki jingjia shah iuh kali kiba la jia ha ki ar jaka ha surokbah NH-6 ha Ri Bhoi, ki la don arngut ki rangbah briew kiba la duh noh ia ka jong ka jingim.
Na ka jingtip kaba la iohlum da u Nongthoh khubor, la ong ba myn shisngi, ha ka por 4 baje eiei janmiet ha shnong 18Mer, Byrnihat, ha kaba uwei u rangbah u la shah iuh ha kawei ka trok kit Umphniang bad utei u rangbah u la khlad hashen.
Ha kawei pat ka jingjia, kaba la jia myn hynnin ka miet ha ka por 10 baje eiei mynmiet, kaba la jia surokbah NH-6 hajan ka shnong Saiden, uwei pat u rangbah u la duh khlad noh hashen, hadien ba u la shah iuh ha ki kali kiba ym lah ban tip ia ka kali ba iuh.
Shillong:U Lat ka jylla u Satya Pal Malik u la kular ia ki kynhun jong ki nongwad RTI, ba un sa khot ia u Myntri rangbah ka jylla u Conrad K Sangma bad ia u Chief Secretary ban iakren bad ki halor ka jingeh jong ki nongwad RTI, ki ia kynduh ha ka jylla ha ka ba ka sorkar jylla kam kyrshan ia ki.
Haba iakren bad ki lad pathai khubor u bah Kronding Nongbsap, u la iathuh ba ka jingleit kynduh jong ki kynhun nongwad RTI ia u Lat ka jylla ka long halor ka jingeh ba ki mad na ka jingsngap jar jong ka sorkar jylla, wat haba la lap pyllein ia ka kam bam sap ha ka jylla.
U la iathuh ba ka jingiakynduh ka long ruh ba u Lat ka jylla, un shim khia ban pynkhlain ia la synshar paidbah ha ka jylla bad ban peitngor ia ka jingpyntreikam hok ia ki skim ba wan na ka sorkar pdeng.
La la ong ruh ba kumba julap lyngba ka RTI ia ka kam bam sap kaba shyrkhei na ka MGNRGS skim, hynrei ka sorkar jylla ka sngap mynthi ia kine baroh wat la ki poi ki por ba kine ki kynhun ki shah byrngem bad shah beh shnong ruh.
U bah Nongbsah, u la kynnoh ruh ba ka jinglyngngoh ka long ruh ba ki PIO ki pynduh ia ka jingkyrmen ha kaba na ka liang ka sorkar ka kren lyngba ki Block Development Officer, ha kaba kim ai shuh ia ki skim ha ka shnong, namar ba ka shnong ka don RTI.
“Kumta ngi la wan ia kynduh ia u lat ka jylla khnang ba yn ioh tuklar lang halor ka jingshem jingeh jong ki nongwad RTI ha kaba ki shah pyndik bad ka sorkar jylla ruh kam shem la kyrshan ia ki" u la bynrap.
Shillong: Ki dkhot jong ka HYC Sohiong circle, ki la kynnoh ba u bah Ardent Miller Basaiawmoit bad u bah Pynshngain N Syiem ha ka jinglong, kum ki Chief Excutive Member jong ka KHADC ki la pdiang ia ki bar jylla kiba la tang jait.
Ha ba iakren bad ki lad pathai khubor u bah Joplang Kharumnuid u Add.
General Secretary ka seng, u la iathuh ba wat la ia kine ki rangbah haduh kine ki sngi, la ju iohi ba ki pynpaw ia ka jingieid ri bad ka jingpyrshah ia ka Tangjait, hynrei ha ka por ba ki la long kum u CEM jong ka KHADC ki la pdiang ia ka jingtang jait jong ki 5 ngut ki bar jylla.
“Ha ka por ba u bah Ardent Miller Basaiawmoit, u long kum u CEM la pdiang ia ka tangjait jong ki jait khardoh na Mawlai Umjaiur ha ka 7/6/14 bad ki kharlongngap ha ka 4/5/14, katba ha ka por ba u bah PN Syiem u la long kum u CEM la pdiang ia ka Tangjait jong ka Kharhali ha ka 16/10/16, ka kharliiu ha ka 6/12/12 bad ka jait kharwillborn ha ka 30/7/15" u la ong.
U la ong ruh ba ha ka RTI ka pawshai ba ka dei hi ka KHADC kaba la ailad ban Tangjait ki bar jylla, namar ba wat ki list jong kine ki bar jylla ba Tangjait ruh la pdiang da ka KHADC kane ka paw shai ba ka DistrictCouncil ka ailad ia u bar jylla ban Tangjait.
La ong ruh na ka jingioh jong ki bar jylla ban Tang jait khasi ka dei ka jingbym shim khia jong ki nongialam jong ka KHADC bad ruh ka dei ka jingtlot jong ka Khasi Social Custum of Linage Act.
Ki la iathuh ruh ba hadien ka jingioh ia ka RTI, ha kaba ki la leit ban dawa na u CEM jong ka KHADC u bah Titostarwell Chyne ban pynduh pyndam noh ia kine ki jait baroh kiba lah ban pynkylla khasi ia u bar jylla bad la dawa ruh na ka Council ba ki dei ban pynshitom ia kine ki briew ba tangjait kynthup ia u bah Sylvanus Sngi Lyngdoh bad u Naresh Hashen, namar kane ka jingpyn Tangjait jong ki, ki ba long ki kam pyrshah ia ka riti dustur bad lada ki ailad ia kine ki nongshim kabu na ka Tangjait jong ki briew ki bym dei ki khasi ka pyntlot bad pyntroin ia ka riti dustur jong u Khasi.
U bah Purning star Shabong President ka HYC, u la iathuh ba halor kane, na ka liang u CEM u la kular ban ahimkhia bad ban buddien ia kane ka kam bad lada ki lap ba ka long kaba beain kin pynduh noh ia kine ki jait.
Nongpoh: Kawei ka kali kamai Tourist Taxi kaba don ia number ML-05-L-1345, kaba la niah da uwei u bar jylla, ka la shah pynjulor hi thiaw ha ki paidbah ka shnong 20 Mer Pahammawlein, Ri Bhoi District, kata hadien ba la mih ka jingkynnoh ba utei u nongniah Tourist Taxi, u la kren da ki kyntien tohmet ia kawei ka samla Khasi kaba trei ha Toll gate kaba don ha katei ka shnong.
Ha katei ka jingbitar ki paidbah, ki la shu ioh ban pynjulor tang ia ka kali, hynrei ia u briew kim da iohlad ban ktahkti ne ban pynmynsaw ia utei u nongniah, namar ka jingwan poi kloi ki bor pulit na Byrnihat Police Outpost bad kiba la lah ban tehlakam ia ka jingbitar ki paidbah bad kiba la rah noh ia utei u nongniah sha thanad.
Katkum ka jingiathuh da kawei ka khynnah kaba dei ruh kaba la shah kret tohmet ha utei u nongniah, la ong ba katei ka Tourist Taxi, ka dei kaba hiar na ka nongbah Shillong sha Guwahati, hynrei haba la poi ha katei ka jaka khrong khajna, la mih ka jingiania halor ka rukom siew khajna, nangta u la pyrshang ban ring Vedio bad hadien kata u la kren tohmet ruh ia katei ka samla Khasi.
Haba batai halor katei ka jingjia, katei ka samla ka la ong, ba kum ka nongtrei ha katei ka jaka, kam banse ban kohnguh ia ka jingbthah ki bor bahalor ka NHAI bad kata ka long ba ia ki kali ki bym don Fastag ki hap ban siew ar-shah na kaba ki dei ban siew, kumta haba katei ka Tourist Taxi kam don Fastag, katei ka samla ka la pan na utei u nongniah ba u dei ban siew ia ka dor kaba long ar-shah na kaba u dei ban siew.
Haba ym lah shuh ban kren pynsngewthuh ia utei u nongniah, katei ka samla, ka la ong ia u ba u iaid shakhmat ia ka kali jong u bad ba un leit kren sha ki briew ka NHAI kiba don ha katei ka jaka, hynrei watla katta utei u nongniah um shym la pynsngap satia, hynrei u bteng ka iania bad u la sei ia ka mobile da ka jingthmu ban ring Video ia kawei na ki nongtrei, ha ryngkat ka jingkren ia ki kyntien khlem akor kiba ktah ia ka ijot bad ka longrynieng jong ka kynthei bad dei na katei ka daw kaba la pynbitar eh ia ki briew ha katei ka shnong.
Haba iadei bad katei ka jingjia, na ka liang ki samla kynthei kiba trei ha katei ka jaka, ki la ujor da ka Ejahar pyrshah ia utei u nongniah kali, halor ki nongrim ba u la kren tohmet ia ki.
Ka ktien ‘pynshad shrieh’ ka mut kaba shu leh shutia kai ne leh khun ja kai tang ban lait ka sah pap ne lait ka shah kynnoh khlem da don jingmut satia ban leh ia ka kam kaba shisha.
Ka rukom leh u Amit Shah ia ka mat ILP ia ki nongialam jongngi ruh,i kumba u shu pynshad shrieh kai shane shatai katba u mon.
Ha ka por ba u la wan ha Shillong,um treh ia kren satia ia kata ka mat ILP kumba ki angnud bad khmih lynti da ki paidbah ba bun.
Hadien ba u la phet noh,u Chief Minister u la tem ban pynjem ia ka jingbitar ki Seng bhalang ba u Amit Shah u phah wan ia ki Myntri sorkar bad ki Seng bhalang baroh sha Delhi syndon khnang ban ioh iatai kham bniah ia ka mat ILP.
Bun kiba la khreh suh sut,thied juti stai(style) bad thied pla thep tiar (suit case) ban leit Delhi ban leit ia kynduh ia u Amit Shah sha Delhi.
Hynrei,donbok ba u Chief Minister u leit shwa tang bad katto katne ngut ki Minister ba heh bad ki nongialam rangbah na ki coalition partner ba kham ia jan eh bad u.
Jin lada u la ialam lang bad ki kynhun Seng bhalang sha Delhi te,lah wai artad.
Hadien ba u la ia kynduh ia bun ki Minister Delhi,u la ioh lad ban ia kynduh ia u Amit Shah.
Hynrei,u Amit Shah u la ong bad phah ktien lyngba u Chief Minister ba un wan sah miet noh syndon 2(ar) miet ha Shillong ha u bnai Lber(March)2021 khnang ban ioh ia kren kham bniah halor ka ILP issues.
Tip kane ka dei shisha ne kaba shu ong tang da ki nongialam jongngi ne? Haba u Amit Shah u phah wan sha Delhi ruh,u shu phah ong lem lyngba u Chief Minister ym dei ba u kren hi u Amit Shah.
Mynta ka sien ruh,u juh hi u Chief Minister uba ong ba u Amit Shah un wan sah miet nih ar miet syndon ha Shillong,ym dei ba kren hi u Amit Shah.
Tip shuh,dei ba ong shisha u Amit Shah ne,ba shu ong pynban tang ki nongialam jongngi ne? Ym pat lah satia ban ong ia kata.
Tangba,kaba sngew shutia ne sngew komik palat hi khait kata ka jingiakren ILP,teng teng na Shillong sha Delhi,mynta pat sa na Delhi biang sha Shillong.
Tip shuh,ha u March,un phah wan noh sa na Shillong sha Guwahati ne na Shillong sha Kolkatta ba dang don ka Election ha kitei ki state ban kham ioh por ban iakren kham bniah ia kata ka ILP.
Ka state Meghalaya jongngi ka dei ka jylla kaba la bun bha kiba la nang la stad.
Ki nongialam seng bhalang lei lei ki dei kiba la don ka kyrdan pule kaba la biang bha.
Kim dei shuh ki ‘riewngeit biej kumba long ki riew khlaw hyndai kiba shu ngeit ne kohnguh khlem ka bor pyrkhat(reasoning power)kaba biang.
La dei ka por ban ia wad lad noh da kumwei(find out new stragegy) ioh lap ba dier pynban ka por ban iai ap shi iai ap ia kata ka jingia kynduh bad u Amit Shah ba ka por ruh ka la nang iaid sted khlem ap iano iano ruh.
Shillong: Ka Association jong ki nongniahkali  kiba don lang ha ka lama jong ka All Meghalaya Commercial Vehicle and Owner Driver Assiociassion ki la pynrem jur ia ka jingkynthoh jong ka  Meghalaya Joint Action Commitee of Commercial Vehicle, hadien ba ki la leit ban ia kynduh ia ka Deputy Commissioner ka East Khasi Hill ban dawa ban pynkiew ia ka bai shong kali.
Haba ia kren bad ki lad pathai khubor, na ka liang u President jong ka Rynjah Taxi service Assiociation u bah Pynsuk D.
Iuroi, u la ong ba ka jingleit jong ki ban kynduh ka long hadien ba ki la dep ban phah ia ka dorkhas jong ki, ha ka 14 tarik u bnai rymphang 2021 ia u Commissioner jong ka tnad Transport ban dawa ban pynkiew noh ia ka bai shong kali ka ba khlem pynthymmai la 11 snem mynta.
U la ong ruh ba tang hadien ba ki la wan ia kren bad ka Deputy Commissioner, ka la mih ka jingkynthoh na ka MJACCV, ha kaba ki la kynthoh bad pynrem jur ia ka AMCVODA bad ka jingkynthoh pyrshah ia u President rangbah ka Associacion, tang namar ba ki la leit ban ia kren halor ka dor shong kali.
La ong ba kane ka jingkynthoh ka long ka ba bakla bad ka bym lah pdiang namar ba ym tang kane ka seng ka ba la leit ban dawa ban kyntiew ia ka bai kali hynrei wat ka MJACCV ruh ka dei ka wei na ki seng ki ba la leit ban buh dorkhas ha ka sorkar ban dawa pynkiew ia ka bai shong kali.
“Ha ka 1 tarik u bnai ba ar ka MJACCV ka la leit buh ia ka dorkhas ha u Symbud myntri rangbah ka jylla u bah Prestone Tynsong,  ha kaba ki la dawa ban pynthymmai noh ia ka bai shong kali bad lait na kane ki khlem dawa eiei na ka sorkar, hynrei ha ki jingialang paidbah ki pynpaw ba ki kwah ba ka pynhiar ia ka dor jong ka petrol bad Diesel bad ka tax ka ba iadei bad ki kali" u la iathuh.
U la ong ruh na ka liang ka AMCVODA kam don jingiadei eiei bad ka MJACCV ha ka ba ka jingdawa jong ki long ban pynhiar ia ka bai petrol, katba ka AMCVODA ka dawa ban pynthymmai noh ia ka baishong kali ka ba khlem pynthymmai mynta la 11 snem bad  ki la pynpaw ruh ba ka jingshem jingeh jong ki nongniah kali, ka dei ka jingkiew ka umphniangm hynrei ruh kawei ka long namar ka jingioh duna palat ka tulop, kaba haduh kine ki kynti ka tulop jong ki, ka long tang T.
3000 shibnai bad kane ka la wanrah ia ka jingeh ban bsa ha ki ing ki sem.
Shillong: Ban iakhun pyrshah ia ki kam thok kam shukor jong ka Sorkar BJP, ka seng Meghalaya Pradesh Youth Congress ka la khot bad iawer ia baroh ki paidbah jong kane ka jylla lyngba ka social media.
Haba kren sha ki lad pathai khubor mynta ka sngi ka 12 tarik u Rymphang 2021 ha Congress Bhavan, u Bah Fernandes Dkhar u ba dei u General Secretary jong ka Meghalaya Pradesh Youth Congress, u la ong ba ka seng BJP ka pynmih ia ki khubor thok da kaba pyndonkam da ki social media ban pynsaphriang ia ki kam ki jam ki jong ka bad ha ka jingbymtip ki paidbah ruh ki la pynsaphriang shuh shuh ia kine ki khubor thok.
Shuh shuh, u Bah Fernandes, u la ong,"Ha kine ki khyndiat snem hadien ba wan ka Sorkar BJP bad u Modi kum u Prime Minister kim da pyrkhat shuh ia ki rit paid, kumba ki la wanrah ia ka CAA.
Da ki phew hajar ngut da ki lak ngut, ngi ruh ngi la ia don bynta hangtei ha Delhi wat u President jong ngi jong ka Youth Congress ruh u la shah arrest ha kato kaba ngi protest ia ka CAA.
Ngi la dawa na ka sorkar BJP ban weng noh mardor ia kane hynrei mynnin ngi dang iohi ba ynda la dep vaccinate ia baroh kin sa implement ia kane ka CAA.
Hato kane kam dei ka jingiuhroit ia u rit paid?".
Shuh shuh u la pynkynmaw ba mynshwa ha u snem 1947-1949 hadien ba ngi la ioh ia ka sngi laitluid(Independence Day) ha kaba ngi la don tang 6 lak tam eiei ka jingbun briew bad haba ngi la dawa ia ka khyrnit kaba 6 ka jylla riewlum ka dei ka sorkar Congress kaba la sngap ia kine ki rit paid hynrei ka BJP ka wanrah pynban da ka CAA.
Te kumta na ka liang jong kane ka seng ban pynsangeh bad ban iada ia ka ri ngi, ki la khot la wer ia baroh ki nongshong shnong ban ia don bynta lang bad kane ka seng ban kren ia kaei kaei kaba wanrah jingma bad ym dei shuh ba ngin shu ia sngap ia kane ka jingleh ka Sokar BJP.
Guwahati: U  Himanta Biswa Sarma, myntri pla pisa ka sorkar Assam, ula pynbna mynta ka sngi, ba ka dor jong ka petrol, diesel kan hiar dor, da T.
5 shi litar, naduh mynta ka miet.
La pynbna da U Sarma, haba leit rah ia ka mang pisa, vote on account  na bynta u snem 2021-2022 ha ka iing dorbar ha Assam.
Ka dor jong ka petrol, ka long mynta T.
90.
17 shi litar bad ka diesel, ka long T.
84.
82 shi litar ha Assam.
U Sarma, ula pynbna ruh ba ka sorkar, ka la rai ban pynduna ia ka khajna jong ka kyiad da 25 percent, kaba la kyntiew kham mynshwa, ban bei pisa ia ka jingpang khlam covid 19.
Ka mang pisa vote on account, kan trei kam na ka bynta U Iaiong haduh U Naitung 2021, ha shwa ba kan wan ka elekshon dorbar Jylla ha Assam.
Kane ka dorbar, kan trei kam na ka bynta lai sngi bad kan kut, ha ka 13tarik Rymphang 2021.
Shillong: Ha kawei ka jingjia kaba la jia ha ka sngi Balang jong ka 10 tarik u Rymphang 2021, kumba 6 baje eiei janmiet ha kaba uwei u rangbah u la khlad noh ha shen hadien ka jingkylla kynsan jong ka trok kit dewiong.
Ia une u rangbah la tip kyrteng kum u Bul Shullet u ba dei na ka shnong Shangpung West Jaintia Hills District.
La iathuh ba kane ka trok kaba don 14 shaka ka la kylla khongpong ynda ka la poi ha kawei ka jingkieng ha ka shnong Shangpung Mawlishiah.
Katkum ka khubor ba la ioh lum na ki pulit ki la iathuh ba kane ka trok ka la wan kit ia u dewiong na ka shnong Khliehrangnah kaba don ha Shangpung bad la iohi ruh ba hadien kane ka jingjia, ka bynta ba na khmut jong kane ka trok ka la pra hi phom.
U Superintendent of Police(SI) jong ka West Jaintia Hills District, u Vikram Marak u la ong ba ka jingtohkit halor ka jingkylla jong kane ka trok ka dang iaid shakhmat bad ia ka jingwan kit ia u dewiong na katei ka shnong Khliehrangnah.
Shillong:Ka injekshon ban iada na ka khlam covid, la pynlong myn hynnin ka sngi, na bynta ki nongtrei ka koit ka khiah.
U Ramkumar S, IAS, Mission Director NHM Meghalaya, ula shah injek nyngkong ialade bad hadien kata sa ka MN Nampui, Secretary, Health & Family Welfare, U Dr A War, Director of Health Services (MI), Dr R Tariang, Director of Health Services MCH&FW, Dr H Lyndem, Director of Health Services Research, Dr.
H.
Lyndem nalor kiwei pat.
Shillong:U Working President jong ka Meghalaya Indigenous People’s Front (MIPF), u Bah Kitboklang Lyngdoh Nongbsap mynta ka sngi u la pynpaw ba ki jingduna ha ki thain Ri Bhoi District ka dei khamtam eh ha ki thain khappud bad ka Assam ha kaba yn ym lah ban len ba ki paidbah ki dang ia kynduh jingeh na ka por sha ka por.
Haba iakren bad ki lad pathai khubor, na ka liang u bah Nongbsap, u la iathuh ba ka seng ha u snem 2019 ka la shem bad lap ba don ka jingthmu jong ki briew kiba sah ha Pilangku A bad Pilangku B jong ka raid Marwet ba ki don ka jingthmu ban lilam ia ka jaka kaba don haduh 12 hajar akar sha ki shipai BSF ban leh ia ka jaka hikai siat suloi (Firing Range) ha kaba ia kane la lah ban pynsangeh noh mynta da ki bor district.
U Bah Kitbok lang, u iathuh ruh ba kumba ka nongrim jong ka seng ka long ban iada bad pynneh pynsah ia ka jaka puta bad ka riti ka dustur jong ka ri bad ka jaitbynriew, ha ka 28 tarik u Kyllalyngkot, mynta u snem ki la leit ban ia kynduh ia u CEM, u Bah Titostarwell Chyne, ha kaba ki la kyntu ia u ban pynmih da ka kyndon sha baroh ki syiem kiba hap hapoh ka KHADC ba kim dei shuh ban ai sanat Rangbah Shnong, Secretary Shnong ia ki bym dei ki trai ri trai muluk, namar kine lada ki ioh ban bat ia ki kam shnong lehse kan poi ka por bad ka khep ha kaba iadei bad ka jingiakajia pud kin ong ba ki kloi ban leit sha Assam.
“Ngi la kyntu ia u CEM ba ki syiem jong ka Ri Bhoi District kiba hap hapoh ka jingpeit jong ka KHADC ba ki dei ban ai sanat kitkam shnong tang ia ki trai ri trai muluk kaba mut tang ia u Khasi" ong u Bah Kitboklang.
Ka jingeh kaba khraw hi ba ki paidbah jong ka Ri Bhoi, ki ia kynduh ka dei hi halor u pud u sam bad ka jingduh noh jong ki briew ia ki jaka ki puta na ka jingwan klun jong ka Assam.
Na ka por sha ka por ngi la pynsngew ha u CEM ban pyntreikam noh ia ka land least certificate na ka bynta ban register ia ki khyndew ki shyiap ha ka KHADC, khnang ba ki briew khamtam ha ki khappud kin ioh ka lad ban register noh ia ki jaka puta jong ki ha ka KHADC.
Lada register bad ka sorkar jylla ka rem palat ka dor, hynrei lada leh da ka KHADC ka dor kan kham duna.
Na ka liang jong u CEM u la ong ba ka KHADC ka la pynkhreh mynta ia ka Land Bill ka ban pynsuk ia u paidbah ba kin register ia ki jaka khamtam ki jaka kiba hapoh khappud ban leh noh bad ka KHADC ba ka dor ruh kan long kaba kham bit.
Shuh shuh na ka liang jong u CEM, u ong ba ka bank ka dei ban ithuh ia ka jingregister jaka kaba yn leh da ka KHADC, namar don ki briew kiba shim ram da kaba buh bynda da ki jaka.
Hynrei lada leh bad ka KHADC kan kham iarap namar ka dor ruh ka kham duna te ki briew kin wan ban register ia ki jaka ki jong ki bynrap u Bah Kitboklang.
Ka jingregister ia ki jaka ki puta bad ka KHADC kan iarap ruh wat ia ka sorkar jylla lada mih ka kynrum kynram ha kaba iadei bad u pud u sam bad ka jylla Assam te ka la suk ia ka KHADC ban pyni ia ki dulir bad ki kot ki sla ba ki paidbah ki la dep ban register ban kam ia ka hok long trai, bynrap shuh shuh u Bah Kitboklang.
Shillong:Ka Deputy Commissioner jong ka East Khasi Hills District, ka Kong Isawanda Laloo ha ka sngi palei, ka la ong, ba lada ka jingkwah ban pynkiew dor ka biang bad kam ktah eh ia ki paidbah nongshong kali, na ka liang ki bor district kin phah ia kane ka jingtyrwa sha ka Sorkar Jylla ban ioh ia ka jingmynjur.
Kane ka long hadien ba ka Deputy Commissioner jong ka East Khasi Hills District ka la khot ia ka jingialang bad ki kynhun nongniah kali kamai ban iakren halor ka dor bathymmai jong ka bai shong kali.
Haba iakren bad ki lad pathai khubor ka kong Isawanda, ka la ong ba ka jingiakren ia ki kynhun jong ki nongniah kali kamai ka long halor ka nongrim jong ki jingdawa ba la phah da ka Meghalaya Joint Action Committee of Commercial Vehicles halor ka phang ba ki kwah ban pynbeit thymmai noh ia ka dor bai shong kali.
Ka la iathuh ba halor ka mat ban pynhiar dor ia ka petrol bad diesel ka Sorkar Jylla, ka la dep ban pynbna bad ia kiwei pat ki jingdawa ka shong ha ka Sorkar Jylla ban bishar.
Ha kajuh ka por ka Deputy Commissioner ka la ong ba ki bor pyniaid District ki long kiba kloi ban ban khot bad sngap ban ia kren ban ioh ia ka jingtreilang ha kane ka bynta namar ka jingsangeh kamai jong ki kali ka la ktah palat ia ki paidbah, bad dei lyngba ka jingiakren sngewthuh jingmut yn lah ban pynbeit ia ki jingeh.
Ka Kong Laloo ka la ong ba kum ba ka long mynta, kiba bun ki nongniah kali kim da sngewthuh bha ia ka dor bai kali ba la pynbna da ka Sorkar ha u Kyllalyngkot 2020, bad iaid da ka dor kaba rim bad na ka liang jong ka ophis ka la bthah ia ki nongniah kali ban pynbeit bad u DTO halor ka dor bai kali.
Ha kawei pat ka khubor, na ka liang ka All Meghalaya Commercial Vehicles Owners and Drivers Union, ryngkat ki kynhun ba niah kali kamai, mynta ka sngi ki la iakynduh ia ki bor pyniaid district ka East Khasi Hills, ban pynbeit ia ka dor bai kali ba thymmai.
Haba iakren bad ki lad pathai khubor u Bah Egenstar Kurkalang, u nongialam ka Union u la ong ba kane ka kynhun ka la pynpaw ia ka jingdonkam ban pynkiew noh ia ka bai kali, namar ba la kiew ka dor palat umphniang.
U la pynpaw ba na ka liang ki nongniah kali kamai kim lah shuh ban pynmih ia ka bai kamai bad kane ka la ktah shibun ia ki.
U la ong ba haduh mynta ym pat ioh ia kano kano ka rai kaba thikna, namar ka bai kali kam dei tang na ka bynta ka shi jaka, bad na ka bynta ka dor yn sa shong jingialang biang bad u District Transport Officer.
U Bah Kurkalang u la kyntait ruh ba ka don ka jingiapher jingmut hapdeng ki nongialam jong ka Meghalaya Joint Action Commitee Comercial Vehicle bad um kwah ban ong eiei halor ka jingbym treh jong ki ban wan iakren halor ka jingpynkiew bai kali.
U la ong ruh ba ka jingiakynduh bad ki bor pyniaid district ka long namar ka jingiakulmar palat hapdeng ki nongniahkali bad ki nongshongkali hadien ba la pynbna ka Sorkar ban shim da kajuh ka dor ia ki kali kamai.
U la kyrpad ruh na ka sorkar jylla ba da long kaba lah dei ban pynhap shuh shuh ia ka dor jong ka petrol bad diesel bad u la kdew ruh hangne ba ka jingkiew dor jong ka petrol bad diesel ka dei ha baroh kawei ka ri India bad kam da iapher palat na kawei ka Jylla sha kawei pat, bad ka shong ha ka jingstad jong ka Sorkar kumno ba kan pyntreikam.
U Bah Kurkalang u la ong ba ia mynta katba ym pat lah ban pynbeit ia ka dor kaba iahap bad ka jingkiew ka petrol na ka liang katei ka kynhun kan nym pat mih ban kamai kali.
Shillong: U Conrad K Sangma, myntri rangbah ka Jylla, ula ia kynduh myn hynnin ka sngi, ia U Narendra Modi, myntri rangbah duh ha New Delhi bad ula pynpaw ia ka jing sngewnguh ia u myntri rangbahduh, ba ula pyllait ia ki khajna jong ka sorkar India, kiba poi sha ka T.
5,105klur bad sa T.
1,279klur, kum ka Revenue Gap Grant, na bynta ka snem mang pisa, ka ban sa wan.
U ai jingmut ruh ia u myntri rangbahduh, ba un peit ia ki projek ba pher, kiba donkam ia ka jylla, kumba la ai jingmut da ka 15th Finance Commission, ha kaba u myntri rangbah, ula pynsngew ba kitei kin pyn myntoi shibun eh, ia ka roi ka par jong ka jylla.
U myntri rangbah, u iathuh ruh ha u myntri rangbahduh, ba ka jylla, ka la nang iaid shakhmat, na ka bynta ban tei ia ki jaka pynlang um, kiba lah ban pynlang um ia 3,700mm ha ka shisnem, na ka um slap bad la iathuh ba katei ka um, kan dei kaba bit ban pyndonkam, na ka bynta ka um dih, ka um rep, ka um ri dohkha bad ban poi ha ka kam shang pyrthei bad la mang pisa, na ka bynta 100 million USD, da ka tnat Economic Affairs, na bynta katei ka projek; nangta la iathuh ba ka sorkar jylla, ka la thung ia ki 6,500ngut ki volunteer, ban peit ia ka jing sumar mariang bad kitei ki dei ha baroh ki 6,500 tylli ki shnong ha ka Jylla bad katei ka dei ka bynta jong ka Meghalaya State Water Mission.
La iathuh ba ka sorkar jylla, kan khot ia ka jingialang, ban iakren halor ka jingshit kaba jia ha ka pyrthei ha kine ki sngi, ha kaba ki myntri rangbah jong ka thain, kin iashim bynta lang lem bad kiwei ki riew shemphang bad u myntri rangbah, u kwah ia ka por, na u myntri rangbahduh, na ka bynta ban pynlong ia katei ka jingialang, ha ki 3 bnai ban sa wan.
La iathuh ruh ha u myntri rangbahduh, halor ki projek, kiba donkam bha bad kitei ki kynthup ia ka surok, na Silchar – Mahendraganj – Hili bad nangta sa ka jingkieng Brahmaputra bad nangta sa ka surok, kaba phra kali, na Guwahati – Shillong – Dawki – Sylhet – Chittagong.
Shillong:Hapdeng ki jingsangeh kamai ki kali, kan long pat lehse ka sien ba nyngkong eh ban ïohi bad sakhi ba ka surok naduh Anjali petrol pump shaduh Ïew Mawlong ter ter shaduh Motphran, kaba manla ka por kaba ju khapngiah bad jur ka jingdheng kali, hynrei ha kine ki sngi ka da thylli bad kynjah hi jar.
Katei ka surok kaba wan ïaid bha ruh ki briew bad khamtam kiba na nongkyndong hynrei mynta ka kynti la lap ba duna bha kiba ïaid lait sa tang ki nongdie jingdie kiba shong ha kitei ki jaka.
Ka jingbym don ki kali kamai ka la pynlong ïa katei ka surok ban kynjah.
Haba ïakren bad ki katto katne ki nongdie bad kiba shong dukan ha kitei ki jaka ki pynpaw ka jingsngew diaw shibun da kaba ong ruh ba ka jingbym don ki kali kamai ka la ktah bha ïa ka khaiï pateng jong ki, namar lada ym don ki kali kiba nongkyndong ruh kim ïoh wan.
“Ka jingbym ïoh wan kiba na nongkyndong ka la ktah bha ïa ka khaiï pateng jong ngi bad baroh shi sngi ngi shu shong khlem lah die," ong kitei ki nongdie haba kren bad u Rupang.
Haba kylli kumno ki sngew haba ïohi ïa ka jingkynjah ka surok, ki la pynpaw ka jingsngew phylla shisha ha kaba ki la ong ba kat kane ka jingkynjah kim pat ju ïohi mynno mynno ruh bad lada ka ?ai long kumne kan long ruh shisha kaba sngew tieng ban shong dukan sha kane ka thaiñ namar ka jingkynjah palat.
Kane ka jingsngew phylla jong ka jingkynjah katei ka surok lah ban ong ba kan dei shisha ha ka sien kaba nyngkong, lait noh satang ha ki sngi ba don ki pakhang shnong ne kiwei pat ki sngi shuti kiba rakhe ha ka ri baroh kawei.
Kala dei ka por ba ngin sngewthuh noh hangne bad ka por ba la donkam Beit ban pynpoi Beit direct ia ki Jing donkam kum ki  marbam  mardih, ki jaiñ ki Nep bad ki tiar Jing donkam baroh  hala ki thaiñ ki thaiñ nongkyndong khlem Da Donkam shuh ban leit thied shaduh Shillong lait noh tang leit shim dawai kata klem pep ngin sa iohi biang ia ka jinglait na ka dheng Kali ka sor Shillong, namar Kane mynta ka long ka nuksa mynta.
Kum ban shu pynkynmaw shuwa ka Lockdown ka Bai Kali na Jowai sha Lad-Rymbai ka long 60 (Hynriew phew) tyngka marwei.
Ynda ka khlam Corona ka la wan la pynkiew 120 marwei, mynta pat 100 tyngka marwei.
Ka long kaei kaei kaba sngewphylla ia ka jingkiew sted ka bai kali na ka 60 sha ka 100.
Ka jingkylli kaei mo kane?Hato kam dei ka jingkhniot lane ka jing ban khia ia u duk u suk.
Baroh shi katta ngi la ia kren ia ka jingshim kabu ka sorkar ban pynkiew ia ka phniang petrol ne Dissel.
Ki nongniah kali baroh baroh ki la ia mih ban pyrshah ia ka jingkiew ka um phniang, ki la dawa ban pynhiar dor ia ka um phniang, hynrei mynta pat ka mynsiem jong ki ka dap da ka jingkmen ba ki ioh na ka 60 sha ka 100 khlem da pyrkhat ia u riewpaitbah.
Ha ki por mynshuwa haba ka bai kali ka kiew, ka kiew tang 10 lane 20 ha ka shisien kiew.
Mynta pat 40 tyngka.
Kane ka dei tang na ka daw ba ki nong niah kali ki la ju ioh ban shim da ka dor kaba heh ha ka por lockdown.
Ka la dei shisha kumba ong uwei u ong rangbah ha ka por ba ka bai kali ka poi 120 na lad rymbai sha Jowai, u ong uta u Rangbah ba kane ka Bai kali ynda lah dei ka por ba ka sorkar kan pynhiar ia ka Bai kali ki Driver ki nongngiah kali kin sa ia khih ban ym pynduna ia kane ka Bai kali.
Kumba u ong kumta ka jia shisha, haba ka sorkar ka la shah ban thep briew kumba jut hep ha ki por ba mynshuwa ki driver ki nongniah kali ki la sdang ban ia khih ban pynioh biang ia katei ka bai kali kaba ki la shim ha ka por lockdown.
Kumta ngan ong biang sa shisien ba kane ka jing pynkiew ia ka bai kali kam dei shuh tang na ka daw ka jingkiew dor ka um phniang hynrei ka dei ruh namar ba ki nongniah kali ki driver kim kwah ban duh noh ia katei ka bai kaba rem kaba ki la ioh ban kjit ha ka por lockdown.
Shillong: U Bah Ardent Miller Basaiawmoit, u Convener jong ka Revolution “iada la ka Ri " ha ka sngi ba shim jubanlak ban pyniasoh bad ka Revolution iada iala Ri,u la pan ia ka jingkyrshan jong ki paidbah ba kim dei ban artatien bad ai ka jingkyrshan kaba pura ia ka revolution ka ban iakhun bad tur sha khmat na ka bynta ka daw bah jong ki jaitbynriew.
Haba kren ha kane ka sngi u la ong ba kane ka long kum ka jingpynkhreh ia ka jingiakhih kaba heh bad ka ba khlain khnang ba ka sorkar pdeng kan pynurlong ia ki jingdawa ka jaitbynriew.
U bah Ardent u la ong “Ha ka snem 2010 dei ma nga ba la sdang nyngkong ia ka mat Clean politic bad u Arvind Kejriwal u la sdang kham hadien, hynrei mynta u Arvind Kejriwal u la long myntri rangbah 2 sien bad u la wanrah ia ka synshar kaba wat ki bor jong ka sorkar pdeng ruh kim nud ban thom da ka bor ia ka rukom synshar jong u".
U la ong ruh ba ha kane ka jylla ka dang don ka jingartatien ban shaniah ia u, hynrei u kyntu ba ki paidbah nongshong shnong kin ai ka jingshaniah ba pura ia ka revolution, Iada la ka Ri ban ia khun halor ki jingdawa kiba bun jong ka jait bynriew.
U la ong ruh ba kane ka sngi ka dei ka sngi ban pynkup bor ban long ki shipai jong ka jaitbynriew.
“Lada ngi ioh ia ka sorkar kaba pyrkhat ia ka jaitbynriew ngin ym long kiba shaniah ha kiwei pat ki bor kiba na bar.
Mynta ki don ki ba duk ki ba wat ban bam arsien shisngi ruh ki shem jingeh, hynrei ki don da ki minister kiba ar lai snem shong shuki ki leit ban thied ia ka ing kiba heh kiba rem dor ha sor shillong, hynrei ban ong ia kata ki len" u la ong.
U la ong ruh “Lada ngi kwah ban iohi ba katno kine ki briew ba shong ha bor shuki ki bam na u paidbah, ngin wanrah da ka revolution lane ka jingpynkylla kaba pura hangta phin sa iohi ia ka pyut ka syar, ka jing pynkylla khongpang ia ka synshar khadar, pynkylla ia ka jingmut jingpyrkhat bad ba kin ym lah shuh ban burieh shi buhrieh".
“Mano ba nud ban wad mano ban nud ban kem ia kiba don ha ka bor kiba donkti ha ki kam beain haba ia ka kam tohkit la bat lut da ki briew ba don ha ka bor bad kane ka dei ka daw bah kaba la pyntroin ia ka ri bad ka jaitbynriew".
Ka jingthmu  ban wanrah ia ka Revolution, ym ban iohi jingmyntoi ia lade shimet nga la long MLA 10 snem bad nga rem tang 67 Vote; lada nga lah ban pynleit jingmut ngan wan biang hi ha ka bor, hynrei ka kynhun Revolution ka dei ka jingialeh ban wanrah ia ka jingmyntoi ia ka Ri bad ka jait bynriew.
Halor u pud u sam ngi iohsngew ia ka jingshah leh bein jong ki briew jong ngi, lada ka tei ka Assam ka sorkar ka ong ban pynsangeh, hynrei lada tei ka Meghalaya ka wan  ka Assam, ka pynsangeh wut wut bad kaei pat ba ngin ia kren.
Kane ka revolution ka dei ruh ban pynrung ia ka mynsiem jong ka jingtrei shitom bad ka mynsiem ban ia ieid hapdeng jong ngi ka jait bynriew, kaba la ioh ia ka mynsiem ban kyntiew ha kaba ia dei bad ka ioh ka kot.
Ngin pynsngewthuh ia ki dorbar shong ba kat lum ka article 371, ka la kren shai ba ia ki dorbar shnong kin trei kam kumba ju long ha ki por mynshuwa, ka jingdonkam ban pynkup bor ia ka shong ka thaw kane ka revolution ka la don ia ka jinglam lynti kaba shai bad ka jingiohi jngai ban ia lam ia ka jait bynriew jong ka Ri.
Lada ka revolution I bah Arden ka long naka bynta ban iada iaka jaitbynriew ngi long bakloi ban ai jingkyrshan pura, hynrei ym ban pynlong diengduh politics jongno re,ioh ynda ki la jop election kin shu sngap jar kum kiwei ki seinbhalang product ne ki surrender balah long minister mynta hynrei kiba iohthiah ha ka shuki.
lada ka long kumne ka  jaitbynriew jong ngi kam poi shaei shaei ruh hynrei kan shu kut beit tang ha ki jingshah pynthame,hynrei wat la katta ngi don ka jingkyrmen ba skhem ba i bah Arden in bat iaki kular ieit jaitbynriew, khnang ba kiwei ruh kin bud nuksa ban iada laka Ri.
Hadien katto katne sngi ba la pynlong ia ka jingiakhih jong ki nongniah kali kamai na ka daw jong ka jingkiew dor ka petrol bad ka diesel, la sakhi ruh ba shibun ki paidbah ki la kyrshan ia kane ban dawa na ka sorkar ban pynhiar dor ia ka petrol bad ka diesel ruh kumjuh.
Kaba sngew lyngngoh ka long ba mih katto katne ki kynhun ban khniot kylla ia u paidbah.
Kane ka jingleh ka jong ki ka long kumba iuh tdong bsein namar ki la shet kylla ia la ki jong ki jaitbynriew.
Ka jingmynjur ka jong ki ban pynkiew dor ia ka bai kali ka dei ka jingpyrkhat ban iohnong shimet khlem da pyrkhat ia u duk u suk namar bun na ki briew kiba shnong kali kamai ki wan na ka longiing kaba duk.
Kumta kum uwei na ki riew paidbah, nga pynrem ia kane ka jingrhah shimet ka jong ki khlem da pyrkhat lang ia u paidbah.
Kum uwei uba pule ia ka ain nga kren shai sha kine ki nongniah kali bad nga kyntu ruh ia ki paidbah ba kin siew katkum ka dor ba la buh ka sorkar bad lada tam ia kata ka dor ba la buh da ka sorkar ngam banse ban shim da ka lynti kum uba pule ia ka ain ban pynshitom ia kine ki riew shim kabu.
Kane ka kren shai sha phi namar ka jingleh klet ka jong phi ia u duk u suk bad nga ruh ngan klet ynda ngi la ia tyngkhuh.
Khublei shibun.
Kane ka jing iakhih jong ki nongniah kali bad kino kino ki seng ka long kaba bakla shibun ha ka jingsngew jong nga ka daw namar ba kim khlem da pyrkhat bniah bha iaka ka ban sa jia ia u paitbah ha kata ka jing pynkiew dor ia bai taxi ngi kiba duk ngi shitom bha halor ka jingkiew dor ka umphniang ki khlem da pyrkhat ki shim ka rai kumne ban pynkyndit ia u paitbah.
Wanshwa Huwa.
Nalor kane nga kyrpad jur ia kino kino ki sengbhalang kin shim ka rai ban pyrkhat bha ia ka duk ka suk ka imlang sah lang jong u paidbahKhiblei shibun shihajar ngooh.
Nga mynjur ia kine ki articles ba la thoh shai khamtam ka jong I bah Pyrto Mawpon, imat la dei ban don noh da kawei ka kynhun ki commuters association ban iada na kano kano ka jingsha shim kabu.
Ka jinglong ka wei kabakaba donkam tam khamtam ia ngi ki ritpaid.
Tylli ngin ieng sawdong ngin ia leit pyrthei khraw paid sha ngi kan peit.
Ka jingeh jong ki khasi ka dei kane hi ba Kim ju bat ia kaei ba la iakren, baroh ka long na ka bynta ka jingmyntoi shimet.
Yn leh kumno haba ki lap miet ka khar pisa ha lynti ban ia kaba beh ban kem ia u David Scott!Nga mynjur bad kane ka articles.
Da dei ba kiew ka bai kali ngi kum ki paidbah ngim dei satia ban kiew ha ki taksi ne kino kino ki kali kamai.
Namar kane ka jingshim kabu ka pyniap ia ki duk ki suk ki ba leit bylla man ka sngi.
Kin siew bai kali ne kin pyndap khaw ha iing.
Da pyrkhat bha shwa ban pynkiew ka bai kaliNga kum u wei na ki Khynnah pule nga pynrem jur ia ka jing leh jong ki driver baroh.
Ngi shong kali tang 7km ngi hap ban siew sha ki ha duh 50 tyngka…Nga pynrem jur ia kine ki langiong kiba ieh ia ka kynhun bad thap tuh tang ialade.
Kine ki dei ki riew khwab myntoi kiba kwah ia ka pisa ym ia ka jingbha ki paidbah.
Kine ki iakhih na ka bynta ialade ym na bynta ki paidbah.
Te ia ine I Bah ba pule law ruh sngewbha ban pyllait Beit ha ki vidoes news khnang ba kine ki langiong kin iohiGa mynjur ia kanevka articles.
Shillong: Ha ka jingialang ka ba kyrkieh jong ka JAC, kaba la long mynta ka sngi palei,ka la shim ia ka rai ba kan bteng ia ka jingpynlong ia ka jingialang paidbah ha ka sngi saitjain kata ha ka 13 tarik u Rymphang 2021.
Na ka liang u nongialam ka JAC u bah Marbud Dkhar, u la iathuh ba ka JAC ka la pynpaw  ïa ka jingbynñiaw halor ka  jingpyn slem jong ka sorkar jylla ban pynbeit noh ïa kane ka kam kaba lah ktah jur ïa ka kamai kajih jong ki nongniah kali bad ia ka leit ka wan jong ki paidbah ka jylla.
Ka JAC ka la pynpaw ruh ka jingsngew bitar halor ka jingkhot ïakren jong ka Deputy Commissioner ka East Khasi Hills District ka kong Isawanda Laloo ia ki nongniah kali, ha ka ba u la kynnoh ba ka jingkhot iakren jong ka Deputy Commissioner  ka pynpaw ïa ka jingkheiñ dewthala ia ka tnad khmih ïa ki kali bad ia ka Sorkar hi baroh.
U la pynshai ruh ba ka jingkyntait jong ka JAC ban leit ia kren bad ka deputy Commissioner  ka dei namar ba ka jingdawa jong ka JAC, ka  long beit halor  ban pynhiar ia ka dor petrol bad diesel namar ba  ka la ktah jur ïa u paidbah hi baroh.
U la ong ruh ba halor ka jingkren jong ka Deputy Commissioner  ba ka jingkren na ka liang ka Sorkar kan dei halor ka phang bai kali, ka JAC ka la pynshai ba ka jingdawa jong ka JAC ka dei ban khmih biang (Revise) ïa  ka bai petrol bad diesel,ym ban pynkiew bai shong kali.
Ka JAC ka pynrem jur ruh ïa ki kynhun kiba la  leit ban ia kren marwei bad ka Deputy Commissioner, ban dawa ban pynkiew ia ka  bai shong kali kaba long khong pong ia ki jingdawa jong  ka JAC.
Nga da sngew dei shi sha namar ki driver ki kwah ban ia khih ban kiw bai Kali ym ban pynhiar ia ka dor ka umphniang lada ki ia khih ban hiar dor ka umphniang ngi kloi ban kyrshan, hynrei I mat ki ne driver tang shu ong pynkiew baikali ki lah kmen sahuh, phi kwah im Tang phi seh ngi ngi lap noh, na ei ken ngin ioh ka bai kali ka kiw dor ka bai bylla ka neh ha juh, nga kyrpat jur ia ka sorkar, ba Kan ym pynkiw ia ka bai kali lada phi don jing i synei ia ngi ki ba bylla mynsgi bam da miet khuble shibun.
Nongpoh: Ki dkhot ka Meghalaya People’s Social Organization (MPSO), ha ryngkat ki katto katne ki briew na ka shnong Umtyrnga bad Chibra, ki shnong kiba don ha khappud ka Meghalaya-Assam, mynta ka sngi ki la ia mih surok ban khanglad ia kito ki trok kit maw kiba pyndonkam ia ka surok Umrtyrnga, na ka bynta ban pynpoi sha Assam.
Ka nongrim kaba la pynlong ia ki dkhot ka MPSO lem bad ki katto katne ngut ki paidbah katei ka thain ban mih madan na ka bynta ban pyrshah ia kitei ki trok kit maw, ka dei halor ka nongrim ba kitei ki trok kim pyrkhat ia ka jingeh ki paidbah kiba mad na ka jingjot rathai ka surok bad nalorkata ki hap ban bam pum pum na ka jingpynher sted kitei ki trok kit maw bad kaba wanrah jingma ia ki paidbah ha katei ka thain.
Ha katei ka sngi kaba ki briew lem bad ki MPSO, ki la leit ban khanglad ia kitei ki trok kit maw kiba iaid na katei ka surok, shipor ka la mih ka thma ktien kaba jur eh hapdeng ki trai par bad ki dkhot ka MPSO, kaba la poi shaduh u pud ba ka seng jong ki karkhana tylliat maw kiba la pyrshang ban kren kop, da kaba ong ba ki shnong kim dei ban tuklar bad kim dei ban pynthud ia ka leit ka jong ki.
Katba katei ka jingiania ka la nangkhluit, la wan poi noh ki pulit na Meghalya, kiba la leit sha katei ka jaka, na ka bynta ban tem ia katei ka jingiania bad haba la poi ki bor Pulit ba katei ka jingiania ka la kham duna bad kaba la poi sha ka jingiakren sngewthuh.
Shillong: Ka Kong Isawanda Laloo kaba dei ka Deputy Commissioner jong ka East Khasi Hills District, ka la khot ban iakren ia ki seng jong ki kali kamai hapoh ka shatri jong ka Meghalaya Joint Action Committee of Commercial Vehicle(MJACCV) ha ka sngi palei, hynrei na ka liang jong kane ka kynhun ka la kyntait ia kane ka jingkhot ban iakren.
Haba pynbna ia kane, u Bah Marbud Dkhar u ba dei u nongialam jong ka JAC u la iathuh ba ia kane ka shithi la iohpdiang lyngba ka whatsapp na ka ophis jong ka Deputy Commissioner bad u la ong ruh ba na ka liang jong kane ka kynhun ka la kyntait mardor ban leit iakynduh ia kane ka DC namar ka jingiakren kan long beit tang ha kaba iadei bad ka  pynhiar dor ia ka petrol bad diesel.
Shuh shuh u Bah Marbud, u la ong ba ka jingialang ha ka sngi Saitjaiñ kan iaid beit kumba la pynbeit bad u la kyntu ruh ia baroh ki nongkitkam jong ki kynhun nongniah kali kamai na ki district baroh kiba hap ha ka jylla Meghalaya ba kin poi lang sha katei ka jingialang khnang ba kin ioh ban shim sa ia kiwei ki rai kiba kham tyngeh halor ka jingsngap mynthi jong ka Sorkar Jylla ha kaba iadei bad ki jingdawa ba ki la buh.
Shillong: U Convener jong ka kynhun Revolution “Iada iala ri" u bah Ardent Miller Basaiawmoit u la ong ba ka jingdawa Inner Line Permit, mynta ka la i jngai na u paidbah, na ka jingleh ka sorkar ha kaba ka lah ban long ba ka la don ka jingiasylla lang jong u Myntri rangbah ka jylla bad u Myntri kam pohing ka sorkar pdeng ban pyndam noh ia ka subject ILP bad rah ia ka mat sha ka MRSSA.
Haba iakren ha ka jingialang jong ki kynhun  Revolution Ïada La Ka Ri, ban shim jubanlak (pledge taking) na baroh ki dkhot kiba lah pyniasoh ialade bad ka Revolution Ïada La Ka Ri ha Madan Heh Mawlai Phudmuri.
U bah Ardent u la ong ba ka hadien ka jingpdiang jong ka sorkar jylla ia ka resolution ILP ha ka jylla, na ka liang jong u,u la pynpaw ia ka jingartatien ia ka  jingthmu ba sha lyndet jong ka sorkar jylla bad kum ba long mynta ka la pynpaw ba ka jingdawa ILP ka la jngai bad ka dei ka buit ban pynsngap jar ia ka mat ILP bad pynphai sha ka phang jong ka mat MRSSA.
ka jingpynslem  jong ka sorkar pdeng ban ai jingmynjur ia ka Innerline Permit, ha ka jylla, ka lah ban dei ka jingiasylla hapdeng ka sorkar pdeng bad ka sorkar jylla ban weng ia ka mat dawa ILP ha ka jylla, namar kane ka jingiakren la rah jubor ia ka mar ilp sha ka mat MRSSA bad ka ne ka dei tang ka buit pynthame da kine da kitei jong ka sorkar jylla ia ki paidbah ka jylla.
U la ong ba ka Inner line permit ka dei ka ain kaba khlain eh ban iada ia ka Ri bad ka  jaitbynriew na la jingwan rung kynthlep jong kiwei pat ki jaitbynriew, yn ym don da kiwei pat ki ain ki ba lah ban ia da ia ka Ri bad ka jaitbynriew lait na ka ILP.
U bah Ardent, u la ong ruh ba ha kine ki sngi,  la lah ban iohi shibun ki jingiakhih, ha kaba katba don ki jing iakhih ki briew kiba shah ktah jur ki dei ki briew ki ba bylla ha ki iew ki hat.
Ka jylla ka la donkam ia ka revolution ban ia khih shisien ia khih ban ioh ia baroh ki jingdawa jong ngi ba ka jingiakhih ka dei ban long kaba khlain bad ka ba ioh jingkyrshan ba pura na u paidbah.
Shillong:Wat hadien ba ki hap ban mih ban kamai na ka jingbym shah ka sorkar bad ki trai nongpynïaid jong ki STPS bus bad ki maxi cab, hynrei na ka daw jong ka jingbym don briew kala ktah shibun wat ïa ka kamai kajih jong ki.
Ha kaba ïadei bad katei, haba ïakren bad u Rupang kiba bun na ki nongñiah kali ki la pynpaw ba wat la bun na ki briew ki ïohi bad ba ka jingbym mih ki taxi ban kamai ki la ong beit ban thnam ka jingkamai ki kali saw, hynrei kane kam long satia kumta, ong uwei na ki nongñiah kali Maxi cap.
U la ong ruh ba duh mynstep ba mih ban kamai tang iwei arngut kiba shong bad bun ka kynta ba hap ïaid tylli khamtam da lah poi ha motphran namar ba shah beh ha ki pulit pynïaid kali.
“Wat hapdeng ka jingkyrduh kamai, hynrei ngim banse ban kamai beit namar ki trai pynïaid kali ki phah kumjuh ruh ka sorkar kam shah," ong sa uwei u nongñiah kali Bus STPS haba kren bad u nongthoh khubor mynta ka sngi.
Kiba bun na ki nongñiah kali Maxi cap bad ki Bus STPS ki la pynpaw ruh ba wat la ki hap ban mih kamai hynrei kam don jingmut namar ïoh eh 1 tyngka, 2 tyngka namar ba la shah ktah palat na ka jingshah pynkiew dor palat ka petrol bad diesel.
Da kane ka jingïakren bad kitei ki nongñiah kali la sngewthuh ba wat la ïohi ki la mih tang ma ki, na ka daw bym mih ki taxi, hynrei kam myntoi eiei namar ka jingbym mih ki paidbah na ki jaka ba kham shajngai, namar kumba ki pynpaw ïa mynta bun ki hap wan bad leit kamai beit tang ha ki jaka ba khamjan bad ki hap ban wanphai beit shaduh Motphran.
Ha kawei ka liang lah ruh ban ong ba bun na kitei ki kali kim banse ban hap mih la ka mih kamai da ka jingbym banse wat hapdeng ka jingbym don kamai.
Shillong:Ka jingialang ki sengbhalang ka thain Ri Bhoi sepngi kaba la long hynnin ka sngi ha ryngkat ka jing donlang u Syiem khynnah hima Nong khlaw, u Secretary hima Jirang, ki sordar shnong, seng long kmie Western Ri Bhoi lem bad ki nongshong iew Patharkhmah ki la rai ban plie noh ia ki iew hapoh ka thain Ri Bhor sepngi kynthup ka Iew Patharkhmah, Umsohphria, Umrit, Warmawsaw kiba hap hapoh ka hima Nongkhlaw bad ia ka Iew Jirang hapoh ka Hima Jirang.
Ia kane ka rai ban plie biang ia ki iew ha ka thain Ri Bhoi Sepngi, la shim hadien ka jingiatai bad phylliew jingmut kaba la neh bun kynta hapdeng ki nongialam sengbhalang ba kynthup ia ka FKJGP Western Zone, HYC, KSU, RBYF, CoRP bad seng longkmie Western Ri Bhoi lem bad nongialam jong ki ar tylli ki hima, Nongkhlaw bad Jirang.
Lah ba pynpaw ki sengbhalang ki la khot ia katei ka jingialang hynnin ka sngi ha iing dorbar ka shnong Patharkhmah ban iathir bad ki paidbah na bynta ban plie biang ia ki iew ki hat, hadien ba ka sorkar ka la pynjynsur ia ki kyndon pyrkhing halor ka khlam Covid-19 kaba la ktah ia ki jylla bad ka ri baroh kwei haduh ba la hap ban khangdam ia ka jylla bad ki iew baroh.
Kumta ka jingialang da kawei ka sur ka la rai ban plie biang ia baroh ki iew khnang ba ki paidbah bad khamtam ki kup shiliang sem shiliang kin ioh ban tied ia ki jingdonkam ba man ka sngi, la iathuh ba ia mynta yn ai lad shwa ban ia die ia thied tang para Khasi katba ka sorkar kam pat lah ban weng ia ki kyndon pyrkhing ban iada na ka khlam covid-19.
Kum ban shu pynpaw ha kitei ki iew shwa ban khangdam na ka khlam Covid, ki don bun ki khar Assamis kiba wan ban khaii bad shong dukan ban die ia ki marbam, hynrei ia mynta yn khang shwa ia ki briew na shabar jylla ban wan khaii katba ka sorkar lah ban weng ia ki kyndon ban iada na ka jingsaphriang u khniang Coronavirus.
Shillong: U Chairman jong ka Confederation of Meghalaya Social Organisation, u bah Robert june Khar jahrin, u la ong ba ka jylla Meghalaya, ka donkam ia baroh artylli ki ain ban iada ia ka jaitbynriew; ka Meghalaya Residential Safety and Security Act Amendment Bill 2020 bad ka Inner Line Permit.
Haba iakren bad ki lad pathai khubor ha ka sngi balang, u bah Kharjarin, u la ong ba yn ym lah ban len haba ianujor ia ka MRSSA 2020 bad ka ILP ka don ka jingiasyriem, hynrei ka jingdawa ban pyntrei kam ia ka ILP ka la khih phaloh ka dei hadien ba ka CAB ka kylla noh sha ka CAA bad ka MRSSA kan ym lah ban pynlait na ka jingtrei kam jong ka CAA, hynrei kat kum ka jingdon jong ki kyndon, ka long ba ka CAA kan ym lah ban trei kam ha ki jylla ba don ka ILP.
U bah Robertjune u la ong ruh ba kam long ban shim sting ia ka kyrwoh ka ba la mih na u Lat ka jylla, namar ba ka ILP ka dei ka ain kaba la pdiang da ka Ri India (Constitution Valid) bad wat ka Supreme Court ruh ka la dep ban pynksan ia ka,hynrei kat ka MRSSA pat ka dang dei kaba sdang mynta ban don ha ka Judiciary scrutiny bad ka dang dei ka ain ba dang lung.
“Ngi kum ki jait bynriew, ngi jied ia ka ain ba la biang lupa dei na ka ne ka daw ba ka jait bynriew ka dawa shai ba ka jylla Meghalaya ka donkam ia ka MRSSA bad ka ILP bad kine baroh artylli ki ain kim dei ki ba iatyngkhuh bad ki lah ban iaid lang ryngkat ban iada ia ki jaitbynriew rit paid ha jylla Meghalaya"u la ong.
U la ong ba ka Amendment Bill ka dei ka kam jong ka sorkar jylla bad ka jingpynkylla ia kane ka Bill la shna kat kum ki kyndon jong ka law and order jong ka 7 Schedule bad kat kum ka kyndon jong ka Article 200, u Lat ka jylla um lah ban phah ia ka Bill sha u president lane sha ki Union minister.
“Ka jingleh jong u Lat barim u Tathagatha Roy ka dei ka bym lah ban pdiang namar ba u la pynkhein ia ka bor jong ka jylla ha ka federation Constituetion jong ka Ri India, hynrei tang ba bakla u wei u Lat ngim dei ban bud hynrei u Lat mynta u dei ban bud ia ka jingai jingmut jong ki Council of Minister" u la ong.
Na ka liang ka CoMSO ka kyntu ia u Lat ka jylla, u Satya Pal Malik, ba un ai noh ia ka jingmynjur ia ka MRSSA amendment Bill 2020 bad ki khmih lynti ruh ia ka Home Ministry ba kan pdiang noh, khnang ba ka jylla Meghalaya kan hap noh hapoh ka jingtrei kam jong ka ILP u la ong.
U Bah Kharjahrin, u la ong ia u Lat ka jylla u Satya Pal Malik ba lada u lah ban pynioh ia ka jing ia kynduh ia u Myntri rangbah duh bad ia u President ka Ri, ki long ki ba kloi ban iakren bad ki halor ka mat Inner Line Permit.
Kane ka long hadien ba na ka liang u Lat ka jylla u Satya Pal Malik u la kyntu ia ki sengbhalang ba kim dei ban iakhih, hynrei ki dei ban wan sha ka miej ban ia kren.
U bah Robertjune u la ong ba ki sengbhalang ki la kwah ban don ka jingiakren halor ka ILP, hynrei haba u Union Minister u Amit Shah u la wan sha Shillong ruh kim ioh ban ia kren bad u bad ki la shu ai tang ka dorkhas bad u la phah wan sha Delhi.
“Hynrei haduh mynta ngim pat ioh kano kano ka khubor ban ioh appointment ban leit ia kren bad u sha nongbah Delhi, haba kumne iano ngin ia kren".
Haba thmu ban ia kren bad u Lat ka jylla u ong ba ka ILP ka hap hapoh jong ka jingpeit jong u President bad u Lat u lah ban peit tang ia ka MRSSA bad haba phai sha ka sorkar jylla, la dep ban iakren ia kajuh shi kajuh.
Mynta hi ban ioh ia ka jingtrei kam ia ka ILP ha ka jylla ka dei beit ban ia kren bad ka Home Ministry bad lada u Lat ka jylla u lah ban pynioh ia ka appointment bad u Prime Minister bad u President ki sengbhalang ka jylla ki la long ki ba kloi ban ia kren halor ka ILP.
Shillong: U Bah DP Wahlang, Principal Secretary ka tnat Education jong ka sorkar Jylla, u pynbna paidbah mynta ka sngi, ba ka SSLC bad ka HSSLC Examination, kan long ha U Lber, Iaiong jong u snem 2021.
Yn nym donkam Selection Test, na ka bynta ban ialeh ia kitei ki eksamin baroh ar tylli.
La bthah ia baroh ki skul, ba kynthup ia kito ki bym don jing ia snoh bad ka MBOSE, ba kin nym pynlong ia ka selection test, na ka bynta kito kiba dei ban iakhun ia kitei ki ar tylli ki eksamin.
Na ka bynta shisien, la shah ia kito kiba pheil selection test, ha u snem 2019, ba kin ialeh lang ia kane ka eksamin ha kane ka sien ialeh ha u snem 2021.
Kumjuh ruh ki private candidate, ki lah ban iakhun ia katei ka eksamin, khlem da kaba bud ia ki kyndon, ba la pynbeit da ka MBOSE.
Ha kajuh ka por, la iathuh ba kito kiba pheil ha ka eksamin phainal, ka ban pynlong la shem snem, kin hap ban iakhun ruh ia ka selection test, lada kin ialeh biang ia ka eksamin final ha u snem u ban sa wan.
Nongpoh:U Bah Mayrald Born Syiem, MLA Nongpoh, u la khot la wer ia baroh ki paidbah ka thain Nongtluh ba ha ka 12 tarik mynta u Bnai, ba kin wan ban sakhi ha ka sngi ba ka sorkar jylla, kan pynbna ba ia ka thain Nongtluh yn ithuh noh kum kata ka Eri Silk Village ne ka jaka kaba pynmih ia u Niangryndia bad ia ki Jain Ryndia.
Haba iadei bad katei ka jingioh ia ka jingithuh kaba kyrpang, u Bah Mayrald born Syiem, u la kyntu ia ki paidbah ba kin mih ryntih ha katei ka sngi, namar u Bah Banteidor Lyngdoh, Myntri ka sorkar jylla lem bad kiwei ki heh na ka tnat Eri Silk kin sa hiar sha katei ka thain, na ka bynta ban pynbna ba katei ka thain yn sa tip kum ka jaka kaba pynmih ia ki khniang bad jain Ryndia, ka ban sa wanrah ia ka nam kaba khraw eh ia katei ka thain.
Shillong: Ki dkhot jong ka Hynniewtrep Achik National Movement Pynursla Circle ki la wan ban ia kynduh ia u Myntri ka tnad ka koit ka khiah u bah Alexander L Hek ban kyrpad ban thung shuh ia ki Doctor ha PHC Pongtung ha ka ba kane ka PHC ka ai ia ka jingshakri ia ki 42 tylli ki shnong bad don tang u wei u Doctor u ban sumar bad kane ka buh jingeh ia ki nongshong shnong ka tei ka thain.
Haba ia kren bad ki ladpathai khubor na ka liang jong u President ka HANM Pynursla Circle u samla Vicky Nelson Marbaniang u la iathuh ba haduh mynta ka ne ka PHC ka ba don ha Pongtung ka ai ia ka jingshakri ia ki 42 tylli ki shnong ki ba ia jan bad ka ne ka PHC don tang u wei u doctor bad kane ka buh ia ka jingeh ia ki nongshong shnong kane ka thain.
U la ong ruh ba ha PHC pongtung halor ba don tang iwei i doctor bad wat ki kali Ambulance ruh ka don ka tang kawei ka ba buh ia ka jingeh ka ba khraw ia ki nongshong shnong kane ka thain.
Kumta na ka liang ka Seng ki la wan ban ia kynduh ia u myntri ka tnad ka koit ka khiah ban thung noh sa uwei u doctor na ka bynta ka ne ka PHC.
U la buh ruh ka jingkyrpat ia u Symbud myntri rangbah ka Jylla u bah Prestone Tynsong u ba dei  ruh u MLA ka ne ka thain ban phai khmat lang sha kane ka Constituency,  namar ka ne ka thain ka hap ha ki thain khappud bad ka  don bun ki jingeh ha ka ba ki surok ki don la duh na ka jingiaid jong ki truck ki ba iaid ban leh khaii ia u dewiong,halor ka jingshem jyjar ia ki khynnah halor ka jingpan adhar Card jong  ki bank na ka bynta ki khynnah ki ba kwah ban plie account na ka bynta ka Scholarship bad halor ka jingbym don ia ki network mobile halor ka jingpule online.
Shillong: Ki don 87ngut ki riew rangbah Bengali, kiba kynthup ia U BB Dutta, MP ba rim, U Jayanta Bhushan Bhattacharjee Vice Chancellor barim ka Assam University, U Manas Choudhury myntri ba rim ka sorkar Jylla, ki la thoh sha U Conrad Sangma, myntri rangbah ka Jylla, ha kaba ki kwah ban pynbeit ia ka jing ia pher jingmut hapdeng ki trai shnong ka jylla bad ki jaitbynriew Bengali, kiba don ha ka jylla.
Ki don ruh shibun kiwei pat kiba la soi kyrteng lang, ha katei ka jingthoh sha u myntri rangbah ka Jylla.
Katei ka jingthoh, ka pynpaw ia ka jingsngew kyndit halor ka jing kynnoh ba ki Bengali ha ka jylla, ki dei ki Bangladeshi.
La ong shuh shuh ba ha shwa ba ki British, kin wan, ki Bengali na Shillong, ki la don ka jing iatrei lang ha ka khaii pateng bad ki Bengali ha Sylhet, Mymensing bad kiwei de ki jaka.
La ong shuh shuh ba mynta ki Bengali, ki la nang duna breiw shibun bad la iathuh ba mynta, ki la duna shibun ha kine ki 40 snem ba ladep.
Shillong: Uwei u khynah samla ia uba la tip kyrteng kum u Anthony Langstieh, 25 snem ka rta uba shong ba sah ha Mawlai Phudmuri u la shah tynrah ha kawei ka kali Bolero pickup ha Golflink ha lynti ban leit sha Mawlai Mawroh.
Katkum ka jingiathuh jong ki pulit, la iathuh ba kane ka jingjia ka la jia hakhmat khyrdop jong ka Police Training School (PTS) ha ka por 9:45 mynmiet.
Une u khynnah samla u la mynsaw jur hadien ba u la shah syllad ha kane ka bolero pickup bad la kit mardor ia u sha Shillong Civil Hospital da ki paralok jing u kiba iadonlang bad u ha ka por ba wanlam kane ka jingjia bad hadien kane ka kit noh pat ia u sha Supercare Hospital na ka bynta ka jingsumar kaba paka.
Na ka liang ki pulit ki la register case halor kane bad ki la pynlong ia ka jingtohkit ban lap ia u nongniah jong kane ka Bolero pickup hadien ba u la phetkrad mar iadep tynrah ia utei u samla.
Mynta ka kynti, to ngin ia mih na la ki jong ki shnong ban leit jngoh ia ka shnong ‘Tiehbah’ lane ka shnong ‘Ktiehbah’ lane ka shnong ‘Pynthor rep kba kaba heh’.
Kane ka shnong ka don kumba 11 km Shatei na New Nongstoin.
Mih na Nongstoin da ka Kali rit saw shaka, iaid lyngba ka surok New Nongstoin-Mawiaban bud na ka surok ba syndah ia ka Farm Syiar-Farm Sniang jong ka Veterinary, pei ha ka surok NH 44E Nongstoin Bye-Pass bad jam noh sha ka surok 100 sngi (MNREGS) jong ka shnong Tiebah sa poi suk ha ka Shnong.
Ia ka shnong Tiehbah la seng ha ka snem 1965 da ki 6 tylli ki longiing na ka kur Mawlieh bad Sohphoh bad u Sordar banyngkong eh u dei u Wonsing Sohphoh.
Ki tnum iing kiba nyngkong ki dei ka Ising Marngar, ka Mi Sohphoh, ka Lassi Sohphoh, u Raiong Nongshlong, ka Swillimai Myrthong bad ka Misa Myrthong.
U Sordar baar u dei u Norishon Nongsiej, u ba lai u dei u Pholishon Mawlieh, u ba saw u dei u Tngendinial Nongsiej, u ba San u dei u Philingwell Snaitang bad u ba mynta u dei u Reading Wanniang.
Kane ka shnong mynta ka don 64 tylli ki tnum iing bad ka don 436 ngut ki khlieh briew, 210 ngut ki shynrang bad 226 ngut ki kynthei.
Ki iing BPL ki don 38 tylli bad ki iing APL ki don 26 iing.
Ki kur kiba don ha Kane ka shnong ki don 11 tylli, ka kur Khardewsaw ka don 17 tnum iing, ka kur Mawlieh ka don 12 iing, ka kur Iawphniaw ka don 10 iing, ka kur Wanniang ka don 6 iing, ka kur Thongni ka don 6 iing , ka kur Lyngkhoi ka don 3 iing, ka kur Kharjahrin ka don 3 iing, ka kur Dkhar ka don 3 iing, ka Kur Syiemlieh ka don 2 iing, ka kur Marwein tang shi iing bad ka kur Lyngdoh Mawnai ka don tang shi iing.
Naduh kiba dang kha haduh 14 snem ki don 219 ngut; kiba 14 snem tam haduh 20 snem ki don 50 ngut; kiba 21 snem haduh 25 snem ki don 47 ngut; kiba 26 snem haduh 35 snem ki don 48 ngut; kiba 36 snem haduh 50 snem ki don 49 ngut; kiba 51 snem ka rta haduh 59 snem ki don 19 ngut bad kiba 60 snem haduh 100 snem ka rta ki don 4 ngut.
Baroh 4 ngut kiba la iaw rta ki la ioh bai bam tymmen na ka sorkar.
Ki pud sawdong jong kane ka shnong ki long kumne: Mihngi ka don ka shnong Mawthoh, ka Diskiang bad Mawthar.
Sepngi: ka shnong Myndo, ka Umkyllain bad ka Nongdom.
Shatei: ka Nongmylliang.
Shathie: ka shnong Siejlieh.
Ha ka Shnong Tiehbah ki don 2 tylli ki L.
P skul, kawei ka U.
P bad kawei ka Secondary School.
Kawei ka L.
P skul ka kyrteng ka Tiehbah L.
P Skul bad kawei pat kaba kynthup lang ia ka L.
P, ka U.
P bad Secondary Skul ka kyrteng ka B.
Jahrin Presbyterian Secondary School.
Ki khynnah skul ha baroh ar skul ki don 110 ngut bad ki nonghikai ki don 10 ngut.
Kiba la pass Matrik ki don 12 ngut, kiba la pass B.
A ki don 5 ngut, ki shakri sorkar ki don 2 ngut, ki Nongkhaii ki don 9 ngut, uwei u Kontraktor, ki nongrep bad nongbylla sngi ki don 415 ngut.
Kiba don khyndew, Kper bad khlaw ki don 39 tnum iing, ki bym don Pynthor ktieh ki don 25 tnum iing, ki Nongshongsap ki don 3 tnum iing, kiba don khyndew, Pynthor bad Khlaw ki don la ki jong ki dulir ba shu thoh ha ka kotsada ne ba la type ha ki Non Judicial Stamp Paper.
Bun na kine ki dulir kiba khlem register bad ka Revenue Department hynrei ki don katto katne kiba la register ha Ophis u Syiem ka hima Rambrai.
Ha Tiehbah ym don khyndew Raid, khyndew shnong, ym don khyndew kur hynrei tang ka khyndew Khurit lane ka khyndew shimet lane ka Rikynti.
Nangta ha shnong don uwei u Nongai dawai Kynbat bad uwei u Nongkhem bad Nongpynkha khun, ki Nongthain khoh, kriah, ruh, prah, star, shang, shylliah, thiar, sup, pdung, khroi bad kiwei kiwei ki don 4 ngut.
Ha shnong ka don ka 9 ngut ki dkhot ha ka Vigilant Committee kaba khmih halor ka jingiaid ryntih ka Ration ha shnong bad ka jingtrei kam u PDS Dealer jong ka shnong.
Ka shnong ka ioh 2537kgs u khaw bad 276 litre ka umphniang sharak.
Ka don 38 tylli ki Card rashon PHH bad 8 tylli ki Card NFSA.
Katkum ka jingiathuh jong u Sordar shnong, u Secretary shnong bad u PDS dealer ka shnong ka jingioh rashon ka long ryntih manla u bnai bad la sam ryntih sha baroh kiba ioh card rashon.
La sam ryntih ruh ia u khaw bad Dai/Shana/Atta iohei na u Priminister ha man la ka thliew iing mar mar 5 kg u khaw shi khlieh briew bad 2.
5 kg u dai/Shana/Atta shi thliew iing shi bnai shi bnai kum ka jingiarap ia kiba mad jingkyrduh namar ka Covid- 19.
Halor ki skhim sorkar bapher kane ka shnong Tiehbah ka la ioh ia ka skhim Platform um na ka PHE, hynrei kine ki platform ki khyndiat eh bad ka jingmih ka um ka duna palat bad bunsien ka um kam da poi tista satia.
Na ka Education ka la nohsynniang da ka Adhoc grant ia ka L.
P Skul Tiehbah hynrei kam shym la pynjaw ei ei ia ka B.
Jahrin Presbyterian Secondary School, L.
P bad U.
P School.
Na ka Health ka la noh synniang da ka ba thung ia ka Asha, ka Kong Iolinda Wanniang ban shakri ia ka shnong ha ka liang jong ka jingkoit jingkhiah jong ki khyllung, khynnah bad ki kynthei ba punkhun bad ba dang aibuin.
Na ka Fishery ka la ai jingiarap ban shna pung dohkha ia arngut ki khunshnong.
Na ka Food bad Civil Supply ka la ai ia u khaw bad umphniang sharak.
Na ka Social Welfare ka la ai pension ia ki 4 ngut ki tymmen bad ia kiba la iap lok.
Na ka ICDS ka la ai ia ka ICDS centre, la thung ia ka Anganwadi Worker, ka Kong Patalincy Wanniang bad ka Helper, Kong Nelinda Wanniang ban sumar bad peit ia ki khynnah rit bad sam jingbam tei met ia ki.
Na ka Nongstoin Block ka la ai peisa ban tei ia ka Community Hall, Repair ki Paikhana, ai katto katne ki PMAY skhim bad ar tylli ki MNREGS.
Kiwei ki tnat sorkar kum ka PWD, Agriculture, Horticulture, Veterinary, Soil & Water, Forest & Environment, Sericulture & Weaving bad kiwei kiwei Kim pat pynjaw ei ei ia kane ka shnong.
Ka jingkhmih lynti na u MLA, MDC ruh ka dang duna bha, ka shnong ka la ioh jingiarap ia u khaw Corona bad jingiarap ia ka madan skul na u MLA bad na u MDC pat u la iarap na ka bynta ka madan ialehkai ha shnong, u la ai ruh ia u khaw Corona.
Na u Bahlieh Thabah u la ai ki shuki plastik ia ka Balang shnong bad u Bah Prai Wanniang u la ai ki shuki plastik ia ka shnong.
U Bah Wonding Sohphoh bad I Kong Liar Mawlieh ki la ai ei ia ka Nongrim iing ia ki para khunshnong ba Duk.
Ha shnong ki don saw tylli ki Balang (ki niam).
Ka Balang Presbyterian ka don 57 tnum iing, ka Balang Fellowship ka don 4 tnum iing, ka Balang Katholik ka don tang shi tnum iing bad ka Balang U Blei ka don 2 tnum iing.
Namar ki nongshongshnong hangne ki kham im na ka rep bad bylla katkum ki samoi, kham bun ka por la pynleit ha ka rep bad kaba bun na kata ki pynleit ha ka leit bylla ha ki kam mistery shna iing, bylla ha ki jaka don dewiong, thang rnga, otdieng, long driver Kali khamtam nongniah ia ki trok bad ban bylla ha ka kam rep.
Ki mar rep ba ju pymih ki long u kba, u Phan, u Riewhadem, u Sying, u Jhur, ki Pathaw, ka Shriew, u Shynrai, ka Kait, u Phankaro, u Shynrai, u Synshar, ki sohphoh Nongkhlaw, Sohplom, sohiong, sohniamtra, sohphareng, sohjew bad kiwei kiwei.
Bun na ki nongshongshnong kim im pahuh namar ki dang kyrduh ha kiba bun ki liang, pynban ki im na ki marrep lajong bad kham duna kiba pet khaw nabar.
Katkum ka jingiathuh jong ki bor synshar shnong bad ki longkmie ki iamynjur ba dang bun ki long iing ki la dap baroh shisnem lada ki pynlut tang hapoh T.
1,00,000/- Hynrei la katta ruh ki dang bun ki ba dang tlot ha ka ioh ka kot ba kyrduh bha ha ki lad jong ka kamai kajih.
Ki rangbah ha shnong ki la pynpaw ba ka wah Mawpon bad ka Wahrisaw ha shnong ki long ka jingkyrkhu ia ka shnong namar ki ioh um ban saitjain, ban tong bun jait ki dohum bad ban khwai ia ki dohkha, shersyngkai, dohthli bad kiwei ki jait doh.
Ka dorbar shnong ruh ka pyrkhing bha ia ki khunshnong bad ki barshnong ban pyniap pathar ia ki dohum ha ki wah bad ki phudshnong.
Kane ka shnong ka pyntreikam da kaba tyngeh da ki dkhot ka Village Defence Party.
Sa kawei ka khubor kaba sngewtynnat na kane ka shnong ka long ba ki nongshongshnong ki kheinkor bha ban iada ia ki wah ki um, ki khlaw ki btap bad ki sawdong sawkun jong ka mariang ban im ki nongshongshnong mynta bad ki pateng ban wan.
Ia kane ka jingpeiphang la ioh na ki dorbar shnong, ki jingpynshai na ki tnat sorkar bad na ki program pynshai ha ki jingialang bapher, na ki jingiaseng bad na ki skul ruh.
Kane ka jingpynsngewthuh ka la wan ruh na ki skul, ki briew sorkar na ki Block, ki Asha bad ki Anganwadi Worker.
Halor ki jingtip shaphang ki skhim sorkar bapher kiba don ha ki tnat sorkar bapher ki nongkitkam shnong bad ki paidbah ki tip na ki Block bad na ki seng trei monsngewbha.
Ha kaba iadei bad ka jingmlien ban kynshew peisa ha ki Bank bad ban shim ram na ki Bank, kiba shakri ia ka shnong ki iathuh ba ki dang don tang katto katne kiba shlur ban pan ram na ki Bank bad ka jingmlien ban kynshew peisa ha Bank.
Haba wad jingtip halor ka imlang sahlang ha ka shnong la ioh jingtip na ki nongkitkam shnong bad ki nongtrei ha shnong ki iathuh ba lait tang na ki katto katne ki mendih kyiad ki bym long ka jingpynthut ia ka imlang sahlang ha shnong, ki kam tuh, kam lute, kam thok bad shukor, ka klim, ka bam ei ban kurup ia ka hok jong kiwei, ka bamsap, ka phon bad ka shetkylla ia kiwei kam don satia hapoh shnong.
Halor ka shongkha khynnah bad ka pepskul noh shiteng por ka jingphet tnga ba khah khah bad ka jingieh khunrei bakynrei bha ki nong synshar shnong bad ki longkmie hangne ki la iathuh ba kum kine kim don ha shnong.
Halor ka sneng ka kraw, ka jingiasyllok bad ki Khun halor ka Akor bad ka burom, halor ka iaid ka ieng ki la iathuh ba kine ki dang don byllai ha shnong bad la ioh ia kane na ka akor ka burom bad ka iaid ka ieng jong ki khynnah bad ki Khun samla ha shnong.
Haba la kylli shaphang ka shong shakri ha iing ki briew ka dang kynrei me em ha Tiehbah, ki nongpyniaid shnong ki la iathuh ba mynta kam don shuh ha shnong.
Shaphang ka bai bylla ha shnong ki la iathuh ba ia u shynrang la siew T.
300/- bad ia ka kynthei T.
200/- shi sngi.
Shaphang ka jingngeit Menshohnoh, Menaiksuid, ka kam aibih bad ka jingngeit biej ka bor shnong ka la ong ba kine ki la duhjait.
Haba la tohkit halor ka thoh ka pule ha shnong ki la iathuh ba kumba 90% na ki Khun shnong ki la bang bha ban thoh bad ban pule ia ka ktien Khasi bad ia ka ktien Phareng ruh kumba 40% ki la nang ban sngewthuh hynrei kim pat da nang ban kren shaid shaid bad ban thoh jlih bha.
Ki la iathuh ruh ba ki kmie ki kpa hangne ki pynduna Khun be pynduh Khun tad lada don ka jingshitom palat ka kmie ha ka por kha ne don jingthut ha ka plakhun.
Hynrei bun ki longiing ki don kumba 7 ne 8 ngut ki Khun shi iing shi iing.
Ki la iathuh ruh ba ki Khun shnong ki iaryntih bad iatylli ha ki kam shnong bad ki iarap bad iabeh ha ka khia ka shon para nongshongshnong be paramarjan.
Ki la iathuh ruh ba ka dorbar ha shnong ka long shisien ha ka shisnem ban ai report halor ki jingtrei kam baroh shisnem, ban ai jingkhein jingdiah halor ka peisa tyngka jong ka jingioh bad ka jingpynlut bad kumno saindur na ka bynta ka snem ban wan.
Halor ka skhim 100 sngi na Block Nongstoin la iathuh ba ka shnong ka la ioh at tylli ki skhim, ban shna ia ka Approach Road bad ban shna ia ka Washing Pond.
U Sordar shnong bad u Secretary shnong ki la iathuh ba ia ki skhim 100 sngi ha shnong la pynkhreh da ka Village Employment Committee (VEC) bad la bishar da ka Executive Committee jong ka shnong.
Hadien ba la mynjur da ka EC sa phah ia ka application sha Block bad ka Block kan pdiang ia kita ki proposal lane ka lah ruh ban kyntait lada Kim iahap.
Lada la mynjur ka sa ai ia ka Work order sha u Chairman jong ka VEC ban pyntrei ia kita ki Skhim.
Ia ka approved sanction sa pyllait na Block sha u Chairman hadien ba la jurip bha ia ka jingtrei la ka la biang nadong shadong ne em katkum ka jingthew bad ka kwality.
Ki Nongkit kam jong ka shnong Tiehbah ki dei kine: u Sordar u dei u Bah Reading Wanniang, Secretary u Bah Towel Mawlieh, Asst.
Secretary u Dibodin Mawlieh, Treasurer u bah Mistriewdingland Marwein.
Ki dkhot ka EC ki long: u Dione’s Pariong, u Jorbadsing Pariong, u Khainding Jahrin, u Pristar Kharlyngdoh, u Andreas Nongsiang, u Phlendar Sangriang, u Branly Marwein, u Khlanding Jyrwa, u Petarius Pariong bad u Sainbor Iawphniaw.
Nalor kine ki don u nongmihkhmat na ka Seng Samla, VDP bad na ka Sports Club.
Ka shnong Tiehbah kam pat da jngai na Nongstoin bad ban leit sha kane ka shnong ka dang sum ha ka port tlang hynrei ka dang shitom ha ka port lyiur bym pat da lait ki kali ba dang ktieh ka surok 100 sngi.
Hynrei kane ka shnong ka long kaba iar bha ba iajngai ki tnum iing.
La jar katta ruh ka long kaba I pyngngad bha ba bun ki lawkseh, khyndiat ki lawrit diengmet.
Ki don shibun ki Mawlong mawteh, ki mawlein bad ki mawsiang.
Ka don ki jaka ba itynnat ban khring ia ki nong jngohkai ban khmih sha ka liang Mawlangniang, ka don ka jaka ba la khot ka Lawshnong bad ka Law Mawrok kaba itynnat bha ban peit kylleng sawdong ka mariang.
Guwahati: Ha ka jingjia ka bym shym la mutdur satia, ki pulit ka Borjhar, hynnin ka miet, ki la ioh kem ia 11 ngut ki shipai thok jong ka tnat Indian Air Force (IAF).
La kem ia kitei ki 11 ngut ki shipai thok, ha ka por 9.
30 mynmiet, hynnin ka miet.
Kitei kiba shah kem, ki long U  Drimon Krishna Goswami, U Ganesh Das, U Kaushik Bhuyan, U Joymoni Sharma, U Bijoymoni Sharma, U Jnanendra Das, U Saurabh Das, U Saurabh Sharma, U Ripunjoy Goswami, U Dwijen Sharma, U Rupam Sharma, bad U Nayan Jyoti Goutam.
Ka jingwad ka dang iaid ban lap ia ka jingthmu kaba don halor ka jingleh thok kitei ki 11 ngut, ong U Munna Prasad Gupta, Police Commissioner ki pulit jong ka sor Guwahati.
Nongpoh: Ka District Magistrate jong ka Ri Bhoi District, ka la pynbna paidbah ba ia ka North Eastern Space Application Centre (NESAC), kaba don ha Umiam la pynbna kum ka “Containment Zone" ne ka jaka kaba ym long shuh ban rung ban mih, kata naduh ka 16 haduh 19 tarik mynta u Bnai.
Ka nongrim kaba la pynlong ia ka District Magistrate ka Ri Bhoi, ban pynbna Containment Zone ia katei ka jaka, ka dei hadien ba la don ki briew kiba trei ha katei ka jaka, kiba la ioh ia ka khlam COVID-19, kumta na ka bynta ban tehlakam halor ka jingsaphriang ka khlam COVID-19, la pynbna syndon ia katei ka jaka kum jaka kaba ym long ban rung ban mih.
Namarkata, la maham pyrshah ia ki briew ba kim dei ban rung ban mih ha katei ka jaka kaba la pynbna kum ka “Containment Zone", lada kim don ia kino kino ki kam kiba kyrkieh lane lait noh tang ia kito kiba donkam shisha, lada lap mano mano kiba leh pyrshah kin sa shah pynshitom katkum ki kyndon ka Ain.
Ki sengbhalang bapher ka thain Karbi Anglong jong ka Assam, ki la sdang naduh mynta ka sngi, da ka jingkhang dam kaba khlem pynkut por, ia ka leit ka wan ki kali kit mar bam sha Nagaland, lane kaba ki khot ka  economic blockade.
Ki dkhot jong kine ki seng, ki la pakhang surok ia ka National Highway 26 ha  Hanjanglangso bad kumjuh ia ka National Highway 39 ha Dillai.
Kine ki seng, ki khang ia katei ka surok bah, ban pynpaw ia ka jing pyrshah jur jongki, halor ka jngleit kurup jong ka Nagaland ia ki jaka, kiba don ha ka  Daldali Reserve Forest.
La iathuh ba kitei ki nong kurup jaka, ki leit rung, sha katei ka khlaw, ha ryngkat ki puh shilum lem bad kiwei de ki tiar lur khyndew ha Disapur.
Nangta kitei ki leit shna surok, ki leit pynieng nar ilektrik ha katei ka jaka.
Kitei ki seng, kiba pakhang surok, ki long ka  Karbi Students Association (KSA-Bijoy Bey), All Dimasa Students Union, Karbi Longri NC Hills Liberation Front, Karbi Students and Youth Council bad ka Karbi Farmers Association.
Nangta ka Karbi Unemployed Youth Association, UKYA, JACAS, AATSA, KAWJF, HPYA, UKAWA, KYJ bad ka United Peoples Democratic Solidarity, Students and Youth Council bad ka Asom Jatiyatabadi Yuva Chatra Parishad (AJYCP), ki kyrshan radbah ia katei ka jingkhang ia ki kali kit mar ban rung sha Nagaland.
Shillong: Ka Deputy Commissioner, East Khasi Hills, ka la pynmih kyndon, na ka bynta ban pynlong ia ka Shad Nongkrem, ka ban sdang naduh ka 24tarik Naiwieng 2020.
Ha ka 24tarik, kan don ka lehniam Pomblang Iewduh, ha kaba yn leit na iingsad sha Lum Pomblang bad katei kan long naduh ka por 1 baje nohsngi, haduh 5 baje janmiet.
Ha katei ka sngi, yn shah tang 30 ngut ki nongshim bynta bad ki dei ban deng mask lem bad ka jing ia shong jngai iwei ia iwei pat.
Ha ka 25tarik, kan don ka Bujai Blang, ha Lum Pomblang bad kan dei ka prokram kaba naduh 2 baje mynstep haduh 4 baje mynstep bad yn shah tang 82 ngut ki nongshim bynta.
Ha ka 25tarik, kan don ka Shad Nongkjat, ha kaba kan sdang naduh ka por 7baje mynstep, haduh ka por 7.
30 mynstep bad la shah tang 26 ngut ki nongshim bynta.
Ha kajuh ka sngi, kan don ka Shad Kynthei bad ka Shad Shynrang, naduh 1 baje haduh 3 baje nohsngi bad yn shah tang 40 ngut ki nongshad bad ki duhalia, ki dei ban shong la ka jong ka jaka, kaba don hajan ka madan shad.
Kito kiba wan synran ia ki nongshad, kin shong ha ki rynsan ba la buh bad ki dei ban ia shong jngai iwei ia iwei pat.
Yn nym shah ia kiba wan peit kai, ha katei ka jaka shad.
Ha katei hi ka sngi, ha ka jinglehniam naduh ka por 4 baje janmiet, haduh 9 baje mynmiet, kan don ka jinglehniam, ha kaba tang kito kiba shah khot sngewbha, kin leit ban shim bynta.
La bthah ruh ban don ka jing pynbna paidbah, lyngba ka tynghung bad ban nym pynthut ia ka leit ka wan ki kali.
Shillong: Kiba ioh pang covid mynta ka sngi, ki don 85 ngut bad na kitei ki kynthup ia 46 ngut ha East Khasi Hills.
Na kitei kiba ioh pang ha East Khasi hills, ki kynthup ia 35 ngut kiba dei ki high risk contact, hynriew ngut ki shipai, iwei iba don jingpang jyrhoh shitmet (ILI), arngut ki bym lah ring pynhiar mynsiem (SARI), iwei iba wan phai na shabar bad iwei i nongtrei ka tnat ka koit ka khiah.
Ha West Garo hills, ki don 18 ngut bad ki high risk contact, ki don 9 ngut, kiba leit ban test ialade iwei, kiba wan phai na shabar 7 ngut, kiba na Mahendraganj iwei.
Ka South West Garo Hills, ka don 14 ngut bad kitei ki kynthup ia 11 ngut ki high risk, ar ngut ki nongniah kali, uwei u shipai.
Ha East Garo Hills 2 ngut, baroh ki dei ki high risk, ha South Garo Hills, ki don ar ngut, iwei i high risk bad uwei u pulit.
Ha Ribhoi District, ki don ar ngut, iwei iba ioh pang shitmet, jyrwoh, iwei iba wan phai na shabar.
Ha East Jaintia Hills, i don iwei iba wan phai na shabar.
Kiba la jem ki long 283 ngut mynta ka sngi bad kitei ki kynthup ia 172 ngut na Ribhoi District, nangta 64 ngut na East Khasi Hills,  South Garo hills 15 ngut, West Jaintia Hills 14, South West Garo Hills 8ngut, West Garo Hills 4 ngut,    West Garo Hills 4, East Jaintia Hills 3 ngut.
Don ruh uwei uba iap mynta ka sngi.
Nongpoh: Ki heh Nongialam Seng jong Saw tylli ki kynhun Sengbhalang, kiba kynthup ia ka KSU, FKJGP, HNYF bad RBYF, mynta ka sngi ki la leit ban jurip ia ka Entry Point kaba don ha Umling Ri Bhoi District.
Ha katei ka jinghiar jurip kitei ki saw Seng, la iohi ba baroh ki heh Nongialam jong kitei ki saw Seng, kiba kynthup naduh u Samla Lambokstarwell Marngar, President ba rangbah ka KSU, nangta u Bah Welbirt Rani, President ka FKJGP, u Bah Sadon K.
Blah, General Secretary ka HNYF bad u Bah Bipul Thangkhiew, President ka RBYF.
Tang mar ia ioh jingtip halor katei ka jinghiar ki sengbhalang, la iohi ba ki bor District bad Pulit ka Ri Bhoi, ki la hiar mar mar sha katei ka jaka, na ka bynta ban tehlakam ioh mih kino kino ki huri hura.
Kitei ki heh Nongialam Sengbhalang, ki la hiar sha katei ka jaka da kaba jai jai bad ym shym la don kano kano kaba leh pyrshah, hynrei ki la shu leit ban jurip ia ka rukom trei hapoh katei ka Entry point.
Haba kren sha ki Lad Pathaikhubor, kitei ki heh Nongialam, ki la ong ba katei ka jinghiar jurip jong ki, ka long ban buddien halor ka jingpyntrei ia katei ka Entry Point, kaba iadei ruh katkum ka jongkular da u Myntri Rangbah ka sorkar jylla, uba la kular ba un pyndep noh hapoh 60 sngi ia katei ka Entry Point.
Nalorkata, ki la pynpaw ruh ia ka jingsngewkhia halor ka jingkular kai ka Sorkar Pdeng haba iadei bad ka jingthmu ban pyntreikam noh ia ka Inner Line Permit (ILP) hapoh ka jylla, namar wat haba baroh ki 60 ngut ki MLA hapoh ka jylla ki la phah ia ka Resolution sha ka Sorkar Pdeng ban pyntreikam noh ia ka ILP mynta la jan dap shisnem, hynrei kat haduh mynta ym pat la iohi dak eiei ruh em.
Ki la kyntu ia ka sorkar ba kan pynkloi noh ha ka ban pyndep noh ia ka entry point bad ruh ban pyntreikam ia ka MRSSA 2016, khnang ban iada ia ka jaid bynriew na ka jingshah tyllep ha ki briew kiba nabar.
Ha ka saw ka sian, wat ka khnai ruh, ka sngewthuh ban pyllait im ialade bad katei ka jingjia ka dei ha ka jingshlei um, hynnin ka sngi;  ha ka sor bah jong ka Phillipines, ha kaba katei ka ri, ka shah lynshop ha ka jingshlei um  Vamco.
La iohi ia ka khnai, kaba pyllait im ialade na katei ka jingshlei um ha ka nongbah Marikina, kaba don hajan ka Manila.
Katei ka khnai, ka la ioh ban kynthih ialade hajrong kawei ka ding iap, kaba dang per halor ka um, kaba jylliew kumba 6 phut antad.
Ki la bun kiba iohi bad kiba lyngngoh ia ka jingstad jong katei ka khnai, ban pyllait im ialade, na katei ka jingshlei um.
Shillong:Ka rakhe ia ka lyngkhuh snem thymmai jong ki paidbynriew Khasi ka la long ha shlem treikam jong ka Riti Academy, Jaiaw Langsning, Shillong ha ka shiteng synñia jong ka 15tarik Naiwieng, 2020.
Ia kane ka rakhe la pynphuh pynphieng da ki kynrem lyndan ba kynthup ia u Bah Spiton Kharakor, Bah Herman Nongrum bad Bah N Munish Singh.
La sdang ia ka rakhe da ka riti ban kynthah spor ?a ki dongmusa da ki rangbah ba la maitphang da u Bah Raphael Warjri, Khliehduh ka Synjuk Riti Academy.
Ia ka kheiñ sngi kheiñ ia katkum u bnai bneng la tih bniah da u Bah Spiton Kharakor katkum ka rukom jong ki nongrep.
Ha ka jingkren ha ka sngi rakhe u Bah Spiton u la ong, ‘Ki paidbynriew Khasi ki don la ka sngi ba sdang snem kumba long lem kiwei kiwei ki jaitbynriew bad ban rakhe kyrpang ka long ka ba donkam ban tip pateng ki longdien’.
Ha ba la bynñiaw ia la ka Bri Hynñiewtrep u la kynthoh ‘Da ki spah ki hajar mer sawdong ka khyndew la shu duh ei ha kylleng ki jaka khappud, namar ba ym tip la u pud u sam ha la bri la bsah’.
Kumta u la kyntu ba ki longdien ki dei ban tip la ka thymmei riti dustur ban neh ka snap tynrai Khasi.
Ha ka lyngkhuh sngi iap jong u Bah B Nishan Wahlang, la kynmaw tympang u Bah Herman ‘Nga la kyrpad ia I Bah Nishan ban batai ne thoh shaphang ka mat tipbriew tipblei ki Khasi, ha ka ba I la buh kyndon bangan iathuh ia ka sngi sdang jong u snem ha ki Khasi’, bad dei kata ka ba la kyntu ia u Bah Spiton ban thwet bniah haduh ba la pynlong kajingrakhe ha ryngkat ka ksing ka dhah mynshymsnem.
La pynmih ruh ia ka almanak Khasi ka ba don ki sngi iew ha kylleng ki thaiñ jong ka Bri Hynñiewtrep.
Kawei na ki kyntu kynpham ba la kren mardor da u Bah Herman Nongrum ‘Ai ba ha une u snem thymmai ka khlam ka ngoh ba la lynsher ha kylleng ka pyrthei kan iapduh noh ban koit bankhiah ki bynriew ha satlak pyrthei’, bad kane ka kyntien ka la long ka khubor ha baroh ki kher ki mer ba la don lang ha ka sngi rakhe ban puson bad kyrmen ba baroh ki paidbynriew ki long ki ba shngaiñ ha ryngkat ka koit ka khiah krat.
Kiwei kiwei ki ba la kren ha kane ka sngi rakhe lyngkhuh snem thymmai ki long u Bah N Munish Singh bad bah Raphael Warjri, ha ka ba la shim bynta lang kiwei kiwei ruh ki ba la doh ha kata ka sngi rakhe ba tlem.
Guwahati:Ka jingjia ba sngew khyllah shi katdei, ha kaba uwei u riew said ain, ula dait ia kawei ka thei samla, ha Guwahati, ha ka jingrakhe Diwali ha ka Sngi Blei ba ladep.
Utei u riewsaid ula shah kem ha ki pulit.
Utei u riew said, uba kyrteng U Abhishek Misra, ula dait ia kawei ka thei samla, na ka daw ba ka don ka jing ia bunnia hapdeng jong kitei ki arngut ha Silpukhri ha Guwahati.
La iathuh ba U Misra u pynieng ia ka kali jongu, hajan kawei ka iing bad la iathuh ba katei ka kali, ka la pynwit ia kitei kiba ia leh kmen diwali ha katei ka jaka bad hadien kata, ka la mih ka jing ia bunktien bad ha ka jing khie bitar, U Misra, ula dait ia katei ka kynthei briew.
La ujor sha ki pulit ha Chandmari bad la kem ia utei u riew said.
Nongpoh:Ka Jingkieng kaba la tei da kaba noh synniang hapdeng ki briew ka Meghalaya-Assam, kaba don ha shnong Rongsahep kaba don ha khappud ka Meghalaya-Assam, la ioh ban plie paidbah noh myn hynnin ka sngi, ia kaba la leit ban plie da u Bah Mayrald Born Syiem, MLA ka Nongpoh Constituency, ha ryngkat ka jingdon u Bah Balajied Ranee, MDC Nongpoh lem bad kiwei de ki nongialam shnong jong katei ka thain.
Ia katei ka jingkieng kaba la ioh ban plie paidbah myn hynnin ka sngi, la tei da ki briew kiba sah ha katei ka thain khappud ka Meghalaya-Assam, ha kaba kitei ki paidbah na Meghalaya-Assam, ki la ia sei pisa mar T.
500 spah shi iing na ka bynta ban tei ia katei ka Jingkieng, khnang ban suk ka leit ka wan hapdeng kitei ki briew kiba sah kitei kiba sah ha khappud.
Shillong:Ka seng Hynniewtrep Students Union (HSU) ka pynpaw ia ka jing sngew pyrshah kaba jur halor ka jingthmu ka M/S Star cement ban pynlong ia ka jing pynsngew paidbah, ha ka 21tarik mynta u bnai, ha phyllaw DC east jaintia hill.
Ka seng ka la dep pynsngew ia ka jing pyrshah da kaba phah jing thoh sha ka MSPCB bad sha u Deputy Commissioner East Jaintia hills.
Ka seng ka ong ba ka jing khlong ia une u mar kan ktah ia ka mariang sawdong saw kun khamtam ia ki khlaw ki btab, ki um ki wah bad ruh ba kane ka jaka khlong maw ka jngai tang kumba 1.
4 km na ka jaka ri mrad ha narpuh bad 0.
25 km na ka Eco Sensitive zone bad 1.
38 km na ka wah Lukha.
Ka seng ka ong ba ka ain ka la kren shai ba katkum ka Environment Impact Assessment Notification 2006 under stage 111 jong ka sorkar pdeng ba ia ka jing pynsngew paidbah, lah ban pynlong tang haki jaka kiba thmu ban pyntrei.
Shuh shuh ka seng ka ong ba kane ka jing thmu ban pynlong jubor ia kane ka jing pynsngew paidbah, ka long pyrshah ia ka ain.
Ka seng ka kren da kaba shai ba kam don por ban sngap ia kane ka jing pynlong jubor ia kane ka jing pynsngew paidbah, tang da ka jing ioh myntoi mano re mano lane jongno re jongno, hynrei la ong shuh ba kan kiew iing lieh ing saw khlem da pynsngap iano iano khnang ban iada ia ka jaitbynriew, na ka jing wan kjit lut ia ka spah mariang da ki riew poi ei, la pynkut ka kyrwoh na U Ma KL Rymbai, President ka seng.
Ha kawei pat ka khubor, na ka liang jong ka Khun Hynniewtrep National Awakening Movement, ka la ujor sha U Chief Secretary, ba ka Star Cement, ka don jingthmu ban nang pynheh ia ka jingtih mawshun jongka, ha ka jingheh kaba 42.
015 Ha, ha ka shnong Brichyrnot, East Jaintia Hills District, Meghalaya.
La ong shuh shuh ba katei ka jing pynsngew paidbah, la dep pyniaid ar sien, kawei ha ka 19tarik Risaw 2019 bad kawei pat ha ka 30tarik Kyllalyngkot 2020 bad kitei baroh ar, la dep pynsangeh noh, namar ka jing pyrshah na ki kynhun bapher.
La ong shuh ba mynta, ka don ka jing pyrshang ban pynlong ia ka jing pynsngew paidbah, ha ka sien kaba lai, ha ka 21tarik Naiwieng 2020, ha phyllaw jong U Deputy Commissioner Office, East Jaintia Hills District Khliehriat.
Ka KHNAM, ka pynsngew ba katei ka jing pynsngew paidbah ha phyllaw U Deputy Commissioner East Jaintia Hills, ha ka 21tarik Naiwieng 2020, ka long ka jing pyrshah, katba kum ka “Environment Impact Assessment Notification, 2006, Government of India" kaba kren shai ba ka jing pynsngew paidbah, ka dei ban long ha ka jaka ba dei ban shim jaka, lane kham hajan bad nangta la ong shuh shuh ba yn shah tang kumba 100ngut ki briew bad kane, ka dei ka bym lah satia ban pdiang bad ba ka long pyrshah ia ka Environment Impact Assessment Act.
Ka KHNAM, ka shim ba katei ka jing pynsngew paidbah, ha ka 21tarik Naiwieng 2020, ka dei ka jingthmu ban nion da ka bor ban khanglad ia ka jingsngew jong ki paidbah, ong ka kyrwoh na U bah Thomas Passah, Vice President, KHNAM State Youth Wing.
Shillong:Kiba ioh pang covid thymmai mynta ka sngi, ki long 41 ngut bad na kitei ki don 17 ngut ha East Khasi Hills.
Na kitei ki don 6 ngut kiba ioh pang ha Lumparing, 2 ngut ha Madanrting bad ki high risk contact ki long 7 ngut.
Ha West Garo Hills, ki don 14 ngut bad ki don 11 ngut kiba don ILI bad sa ki high risk contact 3 ngut, ha Ribhoi ki don 6 ngut, ha kaba ki high risk contact ki long 5 ngut.
Ha South West Garo Hills, ki don 3 ngut ki high risk, ha North Garo Hills, u don uwei.
Kiba jem ki long 78 ngut bad kitei ki kynthup ia 24 ngut ha East Khasi Hills, 17 ngut ha Ribhoi District, 13 ngut ha West Garo hills, 9 ngut ha Ladrymbai Khliehdupon, 9 ngut ha West Jaintia Hills, 4 ngut ha East Garo Hills bad uba iap, u don uwei.
Shillong: U Chief Executive Member jong ka KHADC u bah Titostarwell Chyne, haba ia kren bad ki lad pathai khubor, u iathuh ba ha ka jingialang jong ka Executive Committee mynta ka sngi, la rai ba ka Council kan sa phah ia ki jingbthah ia baroh ki Bank ba kim dei ban pan ia ki pan card na ki Dorbar shnong.
Haba pynshai halor kane, u bah Titostarwell u la ong ba  ka la don ka jingsdang ban ktah ia ka bor ka  KHADC, ha kaba  la iohsngew ba don ki dorbar shnong kiba pyniaid ia ki Bank Account bad ba  ki bank ki pan ia ka Pancard   bad kine ki Bank kiba la sdang ban pan ia ki Pand card na ki Balang ki la pan na ki seng bad mynta ki la sdang ban pan na ki Dorbar shnong.
U la iathuh  ruh ba  haba kine ki dorbar shnong, ki leit ban pan ia ka Pancard na ka tnad Income tax ka ne ka tnad  ka ju ong ba ki dei ban register shuwa ialade kum ki Society bad kane kan buh ia ki ha ka jingma.
U bah Titostarwell  u la buh ruh ia ka jingkylli ba balei ki dorbar shnong kin don kam ia ki Pancard haba ki dei ki  local Authority.
U la ong ruh ba kine ki Dorbar shnong ki dei ki local Authority  jong ngi ki ba la ioh ka  jing ithuh na ka Constitution bad halor kane na ka liang jong ka KHADC, ka la pynkhreh ia ka jingbthah ban phah sha baroh ki Bank ba kim dei ban pan ia ki Pancard na ki Dorbar shnong, namar ba ki dei ki authority ki ba la don hapoh ki ain bad ki rule ha ka District Council.
U bah Titostarwell u la iathuh ruh ba ha ka ne ka jingialang kaba la long mynta ka ka sngi, ka EC ka la shim ia ka rai ban pynlait noh ia ka arrear jong ki nongtrei  ka KHADC, jong ki briew kiba la shim pension bad jong  ki dkhot  ka KHADC shuwa ka Christmas.
U bah Titostarwell u la ong ruh ba katno yn pynlait ym pat lah ban ia rai mynta ka sngi, hynrei la shu ai jingmut ban pynlait 30% bad kane yn sa shim ia ka rai ha kine ki khyndiat sngi.
Shillong:Ka sorkar jylla, ka la bthah ba kito ki jaka sah miet lane ki home stay, kiba don sha ki jaka bym don jingkhang dam, ki lah ban plie noh nangne shakhmat.
Nangta la bthah ba kitei ki jaka sahmiet, kin lah ban plie, hadien ba ki la ioh jingbit na ka ophis jong ki Deputy Commissioner bad ki dei ban pynrung kyrteng ruh sha ka Tourism Department bad nangta ki dei ban aiti ia ki jing mynjur jongki, ia ki kyndon ban iada na ka khlam covid.
La bthah ruh ba kito kiba la palat 65 snem bad ki khynnah ba hapoh 10 snem, ki dei ban shong khop ha la iing bad nangta sa kito kiba don jingpang.
La bthah ruh ia kitei ki jaka sah miet, ba kin pyn trei kam, da kaba pyn ia jngai haduh hynriew phut ia kiba leit sah sha kitei ki jaka sah jongki bad ba ki dei ban deng mask bad ba kin sait kti bha bad ka sabon.
La bthah ba tang kito ki bym don jingpang, yn shah ba kin leit sah sha kitei ki jaka sah miet bad ia ki pla jong ki nongleit sah miet ruh, la bthah ban da synreit dawai bha.
La bthah ruh ba kan don ka jaka rung jaka mih, kaba kyrpang ia kiba leit sah miet bad nangta ia ki nongtrei jong kitei ki jaka sah miet bad ba ki dei ruh ban ia jngai palat hynriew phut iwei ia iwei pat bad kito kiba sah ruh, ki dei ban ia sah jngai palat hynriew phut iwei ia iwei pat, ha kitei ki jaka sah miet.
La bthah ruh ba ki nongtrei jong ki jaka sah miet, kin ia kren bad kiba sah, da ki mobile lane ki intercom.
Shillong: Ka Joint Action Committee (JAC) kaba kynthup ia ki Jaintia Hills Truck Owener Assiociation (JHTOA) ka Jaintia Hills Clinkers & Cement Assiociation (JHCCA) bad ka Meghalaya Truckers Union (MTU) mynta ka sngi, ki la wan ban ia kynduh ia u Myntri Rangbah ka jylla u Conrad K Sangma, halor ka jingsngap kuman jong ki Karkhana pynmih dewbilat ban pyntrei kam ia ka dor ba thymmai ba la buh da ka Sorkar jylla.
Haba ia kren bad ki lad pathai khubor na ka liang jong u Chairman ka JAC u bah Nehemaia Tyngkan, u la  ong ba ka jingiakhih pyrshah ia kine ki Karkhana pynmih dewbilat kaba  la sdang naduh ka 7 tarik u Naiwieng 2020, kaba dang bteng haduh mynta ka sngi bad kane kan dang bteng haduh ba kine ki karkhana pynmih dewbilat kin sngap ia ka jingbthah jong ka Sorkar ha kaba ia dei bad ka dor thymmai.
U la iathuh ba ia kane ka jingsngap kuman jong kine ki karkhana pynmih dewbilat na ka liang jong u Myntri Rangbah u la ong ba halor kane ka mat ki Karkhana bad ka JAC ki dei ban pynbeit noh mardor.
Halor kane, lashai ka sngi kan sa don ka jingialang hapdeng u Deputy Commissioner bad ki nongpyniaid jong kine ki karkhana pynmih dewbilat, hadien kata kin sa tip ia ka rai jong ki ne ki karkhana dewbilat, u la ong.
U la ong ruh ba wat la na ka liang jong ka Sorkar jylla ka la dep ban pynmih ia ka dor thymmai ha kaba ia dei ban kit ia ka dewbilat,  hynrei kine ki karkhana  haduh mynta ki shu sngap kuman bad kim treh ban kohnguh ia kane ka jing bthah jong ka Sorkar, u la ong.
Ki la ong ruh ba na ka liang jong ka JAC ka kyrpad ia ki paidbah ba kin long kiba iaid shah bad ban snoh kti lang ha kane ka jingiakhih jong ka JAC namar ba ha kylleng ki jaka la don ka jingduna ka jingpynpoi ia ka dewbilat.
