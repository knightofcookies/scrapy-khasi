Ha ka juh ka por ka kyntu ïa ki khynnah skul ba kin nang ban tyngkai bha ïa ka um ha ka por slap.
Ha kane ka sngi la sam ruh ïa ki khusnam sha ki nongjop ha ka jingïakop da ka kongsan ryngkat u symbud kongsan u Dolloi ka Elaka Jowai ma Puramon Kynjing bad u President ka Synjuk ki Waheh Shnong Jowai ma Alan Niangti, la don ruh ka jingshah tynrai ba la shim bynta da ki khun samla.
Jowai, Jylliew 07: U Executive Engineer, PWD (Roads), Jowai Central Division, Jowai ula pyntip paidbah ïa ka jingkieng No.
17/1 kaba don ha wah Mynrud na u surok Ummulong-Tyrshang-Bamkamar la khang pyrshah ïa ki kali heh ban ïaid lait noh tang ïa ki kali rit.
Kane ka jingmana ïa ki kali heh ban ïaid na katei ka jingkieng ka long hadien ba la ïoh jingujor ba ka jingkieng mynta ka don hapdeng ka jingshong synjor bad ka bym lah shuh ban shan ïa ka jingkhia khamtam ïa ki kali heh ban ïang lyngba.
Kumta la khang pyrshah ïa ki kali heh ba kit mar ba kim bit shuh ban ïaid na katei ka jingkieng naduh ba la pynbna ïa kane ka khubor tad hadun ban da pynbna hukum da kumwei pat.
Khliehriat Jylliew 7: Shipor, kumba khyndiat kynta ka la don ka jingdheng kali bad thut ka jingiaid ki kali ha ka surokbah national highway ha Sonapyrdi ha jan ka jaka ba don ka tunel na ka daw ka jinghap ki maw nalor ki lum ha ka wahduid bad ha surokbah kiba la kah lynti ïa ki kali, la ong ba kane ka la jia hynne dang step ha ka por kumba 4 baje mynstep.
Ki thymmei khubor ki iathuh ba ka jingpoi ki dieng ki maw sha surok bah national highway ka dei namar ka jingther jur palat u slap ha kaba ka wahduid kaba don harud surok ka la dap bad shlei na kata ka daw ka um ba bad ki maw ki la sahkut ha ka thliew jong ka wahduid na kata ka daw ka um ba lat lat ka la rah ïa ki dieng ki maw shaduh surok bah hajan ka tunel ha Sonapyrdi.
Dei lyngba ka jingshim khia ki nongtrei jong ka National Highway Authority of India kiba la pynpoi mar mar ïa ki puh shilum kumta la lah ban pynkhuid noh kloi ïa ki maw kiba don ha surok bad tang hapoh ki kyndiat kynta ka surok ka la khuid (clear) bad ki kali ki la lah ban iaid lyngba.
Na ka liang ka tnat pulit jong ka East Jaiñtia Hills District ka buh ka jingkyntu ïa baroh kiba ñiah kali kiba iaid lyngba na ka surok national highway na Narpuh ba ki dei ban long phikir bad adkar bha, ban nym pyn her stet than ïa ki kali.
Nongpoh, Jylliew 07: Kum ka nuksa kaba bha sha kiba bun ki paidbah ban sumar bad ban nym pyniap beaiñ ïaki mrad bad ki sim ki doh, uwei u ophisar ka District Public Relation Officer ka Ri-Bhoi u Bah B Jaraiñ hynnin ka miet u la ioh ban pynlait im ïa uwei u dkhoh bala wan ha iingsah jong u ha Nongjri bad leit aiti sha ka tnad Wildlife ha Nongpoh ba kin ioh pat ban leh ïa kaba donkam.
Katkum ka jingïathuh utei u ophisar, utei u dkhoh u la wan rung ha iing haka por janmiet ha kaba ki don ar tylli hynrei u la ioh ban kem tang ïa uwei bad set ïa u ha kawei ka ruh.
Haba kren bad utei u ophisar u la ong ba ka daw bala pynlong ïa u ban kem bad leit aiti sha ka tnad wildlife ka long ban ai mynsiem bad pynshlur ïaki paidbah bad ban long ruh ka nuksa ba bha ba ngim dei ban pyniap pathar ïaki sim ki doh, ki mrad ki mreng kiba la sdang ban duhjait na kane ka sla pyrthei, hynrei ngi dei ban nang kumno ban kiar naka jingpyniap pathar ïaki jait jingthaw ba im kiba ka mei mariang ka ai khamtam dang ha kine ki sngi la rakhe ruh ïaka sngi pynneh mariang ban pynjyrngam biang sa shisien ïaki khlaw ki btap kiba dei ka iingsah jong ki mrad bad ki sim ki doh bad naka liang ka tnad wildlife naka por shaka por ka ju pynshlur bad ai khusnam ruh sha ki paidbah kiba ju pynlait im ïaki mrad ki mreng bad ki sim ki doh.
Namarkata u la kyrpad sha ki paidbah ba ki dei ban husiar ka pyniap pathar ïaki mrad ki mreng bad ki sim ki doh, hynrei ban don ka jingmut ban pynneh pynsah ïaki khnang ba kin nym duhjait na ka sla pyrthei.
Jowai, Jylliew 07: Ka Jowai Presbytery ka la rakhe burom ïa ka sngi pynneh pynsah mariang ne ka Word Environment Day da kaba pynlong ïa ka jingai jinghikai (Training) ba shi sngi ha ka 4 tarik u Jylliew, 2022 ha ka Balang Presbyterian Demthring, West Jaiñtia Hills.
Ki nongïashim bynta kiba la wan sha kane ka training ki kynthup na ki 17 tylli ki Balang kiba hap hapoh jingpeit jingkhmih jong ka Jowai Presbytery.
Ka phang jong kane ka training ka long “Kumno ban sumar ïa ka Mariang bad ki sawdong sawkun jong ka", ïa kaba la wan ban ai jinghikai ha katei ka sngi da u ma Franky Well Blah, uba dei u Chief Forest Officer jong ka Jaiñtia Hills Autonomous District Council.
U ma Blah haba ai jinghikai ha katei ka sngi u la pynkynmaw ba ïa ka World Environment Day la buh kyrpang da ka United Nations Assembly ha u snem 1972.
Ula ai jinghikai ruh shaphang ka Solid Waste Management halor kumno ban pynïakhlad ïa ki ñiut kiba pyut bad ki ñiut ki bym pyut.
Ula ban jur ïa ki nongïashim bynta ban shim ïa ka jingkitkhlieh ban pynneh pynsah ïa ka mei mariang.
Ula hikai ruh shaphang ka rukom shim symbai na ki jait dieng kiba la don hapoh ri la jong bad u ong, ka kham bha ban thung ïa kine ki jait dieng ki ba la im lypa ha ki khlaw jong ngi.
U pynkynmaw ruh ‘ba haba ngi thung dieng ngi dei ban pyrkhat la ka dei ban ïoh jingmyntoi ne ban pynneh pynsah ïa ka mariang’.
Ïa ka jingïalang la pynïaid da u Rev.
K.
Dkhar ba dei u Chairman ka Socio Economic and Life Development Committee.
Nongpoh, Jylliew 07: U District Magistrate ka Ri-Bhoi District mynta ka sngi u la pynjari da ka hukum 144 CrPC ban khanglad ïa baroh ki kali khia kiba palat 20MT ka jingkhia ban ïaid lyngba ka jingkieng Umiam bad ruh ban khanglad ïaki kali kiba kit hapoh 20MT ban ïaid ha kajuh ka por ar tylli nalor katei ka jingkieng.
La khang ruh ïaki kali kiba kit palat ïaka 40 MT ban ïaid lyngba ka jingkieng Dwarksuid, ïa katei ka hukum la pynmih ruh ban ïada naka jingsniew bad ka jingma na katei ka jingkieng.
Khliehriat jylliew 7: Ki dkhot jong ka Khaai Students Union Khliehriat Town Unit mynt ka janmiet jong ka 7 tarik Jylliew 2022 ki la ioh bat ïa kawei ka kali Alto 800 ba don ia u number AS -11 -5670 ïa kaba la suba ba ki dei ki Khar Bangla kiba wan poi lyngba ka shnong Kuliang.
La ong ruh ba kine ki Khar bangla ki don kumba 10 ngut eiei kiba la wan poi da katei ka kali Alto 800.
“Haba kylli tohkit ïa ki kim shym la lah ban jubab wat tang shikyntien ruh bad kim lah satia ban pyni ki kot ki sla kiba tikna ban pynshisha ba ki dei nong India" ong u kyrwoh na ka seng.
“Kaba la pyn bitar ïa ka Seng ka long ba kine ki khar Poi ei ki la thmu ban pynbam pisa ïa ki dkhot jong ka seng khnang ba kin lait hynrei kane ka jingleh jong ki ka dang pynkhluid pynban ïa ngi ki dkhot “La ong shuh shuh ruh ba ïa kane ka Kali la ñiah da u wei u khasi ha kaba katkum ka jingtip u dei uba ju leh kine ki kam ban leit buh leit Shaw ïa ki bar jylla da kaba kular ba kin lait beit bad ruh uba long kum u dalal.
Hadien kane ki dkhot ka seng ki la pyntip noh sha ka Khliehriat Police Station bad la rah ïa ki shapoh Police Station ban leh ïa kaba donkam.
“Ka KSU kan iai phira bad ap sharai bad long peitngor ïa ki Mynder kiba thmu ban wan rung tuh sha ka Bri Hynniewtrep bad ka la maham ruh ban khyrwit beit khlem jingmap ïa kito ki briew kiba ju mlien ban long Dalal ïa ki Mynder" pynkut u kyrwoh na ka KSU Khliehriat Unit.
Nongpoh, Jylliew 07: Ki nongsengbhalang ba kynthup ïaka KSU Tyrso Unit, ka FKJGP Tyrso Circle, ki nongïalam shnong ka Raid Tyrso lem bad ki nongïalam ka Tyrso Valley Wildlife Protection Society mynta ka sngi kila leit ban jurip ïa kawei ka jaka kaba ka sorkar kala thmu ban tei ïaka Multi Facility Center haka shnong Tyrso naka bynta ka jingdonkam ki paidbah ha katei ka thaiñ, hynrei la lap ba katei ka skhim sorkar kala shu sahkut khongreng khlem lah pyndep haduh mynta.
La ioh jingtip ba ïa katei ka skhim sorkar la mang naduh u snem 2017-18 haka jinglut kaba 1 klur tam, kaba la thmu bad buh por ban pyndep tang hapoh 2 snem hynrei kaba sngew lyngngoh ka long ba haduh mynta katei ka skhim kala shu sakhut khongreng ym pat lah ban pyndep kumba la thmu kaba la pynbitar ïaki nongïalam sengbhalang bad kumjuh ruh ki nongïalam shnong.
Naka liang ki nongïalam ka KSU bad FKJGP ba kynthup ïa u Samla Balajied Sten bad u Samla Fleming Sten ryngkat ki nongïalam shnong kila ïathuh ba ïa katei ka jingtei ïakatei ka Multi Facility Center la buh por ban pyndep tang hapoh 2 snem bala wanrah ruh naduh ka por ka jingsynshar jong ka sorkar Congress haka jylla ban kyntiew ïaki kam pynroi ha katei ka thaiñ bad khamtam haka kam jngohkai pyrthei kumba katei ka shnong ka dei ruh kaba pawnam halor ka jingwan buhai shnong jong ki sim Amur Falcon shisien shisnem, hynrei la sakhi ba kat haduh kine ki sngi katei ka jingtei kala shu sahkut khlem pyndep shuh kaba la buh ïaki nongïalam shnong bad nongïalam sengbhalang hapdeng ka jinglynngoh ba u kontraktor u la shu ieh jyndat ïaka kam.
Naka liang kitei ki nongïalam seng bad shnong kila dawa naka sorkar ba kadei ban tuklar bad ban bthah ïa u kontraktor ba pyntrei ïa katei ka kam ba u dei ban pyndep noh mardor khnang ba katei kan long ka jingmyntoi ïaki paidbah ha katei ka thaiñ namar katkum ka por bala buh katei ka skhim sorkar kala dei ban ieng ha katei ka jaka bad ban dep noh, hynrei mynta la shu iehnoh khlem leh eiei shuh.
Shillong, Jylliew : Ki Public Sector Bank kin pynlong ïa ka prokram ka ba heh bha kum shi bynta ka Azadi Ka Amrit Mahotsav (AKAM) mynta ka sngi.
Baroh ki distrik ha ka ri ki la kloi ban pdiang ïa ki briew kiba don jingkylli shaphang ki lad ïoh shim ram bad ka jingrung kyrteng hapoh ki skhim bapher bapher jong ka Sorkar.
Kine ki prokram ban pynlong ha ki distrik ki dei ba pynïaid da baroh ki Public Sector Bank bad ki State Level Bankers Committee (SLBC).
Da kaba kynmaw ïa ka Credit Outreach Programme ha kylleng ka ri, ka Meghalaya ruh kan pynlong ïa kane ha baroh ki distrik ban ai jingtip ïa ki briew shaphang ki lad ïoh shim ram bad ka jingpynrung kyrteng hapoh ki skhim Sorkar bapher bapher.
Kine ki prokram ki dei shi bynta ka jingrakhe kaba shi taïew jong ka tnat Finance (MoF) hapoh ka AKAM naduh ka 6 tarik haduh 12 tarik Jylliew, 2022.
Ha ka sngi ba nyngkong jong kane ka jingrakhe ba shi taïew, la wan ïashim bynta u Myntri Rangbahduh ka ri, ha Vigyan Bhawan, New Delhi.
Ka jingthmu jong kine ki prokram ha ki distrik ka dei ban rah ia ka jingrakhe ïa ka AKAM sha baroh ki bynta jong ka ri ha kaba ka don ka jingïashim bynta shitrhem jong ki nongtrei bad ki briew.
La bthah ïa baroh ki SLBC ba kin pynlong ïa ki prokram halor ki lad ïoh shim ram, ka jingpynrung kyrteng hapoh ki skhim Jan Suraksha jong ka Pradhan Mantri Jeevan Jyoti Bima Yojana (PMJJBY), Pradahan Mantri Suraksha Bima Yojana (PMSBY) bad Atal Pension Yojana (APY), ka jingai jingtip ïa ki briew bad ka jinghikai ïa ki shaphang ki kam pisa bad ruh ban ithuh ïa ki jingtrei shitom jong ki branch, ki BC bad kiwei kiwei.
Shillong, Jylliew: Da ki spah ngut ki nongkyrshan u Bah PT Sawkmie hynne ka sngi ki la rung bad pynïasoh bad ka UDP, Mawlai Circle.
Ha kane ka jingpynïasoh ki la ïoh ruh ban jied ïa ki nongkitkam thymmai jong ka UDP Mawlai Circle, ha kaba ïa ka kam President la bat hi da uba la ju bat, u bah Homer Kharkongor, lai ngut ki Working president, bah Alex Lynser, Raymond Khyriem bad bah Batskhem Makdoh, 5 ngut ki vice president u bah O.
D Syiemlieh, bah John Kharmawphlang, bah Justin Passi, bah Iabeit Khongwar bad bah Kit Sun.
Kumjuh ïa ka kam General Secretary ruh la bat hi da uba la ju bat bah Teibok Kharkongor, Assistant Secretary bah Balakmen Dkhar, lai ngut ki joint secretary, u bah Rapbor Mawlong, bah T.
Sawian bad bah Damarson War, ka kam Tresurer ka la leit sha u bah Lamphrang Mylliem Umlong, Chief Organiser bah Franky Massar, organising secretary bah Asterious Lyngdoh, public secretary bah Roveno L.
Mawnai, assistant secretary bah Raymond, ki adviser bad ki excutive member.
Haba ai jingkren ha kane ka jingïalang u bah Homer u la pdiang sngewbha ïa baroh ki ba la rung dkhot sha ka UDP Mawlai circle bad u la pynskhem ruh ïa ki kum ki dkhot ba pura jong ka seng.
“Ka UDP ka don ïa ka jingkyrmen ba kan lah ban bat ïa u lakam ha u 2023 ban ïoh ïa ka bor synshar bad kane ka dei kaei kaba ngi ïohi kum ka party,"ong u bah Homer bad u la bynrap, “Ha ka sien banyngkong kum ka UDP Mawlai circle ngi la ïoh ban pynlong ïa kum kane ka jingïalang na ka bynta ban pynkhlaiñ ïa ka party na ka bynta ka ilekshon 2023," bynrap shuh shuh u bah Homer.
“Ngim ju lap MLA kum u bah PT Sawkmie, uba la trei shisha met bad mynsiem na ka bynta ka Mawlai.
Uba ïai don ryngkat barabor bad ki paidbah, uba phin lap beit haba phi leit wad ïa u.
"Ha kajuh ka por u la kyntu ïa ki paidbah ba kin kyrshan ïa u Bah PT Sawkmie, namar ba u dei u briew uba trei bad ba kin ym kyntait ïa une u mawlynnai.
“To ngin ym bret ïa u mawlynnai ha khmat ki sniang," ong shuh shuh u bah Homer.
Ha kane ka sngi la ïoh ruh ïa ka jingkren na u bah Teibok Kharkongor, bah Franky Massar, bah Lamphang Mylliem Umlong bad kiwei kiwei pat.
Ha kane ka sngi da kawei ka jingmut ki la ïa rai ban trei shitom ban pynjop don burom ïa u kyrtong jong ki u Bah PT Sawkmie, uban sa rung shen sha kane ka seng riewlum.
Shillong, Jylliew :Shibynta ka jingrakhe ïa ka taïew pynneh pynsah mariang ha ka jylla, na ka liang ka ophis jong ka Meghalaya Basin Management Agency (MBMA) ka la pynlong da ka prokram ai snam mon sngewbha (blood donation program) ha ka 6 tarik mynta u bnai ha ryngkat ka jingïatreilang bad ka Regional Blood Centre Pasture institute.
ïa kane ka prokram la pynlong hapoh ka ophis jong ka Meghalaya Basin Management Agency ha Nongrim Hills Shillong ha ka ba ki la don shibun ki ba la wan shakhmat ban ïashim bynta ban ai snam da la ka jong ka mon sngewbha.
Haba ai jingkren ha ka prokram kaba lyngkot na ka liang ka doktor Myrthong ka la ong ba ka jingai snam mon sngewbha ruh ka dei ka sienjam ka ba shlur na ka bynta ka kam kaba bha.
Ka la ong ruh ba shi unit ka snam ka lah ban pyllait im haduh laingut ki mynsiem briew, bad ïa kane ka snam ba la ai mon sngewbha yn pynlong ha ki lai tylli ki bynta, kata ka RBC, Platelets bad Plasma.
"Namar ba ka jylla Meghalaya ka dang wan ha ka kyrdan ka ba hadien eh ha ka ba ïadei bad ka jingdon jong ki briew ki ba wan shakhmat ban ai snam da ka mon sngewbha, kumta ruh ki ba kum kine ki jingïalap kin ai shibun ki jingmyntoi na ka bynta ban pyllait im ïa ki ba bun ki para mynsiem briew.
Kumba la pynpaw da kiba bun ki ba la wan shakhmat ban shim ïa kane ka bynta ha kaba ai snam mon sngewbha, na ka liang u Bah Vivek khongsti u la pynpaw hadien ba u la pyndep ïa ka jingai snam da ka ba ong; “kane ka jingai snam mon sngewbha ka dei shibynta jong ka jingrakhe ïa ka taïew pynneh pynsah mariang ka bym shym dei tang ha ka ban ïada ïa ka mei mariang hynrei ruh ïa ki para mynsiem briew.
Shillong, Jylliew, 08: Ka Federation of Khasi Jaintia & Garo People (FKJGP) kala dawa ïa ka Sorkar Jylla ba ka dei ban thung ïa ka jingtohkit halor ka jingkynnoh treikam be-aiñ jong ka Indian Institute of Public Health (IIPH) haba ai jingmut ruh ïa ka Meghalaya Legislative Assembly ban thung da ka Assembly Committee ba kan tih jylliew khnang baroh ki jingshisha kin mih lut shabar.
“Ka FKJGP ka dawa ïa ka Sorkar Jylla ba ka dei ban tohkit halor ka jingkynnoh treikam beaiñ jong ka IIPH, kaba dei ka Institution shimet namar ngim kwah shuh ba ka Jylla Meghalaya kan pynmih sa kawei ka CMJ University" ong u Bah Eldie Newton Lyngdoh, General Secretary ka FKJGP.
Kane ka jingdawa kala mih halor ka jingmih ki jingkynnoh ba ka IIPH, ka bym pat pynbna ïalade kum ka College ne University bala ïoh jingbit na ka Tnad Pule Puthi ne pat don la ka jong ka aiñ, ba ka pynïaid ïa ka Degree Course halor ka Master of Public Health (MPH) da ka jingïatehlok bad ka Martin Luther Christian University (MLCU) kaba dei kawei pat ka University shimet, ka bym lah ban buh ïa ki off-campus kat kum ki kyndon ka University Grant Commission (UGC).
Une u Nongïalam ka FKJGP ula buh jingkylli ruh ïa ka IIPH ba hato ka Degree Course MPH ba ka ai jinghikai sha ki samla pule ka dei kaba la ïoh jingithuh na ka Medical Council of India (MCI).
Haba kdew ba kat kum ka Meghalaya Private University (Regulation of Establishment and Maintenance of Standard ) Act 2019, ka IIPH ka dei ban don ïa ka Society kaba la register ïalade hapoh ka Jylla hynrei lyngngoh ban ïohi ïa ka jingpynshai u Principal Secretary ka Tnad ka Koit ka Khiah u Sampath Kumar ba ong ba ka IIPH kala thaw ïa ka Society bad ka Tnad ka Koit ka Khiah ha kaba u Sampath dalade ula bat kum u Chairman.
“Ka Sorkar ka hap pynshai halor kane ka jingthaw ïaka Society hapdeng ka IIPH bad ka Tnad ka Koit ka Khiah namar kane ka paw ba ka dei tang ka buit ban pynthame" ula ong haba buh jingkylli “Hato kane ka jingthaw ïa ka Society ka dei kaba la leh da kaba pynshong nongrim ha kano kano ka Expression of Interest (EOI) bala pynmih da ka Tnad ka Koit ka Khiah".
U Bah Eldie u ong ba ki don bun bah ki Institution kiba paw ha ka jingtreikam bad ba kham janai hapoh ka Ri India bad ka jingkylli ka mih “Hato kane ka jingthaw society bad ka IIPH ka dei kaba la pynshong nongrim na ka jinglah treikam jong ka Institute".
Ula buh jingkylli ruh ba naduh mynno la thaw ïa kane ka Society, katno sien kala shong jingïalang bad kiei ki course bala mynjur da ka Society ban pynïaid ha ka IIPH bad kaei ka jingsiew ïa kine ki course.
Halor ka jingpynïasoh bad ka MLCU, u Bah Eldie ula buh jingkylli “Ba kumno ka MLCU ka pynkheiñ ïa ki kyndon ka UGC.
Kane ruh ka dei ïa kaba hap ban tohkit.
Kaei ka jingïadei hapdeng ki bor pynïaid ka MLCU bad ka IIPH".
U Bah Edlie ula ong ba ki samla pule ka IIPH ruh ki hap ban tip ïa ki jingshisha baroh namar khlem pep lada dei ka jingtreikam beaiñ, kaba mih hi kan dei ka jingktah kaba jur ïa ki samla pule.
Ha kajuh ka por, une u Nongïalam ka FKJGP ula dawa ïa ka jingtohkit halor ka jingkynnoh kren tohmet jong u Registrar ka IIPH ïa ki arngut ki Doktor Kynthei ka Jylla kiba dei I Project Director bad Dy Diretor ka MACS ha ka jingjia ba jia myn ha ka 27 tarik Jymmang.
“Ngi dei ka Jaidbynriew kaba burom ïa ki Kynthei bad ka jingpynshai na u DHS (MI) kala paw shai kdar hynrei la I pynban ba u Principal Secretary ula pyrshang ban ïada ïa ka jingïadei hapdeng ka Tnad ka Koit ka Khiah bad ka IIPH" ula ong haba bynrap “Ka Sorkar ka dei ban shimkhia ïa ka jingkynnoh kren tohmet jong une u Heh ka IIPH ïa ki Doktor Kynthei ka Jylla".
Ha kajuh ka por, ula kynthoh ïa ka jingshah liang jong u Principal Secretary uba la pynkheiñ ïa ka Conduct Rules jong ka Sorkar Jylla haba ong “Ka Sorkar ka dei ruh ban ai show cause ïa une u Heh Ophisar IAS kumba ka ai ïa u DHS (MI) ba ka jingshisha kan mih".
Lah ban kdew hangne, u Principal Secretary ka Tnad ka Koit ka Khiah Sampath Kumar ha ba pynksan ïa ka jingpynïaid ka IIPH, Shillong ïa ka degee course Master of Public Health (MPH), ula ong “ Kam pynmyntoi ïano ïano ruh, ïa ki riew shimet ne ki kynhun ban pynkylla sohpdung ïa ka lawei jong ki samla pule (ka IIPH) kiba don ïa ka hok na tynrai (fundamental rights) ban wad ïa ka jingpule.
Hynrei ka ïingkashari Supreme Court ha ka mukotduma writ petition (Civil) No 364 of 2021 with writ petition (Civil) No 375 of 2021, kala kren shai ha ka para 9 “Ka hok ban leit pule ïa ki Higher (professional) Education kam dei satia kaba lah pynlong kum ka hok na tynrai (fundamental right) ha ka Part III jong ka Riti Synshar ka Ri".
Haba ïaren bad ki katto katne ki Doktor halor ka jingpynshai u Principal Secretary ba ka IIPH kala trei borbah bha ha ka jingïakhun ka Jylla ïa ka khlam Covid-19, kila ong “Mynno ka IIPH ka mih shakhmat ban ïakhun ïa kane ka khlam.
Lada dei shisha ba ka IIPH ka ai jingmut ïa u Principal Secretary, kane ka jingai jingmut ka shu kut tang ha ki saw kynroh jong ka Secretariat ym shawei shawei".
Ki Doktor kila ong ruh “Ki paidbah ka Jylla kim pat ju ïohi satia ïa u Principal Secretary ne ki briew na ka IIPH kiba wan sha ki jingïalang paidbah ban pynshai halor ka khlam Covid-19 khamtam lei sha ki jaka nongkyndong.
".
Shillong, Jylliew 1 : U Myntri sorkar uba dei peit mynta ia ka koit ka khiah bad mynshwa ïa ka tnad pynmih bording u James P.
K Sangma u la ong ba ka bai helikopter kaba sahteng ka dei kaba la pyndonkam ha ka por ba leit plie ïa ka 132 KV Sub Station ha Ampati South West Garo Hills.
“ Kane ka dei ka prokram jongka sorkar bad ïa nga la synran lang ruh da u CMD ka MeECL.
Kane ka long ha ka por ba nga long u myntri ka tnad pynmih bording.
Hynrei namar ba sniew ka suiñbneng ym shym lah ban hiar ha ka thie ka jaka bad la hap ban wanphai noh" ong u James.
U la ong “ Mynta ngi dang ïakren bad ka tnad transport ban thaw lad kumno ban siew noh ïa kane ka bai helikopter".
U la ong ïa kane haba jubab ïaka shithi na u Joint Secretary ba dei peit ïa ka tnad Power u D.
D Shira sha u Director MePDCL (Distribution) ba la phah ha ka 31 tarik Jymmang hadien ba la ïoh ïa ka bill na ka tnad tranport kaba 20.
82 lak tyngka naka bynta ka jingpyndonkam ïa ka helikopter.
Shillong, Jylliew, 08: U Myntri ba dei peit ïaka tnad Public Health Engineering (PHE) u bah Renikton Lyngdoh Tongkhar u la pynpaw ha ka Lah Sngi u Blei ba ka tnad PHE kan sa pyndep ha u Nohprah ban pynpoi umdih sha ki 5.
32 lak ki long ïing kat kum ka skhim Jal Jeevan Mission (JJM).
“ Ngi la buh thong ban pyndep ïa kane kane ka projek JJM kumba la buh thong da ka sorkar ha u Nohprah.
Wat la ngim pat ïa bishar bniah haduh katno ka kam ka la ïaid hynrei ngi kyrmen ba ngin lah beit ban pyndep kumba la buh thong" ong u bah Renikton.
U la ïathuh ba ki don 5.
32 lak ki longïing kiba la mang ban pynïoh umdih bad ka kam ka la ïaid shaid shaid shakhmat.
Kan long ka jingjop kaba khraw ynda la lah ban pyndep lut nadong shadong ïa kane ka projek.
U la ong ym lah ban len, ka long kaba shisha ba ka jingpynpoi umdih sha ki ïing ka long kat haduh mynta 40 % bad 60% kiba dang sah hynrei ym dei pat ban shu pynkut da kaba ong ba ka sorkar kan ym lah namar ka kam ka la nang ïaid shaid shaid ban pynpoi umdih sha man la ki thliew ïing.
U la ïathuh lyngba kane ka skhim ka sorkar ka la rai ruh ban pynïadon bynta lang ruh ki bor shnong bor thaw ban peit bad sumar ïa ki tyllong umdih.
Shillong, Jylliew, 07: Ka Sorkar Jylla ka la pynkhreh ïa ka song pisa kaba T.
4700 klur na ka bynta bei sha ki Natural Resource Management Committee (NRMC) kiba don ha ki shnong bapher bapher ka jylla na ka bynta ban ïada ïa ki khlaw ki btap, ki tyllong um bad ïa ka mei mariang.
‘Mynba ngi la pynsdang ha u snem 2018, ngi la ïakren shaphang ka Natural Resource Management (NRM) bad ngi sngewthuh ba ngi donkam ban don ïa ka polisi na ka bynta ka um namar ba khlem kane ka jingthmu yn ym lah ban pynurlong.
Namarkata ngi la sdang ka Water Policy, hynrei ngi lap ba ka pla Tyngka bad ka pisa kam biang satia ïa ngi ban bei jingïarap pisa na ka bynta ki projek bapher bapher ba ngi la buh hakhmat.
Namarkata ngi la sdang ban ai jingïarap ha ki projek bapher bapher," ong u Myntri Rangbah ka Jylla u Conrad Kongkal Sangma haba kren kum u Kongsan ha ka sngi pynkut ïa ka jingrakhe ïa ka World Environment Day kaba shitaiew ha ka jingïalang kaba la long ha U Soso Tham Auditorium, Shillong ha ka sngi Baar.
U la pyntip ba ka Sorkar Jylla ka la pynkhreh ïa ka song pisa T.
4700 klur ban bei jingïarap ïa ki projek na ka bynta ka Natural Resource Management hapoh ka jylla.
U Myntri Rangbah u la kdew ruh ïa ka jingdonkam jong ki shnong ki thaw ban ïatreilang bad ïa ki kamram jong ka Natural Resource Management Committees ha ki shnong nongkyndong.
“Ngi don ïa ki Natural Resource Management Committees ha ki 6500 tylli ki shnong.
Ka jingtrei shitom jong ka Sorkar, ka thong kaba ngi don, kan ïarap ïa ngi ban rung sha ki shnong, khnang ban pun jingkieng da ki prokram bapher bapher ba la pyntreikam bad ba ngi dup lah ban kynjoh sha ka thong," u la ong.
U Myntri Rangbah u la kdew ruh ïa ka kamram jong ka Technology and Innovation ban pynkhreh ïa ki prokram bapher bapher hapoh ka NRM.
U la ïathuh ruh ba ki prokram kiba ka Sorkar ka la pynkhreh ka long halor ka Payment for Ecosystem Services (PES) kaba thmu ban ïada ïa ki tyllong um, ïa ki khlaw na ka jingshah pynjot ha ki shnong ki thaw.
Kane ka projek, nyngkong eh la pyntreikam na ka bynta ka Ganol Catchment Area jong ka West Garo Hills District bad ïa kaba la thmu ban rah sha ki shnong nongkyndong ban pynneh pynsah ïa ki khlaw ki btap ha kaba yn ïarap bujli ïa ki paidbah.
“Ym pat don kano kano ruh ka jylla hapoh ka ri ka ban pyntreikam kane ka prokram kumba ka Jylla Meghalaya ka la leh.
Kane kan long ruh ka nuksa na ka bynta kiwei pat ki jylla bad ka thaiñ bad nga sngewshngaiñ ba kane ka dei kawei thong ban ïada ïa ka mariang kaba ngi im," u la ong.
U Myntri ka tnat Forests and Environment u James P.
K.
Sangma haba kren ha kane ka sngi u la ong ba ka teknoloji ka la long ka bynta kaba kongsan bha ban ïada bad ban pynneh pynsah ïa ka mariang.
U la ïathuh ba ka tnat Forest and Environment ka la pyndonkam da ki bor jogn ka mariang ban ïakhun pyrshah ïa ka jingeh jong ka mariang kaba la jot na ka jingmushlia jong u khun bynriew.
Shuh shuh u la ong ba kane ka tnat kan ïatreilnag bad ka tnat Pule Puthi ban pynrung ïa ka lynnong pule Climate Change ne ka jingkylla ka suiñ bneng ha ki kot skul.
Ha kane ka jingrakhe kaba shi taiew ba la pynkut ha kane ka sngi u Myntri Rangbah bad ki kynrem ki lyndan ki la pyllait paidbah ïa ka Forest Management Plans.
U Myntri Rangbah u la pyllait paidbah ruh ïa ka jingrwai ‘Environment Day" 2022 bad ïa u NRM MascotU la sam ruh ïa ka khusnam State NRM sha ki shnong kiba hap hapoh ka NRM Committee.
Hadien kane, u Myntri Rangbah u la ïakren bad ki khynnah skul ha ka jingleit jngoh ïa ki shlem pyni nam ïa ki jingshna ba la buh da ki Eco Club na ki skul bapher bapher.
Shillong, Jylliew 7 : Mynta ka sngi Ba ar, 7 tarik Jylliew 2022 da ki spah ngut ki nongkyrshan jong u bah PT Sawkmie MLA ka Mawlai Constituency ki la pynïasoh ïa lade sha ka seng United Democratic Party.
Ha kane ka sngi da kawei ka jingmut ki la rai ban trei shitom ban pynjop don burom ïa la u kyrtong u bah P.
T Sawkmie u ban sa rung noh shen sha ka UDP.
Ha ka ktien Khasi lehse ki don sa katto katne ki bynta ba hap ban kynthup ha ka bynta jingkren (part of speech) ki ba dawa na ka bynta ban pynbiang ha ka sohktien (grammar), ki ba lehse ym don snap ha ka ktien phareng ne kiwei kiwei ki ktien.
Kita ki long ka ktien kynnoh (binary words), ki ktien shijur (word pair), ktien rapkhmat (prefix) bad ktien synrop (interjoint words).
Khlem pat lah ban shem ne tipthuh ba lada ha ka ktien Khasi don ne em ki ktien rapdien (suffix) ha ka ba lada don mano mano ba poiphang ki lah ban synñiang lang.
Lah ban kdew nuksa kawei-pa-pawei na kita ki ktien kynnoh (binary words), ki ktien shijur (word pair), ktien rapkhmat (prefix) bad ktien synrop (interjoint words) ba la batai hashwa.
Ki don ki tynrai kyntien ki ba dei ban shim khia shisha na ka bynta ban tih sani ha ka ba pynjanai pura bad pynlong paka ïa ka ktien Khasi katkum ba dawa ki kyntien bad ki don ruh lehse ki bynta ba ym da donkam than ban mushlia lada ym dei ba don ka nongrim ka ba shongnia ban jurip ne tohkit ha ka ba pynwandur ïa ki ktien ki ba la don lypa ha ka kren ka khana, ka pule dangle bad ha ka thoh ka tar.
Kumta ka dei ka bynta jong ki riewtbit ha ka saiñktien bad ha ka thoh ka tar ban tuklar halor kane ka phang khnang ban janai pura ka ktien Khasi kum ka ktien pdeng ba kongsan ha ka imlang sahlang baroh kawei.
Tang katta ruh ym pat biang namar donkam ban jiar shuh shuh lyngba ka iktiar ba dei khmih ïa kane ka bynta khnang ban ïohlad ban dang tai sani shuh shuh na ka bynta ban kham janai pura nadong shadong haduh ban ym don shuh ban wohnia ne kdewkti da kumwei pat.
Ka ktien kynnoh (binary words) kum ka ktien ‘u tangon u lymban’, ‘ka bha ka miat’, ‘ u jhur u jheb’, ‘u soh u pai’, ‘ka banat ka patu’, ‘ka koit ka khiah’, ‘ka ram ka shah’, ‘u dieng u siej’ ‘u kba u khaw’, ‘u phan u kyrpad’.
Dang don shuh ka rukom bhah ktien katkum ki jingkynnoh namar ba don ki ba syriem kum ka bha ka miat, ka koit ka khiah, u soh u pai, u kba u khaw, ka dieng ka siej, paidknup paidtrap; don kiba ïadei katkum ka bynta jong ka ktien nyngkong ha ka ktien ba marbud kum u tangon u lymban, ka banat ka patu, ka bam ka dih, ka rong ka rup, ka rep ka riang, ka thoh ka tar, ka leit ka wan, ka thiah ka dem, ki kur ki kha, ka ksing ka dhah, khongpong khongdeh, ka jaiñ ka nep, ka thung ka tep, khnong rijied, kper phrah, lynti syngkien, u siej u shken, arti arjat, khnam ryntieh, ka wait ka stieh, ka khoh u star, dohnud dohnam, ka khot ka wer; bad don ki ba khongpong kum ka um ka ding, ka dum ka shai, ka sngi ka miet, pyllup lyndang, ka at ka them, ka shit ka khriat, ka ïaid ka ieng, lailum laiwah, ka rngi ka dymmiew, ka liem ka lup.
Ki don ruh ki ktien kynnoh ki ba bud ryngkhi da ki ktien ba ym pat peiphang ïa ka jingmut jongki ha ka ba lehse ki lah ban don jingmut ba biang pura, kum ki khñiang ki ksiah, ki mrad ki mreng, rangli juki, ilaka singmana, u tnum u tyndai, ka ding ka theh, raieh raidam, pisa pilaiñ, dkhot dkhai, synñiang bynhei, khor khriam, snier snap, byrta shula.
Kum kine ki ktien kynnoh ki don ki ba la tip ruh ïa ka jingmut jong kito ki ktien ba bud ryngkhi kum ka ktien ka rep ka riang- riang ka dei ba syang symbai ha tyngyier; madan madiah- madiah dei ka thaw baïar palat ka lynter bad kynian bad ba beit ryntih khlem at ne them baroh shi lynter; u khah u nor- nor dei u kynja thied jyrmi ba kham kynrei ha phud wah; ka riat ka ram- ram ka dei ka rsham ba kham padun, u klong u skaw- skaw dei u kynja klong ba kham rit bad sieb na baroh ar tduh.
Ka ktien shijur (word pair): Don arjait kyntien ki ba kajuh ka ktien(identical word) bad ki ba pher ktien (separate word).
Ki ba kajuh ka ktien dei kum ka ktien ei ei, teng teng, mian mian, ter ter, suki suki, lap lap, khah khah, lei lei, dar dar, kloi kloi, bak bak, khum khum, jar jar, tiak tiak, doi doi, dik dik, ler ler, laiñ laiñ, khliak khliak, khlir khlir, ram ram; ki ktien ki ba pher ka ba shwa na ka ba hadien dei kum ka ktien huri hura, lap lah, laki laka, luri lura, patung pateng, buk bak, tari tara, luk liak, khim khait, Kine ki ktien ki don ki ba shikyntien ki don jingmut ha baroh ar kyntien bad don ruh ki ba ym don jingmut ei ei.
Ki don ki ba don jingmut ha baroh ar, hynrei ka ba ha shwa ka mut da kumwei bad ka ba ar ka mut da kumwei, katba ka ktien synrop jong kita ar ka mut pat sa da kumwei; nuksa kum ha ka tari tara- tari dei ka tiar ot ba don syrti shiliang, tara dei ka ba pynbiang jur; katba tari tara ka mut pat ban pynkhreh ïa kaei kaei.
Ka ktien huri hura ka mut ba kulmar, katba huri ha la marwei bad hura ha la marwei kim don jingmut eiei.
Kine ki ktien baroh, wat la ki don ar kyntien ha ka shi kynnoh, hynrei la sngewthuh ba ki dei shikyntien; kumta ha ka thoh ka tar donkam ban ieh kumba ka long ne ka dawa ban buh dakïasnoh (hyphen) bad kata ka shong ha ka iktiar ka ba dei ban khmih ïa ka ktien Khasi kum ka ktien kren, pule bad thoh.
Shillong, Jylliew 7 : U Myntri ka tnad ka koit ka khiah bad uba dei ruh uwei na ki nongïalam ka National People’s Party (NPP) u James P.
K Sangma u la bthah ïa ka Congress ba kam dei ban byrngem chargesheet ïa ka sorkar MDA khlem kino kino ki sakhi sabut kiba biang.
U James u la ong ha ka ri synshar paidbah uwei pa kawei ki don ka hok ban kren laitluid bad leh ïa kaei kaba ki kwah.
“ Hynrei ban shu kynnoh khlem nongrim khlem kino kino ki jingshisha tang na ka jingmutdur shimet nga tharai kam long kaba dei khamtam na u nongïalam jongka Congress" ong u James.
“ Nga sngew ba donkam ban don khyndiat ka jingkit khlieh kum ki nongïalam ym ban shu kynnoh kulmar ne kren katba lap ba shem bad ong ban chargesheet khlem ki jingshisha.
Lada phi (Congress) phi don ki sabut ïaid shakhmat namar kumba nga ong ngi im ha ka ri synshar paidbah ym ban shu heh nia na jaka shong leit sha ki bor ka aiñ namar phi long laitluid ban leh kumta" ong biang u James.
Dang ha kine ki khyndiat sngi u ma Vincent H Pala u la byrngem ban ujor chargesheet ïa ka sorkar MDA hapoh ka jingïalam u Myntri Rangbah u Conrad K Sangma halor ki jingbam klop bad bamsap jongka.
U la ïathuh ba ïa kane ka chargesheet yn sa sei madan ruh ha ka election 2023.
U la ong ba ki don bun kiei kiei kiba yn sei madan ïakane ka sorkar lyngba kane ka chargesheet khamtam ha kaba ïadei bad ki kam bamsap namar ka pla pisa ka sorkar ka dang thylli katba ka pla pisa jong kine kiba don ha ka sorkar MDA ka dang dap smam smam.
U la ai nuksa ïa kane na ki khyrdop lum khajna beaiñ kiba mih ha ki surok bah ka jylla.
Shillong, Jylliew 07: Ka sorkar pdeng lyngba ka tnad Ministry of Rural Development, ka la bthah ïa ki paidbah nongshong shnong jong ka ri India ban sieh ïa ki lama jong ka ri kum ka dak ka jingrakhe ïa ka jingdap 75 snem jong ka jinglaitluid ka ri India.
Katkum ka jingbthah ba la pynsaphriang na ki ophis jong ki C&RD Block, la ong ba ïa ki lama dei ban wah naduh kaba sdang jong u bnai Naitung mynta ka snem haduh ka 15 tarik u Nailar 2022, kaba dei ka sngi ban pynkut ïa ka jingrakhe dap 75 snem jong ka jinglaitluid.
Ka Block ka la bthah lyngba ki Sordar Shnong bad kumjuh ruh ki VEC ba kin bthah ia ki paidbah ban wah ïa ka lama jong ka ri kum ka dak ban pynpaw ïa ka mynsiem ieit ri.
La bthah ruh ba ïa ki jinglut jingsep yn tip hi da ki Shnong lane lada don ki riew shimet kiba kloi ban bei pisa na ka bynta kane, ki lah ban leh ïa kata, la ong ka jingbthah na ka tnad jong ka sorkar pdeng.
Shillong, Jylliew 07 : Ka National People’s Party kaba ïalam mynta ïa ka bor synshar ha ka jylla ka dang hap ban ïakhun tyngeh ban ïoh sei kyrtong na baroh 60 tylli ki Constituency kiba don ha ka jylla.
Katkum ki tyllong khubor ba la ïohlum la ïathuh ba na rilum Garo baroh 24 tylli ki Constituency ka party ka la tikna ba kan sei kyrtong beitha u 2023.
Hynrei haba phai pat sha rilum Khasi kaba don haduh 36 tylli ki Constituency, haduh mynta hi ka dang ïakhun ban ïoh kyrtong lut.
Ki khubor ba tikna ki ïathuh ruh ba ka party ka dang ïakhun mynta ban ïoh sei kyrtong na ki ar tylli ki constituency kiba mihkhmat da ki MLA kiba bat ruh ïa ka shuki Myntri ha ka sorkar jylla.
Kitei ki kynthup ïa ka Mawkynrew Constituency ba mihkhmat da u Bah Banteidor Lyngdoh MLA jong ka PDF bad kawei pat kadei ka Shillong South ba mihkhmat da u Bah Sanbor Shullai MLA ka BJP.
Na ka liang ki heh ka NPP ki ïathuh ruh ba mynta ka jingïakren ka dang ïaid shaid shaid ban wad ïa ki kyrtong kiba bïang ban ïakhun na kitei ki ar tylli ki Constituency.
Haba ïoh ban ïakren bad ki heh ka NPP ki la ïathuh ruh ba kim kwah satia ban jied kyrtong katba ba ïoh hynrei ki kwah ba u kyrtong ba kin sei u dei ban long uba kynsai.
Shillong, Jylliew 06 : Ki nongïalam jong ka Adhoc Committee jong ka Sohïong Block Congress Committee (SBCC) ki la kob ba mar ïa tip ba u Bah HDR Lyngdoh un phet noh na ka Congress bad leit ïasoh noh sha ka UDP, haduh lai ngut ki kyrtong ki la wan ban pan tiket na ka party jong ki.
“Ki don arngut lai ngut kiba wan ïa kren bad pan tiket hadien ba u Bah HDR u la mih noh na ka party hynrei ngim pat lah ban ai ka rai namar ka thong jongngi ka long ban pynskhem shwa ïa ka kynhun kaba thymmai jong ka Congress ha Sohiong," ong u u President jong ka Sohïong primary unit, Bah B Lyngdoh haba kren bad ki lad pathai khubor.
Da kaba kyntait ba kim pat kwah ban ïathuh ïa ka kyrteng jong u kyrtong ban aireng na ka party, utei u rangbah u la ïathuh ruh ba ka daw kaba kim kwah ban pynpaw kyrteng kadei namar ki don haduh lai ngut ki kyrtong kiba pan tiket.
Ha shwa kane, u Adhoc President ka SBCC, Bah Badonbor Mawlong u la ïathuh ruh ba namar ba la pynwai noh ïa ka committee barim, kumta ki la pynbeit ba kin sa pynskhem noh da ka kynhun treikam kaba thymmai katkum ka jingbthah jong ka MPCC khnang ba kin lah pat ban pynkhreh na bynta ka elekshon MLA.
Katkum ka jingïathuh jong u, bun ki unit jong ka Congress ha Sohiong kim tip ei ei halor katei ka rai leit pynïasoh UDP jong u Bah HDR Lyngdoh bad ba haduh mynta ki dang neh beit bad ka Congress.
Kumta, u la ong ba ki la pynbeit ruh ba ha ka 25tarik mynta u bnai kin pynlong ïa ka jingïalang paidbah ban jied thymmai ïa ki nongïalam jong ka Block ha shwa ba kin pyntyllun ïa ki kam shakhmat.
Na ka liang u Bah Hambert Thangkhiew u la ïathuh ba ka daw ka jingpait jingpra jong ka Congress hi kadei namar ka jingdon ki briew kiba kim sngewthuh jingmut.
Kumta u la ong ba ki don ka jingkyrmen ba mynta nangne shakhmat kin lah ban trei da kawei ka jingmut ban pynkhlaiñ biang ïa ka party.
Shillong, Jylliew, 07: U Myntri Rangbah ka Jylla u Conrad Kongkal Sangma ha ka sngi Baar u la ïathuh ba baroh ki kharkhana saiñ rnga dewïong (Coke Factory) kiba don hapoh ka jylla Meghalaya ki la shah khang dam.
U Myntri Rangbah u la pynpaw ïa kane haba kyntait halor ka jingkynnoh ba ki dang don ki karkhana saiñ rnga dewïong beaiñ kiba dang tyreikam.
Haba kyntait ïa kane ka jingkynnoh, u Myntri Rangbah u la ong, “ïa mynta hapoh ka jylla Meghalaya, la ki dei ki Coke Factory kiba la shu tei be-aiñ la bthah ban khang khyrdep namarkata, ki la shah khang dam.
"“Tang kito kiba don ïa ki kot ki sla kiba biang, naduh ka Environmental Clearance, la ailad ba kin treikam," la bynrap u Conrad Sangma.
Shuh shuh u Myntri Rangbah u la ong, “namarkata, nga kwah ban pynshai ba ym don shuh ki karkhana saiñ rnga dewïong beaiñ kiba dang treikam (ha Meghalaya).
Ka Judicial Committee ba la thung da ka Iingbishar Meghalaya High Court ha ka Lah Sngi u Blei ka la bthah ïa ka Sorkar Jylla ba ka dei ban khang khyrdep ïa baroh ki karkhana saiñ rnga dewïong hapoh ka Jylla.
Kane ka Judicial Committee ba la khlieh da u Justice (retd) BP Katakey ka la lum jingïalang ban lum ïa ki jingtip bad ïa ki jubab na ka Sorkar hadien ba u la bthah ïa ka Sorkar ba ka dei ban pynthikna ha kaba pyntreikam ïa ki kyndon jong ka Supreme Court bad ka National Green Tribunal (NGT) kaba khang ban tih bad shalan be-aiñ ïa u dewïong.
“Nga la bthah ïa ka Sorkar Jylla ba kan pynsangeh mardor ïa ka jingtreikam jong ki Karkhana saiñ rnga dewïong be-aiñ namarba u dewïong ba la pyndonkam ha ki Karkhana Coke u dei uba wan lyngba ka jingtih beaiñ ïa udieiwong," u la ong.
Kane ka Committee ka la pyntip ruh ba ki don kumba 80 tylli ki Coke Plant hapoh ka Jylla Meghalaya.
Shillong, Jylliew, 07: U Nongïalam jong ka All India Trinamool Congress, Meghalaya u Dr.
Mukul Sangma uba dei ruh u Nongïalam jong ka Liang Pyrshah ha ka sngi Baar u la smai ba un ïakhun pyrshah ïa ka jyrsieh bamsap bad ïa ki bor kiba wanrah ïa ka jingsngew ïapher jaidbynriew.
Ïa kane, u Dr.
Mukul u la pynpaw ha ka jingïalang kaba u la lum ïa ki nongïalam bad ïa ki nongkyrshan ha ïingsah jong u ha Ampati, East Garo Hills ban pynkhlaiñ ïa ka TMC ha Ampati Constituency.
Ha kane ka jingïalang, u Dr.
Mukul u la kular sha ki paidbah halor ka nongrim ba ka TMC ka la ieng hapoh ka jylla ban pyllait ïa ki na ki jingeh kiba bun bad ban wanrah ïa ka lawei kaba shai.
“Ka TMC Meghalaya ka la rai ban ai ka jingshakri kaba bha sha ki paidbah nongshong shnong ka jylla Meghalaya bad kan ïai bteng ban ïakhun na ka bynta ka hok jong ki paidbah pyrshah ïa ka bamsap bampong bad ïa ki bor kiba wanrah ïa ka jingsngew ïapher jaidbynriew," ong u Dr.
Mukul.
Ha kane ka jingïalang, ki nongïalam ki la ai jingmut, ki la buh jingkylli bad ki la pynsngew ruh ïa ki jingeh ba ki mad.
La ïashim bynta lang ha kane ka jingïalang da u District Coordinator u Malangcourt Sangma, u Vice President jong ka Block Committee u Hamay Koch bad ka President jong ka Block Committee ka Grace Sangma.
Nalor ki nongïalam jong ka TMC ha ka District Level, da ki spah ngut ki paidbah na Ampati Assembly Constituency bad South-West Garo Hills ki la poi sha kane ka jingïalang.
Ka TMC Meghalaya haduh mynta ka dang ïai bteng ban rung sha ki kyndong kynshrot jong ka jylla ban pynsngewthuh ïa ki paidbah halor ki nongrim treikam.
Shillong, Jylliew 07: Hadien ka jingjia kaba pynpangnud shibun ha kaba iwei i heprit ba dang 3 snem ka rta i la duh ei baroh artylli ki kti na ka jingshah lympat ha ka ding elektrik, ka KSU ka la dawa na ki bor pynïaid ka MeEPDL, kidei ban jurip lut ïa baroh ki Transformer, khnang ba kan nym jia shuh hadien habud.
Lah ban kdew hangne ba ka 21 tarik bnai ïaïong mynta ka snem, iwei i heprit ba la tip kyrteng kum i Ibapynhun Iawphniaw, khun jong i Katbina Iawphniaw bad i Bah Synsharlang Syiemlieh naka shnong Mawkohphet, South West Khasi Hills District, i la hap ban duh noh ïa baroh artylli ki kti na ka daw ka jingshah bat ne lympat ha ka ding elektrik katba i dang ïalehkai hajan uwei u Transformer uba khlem don jingker eiei sawdong ka jaka ba la buh.
Mynta ine i heprit i dang don hapdeng ka jingshah sumar.
Ka KSU ka ong ba kane ka jingjia ka dei ka jinglehsting bad ka jingbymdon jingkitkhlieh jong ki bor ba dei peit ha kaba watla u Transformer u don hajan jongka Skul hynrei ym shym la ker bad kane ka dei ka dawbah ba sa jia kiba kum kine ki jingjia ba sngewsih.
Haba iadei bad kane ka seng ka dawa ba ka MePDCL ka dei ban siew bad pynbiang iaka bai sumar bad kiwei kiwei ki jinglut na ka bynta ka jingphah sumar ïa ine i heprit naduh kaba sdang bad haduh ba in da mih na ka jaka sumar.
Ha kajuh ka por ka seng ka dawa ba dei ban pynbiang ïaka bai bam ha shilynter jingim ïa ine i heprit namar kane ka jingduh noh jongi ïa baroh ar tylli ki kti ka la buh jingeh ïa i bad pynjynjar ruh ia i ha ka lawei.
Ha kajuh ka por ka Seng ka dawa ruh naka tnad MePDCL ba ka dei ban phah jurip ia baroh ki transformers, ki nar pynpar bor ding ilekrik bad ïa kiwei kiwei ki bynta ba ïadei bad ka bording hapoh South West Khasi Hills District bad Mawsynram Block.
Ym tang katta , ka ophis ka dei ban maramot ïa ki bynta ba dei ban maramot bad ban pynthikna ba baroh ki transformer dei ban phah ker noh mardor khnang ba kiba kum kine kiei kiei kin nym jia shuh nangne shakhmat.
Shillong, Jylliew 07: Arngut na ki nongtreikam bhalang, kiba ju mihkhmat bha na ka bynta ki nongbylla bad kumjuh ruh ki nongdie jingdie ha madan, kata u Rev.
Kyrsoi Pyrtuh bad i Kong Angela Rangad, ki lad ban mih madan ban ïakhun ïa ka elekshon MLA ha u snem 2023.
Katkum ka tyllong khubor la ïathuh ba u Rev Pyrtuh, u lah ban ïakhun na North Shillong bad i Kong Angela i lah ban ïakhhun na South Shillong.
La ïoh khubor ba kine arngut ki thmu ruh ban lum ban lang ïa ki kito kiba don kajuh ka jingmut jingpyrkhat ne kiba ïahap jingmut bad ki ban ïa ïeng lang ha kawei ka kynhun na ka bynta kane ka jingthmu jong u ha u snem 2023.
Haba phai sha ka jingtreikam jong ki, kine ki arngut kim dei shuh ki briew kiba ki paidbah kim tip ne ithuh ïa ki, hynrei kidei kiba la pawbha ha ki lad pathai khubor naduh ki snem kiba ladep, ha kaba ki la don bynta bynta ruh ka jingïakhun ban pyntreikam ïa ka RTI Act ha Meghalaya bad ka ri India ruh kumjuh.
Nangta ki la ïadon bynta ruh ha ka jingïakhih ban pyntreikam ïa ka Lok Ayukta ne ban thung ïa u Lokayuk ha jylla Meghalaya.
Nangta ki la ïadon bynta ruh ha ka jingïakhun bad ka sorkar na ka bynta ki nongdie jingdie ha madan ne ha ki rud lynti ha kaba ha kine ki taïew baladep, ka sorkar jylla ka la hap ban weng noh ïa ka rai ban pyntreikam da ka aiñ jong ka sorkar jylla ha kaba ïadei bad ki nongdie jingdie ha madan, hynrei ban pyntreikam beit da ka aiñ jong ka sorkar pdeng kaba bthah ïa ki jylla ba kin ai ka jaka ba kyrpang na ka bynta ki briew ju die jingdie ha madan.
Shuh shuh,kine ki arngut ki la ïadon bynta ruh ha ka jingïakhun pyrshah ïa ka sorkar halor ka jingbym ïoh bai bylla ki nongbylla kiba ka sorkar ka la kular ban ai mar 2100 tyngka marwei namar ka jingshahkhang dam ha ka snem 2020.
Lyngba ka jingleit ïakhih i Kong Angela hakhmat Secretariat shi taiew, ka sorkar ka la hap ban peit thymmai ïa ka thup jong ki paidbah nongbylla kiba la aplai lyngba ka Labour Department.
Ha shuwa jong kane, u Rev.
Kyrsoi Pyrtuh, udei u Pastor jong ka KJP Synod Sepngi, uba peit ïa ka Balang Presbyterian Mawkhar.
Hynrei hadien ka jingïashim bynta jong u ban pyrshah ïa ka jingpyntreikam kaba khlem shai halor u Aadhaar Number, ka la mih ka jingïatyngkhuh bad ka Synod bad poi ruh sha ïingbishar.
Hadien pat, u Rev, Kyrsoi u la iehnoh ïa ka kam na ka Synod.
I Kong Angela Rangad, iba la pyndep ruh ïa ka jingpule Master na shabar ri, i la don bynta bad ki kynhun trei monsngewbha kum ka North East Network (NEN) bad kiwei kiwei.
I long kawei ruh na ki longkmie kiba la ïadon bynta ha ka jingïakhun ban thung ïa ka State Commission for Women.
Ka bynta ka jingtreikam jong i ha ki bynta kiba kham hadien ka long da kaba seng ïa ka kynhun ba la tip kum ka Thma u Rangli u Juki ne ka TUR kumba ïatip baroh.
Shillong, Jylliew 7 : U Myntri ka tnad kam pohïing ka jylla uba dei ruh uwei na ki nongïalam ka United Democratic Party (UDP) u la ther tyngeh ïa u President ka Meghalaya Pradesh Congress Committee (MPCC) u ma Vincent H Pala da kaba ong ba une u nongïalam ka Congress u la kren tam laiñ shaba palat pud ban shu kynnoh bamsap ïa ka UDP.
“ U ma Vincent u la kren laplah khlem da ñiew shuh ïa ka akor ka burom lajong kum u President ka Congress, ha ka jingshisha u dei ban bishar bniah shwa ïa lade balei ba baroh ki MLA ka Congress ki phet lut u tang shu shimti kum u President bad mynta u sdang ban kynnoh pat la lut khlem ki nongrim bad khlem jingshisha" ong u ma Lahkmen.
U la ong lada u dei da shisha u riewsaiñ pyrthei ula dei ban pynkhreh ïa ki prokram bad polisi jongka Congress na ka bynta u 2023.
“ Hynrei na u riewsaiñ pyrthei uba la ih bad uba la long MP ruh la lai sien mynta ban shu kynnoh ïa baroh ba ki bamsap ka long kaba ym lah ban pdiang da lei lei ruh.
Nga burom ïa u hynrei ban mih na ka shyntur jongu kum kine ki jait ktien ki long kiba ngam lah ban pdiang bad ngam ju poi pyrkhat" ong biang um a Lahkmen.
“ Nga kwah ban pynkut tang katne ba u kren lap lah khlem nongrim tangba u leh mynleh hok pat ïalade" ong u ma Lahkmen.
Haba la kylli kumno u sngew halor ka jingpynkhreh jongka Congress ban chargesheet ïa ka sorkar MDA u ma Lahkmen ula ong une u President ka MPCC u sngew ïalade la kum uta u nongujor, u ophisar u ban tohkit bad u nongrai pynrem bad u nongbishar ai ba ki paidbah kin bishar ïa u.
U ma Pala u la kynnoh dang ha kine ki khyndiat sngi ba ka UDP ka kham bamsap ban ïa ka NPP bad kiwei kiwei ki party kiba don hapoh ka sorkar MDA khamtam ha kaba ïadei bad ka kam khaii dewiong beaiñ.
Shillong, Jylliew 08: Ka Samkhamti shen kan sa pynlong ïa ka lympung ïalehkai football ba la tip kum ka Independence Cup 2022 kaba mar khyndai ngut shiliang.
Ïa kane ka lympung yn pynlong ha u Naitung bad pynkut ha ka 15 tarik Nailar.
Haba pynbna ïa kane ha ka sngi Balang u Bah Samkhamti Diengdoh uba dei u nongpynïaid u la ïathuh ba ka jingthmu ban pynlong ïa kane ka lympung ka long tang na bynta ka Pynthorumkhrah Constituency ban kyntiew ïa ki samla ïalehkai football bad khnang ba kin lah ban pynkhreh janai khamtam kito ki samla kiban sa ïalehkai ha ka Fourth Division, Third Division bad Second Division ba pynïaid da ka Shillong Sports Association (SSA).
U la ïathuh ba ïa kane ka lympung kaban pynlong ha madan Urkaliar nyngkong yn pynialehkai da ka play-off na bynta 64 tylli ki team bad kiba rem kin duh rung katba ki 32 tylli ki team kin ïakhun ban rung sha ka round of 16.
Nangta kan don ka quarter final, semifinal bad khatduh ka final kaban sa pynlong ha ka 15 tarik Nailar 2022.
Ha kane ka lympung la bthah ruh ba man kawei ka team kidei ban pynrung lai ngut ki nongïalehkai Under-18.
U soh Pomegranate u don bun bha ki nutrients, bad Vitamin B5 bad u iarap ia ki shyieng.
U longu soh uba pawnam bha ha kylleng ka pyrthei.
L laap nyngkong eh ia uneu soh hapoh ki jaka ba shaphang shatei ka India, Pakistan, Iran bad Afghanistan, bad ha ki katto katne ki jaka ri lum ka Malaysia, Southeast Asia, California, Armenia, Africa.
U soh pomegranate bunsien la ju ïaroh namar ba u dei u jait soh ba don shibun ka antioxidants, u don shibun bha ka vitamin K kaba ïarap ban kyrshan ïa ka koit ka khiah jong ki shyieng bad u don ruh ka vitamin B5 kaba ïarap na ka bynta ka jingtreikam ki kynja dawai ba don hapoh ka met, ka protein, carbohydrate bad ki khleiñ.
U pomegranate u dap ka manganese kaba ïarap na bynta ki shyieng, ki bniah, kpoh bad u don ka potassium kaba ïarap na ka bynta ka jingtreikam ki sniew bad jingdon ka um ha ka met.
U don ruh ka phosphorus, magnesium, calcium, zinc bad iron bad tang khyndiat eh ka khlein ha une u soh bad um don ka cholesterol.
U don kumba 130-150 calorie bad kumba 105 calorie ki dei na bynta ki shyieng.
Ki shyieng jong une u soh ki long kiba bun bha ki calorie ki don ïa kita ki kynja umphniang bala tip kum unsaturated oil, ka shini bad carbohydrates bad u don ruh shibun ki fiber bad katto katne ki protein ha ki shyieng jong une u sah.
Kumba long kiwei kiwei pat ki soh bad ki jhur ba ai jingmyntoi na ka bynta ka koit ka khiah, une u soh ruh u don ka bynta kaba ai jingmyntoi ïa ka koit ka khiah.
U soh pomegranate u ïada ïa ka epidermis bad dermis bad aibor na ka bynta ka jingkhiah ki cell ha ka sniehdoh, ïarap maramot ïa ki snier, pynkhiah ïa ki dak mong bad aibor ruh na ka bynta ka jingtuid bha ka snam sha ka sniehdoh.
Ka jingbam ïa u soh pomegranate ka pynïoh ïa ka sniehdoh kaba ni bad jlih bad ïada na ka jingthang tyrkhong ka sniehdoh na ka sngi, kum ka cancer bad jingthang kyrang ka snihedoh na kasngi.
Ka umphniang u soh Pomegranate ka don ka antioxidant ellagic acid kiba lah ban ïarap na ka bynta ban pyntlot bor bad iada ïa ka jingpang bamprum ka sniehnoh lane skin tumour.
U ïarap ban ïada na ka hyperpigmentation ne ka jingsti ka sniehdoh.
Sa tang kumba phra bnai eiei ka samoi jied syiem sha ka ingdorbar Thawaiñ ka jylla ka la hajan artat.
Ka lyer elekshon ka la nang beh kyrthep manla ka sngi.
Ki nongkyrshan ki la nang krih ban wad skum thymmai namarba ki san lyiur ki la kut bad ki la sngew donkam ban ïoh noh da uwei u nongïalam uba ki kham ïadei jingmut uba ki lah ban pynkohnguh.
Ym tang ki nongkyrshan hynrei wat ki Ïarmangkalai ruh ki khih ki ksar ban ïa ryngkoh na kawei ka seng saiñpyrthei sha kawei pat ka seng saiñpyrthei.
Ka kyntien ‘Ïarmangkalai’ la ju sin ïa ki Politishian kiba kynthih seng na kawei ka party sha kawei pat.
Ka jinglong jinglong jingman jong ka saiñpyrthei hapoh ka Jylla Meghalaya ka Congress ka la hiar haduh katta katta na ka daw ba ki 12 ngurt ki Ïarmangkalai kim sngew don mon shuh ban dang shong neh hapoh ka Party hynrei shi miet shimiet ki la ïasylla ban leit ïasoh sha ka All India Trinamool Congress (AITC).
Kane ka jingkylla syndet jong ka saiñ hima sima hapoh ka jylla ka la nang aibor ïa ka National Peoples Party kaba la ïoh khwai naduh san snem mynshwa ïa ki Ïarmangkalai ka Seng Congress hapoh ka jingïalam jong u Bah Prestone Tynsong, uba dei u Symbud Myntri Rangbah ba mynta jong ka Sorkar Meghalaya Democratic Alliance (MDA).
Ki Ïarmangkalai kim kheiñ satia ïa u paidbah uba la pynkup jaiñ spong ïa ki bad kim don wat tang khyndiat ruh ka raiñ ka rem ban pynkbum ïa la ki nongkyrshan tang ban myntoi ka malade.
Kane ka ju long ka dustur ha ka ri synshar paidbah.
Ïa mynta hi, kaba kham ima ka long ïa ki seng riewlum kiba shu pyrsad mynsiem khatduh bad kiba dang don mynta ha Intensive Care Unit (ICU) namarba ym tip lano kin dkut mynsiem.
Ka Peoples Democratic Front (PDF) kaba dang shu pynkha thymmai shwa ka Ilekshon 2018 (da u Bah Pynshngaiñ N.
Syiem uba la leit rieh tngen noh sha ka Seng NPP bad hadien sa sha ka Seng Congress) mynta ka don hapdeng ka jingsyier mynsiem namarba ki MLA kiba don mynta hapoh ka Party kim da sngew phoida shuh ban dang ïakhun na ka tiket jong ka party ha u snem 2023 namarba ki la shah khring ha ki buit pah jong ka National Peoples Party (NPP) da kaba kheiñ jingkheiñ lada ka NPP kan dang wan phai ha ka bor ha u snem 2023 bad lada ma ki ruh kin dang jop kin dang ïoh shong ha ki shuki ba syaid bad ba jem mum mum ha Secretariat.
Ka HSPDP ruh lehse ka dang sah mynsiem sa tang mynta ka samoi.
Ki khubor kiba mih manla ka sngi ki pynpaw ba ki arngut ki Ïarmangkalai kiba la jop na ka tiket jong ka HSPDP ha u snem 2018 kine ruh ki la pynkhreh ban kynthih sha kiwei pat ki party, kata, u Bah Renikton L.
Tongkhar sha ka UDP bad u Bah Samlin Malngiang sha ka NPP.
Kine ki ruh ki don la ki jong ki jingkheiñ, ïa kata ym lah ban len.
Ka KHNAM kaba don mynta tang uwei ruh u kyrtong, ka don hapdeng ka jingïapait, hapdeng ka kynhun ba la ïalam da u Bah Adelbert Nongrum bad ka kynhun jong u Bah Pyndapborthiaw Saibon.
Kane ka seng sainpyrthei ba la pynkha da u Bah Paul Lyngdoh (uba la don mynta ha ka sem jong ka UDP) ka la don mynta ha ICU bad ngin shu ap sa tang ha ka elekshon 2023 kaei kaba ki paidbah kin ai rai la kin dang pynsah mynsiem lane kin pynkut noh.
Ka UDP kaba dei kawei na ki seng riewlum kaba heh tam hapoh ka Jylla Meghalaya ka don u dak jingma namarba ka don tang 9 ngut ki MLA ha kane ka samoi kaba mynta.
Ka jinghiar jong ka UDP ha u snem 2018 lehse lah ban ong ba ki paidbah kim don shuh ka jingshahniah ïa kane ka seng riewlum kaba ju kren ïa ki mat ki jura jong ka jaitbynriew halor ki rynsan ïalap elekshon hynrei kaba kloi pat ban ïapeiñ ïa ki nongrim da kaba kylla Team-B jong kano kano seng saiñpyrthei haba ki ïadon lang ha ka sorkar synrop.
Ka BJP ha Meghalaya kam ïapher na ki seng riewlum, namarba naduh ki snem kiba mynshwa kam ju jop palat na ka arngut.
Ha Meghalaya ki paidbah kiba pynjop ïa ki kyrtong jong ka BJP ka long ba ki kyrshan namarba ki dang ieid bad ki dang shahniah ïa ki kyrtong hynrei ym namarba ki ieid ne ki shahniah ïa ka party.
Namarkata ha u snem 2023, ka saiñ hima sima kan dang kylla namarba ka samoi jied syiem sha ka ingdorbar thawain ka jylla ka dang jlan sa kumba 8 bnai eiei.
Ka NPP kaba don mynta ïa ka jingbun paid kaba haduh 22 ngut ki MLA ha kane ka kynti kan hap ban husiar bha ha ka elekshon 2023 ïoh shu kumno re kumno kan shu shah kyntait ha ki paidbah kiba la jlep hi shoiñ ïa ka rukom synshar kaba u paidbah u khñium manla ka sngi.
Wat u National President ka NPP ïalade ruh um shngaiñ namarba ka jingjop jong u Kyrtong ka BJP u Bernard Marak na Tura Constituency ka la pynrah skhor ïa ka NPP ka bym poi pyrkhat ba shah riam thit ha u paidbah.
U paidbah ka jylla u dang kynmaw kyndiang ïa ka jingthang ïong jong u Conrad Sangma haba u la mad ïa ka jingshahrem hakhmat u kyrtong ka Seng Congress na Selsella Constituency ha ka Ilekshon 2013.
Namarkata ka jingkoppia jong ka NPP ban wanphai biang sha ka bor synshar ha u snem 2023 ka long thik kumba ai boina lypa katba u Hati u dang shakhlaw.
Ym tang katta, ka jingïaroh Sorkar MDA (NPP) jong ki Myntri kiba ïoh shuki jem ka long tang ka jingkren arsap namarba ki la tip shai ba lymda kim ïaroh ka jingkhang ka la plie lypa ha kano ma kano ka khyllipmat ban shah pynhap ha ka por kaba kim poi pyrkhat.
Ki phra bnai ki dei ka îa kaba biang tam ïa u paidbah ban pynshong nongrim bad ban pyrkhat ïano ban pynphong jaiñspong namarba lada ki jied ïa u Nongkhaii kin shah lilam baroh san lyiur bad ka lawei badum ka la ap lypa bad lada jied ïa u Khrawpyrkhat uba proh ka jabieng bad uba khraw ka pyrkhat pyrdaiñ ka lawei kan long kaba shai.
U paidbah um dei shuh ban ngop ha kine ki 60 ngut ki Ïarmangkalai kiba shu kyntiap nawei shawei manla ka aiom hynrei ki la dei ban jied da ki khmat thymmai kiba lah ban saiñdur ïa ka jylla bad ïa ka lawei jong kiba mynta bad ki ban sa wan.
Mawkyrwat, Jylliew 06: Ki ar tylli shnong kiba hap hapoh jong ka South West Khasi Hills District ha kine ki sngi ki la mad ïa shibun ki jingeh ha kaba ïa dei bad ka jingpoi jong ka umbam umdih lyngba ki pipe ba la buh ha ki jaka pyllait um ne platform na ka daw jong ka jingbym biang ki pipe pyntuid um.
Ki ar tylli ki shnong kiba kynthup ïa ka shnong Manad bad ka shnong Mawbidong, kiba hap hapoh jong ka South West Khasi Hills District ha kaba ïa dei bad kane ka jingeh ki la dep ban pynsngew hapoh ka ophis jong u PHE Mawkyrwat Division hynrei haduh mynta ym pat shym la leh ei ei watla la dep ban pyntip ruh.
Katkum ka tyllong khubor na ki ar tylli ki shnong kata ka shnong Manad bad ka shnong Mawbidong la ong ba naduh ba sdang ba wan jurip ne survey da ki nongtrei jong ka ophis u PHE Mawkyrwat Division na ka bynta ban phah submit ïa ka skhim umbam lyngba ka Jal Jeevan Mission (JJM) ha kaba halor kane ka bynta la ïathuh ba na baroh ar tylli ki shnong ki la dep ban pynbiang lut naduh ki jaka kata naduh ki trai khyndew ban shna ki tlong-um (source lane headwork) ha ryngkat ka jingïaid ki pipe line.
Hynrei hadien ba la ïoh ïa ka mang na ka bynta ka skhim JJM lyngba ka Phase-I, la ong ba kine ki ar tylli ki shnong ki ïoh pynban tang ka ‘retrofitting’ ïa ki pipe hapoh shnong ban pynpoi pipe ha baroh ki rympei ïing bad kane ka daw kaba wanrah jingeh ïa ki longïing hapoh ki shnong namar ki khlem ïoh ïa ka jingmang ne sanction ban shna pynheh naduh tlong-um haduh hapoh shnong.
Kine ki pipe jong ka tyllong katkum ka jingïoh jingtip la ong ba ki lah ban kyrshan tang 10 tylli ki platform (jaka ai um bad la ïadih lang bun tylli ki ïing) hynrei mynta pat la shna ban pynpoi pipe haduh 121 tylli namar ki ïing tang ha shnong Mawbidong bad ïa ka shnong Manad pat la pynïar haduh 145 tylli na ka 10 tylli ei ei ki jaka pyllait um.
Kumta na ka liang kine ki shnong hadien ba la don ka jingpynkylla, ki la leit ïa kynduh ïa ki nongtrei ka ophis PHE Mawkyrwat Division hynrei na ophis ki ong pynban ba kan shem jingeh ban ïoh skhim ïa ki shnong ba la pyntrei ka skhim JJM bad ha ka juh ka por ki ong ba kin phah ïa ka bynta ban pynbha bad ïa kane ka main-line pat ka shong sa tang ha ka sorkar ba kan mang da kawei pat.
Namarkata, halor kine jingeh ki nongkitkam jong ki ar tylli ki shnong ka Manad bad ka Mawbidong kin ïai buh ïa ka jingkyrpad ïa ka sorkar ba kan shimkhia lem ïa kane ka jingeh jong ki paidbah bad ha kajuh ka por ki buh ka jingkyrpad ïa u bah Renikton Lyngdoh Tongkhar uba dei u Myntri ka PHE jong ka Sorkar Meghalaya bad kum u MLA jong ka thaiñ ba un ïarap ban thaw lad lem ban mang pisa na ka bynta kane ka jingeh kaba kine ki ar tylli ki shnong ki ïa kynduh mar ïa pyntrei ïa ka skhim umbam umdih da ka Jal Jeevan Mission (JJM).
Mawkyrwat, Jylliew 08: Ka Synjuk ki Seng Samla Shnong jong ka Warsanlyngdoh Area ha ka jingsynranlang jong ki para dkhot lem bad u Sordar Shnong Pyndeng-Umjarain, South West Khasi Hills District, mynta ka sngi ha ryngkat ka jngthoh (dorkhas) ki la leit ban ïa kynduh ïa ka Deputy Commissioner jong ka South West Khasi Hills District ban paw ne ïathuh ïa ki jingeh ba ki paidbah ka thaiñ Warsanlyngdoh baroh kawei ki mat bad ki ïa kynduh ha kine ki sngi.
Ki jingeh ba kane ka dong ka thaiñ Warsan-lyngdoh ki ïa kynduh ki long ha ka liang ki surok namar da ka jingbymdon jong ki surok kiba biang ka shem jingeh ïa ki ha ka ïaid ka ïeng lyngba ki kali namar hooid ki don ki shnong kiba la don ki surok hynrei ym don pat ki surok kiba bha ne ki surok ba la siang rong bad kumjuh ruh da ka jingbym don ki jaka pule ruh ka long kawei na ki daw jong ka jingpep skul shiteng por jong ki khynnah namar ha kane ka thaiñ ym don secondary school bad lada ki khynnah skul ki kwah ban bteng ïa ki jingpule ki la hap leit sha kiwei pat ki jaka bad kane ka buh jingeh shikatdei na ka bynta ki longïing ki bym kot bor.
U bah Zandy Myrthong, President jong ka Synjuk ki Seng Samla Shnong Warsanlyngdoh Area haba kren ha ki lad pathai khubor u la pynsngew ba hadien ka jingïatai bad ïa kren bad ka Deputy Commissioner jong ka distrik, kong C.
Kharkongngor, IAS ha kaba ki la don ka jingkyrmen namar ma ka ruh haba ïa kren ha kaba ïa dei bad ki surok ka khot lang ruh ïa u Assistant Executive Engineer jong ka PWD (R) Mawsaw Division khnang ba kan long ka jingïakren kaba beit bad kaba ryntih.
Kumta, ha ka dorkhas ba ki la phah ha ka Deputy Commissioner, South West Khasi Hills District ki la pynpaw ba ha kaba ïa dei bad ki surok kum ka synjuk ka la buh jingkyrpad ba namar ka jingbym lah ban pyndep u nongpyntrei ban siang rong ïa ka surok PMGSY na Pyndeng-umjarain haduh Mawphan-rang kaba don kumba 5 kilometer bad ïa kane ka surok ka dei kaba la dep ban sdang naduh u snem 2019 hynrei haduh mynta u nongpyntrei u khlem trei shuh bad u la shu trei tang khyndiat kaba long tang kumba 200 miter ei ei ka jingsiang rong bad siang maw malu la kumba 3 kilometer ha kaba ka la don ka jingdkoh ha ka ïaid ka ïeng jong ki paidbah.
Ha kajuh ka por u la pynsngew ruh ban pynïoh surok na Nongrynñiang sha Nongtnger kaba jngai kumba 7 kilometer ei ei khnang ban pynsuk ïa ki paidbah ka dong ka thaiñ ha kiba bun ki liang, namar lada don ka surok kan pynsuk ïa ka ïaid ka ïeng bad ban ïoh ban pyndep ïa ki kam kiba bun la ka long ki kam ba ïa dei bad ki ïing ki sem, bad kiwei kiwei de bad kumba long mynta lada leit donkam sha Nongtnger la hap ban kiew shwa na Wahkaji kaba shim por haduh 30 kilometer ei ei ban poi sha Nongtnger.
Namarkata, u la buh ka jingkyrpad ba lada don ka surok kan ai jingmyntoi ruh ha ka liang ka ïoh ka kot jong ki paidbah ba bun balang namar kumba ka long haduh 80% hi ki paidbah nongrep na Warsanlyngdoh ki leit ban rep sha Kohtyllaw.
Shuh shuh na ka liang u bah Zandy Myrthong u la ïathuh ruh kum ka Synjuk ka la kyrpad ruh ban pynïoh surok na Mawjai sha Nongummer kaba don ïa ka jingjngai kumba 6 kilometer ei ei ha kaba u la ong ba ki kwah ban tip kumno kane ka kam ka la ïaid mynta, hynrei katkum ka jingïathuh u AEE ka PWD (R) la ong ba ïa kane ka kam la jan sa ban pyndep bad kaba dang sah ka long sa tang khyndiat ban leh ïa ka Details Project Report (DPR) bad kyrmen ba mynta u snem hi ynsa lah ban khot nongpyntrei noh ne khot tender.
Namarkata, halor kine ki jingpynsngew jong ka Synjuk Seng Samla Warsanlyngdoh Area na ka liang ka Deputy Commissioner jong ka distrik bad kumjuh ruh u Assistant Executive Engineer jong ka PWD (R) Mawsaw Division ki la kular ban shimkhia ba ha kaba ïa dei bad kine ki jingpynsngew kin sa rah ha ki bor ba hajrong khnang ba kan nym don kano kano ka jingeh ha kaba ïa dei bad ka jingpyntyllun ïa ka kam.
Ha kaba ïa dei bad ka jingnang jingstad lyngba ki jaka pule, u bah Zandy Myrthong u la buh ka jingkyrpad ba dei ban pynkiew kyrdan ne upgrade noh ïa ka Nongtynñiaw Upper Primary School sha ka Secondary School namar ha kane ka thaiñ haduh mynta ym pat don Secondary School hynrei lada ki khynnah skul ki kwah ban bteng ïa ki jingpule ki la hap ban kiew sha Mawkyrwat ne hiar haduh Nongstoiñ bad kane ka wanrah bad buh shibun ki jingeh ha kaba lada dei ki longïing ki bym kot bor bun ki khynnah pule ki la hap ban ieh noh noh ïa ki jingpule bad kane ka pynhiar dor bad pynduna ïa ki briew kiba nang kiba stad ne don ha ki kyrdan kiba kham halor namar tang na ka daw jong jingbymlah ban phah bteng ha kiwei pat ki jaka ne jingbymdon ki jaka pule kiba biang.
Mairang, Jylliew 7: Ka jingrakhe ïa ka Taiew Pynneh Mariang ïa kaba la pynlong da ka ophis u Deputy Commissioner ka Eastern West Khasi Hills District, ha ryngkat ka jingïatreilang bad ka Basin Development Unit West Khasi Hills District, Nongstoiñ, kaba la sdang naduh ka 31 tarik u Jymmang, ka la kut noh mynta ka sngi ha ka prokram kaba la pynlong ha Tirot Sing Memorial Hall Pyndengumiong Mairang, ha kaba u Syiem ka Hima Nongkhlaw, u Pa’iem P.
M Syiemlieh, u la long u kongsan ha ka jingdon ryngkat u Deputy Commissioner ka Eastern West Khasi Hills District, u Bah W.
Nongsiej, u BDO ka Mairang Block, u Bah C.
P Mawkon, ki nongtrei jong ki tnat sorkar bapher bapher hapoh ka Distrik, ki nongïalam shnong, ki nonghikai bad ki khynnah pule.
Haba kren kum u kongsan ha kane ka sngi, u Syiem ka Hima Nongkhlaw u Pa’iem P.
M Syiemlieh, u la khot la wer ïa baroh kiba la ïadon lang ha kane ka prokram, ba kin shim halade ïa ka jingkitkhlieh ban ïada bad ban pynneh pynsah ïa ka mariang, namar u bynriew u don tang kawei ka pyrthei ba un shong un sah.
U Deputy Commissioner ka Eastern West khasi Hills District ha ka jingkren jong u, u la kren shaphang kiba bun ki bynta kiba ïadei bad ka mariang, kiba kynthup ïa ki jait jingpynjulor ïa ka na ki daw kiba bun, kiba kynthup ïa ka jingroi stet u paid bynriew ha sla pyrthei bad ka jingdon jong ki karkhana ba bun jait.
U la ban ruh halor ka jingshisha ba ka kam pynneh mariang, kam dei ka kam kaba shi sngi.
Ha kane ka prokram la ïoh ruh ban sam ïa ki khusnam sha ki khynnah skul hapoh ka Distrik kiba la jop ha ka jingïakob bapher bapher bad la sam ïa ki khusnam Best Village Natural Resources Management Committee (VNRMC) sha ka VNRMC jong ka shnong Lyngdoh Maram, kaba hap hapoh Mairang Block bad ka VNRMC ka shnong Nongshillong, kaba hap hapoh Mawthadraishan Block.
Mairang, Jylliew 7: U District Magistrate ka Eastern West Khasi Hills District, ha ka hukum ba la pynmih ha ka 3 tarik u Jylliew 2022 katkum ka Section ba 144 ka CrPC, u la mana bad pakhang ïa ka jingtih shyiap ha ki jaka ka shnong Ksehkohmoit bad ha Krohbah, kaba don ha shnong Langtor kiba hap hapoh ka Eastern West Khasi Hills District.
U District Magistrate u la pynmih ïa kane ka hukum, hadien ba la ïoh jingujor halor ka jingdon jong ki briew kiba tih shyiap, da kaba pyndonkam ruh ïa ki kor ki bor ban pynkhuid ïa u shyiap ba lah dep tih.
Kane ka jingleh ka long beaiñ bad ka pynjaboh ruh ïa ki wah ba marjan kynthup ïa ka wah Kynshi.
Kane ka jingtih shyiap ka buh jingma ïa ki dohum dohwah ha ki wahduid bad wahbah ha kitei ki jaka, bynrap shuh shuh ka hukum u District Magistrate.
Shillong, Lber 03 : U MP ka Ïing Dorbar Thawaiñ Rajya Sabha na ka Jylla Meghalaya, u Dr W R Kharlukhi u la mang pisa 10 lak tyngka na ka skhim MP jong u ban shna ïa ka jaka jngohkai ha Rit Lwai ha ka shnong Nongjrong hapoh Mawkynrew Constituency.
Kane ka jingnoh synñiang u Dr Kharlukhi ka la long myn ha ka 02 tarik u Lber, 2024 ha ka jingleit jngoh ïa katei ka shnong ha ryngkat ka jingïadonlang u Bah Banteidor Lyngdoh, MLA ka Mawkynrew, u Bah G Dhar, BDO ka Mawkynrew C&RD Block, ki ophisar, ki nongïalam shnong lem ki riewrangbah.
Kum ban shu kdew ba ka shnong Nongjrong ka la paw sha khmat ha ka jingkhring ïa ki nongshangkai pyrthei namar ka jingdon ïa ka jaka peitkai ba ki kjat sngi ki itynnad bha ha ka por mih sngi mynstep halor u lyoh ha ki them ka Wah Umngot kaba ker pyllun ïa katei ka shnong.
U Bah Banteidor da kaba ai khublei ïa u Dr Kharlukhi, u la ong, “Nga dap da ka jingsngewnguh ïa ka jingwan ïuh kjat u MP Rajya Sabha ba don burom ha kane ka shnong kumjuh ïa ka jingai jingïatreilang jong u ban kyntiew ïa ka kam jngohkai pyrthei ha ka thaiñ".
U la ong ba ka jingnoh synñiang u MP Rajya Sabha ka long ruh hadien ka jingsakhi jong u ïa ka jingjop ka tamasa Escape To Nongjrong ïa kaba la dep pynlong ha ka 16 bad 17 tarik u Rymphang, 2024 harud ka Wah Umngot.
Shuh shuh, u Bah Banteidor u la kyntu ïa baroh kiba ïa don bynta ban ïa snohkti lang ban kyntiew ïa ka kam jngohkai ha ka thaiñ namar ka dei hi ka bynta jingtreikam kaba lah ban wanrah ki lad ïoh kam ïa ki khun samla bad kyntiew ruh ïa ka ïoh ka kot.
U MLA u la pyntip ba u la dep ïakren bad u Myntri Rangbah ka Jylla, u Conrad K Sangma ba un noh synñiang na ka bynta ka jingshna ïa katei ka jaka jngohkai bad u ruh un noh synñiang ban shna ïa ka da kaba mang pisa na ka skhim MLA.
U Bah Banteidor, uba bat ruh ïa ka kam kum u President ka Mawkynrew Tourism Sociable Society (MTSS), kaba la jop ha ka ban pynlong ïa ka tamasa Escape To Nongjrong bad kaba khmih ïa ki kam ban kyntiew ïa ka kam jngohkai ha Mawkynrew, u la ong ba ka Society kan shna ïa ka Information Centre ha ka jingïatreilang bad ka tnad Tourism ka Sorkar Jylla na ka bynta ka jingmyntoi ki nongwan jngohkai.
“Na ka Society ngin pyrshang ban ai jinghikai ïa ki samla ha ki bynta bapher bapher kiba ïa dei bad ka kam jngohkai pyrthei ba kin long ki lad kamai na ka bynta ki khun samla", la ong u Bah Banteidor uba la ai khublei ruh ïa baroh kiba la don bynta ha ka ban pynlong ïa ka tamasa Escape To Nongjrong kaba jop bad kaba shongkun shi katdei.
Kynshi, Jylliew 7: Ïa ka prokram 12 sngi ba nyngkong jong ka ‘Aapda Mitra Training’ jong ki Volunteer shnong, la sdang pynlong ha ka sngi ba ar jong ka taiew ha Kynshi Bangla Community Hall Kynshi, ha kaba la pynïaid da ka DDMA West Khasi Hills bad la wan ban ïa shim bynta da ki community volunteers, u SDO Water Resource bah R.
Nongphud, AFPO Fire & Emergency Meghalaya Shillong bah M Rymbai, bah W Nonglang Deputy Controller, Civil Defense & Home Guard Nongstoiñ bad bah A Syiemlieh Sordar Kynshi BanglaU bah J Mawthoh DDMO, DDMA West Khasi Hills haba ai jingkren, u la batai ïa ‘Aapda Mitra Scheme’ jong ka ‘National Disaster Management Authority’, kaba la pyntreikam ha ki District ka ban ai jinghikai ïa ki100 ngut ki volunteers ban pyllait im, ban ai jingïarap bad ban ïa trei lang lada wan lynshop ki bor mariang.
U la ïathuh ba ki volunteer kiba la ïoh ïa kane ka training, yn sa ai ïa ki tiar ïada kum ki ‘personal protective equipment bad emergency response kits’, ha kaba yn pynïaid da ka District Disaster Management Authority (DDMA), ban ai jingïarap lada don kino kino ki jingjia lynshop.
U la ai khublei ïa ka jingïa shim bynta shitrhem jong ki volunteers bad kyntu ruh ban long kiba la kloi bad khreh ban ai jingïada ïa ki jingim briew, haba wan jia kino kino ki jingjia ha ki shnong ki thaw, da kaba hikai ruh ïa ki para nongshong shnong lyngba kane ka training.
Kiwei kiba la ai jingkren ki long u bah W Nonglang, Deputy Controller, Civil Defense & Home Guard Nongstoiñ, bah A Syiemlieh Sordar Kynshi Bangla bad ki resource persons ki kynthup ïa ki stad ki jhad na Civil Defense & Home Guards, Shillong, bah P Marbaniang na MATI, Shillong, State Search and rescue team, Fire & Emergency Services, Shillong bad ki Medical Team na Tirot Singh Memorial Hospital, Mairang.
Shallang, Jylliew 7: U Superintendent of Police jong ka West Khasi Hills District, u la pyntip ba ha ka 4 tarik mynta u bnai, la ïoh ïa ka jingujor na u Mithun Lama 35 snem karta na ka shnong Songsak kaba hap hapoh Shallang, ba ka lok jong u kaba kyrteng ka Sujata Thapa 24 snem karta bad ka khun jong ka ka Arunima Lama 9 snem ka karta ki la jah na la ïing naduh ka 25 tarik u bnai Jymmang 2022 bad ki khlem wan phai ïing shuh haduh mynta.
La ong ba ka Sujata Thapa ka phong ïa ka sopti ba iong, ka slipar ka rynieng kaba 5 phut bad ka don ïa ka tattoo ka kyrteng jong ka ha ka kti kadiang.
Katba ka khun jong ka ka Arunima Lama ka phong ïa ka T-shirt ba iong, ka skirt jean rong blue bad ka slipar.
Kumta la kyrpad ba lada don mano mano ba ïohi ne tip, ki lah ban pyntip ha ki Police Station jong ka Jylla ne ki Jylla ba marjan, khnang ban lap ïa kine ki briew kiba jah.
Shillong, Lber 03: Ki pulit ka Jylla ki dang trei shitom mynta ban kthong ïa ka jingpyrshang jong ka kynhun lehnoh GNLA ba la pynduh ba kan ym lah ban khie khlieh biang.
“Ngi dang buddien mynta bad ngi dei ban lah ban pynpra biang ïa ka jingpyrshang jong ki ban khie khlieh biang," ong uwei u heh pulit.
“Ngi suba ba dei ki dkhot ba la rim jong katei ka kynhun kiba donkti ha katei ka kam namar dei ma ki kiba tip bad ïoh ruh ïa ki tiar siat bad kiwei kiwei," u la ong.
Hynrei u la ong pat ba bun na ki tiar ïaleh jong ka GNLA la dep ïoh kurup lut ha ki snem ba la dep, kata kynthup ïa kito kiba buhrieh bad don ruh kiba ki pyrshang ban die noh.
La ïathuh ba na ka liang ki pulit ki dang peitngor bad buddien ïa kito ki dkhot ba la pyndem wait hadien ba la mih khubor halor ka jingkhie im biang jong ka GNLA.
Dang shen u Symbud Myntri Rangbah ka jylla ba dei peit ïa ka tnad Kampohiing ka jylla, Bah Prestone Tynsong u la ong ba ka tnad pulit kan shimkhia ban pyntikna ba ka GNLA kan ym lah ban khie khlieh shuh ha rilum Garo.
“Ka tnad pulit ka jylla ki la peitngor bha bad ngin pyntikna ba kane ka kynhun kan ym lah ban khie khlieh shuh," ong u Bah Prestone Tynsong.
Shillong, Lber, 03: Ha kine ki sngi la ïohi ba ïa ka jingtrei ïa ka surok nakhmat jong ka ophis ka Meghalaya Public Service Commission (MPSC) ban poi shakhmat ka ophis jong ka Passport Ophis kaba la sdang ha u snem 2022 ha Lower Lachumier mynta ka la sangeh biang.
Hynrei ïa kane ka jingtrei ka la sdang ha u snem 2022 kaba dei ruh kaba la jan kut snem bad ynda poi hakhmat jong ka skul All Saint ka la sangeh bad kane ka la pynlong ïa ka Myntri ka Koit ka Khiah ka Dr.
Ampareen Lyngdoh ban leit ban jurip ïa kane ka jaka bad hadien kane ka la sdang biang ka jingtrei.
La ïohi ba ka jingtrei ka la ïaid beit haduh ban da poi shakhmat ka ophis jong ka Passport Ophis hynrei sa ban mih sha surok kane ka jingtrei mynta ka la sangeh biang, kane ka jingsangeh ka la buh ïa kiba pyndonkam ïa kane ka surok ha ka jingeh namar ki don ki ophis sorkar ha kane ka surok kiba pyndonkam ïa kane ka surok ban leit ban wan.
Halor kane la ïohi ruh ba ka jingsangeh ïa ka jingtrei kaba dei jong ka Smart City ka dei ka jaka ïeng kali kaba ha Motphran kaba la dep ban pynpra bad mynta ka jingtrei kala sangeh ha kaba ïadei bad kane ka jaka ïeng kali.
Ïa ki daw jong kane ka jingpynsangeh ban pyntrei ïa katei ka jaka ïeng kali ha Motphran ym pat lah satia ban tip.
Kane ka jaka ïeng kali ha Motphran hadien ba la dep ban pynpra la ïohi pat ba mynta ka la sah ha ka jingkhong reng bad ba la shu iehnoh kumto.
Kiba bun na kiba ju pynïeng kali ha kane ka jaka khamtam kito kiba ju kamai sha Jaïaw, Polo, Lamali bad kiwei ki la pynpaw ïa jingsngewkhia halor kane ka jingpynsangeh ïa ka jingtrei namar ba ki la ong ba lada la lah ban pyndep kloi ïa kane ka jingshna kan long ka jingmyntoi ïa baroh.
Khliehriat, Lber, 03: Ka Regional Democratic Alliance (RDA) kaba long ka kynhun jong ka United Democratic Party (UDP) bad ka Hill State Peoples Democratic Party (HSPDP) kiba dang pynkhreh ïa ka elekshon Lok Sabha, ki la mad ïa ka jakhom khait hadien ba ki nongkitkam bad ki dkhot jong ki ar tylli ki Unit ka UDP ha Sutnga-Saipung Constituency ki la mih noh na party.
U Publicity Secretary jong ka UDP na Sutnga Saipung Constituency Bah Marshall Biam bad u President ka UDP na Unit Hingaria Bah Ting Khonglah, u President UDP na Unit Natbor Bah L.
Suchen bad u Secretary UDP Unit Natbor Bah S.
P.
Suchen bad ar phew ngut ki dkhot ha ka 2 tarik mynta u bnai ki la phah ïa ki shithi iehnohkam jong ki sha u President ka UDP bad phah kopi ruh ïa ki shithi iehnoh sha u MLA barim jong ka Sutnga Saipung Constituency Bah Shitlang Pale.
U Bah Marshal Biam, ha ka shithi iehnohkam, u la pynpaw ba kane ka jingiehnohkam jong u lem bad ki dkhot ka dei kaba ki la ïa rai lang da kawei ka jingmut ba ki kwah ban weng noh ïalade na ka jinglong dkhot hapoh ka UDP na ki daw bym lah ban kiar.
Ki arphew ngut ki dkhot na Natbor bad na Hingaria Unit kiba la weng noh ïa ka jinglong dkhot bad ka UDP ki kynthup u Bah Long Khonglah, Bah Seli Surong, Bah Commingsoon Pohtam, Bah Ïohsuk Rymbai, Bah R.
Bareh, Bah Pir Pohshulet, Bah Kiang Pohtam, Bah Stelin Surong, Bah Hep Talang, bah Rit Pohshulet, Bah Phili Rymbai, Bah Three Khonglah, Bah Pynhun Bareh, Bah Lamiki Mulang, Bah Obinash Pohplet, Bah Youluti Pohlong, Bah Tipsngi Surong, Bah Elbrit Khong-muloh, Bah New Pohshna bad u Bah Michal Sohkhlet.
Kine ki dkhot bad ki nongkitkam kiba la iehnohkam bad weng noh na ka jinglong dkhot na ka UDP ki la pynpaw ka dei na ki daw bym lah ban kiar.
Shillong, Lber 03 : Ka sorkar jylla ka la rai ban pynkhuid kumba 1,50,000 ton ka jaboh jabaiñ kaba lang ha jaka ñiut ha Marten lyngba ka juk stad mynta lane da kata ka bio-mining bad value recovery.
“Ban pynkhuid ïa ki jaboh jabaiñ ba la don slem, ka sorkar jylla lyngba ka tnad Urban Affairs ka la khot ïa ka jingtyrwa ha ka 18tarik Kyllalyngkot na ka bynta ban leh ïa ka bio-mining bad value recovery kaba kot palat 1,50,00 ton (metric tonne) ka jaboh.
Kane ka kam ka dang ïaid shakhmat mynta," ong u Symbud Myntri Rangbah ka jylla ba peit ïa ka tnad Urban Affairs, Bah Sniawbhalang Dhar ha ka jubab (unstarred questions) ba wanrah ha ka Dorbar Mangtyngka kaba dang shu kut shen.
Katkum ka jingong jong u, ka bio-mining kan ïarap ban pynkhuid ïa ki jaboh ba la slem bha lyngba ka value recovery bad kumta kin sa pynthymmai ïa katei ka jaka theh niut.
U pyntip ruh ba ka sorkar jylla ka la shim ïa ka sienjam ban wad jaka na ka bynta ban buh ïa ka jaka pynkhuid ïa kitei ki jaboh bad ruh ka jaka ban bret ïa ki jaboh.
“Ki don katto katne ki jaka kiba la dep jied bad ka jingpynkhreh na ka bynta ka Environment Impact Assesment and Mitigation Plan ka la ïaid shakhmat," ong u Symbud Myntri Rangbah da kaba kdew ba ïa mynta ka jingïakren bad kito kiba leh ïa ka kam ka dang ïaid lyngba ka tnad Urban Affairs.
Ka jaka theh ñiut ha Marten kadei tang kane kawei ka jaka ba ka nongbah baroh kawei ka leit ban theh lut ïa ki jaboh jabaiñ ïa kaba ka Shillong Municipal Board ka la sdang naduh ki snem 1938.
La ïathuh ruh ba nalor ka jingtreikam jong ka Compost Plan ha Marten kaba ngiam haduh 170 ton ha ka shisngi ka la don ruh ka jingbret ïa ki jaboh ha ka rukom jong ka juk mynta ha ka jaka kaba heh haduh 15000 square meter.
Ka sanitary landfill ka dei ka jaka bret jaboh na ka bynta kito ki jakhlia ba la shah kyntait.
Ïa ka bynta ba trai eh jong katei ka jaka bret niut ka kynthup ruh ïa ka kynja dewbyrtha (geosynthetic clay) kaba 900mm bad shi syrtap ka HDPE Geomembrance kaban ïada ïa ka jingtuid ka um sha rud kaba lah ban pynjaboh pat ïa ka tyllong um.
Nalorkata, u Symbud Myntri Rangbah u la ong ruh ba ka jingpynkhuid ïa ki jaboh na ki jaka sumar (bio medical waster), la pyndait da ka Common Bio Medical Waste Treatment & Disposal Facility (CBMWTDF) bad treikam ha Marten, Shillong ha ka jaka kaba heh 2009.
06 square meter.
Tilak Maidan, Lber 04: Ka kynhun ïalehkai jong ka Shillong Lajong ka la mad ïa namrem kaba 5 sien mynta ka samoi ha ka lympung I-League 2023-24 hadien ba ka la shah pynliem da 2-1 kol ha Churchill Brothers ha ka jingïakhun kaba la long shabar nala ïing ha madan Tilak Maidan hynne ka Lah Sngi U Blei.
Ka jingïakhun ka long kaba itynnat bad kaba shongshit hapdeng kine ki arliang mamla, ha kaba baroh ar ki la ïakhun tyngeh naduh ba sdang ban ïoh pynkhihjar.
Ka la don ruh ka jingïakynad hapdeng ki player kaba la ïalam shaduh u pud ba u referee un sei red card ïa arngut, uwei na ka liang jong ka Churchill Brother bad u wei na ka Lajong.
Ha ka jingïakhun, ka Churchill Brothers ka la ïoh ban lamkhmat nyngkong ïa ka jingïakhun tang hadien 15 minit ba la ïaid ka por lyngba ka kol ba la thep da u Stendly Teotonio Fernandes.
Hadien ba shah lamkhmat da shi kol, ka Lajong ka la pyrshang katlah katïai ban ïoh pynphai ha kaba ka la ïoh ïa shibun ki kabu kiba la sepei tad haduh ynda la jam sha ka 42 minit ba u Phranki Buam u la ai mynsiem ïa ka kynhun da kaba pynïakhaid shuwa ban kut ka kylla step.
Ka jingïakhun ka la nang khluid ha ka kylla kaba ar, bad kumba katto katne por arngut ki player, u Ronaldkydon Lyngdoh Nonglait jong ka Shillong Lajong bad u Lamgoulen Hangshing jong ka Churchill Brothers ki la shah sei red card ha ka minit ba 68, kaba la pynlong ïa kine ki ar kynhun ban duna sha ka 10 ngut.
Ha ka 80 minit u Martin Chaves u la ïoh ban thep ïa ka namtam na bynta ka Churchill Brothers kaba la pynthikna ïa ka kynhun ban khur pura ïa ki lai point na kane ka jingïakhun.
Da kane ka namjop ka Churchill Brothers ka la ïoh ban kyntiew 20 point ïalade ha ka miej na ki 17 sien ïakhun bad ka shong ha ka kyrdan ba 9, katba na ka Lajong ka dang ïaineh ha ka kyrdan ba hynriew da 26 point naki 17 sien ïakhun, ka duna da shi point ban knieh kyrdan ba san na ka Inter Kashi.
Ka Shillong Lajong FC kan ïakhun biang la 9 tarik mynta u Lber pyrshah ïa ka Aizawl FC shabar nala ïing ha ka por 4:30 baje nohphaisngi.
Shillong, Lber 03 : U President ka National People’s Party (NPP), Meghalaya bad Symbud Myntri Rangbah ka jylla u Bah Prestone Tynsong ula ong ba ki jingkynnoh ba dei ka seng NPP bad u Conrad K Sangma kiba long ki diengpyngkiang ne ki nong khanglad ne nongpynwit ban pynrung ïa ka Ktien Khasi ha ka Khyrnit kaba Phra ka long ka bym don nongrim bad ka bym shisha hynrei ka dei tang ka jingthmu ban ïalam bakla ïa ki paidbah ka jylla.
U Bah Prestone ula kynthoh ïa kane ha ka jingïalang jong ka NPP-Pynursla kaba la pynlong ha madan Urksew, PHE ha ka sngi saitjain kaba long kum shi bynta ka jingsdang ïa ka jingïalap election ha katei ka constituency na ka bynta ka kyrtong MP jongka NPP ka Dr Ampareen Lyngdoh.
“Ki jingkynnoh kiba bun jait ki la mih bad saphriang, hana ba khanglad u Conrad Sangma bad ka NPP namar ba ka ktien Garo ka khlem rung ha ka thup kyrteng, hai re hai ito iba kren iba pli i kren kum iba tip tangba im tip ba i kren batip ïa kaba im tip ei ei ruh em ani ka jingkren stad haduh katta katta" ong u Bah Prestone.
“ Ngan shu ïathuh ïa phi ki paidbah , ba ka ba khatduh eh kaba ka Sorkar India ka la pynrung ïa ki ktien ha ka Eight Schedule ne Khyrnit kaba Phra ka dei ha u snem 2003-04 lait nangta ym don shuh" ula bynrap.
U Bah Prestone ula ong ba ki don sa kumba 40 tylli tam ki jait Ktien kiba ka Sorkar India haduh mynta kam pat lah ban rai bad kawei na kita kadei ka Ktien Khasi.
Une u Nongialam ka NPP ula ong bad katba ki briew ki dang tim bad ki dang ïalam bakla, ka seng NPP kan dang kiew arshah namar ka NPP ka ngeit tang ha kawei ka nongrim kata ban shakri ïa ki paidbah ka jylla Meghalaya.
“Paidbah jong ka Pynursla wat shah pynbiej bad nga thikna bha lada dei ba phi shah pynbiej nga la dei ban rem ha kane ka elekshon MLA 2023 pynban phi nang pyndon burom ïa nga da kaba pynjop don burom ïa nga bad ai ba ka Pynursla Constituency kan dang ehrngiew kan dang ehdaw" ula ongKa jingkren ito i kong ka la ialam bakla shi katdei eh namar la mih ki jingkynthoh pyrshah kiba har rukom hana ba u Conrad u sniew, u bah Prestone u dei u nongdie ri hynrei ko ki paidbah ka Pynursla wat shah pynbiej ne shah ialam bakla.
U Bah Prestone ula ong ruh “Ngin pynbna mynta ia ka khubor ba ka jingwan nyngkong jong I Kong Ampareen ha Pynursla ngin pynthikna ba in dei ma i i ban long MP jongka Party.
To ngin mih na kane ka madan da ka mynsiem kaba shitrhem ban trei shitom ban pynjop don burom ïa I Dr Ampareen".
Nga i shyrkhei ïa kine ki paralok jongngi kiba pyrta ha surok nga ieit jaidbynriew bad nga isynei ïa ki khun samla jong ngi kiba shah ïalam bakla.
Nga kynmaw ba ki don ki para nongïalam kiba pyrta myn shem snem hakhmat Addl.
Secretariat kiba ong ko Bahduh Prestone phi la ieit palat ïa ka Constituency to ieit teng ïa ka Jaidbynriew, ïathuh ïa nga mynno nga die tad dor ïa ka jaidbynriew.
Tangba ïakren Reservation Policy ka mut la ieit jaidbynriew.
Kynmaw lada phim nang ka buh ha ka jingma mano bym kwah ban ïoh kham bun ka reservation wat ha ïing hasem ruh kwah ban ïoh kham bun hi em kumta ka long ruh kumjuh na ka bynta ka jaidbynriew ruh tangba ngi dei ban nang ban khlong ïa ka ksing ngap namar lada ym nang ïoh shah dait ne shah kynthah kylla ha ki ngap.
Don ruh kiba ong ba ka jaidbynriew ka don ha tmier nga te nga ong em kam don ha tmier hynrei ka jaidbynriew ka nang kiew irat na kawei ka snem sha kawei pat ka snem.
Namar ha u snem 1972 ka mang tyngka ka long tang 5 hajar klur tyngka bad mynta ka long 27 hajar klur tyngka kaba mut ngi la nangkiew bad hapoh ka jingïalam jongka NPP ngin dang ïai kiew nad lada jop lei lei ïa ka MP kan kham kloi ban tuid ka roi ka par sha ka jylla Meghalaya jong ngi na kata ka daw nga kyntu to ngin ïatrei shitom ban ïoh ïa ka jingjop ba don burom".
Ha kane ka jingïalang la ïoh ruh ïa ka jingkren na ka Kyrtong MP ka NPP ka Kong Ampareen Lyngdoh kaba long ruh ka Myntri Sorkar, Bah Wailadmiki Shylla, Bah Gavin Mylliem bad Kong Grace Mary Kharpuri bad ha katei ka jingïalang la wan ban ïadonlang ki heh nongïalam ka NPP, ki nongïalam ka NPP Pynursla bad ki paid nongkyrshan na ka thaiñ Pynursla.
Ka thma ktien halor ka jingbym ïoh rung ka Ktien Khasi ha ka Khyrnit kaba phra jong ka Riti Synshar ka la sdang, haba ka Dr.
Fnella Lyngdoh Nonglait, kaba long ka nongsaid aiñ, ka la kynnoh ba dei ka jingleh ka MP na Tura bad kiba don ha ka bor synshar kaba la khanglad ïa Ktien Khasi ban ïoh jingithuh ha ka Riti Synshar jong ka ri, da kaba ong ba ki la leit ban pyrshah ia ka jingbym ïoh rung ka Ktien Garo ha ka thup jong ki ktien ban ithuh da ka riti synshar jong ka ri.
Hynrei na liang ki nongialam ka NPP, ki la pynphai kylla ia kane da kaba kyntait ba kadei ka jingkynnoh kaba khlem nongrim.
Mano badei mano ba lait, ym tip, hynrei lehse tang kita kiba don ha ka bor synshar jong ka ri India kiba tip ïa kane.
U paidbah hangne u shu peitkai ïa kane ka jingïapyni nia kiba heh ba haiñ.
Hynrei na ka liang uba bun baling hi um kwah ban ïohi ïa kane, u kwah beit lano ka ktien Khasi bad Garoh kin ïoh rung noh ha ka Riti Synshar jong ka ri, lyngba ka Khyrnit kaba phra.
Nangta mih ruh sa ka jingkynthih na ha Social Media baa k HANM ka la leit pynthut ban ithuh ïa ka Ktien Khasi da kaba leit dawa ban pynrung ïa ka Ktien Khasi bad Garo hana ba dei ba ka la bei tyngka da ka Seng NPP.
Ka HANM ka la ujor da ka ejahar halor kane jingshah kynnoh ha ki Social Media.
Ha ka jingshisha, ka jingïakhun ban ïoh rung ka Ktien Khasi ha ka Khyrnit kaba phra jong ka riti synshar jong ka ri India, ka la ïai bteng bad ym tang ba ka ïai bteng, hynrei la nang pynlyngngoh ruh ïa kiba bun, balei hadhuh mynta kam ïoh satia ia ka jingkular na ka sorkar pdeng ba kan sa pynrung noh ne ban ai noh ka jingithuh ha ka Riti Synshar jong ka ri katkum ka Eight Schedule.
Naduh ba la mih ka jingdawa ban pynrung noh ïa ka Ktien Khasi ha ka riti synshar, kaba la sdang naduh shuwa ba ka Meghalaya kan ioh la ka jong ka jylla haba ka District Council ha u snem 1967 ka la pass ia ka Resolution ban dawa ban pynrung noh ia ka ktien Khasi ha ka Khyrnit kaba phra jong ka riti synshar.
Hadien ki jingdawa ki la nang iai mih bad ka la kham jur haba ka Khasi Author’s Society ruh ka la buddien ban tynruh ïa kane ka kam ym tang na ka sorkar jylla, hynrei wat shaduh ka sorkar pdeng ruh kumjuh.
Ha ki snem kiba hadien bad khamtam hadien ba ka Meghlaya Legislative Assembly, ka la pass ia ka Resolution bad phah sha ka sorkar pdeng, kiba bun kiwei pat ki kynhun bad ki Party ruh ki la shimkhia ban pynjur ia ka jingdawa.
Ha ka snem 2023 shuwa ka elekshon MP, ki MP ka Seng Trinamool Congress ki la rah ia kane ka mat ha Parliamentm, ha kaba u MP ka TMC ha Rajya Sabha, u Derek Obrien, u la rah ha Rajya Sabha.
Nangta ki MP ka Congress ruh ki la pynlong ka Demonstration hakhmat ka Parliament ban dawa na ka bynta kane kajuh ka mat.
Ha us nem baladep, na kaliang KAS ryngkat ki nongmihkhmat na ka jylla bad ki Sengbhalang ki la pynlong ka Seminar bad kumjuh ruh ka jingdawa ha nongbah Delhi ban pynsngew sha ki bor sorkar halor ka jingdawa ban pynrung noh ïa ka Ktien Khasi ha ka Khyrnit kaba phra.
Ki heh sorkar jong ka jylla naduh u Bah Paul Lyngdoh, ka Dr.
Ampareen Lyngdoh, nangta u Bah Metbah Lyngdoh, Chairman ka State Planning Board bad kiwei ki la ïashim bynta lang ha ka jingiakhih ha Jantar Mantar.
Khyndiat sngi hadien kane, la kiew sa ka Seng HANM kaba ym tang ba ka la pynlong ka jingkhih ha Jantar Mantar Delhi, hynrei ka la lei tai ruh ryngkat ka jingthih sha ka tnad Ministry of Home Affairs.
Ha kane ka dorbar mangtyngka ba mynta , u Myntri Rangbah ka Meghalaya, u Conrad Sangma, u la ïathuh ba ka sorkar ka la phah haduh phra tylli ki shithi ban ithuh noh ia ka ktien Khasi ha ka riti synshar jong ka ri India, hynrei kaba sngew diaw ka long ba ka sorkar pdeng kam shym la jubab eiei halor kane bad ka sngap man man.
Na ka jingiathuh u Myntri Rangbah la sngewthuh ba ka sorkar pdeng kam buh satai kano kano ka kyndon ia ki ktien ban pynrung ha ka riti synshar ne ban ioh jingithuh nih ha ka riti synshar jong ka ri.
Kumta ka long kaba sngewlyngngoh kaei pat ka jingeh ba ka sorkar pdeng lyngba ka tnad kam pohïing kam sngap ïa kane ka jingdawa na ka jylla Meghalaya wat lada kadei ka jingdawa kaba la palat sanphew snem.
Hato kadei ba ka sorkar pdeng kam kheiñ snep ia kane ka jylla lane kam pat i long ban ithuh noh ïa ka ktien Khasi ha ka Khyrnit kaba phra?.
Lada kam pat I long kadei na kadaw aiu?, haba ym don kano kano ka kyndon kaba la buh ban ai jingithuh ia ka.
Kumba long mynta ka ktien Khasi kadei kawei na ki 38 tylli ki ktien kiba la ap lain ne kiba don ha ka list ban ithuh noh ha ka riti synhshar jong ka ri India.
Ka jingioh rung ha ka Khyrnit kaba phra kumba la ju batai na ka por sha ka por ba ka wanrah shibun ki jingmyntoi, ha kaba ki samla ka jylla ki lah ban thoh eksam noh na ka Khasi.
Nangta ki lah ban ïaleh interview da ka ktien la jong, kata ka ktien Khasi.
Nangta kan long ruh kum ka jingplie lad na ka bynta ka ïoh kam ïoh jam lyngba ki Translation bad kiwei kiwei.
Kumta ka long kaba donkam ban ïatreilang ym ban ïakynthih bad wad daw pynban na ka bynta ban pynbor ïa ka sorkar pdeng ban pynrung noh ïa ka Ktien Khasi bad Garo ha ka Riti Synshar ka ri India.
Shillong, Lber 04: Ka Confederation of Ri Bhoi People (CoRP) sengkmie ka dawa ia ka MeECL ban pyntreikam noh ia ka Sub Station ba 33 KV ha shnong Umsong, Ri Bhoi District, khnang ba ki paidbah ka thain Ri Bhoi sepngi kin ioh bording ilektrik thikna kumba long kiwei ki jaka.
Ha ka jingjurip ka seng ka la lap ba katei ka sub station ba 33 KV la shna naduh u snem 2004 na bynta ai bording ha ka thain Ri Bhoi sepngi, hynrei haduh mynta ka dang treikam kum ka sub station ba 11 KV, kumta ki paidbah ka thain kim ju ioh thikna ka bording ilektrik bad bun ki shnong ki shong dum, kumba long mynta ka jingduh light ka long khah khah ha ka thain bad kane ka lah ban dei na ka jingtlot ka bording ilektrik namar la pyntreikam da ka 11 KV ha jaka jong ka 33 KV.
Ka seng ka pynpaw ka jinglyngngoh ba ki bor MeECL ki la iathuh ha ki snem ba la dep ba katei ka lain ka la poi haduh Lailad, hynrei haduh mynta kam pat pynpoi ha shnong Umsong.
Kumta ka kyntu jur ia ka MeECL ban pyndep kloi ia ka lain bording ba 33 KV, khnang ba ki paidbah ka thain kin ioh tikna ia ka bording ilektrik.
Halor kane ka seng kan sa buddien balei ka MeECL ka shim por da ki snem ban pyndep ia ka lain jong ka 33 KV na Nongpoh sha Umsong, kane ka pynpaw ba ka MeECL ka jingkhein sting ia ki paidbah ka thain Ri Bhoi sepngi.
Namar wat ka ophis jong u SDO kaba la mang ban buh ha Patharkhmah haduh mynta kam pat pyntreikam.
Ha ka jingleit jurip ki nongtrei ka MeECL ba dei peit ia katei ka sub station, ki la iathuh ba la pyntreikam shipor da ka lain ba 33 KV, hynrei hadien katto katne bnai kam shym la treikam shuh na ka jingthud ki sainar namar ia ka lain la pyniaid na khlaw bad la palat 6 snem ka treikam tang da ka 11 KV bad kane ka buh jingeh ban pynbiang bording ia ki paidbah ka thain.
Ka seng ka kyntu ia ka MeECL ban pyndep kloi noh ia ka lain 33 KV na bynta ka jingbit jingbiang ki paidbah ka thain Ri Bhoi sepngi, la pynkut ka kyrwoh ba la phah da u Bah Gershome Hat Vice President ka CoRP.
Mawkyrwat, Lber 04: U MLA Mawsynram Constituency, u bah Ollan Sing Suin u la ai ka jingkitbok ïa baroh ki khynnah bad ki samla pule jong ka Constituency kiba ïa leh ïa ka SSLC bad HSSC Examination mynta u snem 2024.
Ha ka kyrwoh khubor, u bah Ollan Sing Suin u la ong ruh ba un dwai ba U Blei Un long ryngkat bad ki, kiba long ki khun ki hajar jong u ba baroh ba kin ïoh ban pass bad ban poi sha ki jingpass kiba sha khmat.
“Wat la ngam lah ban ïa kynduh bad phi iwei pa iwei shim ïa kane ka jingkhublei bad kitbok jong nga ïa phi baroh bad U Blei Un long ryngkat bad phi iwei pa iwei bad phin ïoh ban khet ïa u soh uba thiang jong ka jingjop", pynkut ka kyrwoh na u bah Ollan Singh Suin, MLA ka 25-Mawsynram Constituency (ST).
Nongstoiñ, Lber 4: Ka One Stop Centre kadei ka Skhim lane ka lad jingïarap kaba la bei tyngka da ka sorkar pdeng lyngba ka Ministry of Women and Child Development (MWCD).
Ka dei ka jaka ai jingïarap ïa ki longkmie ne ki kynthei ba don18 snem ka rta, ha kaba ïadei bad ka jingshah thombor ne shah leh beiñ ha la ka jong ka longïing, jaka trei ne ha shnong ka thaw kum ka jingshah ktah kti, leh beijot, shah leh beiñ ne kren beiñ kaba ktah ïa ka jingmut jingpyrkhat bad ka ïoh ka kot.
Ki jingïarap ki long ha kiba bun ki bynta, ka jingïarap kaba long kyrkieh ne ka bym kyrkieh, ka jingleit synran shapoh ki jaka sumar haba pang ne mynsaw jur, ka jingïarap kaba dei bad ki lynti jong ka aiñ, ban ai jaka sah shi por, kumba 5 sngi ei ei, ki jingïasyllok bad ki jingkynpham haba don ha ki jingeh ne haba ktah ka bor pyrkhat.
Ki don bun ki lad ki lynti ban pyntip ne poi sha ka One Stop Centre bad kita ki long ba ki Kynthei kiba shah thom bor, ki lah ban wan mih dalade ne lyngba jong ki briew kiba lah ban synrang lang ïa ki, ne ki briew kiba don ka mynsiem ban ïarap ne lyngba ki Nongtrei Sorkar, kiba haïing hasem, ki paralok parajor, ki sengbhalang, ki volunteer ne lyngba u helpline number 181 ba ïatreilang bad ki pulit, ambulance bad kumta ter ter.
Ban ïoh ïa ki jingtip kiba kham bnïah halor kane ka skhim, wanmih sha ka ophis jong ka One Stop Center ha GAD Quarter type VIIAB quarter No.
3 (B) Deputy Commissioner Eastern West Khasi Hills, Mairang.
Nongstoiñ, Lber 4: Ka tnad Fisheries jong ka Sorkar Meghalaya, ha ka jingïalam jong I Kong A.
L.
Mawlong, MCS Director of Fisheries, Meghalaya, ha jingïadonlang jong I Bah L.
G.
Marboh Kharmih MCS, Joint Director of Fisheries, Meghalaya, Bah D.
B.
Kharwanlang, Assistant Director of Fisheries, Bah P.
S.
Tariang, Assistant Director of Fisheries, ryngkat bad kiwei pat ki Ophisar bad ki nongtrei jong ka tnad Fisheries, ha ka 1 tarik Lber 2024, ki la ïoh ban plie ïa kawei ka jaka buh bad thep Dohkha ha ka shnong Myrïaw kaba hap hapoh jong ka Mawthadraishan C&RD Block, kaba la ïoh jingïarap lyngba ka PMMSY 2021-22.
Ha kane kajuh hi ka sngi, la ïoh ruh ban plie ïa ka kor shna jingbam Dohkha kaba la ïoh jingïarap lyngba ka CSS Blue Revolution 2018-19 ha Mawthengkut bad ar tylli ki Fish Sanctuary 2021-22, kaba la ïoh jingïarap lyngba ka Meghalaya State Aquaculture Mission (MSAM) 2.
0 ha Malangkona, jong ka Mawshynrut C&RD Block.
Jowai, Lber 4: Ka West Jaiñtia Hills District Cricket Association, Jowai ka khot bad wer ïa kino kino ki kynhun napoh ka District ban wan ïashim bynta haka ‘District Cricket League 2024’.
La pyntip da u General Secretary ka WJHDCA ka bai Entry Fee ka long 4,000/- hajar tyngka kawei ka team.
Ka bai Registration jong ki player na ka bynta kawei ka kynhun hapoh 15 ngut haka dor 100 tyngka uwei player.
Ka Match Format ka long 35 over, ïa ka bai Affiliation fee (fresh) ka long 1000/- kawei ka team, katba ka bai Affiliation Renewal fee ka long 500 tyngka kawei ka team, ka tarik ba khadduh ban pdiang ïa katei ka bai Entry, Registration bad Affiliation Fees kan long ha hapoh ka 20 tarik u Lber, 2024.
Ka jingpynkhalai ïa ki teams ha ka 20 tarik hi ha ka por 4 shiteng janmiet.
Na ka bynta ka bai Transfer fee jong ki player ka long 300 tyngka uwei player bad ka tarik ba khadduh ka long haka 14 tarik Lber, 2024.
Ïa ki jingtip ba khambiah lah ban phone ha kine ki No 7005666802, 9863043885, 8729912904, 7005217560.
Mawkyrwat, Lber 04: Ka long kaei kaei kaba sngewphylla namar naduh ba la plie ïa ka top-um ha u snem 2022 haduh mynta ka jingpynpoi um kam long kumba la bhah kata ban ïoh manla ka thliew ïing hynrei kam long kumta la mang.
Katkum ka jinglum jingtip jong u nongthoh khubor ha kaba ïa dei bad kane ka bynta la lap ba ka jingbym biang ka umbam umdih ka dei ha kawei ka dong Me-ïa-wan kaba hap hapoh ka shnong Nonglang, South West Khasi Hills District ha kaba ha kane ka dong naduh ba la plie ïa ka top-um ha u bnai Kyllalyngkot jong u snem 2022 da u bah Renikton Lyngdoh Tongkhar, uba bat ïa ka kam kum u Myntri jong ka tnad um-bam um-dih ha kane ka snem, ka um ha ki longïing longsem kam da long kaba biang kumba la bhah.
Shuh shuh katkum ka jingïathuh jong ki longïing kiba sah ha katei ka dong ki la pynpaw ba kane ka jingbym biang ka buh jingeh shi katdei namar kumba ka long mynta ba ka jingkyrduh um ka long shaba palat hynrei kiwei pat ki pahuh te hato kam dei ka jingleh shiliang khmat dano re? Ki la buh jingkylli.
Namarkata, ki la buh ka jingkyrpad ïa ka ophis ka Public Health Engineering (PHE) jong ka Mawkyrwat Division ba kam dei ban shu sngap me peit kai halor kane ka jingeh hynrei ka dei ban da wan jurip ym ban ai jingtip lypa hynrei ban wan jurip kynsan kynsan ne surprise inspection namar lada ai jingtip lypa ki nongpeit kin sa pynkhreh lypa ïa ki jingdonkam.
“Kumba ka la jia ha ki bnai kiba la dep ba ka don ka jingwan jurip bad la ai jingtip lypa bad ha kata ka por ka um ha kane ka dong ka pahuh kumba long lem kiwei", ki la pynpaw.
Jowai, Lber, 04: Ka jingai dawai Polio ïa ki khynnah rit hapoh ka rta san (5) snem ne ka ‘Intensified Pulse Polio campaign’ kala sdang mynta ka sngi hapoh ka District West Jaiñtia Hills, ha kaba u Assistant Commissioner Shri.
S.
Phanbuh ula wan ban plie ïa kane ka prokram ha MCH Hospital Panaliar, Jowai.
Na ka liang u S.
Phanbuh haka jingkren uba kyntu ïa ki kmie ki kpa ba kin sumar bha ïa ki khun ki kti kiba dang hapoh ka rta ba san snem bad ban ïalam ïa ki sha ki booth centres ban ïoh ïa kane ka dawai Polio kaba long ka lad jingïada ïa ka koit ka khiah jong ki khynnah.
Ka Dr.
Helen J Uriah, District Maternal and Child Health Officer kala pynsngew shaphang ka jingdonkam ban ai ïa kane ka dawai sha ki khynnah rit khnang ba kin lad na ka jingpang kaba ktah na ka jingduna ha ki dkhot met.
Shuh shuh ka Dr.
Helen kla ong ïa kane ka jingai dawai la leh ha baroh ki Polio booths centres kiba la buh ha ki dong bapher bapher hapoh ka sor Jowai, kumjuh ha ki Health centres bad ha ki shnong nongkyndong.
Kane ka jingai dawai Polio kan sdang naduh mynta ka sngi 4 tarik ban yn pyndep ha baroh kawei ka ka District ka ban bteng haduh ka 6 tarik u Lber, 2024 ka jingleit mih sha ki ïing kan long haka 5 bad 6 tarik u Lber, 2024.
Nalor ka District Medical & Health Officer Dr.
Evalyneda B.
V Laloo, ki Doctors bad ki Nurses jong ka MCH Panaliar, Jowai kila wan ban ïadon lang ha kane ka sngi.
Jowai, Lber 04: U Deputy Commissioner (Supply), jong ka West Jaiñtia Hills District ula pynbna paidbah ba la pyllait ïa u khaw rashon uba hap hapoh ka NFSA (AAY & PHH) bad ka Non-NFSA na ka bynta u bnai Lber, 2024, yn sdang ban pyllait noh sha baroh ki Fair Price Shop Dealers naduh ka 11th Lber, 2024 haduh 14th Lber, 2024.
Ïa u khaw AAY yn sam 35 kilo kawei ka long ïing (ym donkam siew pisa), ïa u khaw PHH ka long 5 kilo shikhlieh (ym donkam siew pisa).
Katba ïa u khaw Non-NFSA ka long 7.
215 kilo kawei ka card ha ka dor ba ym duna ïa ka 14/- shi kilo.
Kumta la bthah ïa ki Fair Price Shop Dealers ba kin leit shim ïa ki permit na ka ophis u DC bad ban sam pyndep ïa u khaw hapoh ka 10th Lber 2024, khlem pep, da kaba pyndonkam ïa ki e-Pos machine da ka online mode.
Nongpoh, Lber 04: Ka Umdohkha Government LP Skul kaba dei kawei naki skul kaba la rim haka thaiñ Umdohkha kaba la seng naduh u snem 1953 kala ioh ïaka jingpynmang pisa ba thymmai kaba haduh 44 Lakh ban shna da ka skul building kaba thymmai bad 4 lakh naka bynta ki tiar ki tar naka tnad pule puthi hadien ba katei ka skul kala jot bad pei bad kaba la I sangsot ban pynlong skul khamtam haka por slap.
Ïa u mawnongrim ban tei da ka iingskul ba thymmai la leit ban plie paidbah mynta ka sngi da u Bah Mayral Born Syiem MLA ka Nongpoh kum u kongsan haka jingdonlang u Bah Balajied Ranee MDC ka Nongpoh, ka kong P L Nonglait, District School Education Officer, Ri-Bhoi, PP Yadav BMC, Umling Block, ki nongtrei naka tnad pule puthi, ki nongkitkiam bad ki Nonghikai skul, ki kmie ki kpa lem bad ki khynnah skul.
U Bah Mayralborn Syiem, kum u kongsan u la ïathuh ba kane ka jingwan ban buh ïa u Maw-nongrim ka long ban ïathuh sha ki paidbah ba ka jingtei ïa ka ïing building kaba thymmai jong kane ka skul kan sa sdang noh sa tang khyndiat por bad lyngba jong kane ka program ki paidbah kin ïoh ruh ïaka jingtip kaba shai ha kaba ïa dei bad kane ka jingtei ïa kane ka building skul kaba la donkam shikatdei ban tei thymmai ïaka iing skul kaba la jot rathai bad pei thliew.
U la ong ruh, ka jingnang jingstad ha kane ki juk mynta ka long kaba kongsan haduh katta katta, bad dei halor kane ka sorkar jylla ka phai khmat kyrpang sha ka tnad pule puthi khnang ba ki khun samla kin ïoh ïaka jingnang jingstad kaba biang.
U la ong ruh, ban nang kyntiew ïaka jylla ngi donkam ban kyntiew shuwa ïaka jingnang jingstad khnang ba kin nym don kiba sahdien.
U Bah Mayral u la kitbok ïaki nongpynïaid jong ka skul Umdohkha ba kin nangtrei shitom ban kyntiew ïaka jingnang jingstad hapoh katei ka shnong bad kumjuh ruh ki kmie ki kpa jong ki khynnah skul ba kin peit pyrman bha ïa la ki khun ki kti ba kin leit tista sha la ki skul ryngkat ka jingkyntu ïaki khynnah skul ba kin iai minot haki jingpule jong ki ban kiar ruh naki kam sniew kiba lah ban ïalam shaka jingjot.
Nongstoiñ, Lber 04 : Ka Dorbar Shnong Langja, West Khasi Hills bad ka seng Hynñiewtrep Youth Council, hynnin ka miet sngi U Blei, ki la leit kyndang ïa ki bar jylla kiba wan trei hapoh ka Post Office jong ka shnong Langja.
Ka Dorbar Shnong bad ka HYC ki la pynlong ïa ka jingkhynra hynnin ka miet por 9 baje ei ei hapoh Shnong bad lap ïa ki katto katne ki bar jylla, kiba la wan trei hapoh ka Post Office khlem da don ïa ki kot ki sla kiba biang kynthup ka No Objection Certificate (NOC) na ka Shnong.
Ha kane ka jingkhynra, ka Dorbar Shnong ka la lap ba ki don ki briew kiba kam kum u Sordar Shnong, u ba la ai NOC tuh sha kitei ki bar jylla.
La ïathuh ruh ba tang namar ka jingleh une u briew u ba kam Sordar Shnong, ka la mih ka jingïania kaba jur hapdeng ki para nongshong shnong kiba pyrshah bad kiba ïashah ïa kine ki bar jylla bad kiba la ai ïing sah wai ruh ïa kine ki briew.
Halor kane ka jingshem, ka Dorbar Shnong bad ka HYC ka la leit ban ujor da ka ejahar ha u Officer Incharge ka Langpih AD Camp pyrshah ïa une u briew.
Ka Dorbar Shnong bad ka HYC ka la dawa ïa ki bor ka aiñ ba kin kem mardor ïa u ne u briew u ba leh ïa katei ka kam bymman bad ban ai ka jingpynsajia ba tyngeh.
Shi spah snem mynshuwa, ha u ‘nai Lber ka snem 1924, uwei u pukir Khristan uba don nam ka Ri India, u Sadhu Sundar Singh, u la wan ïaid pilgrim sha ki Lum Khasi.
Ka jingwan jong u ka long ban ïalap bad ïasam lem ïa ka Gospel bad ïa ka jingshem mynsiem jong u hapdeng ki paid Khristan kiba don ha Ri Khasi.
Ha kane ka jingthoh, nga ai khublei kyrpang ïa kine ki rangbah, kita, Babu Horju Roy Khongwir, Capt.
H.
Lyngdoh, Babu Joel Gatphoh, Babu Kubur Singh bad Rai Sahit D.
Ropmay kiba la pynshitom ban buh ha ka jingthoh ïa kane ka jingwan jngoh.
Kine ki rangbah ki la pynkylla Khasi, ki la lumthup shi jaka bad pynmih ïa ki jingïalap ktien Blei jong u Sadhu Sundar Singh kiba u la kren ha ki Balang bapher ha Ri Khasi bad ha ki jingïaseng paidbah jong ka Presbyterian Assembly ha ka snem 1924.
Ban rakhe kynmaw ïa ka jingdap shi spah snem jong ka jingwan jngoh jong u Sadhu Sundar Singh, nga wanrah sha phi ki nongpule ïa kane ka jingthoh shaphang une u pukir Khristan ka Ri India bad ïa kane ka jingthoh la pynshong nongrim ha ki kot ki sla kiba lah ban shem.
Ka long ruh kaba sngewtynnad ba nalor u Sadhu Sundar Singh, ki don sa kiwei pat ki riewkhraw kiba la wan jngoh bad pynlong Ïing ha Ri Khasi, kaba kynthup ïa u myllung ka Bengal, U Rabindranath Tagore uba la wan ha ka snem 1919, u nongïalam jong ka Indian National Army, u Subhas Chandra Bose uba la ïuh kjat ha ka snem 1927 bad 1938.
Nangta, u scientist uba khraw, u C.
V Raman, uba la shong bad thied ïa ka Ïing ne ka “Rao Bhavan" ha Kench’s Trace ha ki snem 1920.
Ka Shillong bad ka Ri Khasi ha ki snem 1920:Ha ki snem 1920 ka Ri Khasi ka hap hapoh ka jingsynshar jong ki British bad la kynthup ïa ka hapoh ka Assam Province.
Katkum ka khanasamari jong ka snem 1921, ka jingdon ki paid Khasi bad Synteng (kumba la kdew ha ka kot Census 1921) ha Assam ki long baroh 124,053 (shi lak ar phew saw hajar bad san phew lai) ngut.
Ka paw ruh ba ka don ka jingkiew ha ka jingdon ki Khristan bad ka long ar shah ha ki shi phew snem, kata 1911-1921.
Ha ka snem 1924, ka jingdon ki dkhot ka Balang Presbyterian ha Ri Khasi-Jaiñtia ka long 37,693 (lai phew hynñiew hajar hynriew spah khyndai phew lai) ngut.
Ha ki snem 1920 la sakhi ïa ka jingkylla kiba bun ha ka Ri Khasi bad ka jingkiew rasong ka Balang Khristan kaba la suh thied lynga ki skul, ki hospital bad ki kam ïalap.
Katkum u K.
D Saha, “ha ka por ba ka Assam ka ïasoh bad ka Sorkar Bilat ha ka snem 1826, ka Sorkar British ka pyrkhat ban pynïasoh ïa ka Sylhet bad ka them jong ka Brahmaputra lyngba ka Khasi bad Jaiñtia Hills…bad u David Scott, uba long u agent jong ka Sorkar Company na Bilat, u la thaw ïa ka surok lyngba ka Khasi-Jaiñtia hills.
Shuh shuh ha ka snem 1862, la thaw ïa ka committee ban wad ïa ka jaka kaba biang tam ban pynlong kum ka jaka pdeng ne ka nongbah.
Nalor ki jaka kiba bun, ka Committee ka shem ba ka jaka kaba ki khot mynta ka Upper Shillong ka long kaba bit ban pynlong kum ka jaka treikam na ka bynta ki kam paidbah bad ka jaka ha Ïewduh kan long ka jaka ban buh ïa ki shipai European kiba la shong thait ne ki bym lah shuh ban trei bad ïa ki len shipai.
Kumta ha ka snem kaba bud, ha ka 1863 ka Sorkar British ka la soi ïa ka Sorkular ne ka Dulir bad U Syiem Mile Sing jong ka Hima Mylliem.
Lyngba kane ka Soskular ka Hima Mylliem ka la ai ïa ki katto katne ki jaka raij kaba la tip kum ka Shillong Land, Nongkseh Land bad Shillong-Laban Land sha ka Sorkar British.
Ñiuma, ki don ruh ki Ri kynti kiba ka Sorkar British ka la shu thied na ki trai khyndew".
Ka jingroi bad jingïar jong ka Shillong ka la sdang naduh ka snem 1874.
Ka long kaba dei ban kynmaw ba ha ka snem 1874 ka Sorkar British ka la pynmih ïa ka jingpynbna paidbah ha ka 6 Rymphang bad 12 Nailar ba la phiah ïa ka Assam na ka Bengal bad thaw ïa ka Province kaba thymmai, kata ka Assam Province hapoh ka jingkhmih jong u Chief Commissioner kum u khliehduh.
Kumta kum ka Nongbah jong ka Province bathymmai, kha ma kha ka Shillong ka la kylla long ka ïing bad ka shnong bah jong ki jaitbynriew kiba pher kiba la wan buhai shnong kum ki babu sorkar, katba kiwei pat ki wan kum ki nongkhaïi bad ki nongbylla ban kamai jakpoh.
Nalor ki trai muluk hynñiewtrep, kiwei pat ki jaitbynriew kiba la wan buhai shnong ha Shillong naduh kitei ki snem ki long ki Assamese, Bengalee, Bihari, Nepali, Rajasthani, Punjabi bad kiwei.
Ha khanasamari jong ka Sorkar la kdew bad shat phalang ïa ka jindon bad jingsaphriang ki jaitbynriew bapher kiba shong shnong ha Nongbah Shillong.
Nalor kiwei ki jaitbynriew, nga kwah ban kdew hangne ïa ka kynhun jong ki Mazhabi ne Dalit Sikh, kiba long ka kynhun kaba la wan shong trei ha Shillong na ka bynta ban pynkhuid ïa ka jaboh jabaiñ jong ka Nongbah bad ki jakhlia kiba mih na ki tyngkong ïing jong ki nongshong shnong.
La ju tip ïa kine da ki nongsar surok, ki nongpynkhuid bad nongkit ïa ka jakhlia ne ki metor jong ka Shillong.
Ym lah ban tip thikna ïa ka snem ne ki snem ba ki wan buhai shnong nyngkong eh, hynrei kane ka kynhun jong ki Mazhabi Sikh ka la wan ban shakri ïa ka Nongbah naduh ka por jong ka Sorkar British.
Ha ka article, “The Sweepers of Shillong", kaba la pynmih da ka tnat Anthropological Survey of India 1979, u Jayanta Sarkar u la batai da ki dak jingkheiñ halor ka rukom wan buhai shnong bad nangno kine ki Mazhabi Sikh ki wan? Ka paw shai kdar ba ki Mazhabi Sikh ki dei kiba wan na ki ar tylli ki District ka Jylla Punjab, kita ki long ka Amritsar bad Gurdaspur.
Ka jingshem lanot jong kane ka kynhun ki Mazhabi Sikh kiba dei ruh ki jait kiba poh bad kiba trei ïa ki kam pynkhuid jakhlia ka ïai bteng haduh kine ki sngi.
Kumba u Himadri Banerjee u kynthoh, ba kine ki Mazhabi Sikh ki im bad ki shong ki sah ha ki jaka kiba sma iw tung, kiba jakhlia, ka bym koit bym khiah bad ka bym bit ban shong briew.
Wat la ki la shong shnong la palat spah snem ha ka Nongbah, pynban la ñiewbeiñ ïa ki kum ki riewpoh bad ki nongwei.
Ha pyrshah jong kane ka jinglong jingman, nga la pule ïa ki sermon jong u Sadhu Sundar Singh kiba u la sam ha Ri Khasi bad ïa ka jingshem mynsiem jong u kum u pukir Khristan.
U Sadhu Sundar Singh ha Ri KhasiYm shym la shem ki jingthoh kiba ïathuh ba U Sadhu Sundar Singh u la ïakynduh ne ïalap ktien Blei hapdeng ki Punjabi/Sikh kiba don ha Ri Khasi, khamtam ha Shillong, wat la ha ka por ba u don u Shillong, u Sadhu u shong u sah ha kawei ka ïing ha Mawkhar, ka jaka kaba tang shi pda maw na ka them Ïew Mawlong, ka jaka kaba ki Mazhabi Sikh ki shong ïing.
Lah ban ong ba u Sadhu u tip ïa ka jingdon jong ki namar ki dei ki nongtrei, ki nongpynkhuid bad nongkit ïa ki jakhlia na ki shnong kiba hap hapoh ka Shillong Municipality, kaba kynthup ïa ka shnong Mawkhar, Laban bad kiwei.
Ka jingwan jong u Sadhu Sundar Singh sha Ri Khasi, ka sdang da ka jingïathoh shithi hapdeng jong U bad u Babu Joab Solomon, u tymmen basan jong ka Balang Presbyterian Mawkhar, Shillong.
Haba jubab ïa ka shithi jong u Babu Joab Solomon kaba u la thoh ha ka 26 June 1923, U Sadhu Sundar Singh u la pynpaw ïa ka jingthrang ban wan jngoh ïa ka Ri Khasi bad u thoh kumne- “Ko Parabangeit ha U Trai, Nga ainguh shibun na ka bynta ka shithi jong phi ba phi phah ha u June 26.
Nga dang shait bha da ka jingisynei u Trai…Lada U Blei un ibit, ngan pyrshang ban wan sha Shillong ha kane ka snem ka ban dang wan.
Phi sngewbha ban ai ka jingkhublei jong nga ha ki para Khristan ha baroh ka Ri Assam, shynrang bad kynthei bad ong ïa ki ba nga kyrmen ban ïashem bad ki ha kane kawei ka snem…"Katkum ki jingthoh, U Sadhu Sundar Singh u la poi ha Ri Khasi ha u bnai Lber 1924 bad nyngkong eh u la sam ïa ka ktien Blei ha ka jingïaseng miet ha Balang Mawkhar ha ka 7 March.
Ha ka snem 1968, u Babu Wilson Reade, tymmen basan ka Balang Presbyterian Mawkhar, u la ïathuhkhana na ka bor kynmaw ïa ka jingïaseng pdiang burom ïa u Sadhu Sundar Singh ha ka Balang Mawkhar bad ha kata ka por ka Ïingmane ka dang heh bun shah ïa ka jingdon ki dkhot ka Balang, hynrei ha kata ka miet ka Ïingmane ka la dap smam da u paidbah uba la wan ban sngap ïa ka jingïalap jong u Sadhu.
La ïathuh ba ka longïing jong u Babu Joab Solomon ha Mawkhar ka la pdiang bad ai jaka shong basa ïa U Sadhu Sundar Singh mynba u don ha Shillong.
U Sadhu Sundar Singh u la leit kylleng ka Ri Khasi bad u la kren ‘tien Blei ha kiba bun ki Balang bad ki jingïaseng bah jong ka Assembly kaba la long ha Mairang ha ka snem 1924.
Kine ki long ki Balang bad ki jaka ba U la kren ïa ka Ktien Blei- (a) Ha Balang Presbyterian Mawkhar Shillong ha 7th, 8th bad 9th March (b) Ha Balang Presbyterian Laitkynsew ha 10th March (k) Ha Sohra ha ka 11th March (d) ha Shillong ha ka 12th March (e) Ha ki jingïaseng Assembly kaba long ha Mairang naduh 14th haduh16th March (g) Ha Balang Presbyterian Laitumkhrah ha ka18th March bad (ng) Ha Balang Presbyterian Mawphlang ha ka19th March.
U Sadhu Sundar Singh u dei u pukir Khristan na Ri India uba la paw nam ha ka dew bah Asia bad kylleng ka pyrthei.
Une u Sadhu u la aiti ïalade bad len lade na ka bynta ka Gospel U Khrist.
U long ruh u nonghikai uba kynja mynsiem bad ki jinghikai jong u ki long shaphang ka jingieid bad jinglong kawei hapdeng ki para bynriew.
La kha ïa u ha Punjab ha ka snem 1899 ha ka longïing kaba bat pyrkhing ïa ka niam Sikh, pynban hadien u la kylla Khristan ïalade.
La thoh kumne, “U Sadhu Sundar Singh u phla paidbah ba dei u Mysiem Bakhuid uba pynkylla Khristan ïa U, katba ka dei ka kmie jong u pat kaba btin lynti bad hikai ïa U ban kylla long U Pukir ne Sadhu.
U phla ruh ba ynda un poi ha Bneng un wad shuwa ïa ka kmie bad lada jia ba um shem ïa ka un ym shongduh hangta, hynrei un kyrpad ïa la U Kynrad ba un îalam ïa u sha ka jaka ba don ka kmie…"Ha ka jingim bad jingïaid lynti jong U ban ïalap ‘tien Blei u la mad shibun ki jingshem bad ki jingleh phylla jong U Blei bad u don ruh ka jingtip-jingshemphang halor ki niam ne jingngeit tynrai kiba la suhthied ha Ri India.
Ki jingkren ‘tien Blei jong u ki long kiba jylliew, kiba synlar, kiba shai bad kiba suk ban sngewthuh da ki paidbah ne ki riewmadan.
Ki nuksa ne jingïathuh khana kiba u ju bynrap ha ki jingkren jong U, ki long kiba kordor namar u ju ring dur na kiei kiei kiba U mad bad ïohi ha ka jingim.
Ki Lum Makashang ki dei ki paralok bad ki lum sop ïor ki dei ki jaka shongthait jong U, katba ki krem ktah kiba pjah tasam ki dei ki jaka ba u ju ïasyllok bad u Trai Kynrad.
Ka jingduwai bad ka bor jong ka, ki long ka subject pdeng jong ki jingïalap ‘tein Blei jong U Sadhu.
Ha U ka jingim ba dap kyrhai ka thew ïa ka jingim kaba ïoh ïa ka bor ban ïeng skhem ha ka nongrim, ban ïakhun bad ban jop hapdeng ki jingtynjuh kiba bun.
U Sadhu Sundar Singh u dei u pilgrim uba thrang ïa ka Hok, ka Jingshisha bad ka Jingsuk kaba janai.
Shillong, Lber 04 : Ka kynhun jong ki nonghikai SSA hapoh ka lama jong ka Meghalaya SSA Schools’ Association (MSSASA) ha ka sngi Nyngkong ka la bteng biang ïa ka jingdawa ba dei ban thaw ïa ki post bad pynkynrïah noh ïa ki 12,541 tylli ki kam nonghikai SSA na ka State Implementation Society sha ka State Education Department katkum ki kyndon jong ka RTE/SSA.
Halor kane, ka kynhun ka la leit ruh ban kynduh ïa u State Project Director Samagra Shiksha u Swapnil Tembe ban pyndap ïa kitei ki kam nonghikai ba lait ha ki skul lower primary bad upper primary.
Na ka liang u President ka MSSASA, u Bah Aristotle C Rymbai u la ong ba ka association ka la dep phah ruh ïa ka jingthoh sha u chairpersno ka state education commission ha ka 01tarik Risaw 2023 ban thaw ïa ki post bad pynkynriah noh ïa ki 12,541 tylli ki kam nonghikai SSA na ka State Implementing Society sha ka State Education Department katkum ki kyndon ka RTE/SSA.
La ïathuh ba na ki 12541 tylli ki nonghikai SSA, 5814 tylli ki dei ki nonghikai ha ki lower primary bad 6727 tylli pat ki dei ki nonghikai Upper Primary kiba trei hapoh ka mangtyngka jong ka Samagra Shiksha Abhiyan ba tip mynshwa kum ka Sarva Shiksha Abhiyan.
U la ong ba na ka liang u Member Secretary ka Commission u Ambrose Ch Marak u la pyntip ba ka Commission ka la ïoh pdiang ïa ka jingthoh na ki bad mynta ïa kane la phah pat sha ka sub committee ban bishar bniah.
“Kumta, ngi kyrpad ïa baroh ki nonghikai SSA ba kin ai ka jingïatrei lang bad ka association naba ka jingïakren bad ka sorkar ka dang ïaid," u la ong.
Katkum ka jingïathuh jong u haba ïadei bad ki kam nonghikai kiba lait, la ong ba ki don 22 tylli ha ki lower primary bad 89 tylli pat ha ki skul upper primary.
Shillong, Lber 04 : Ki nongïasaid aiñ kiba hapoh ka shatri jong ka Shillong Bar Association ki la ïoh ïa ka Shlem treikam ba shipor kaba don markhap bad ka ïing bishar ba don burom ka Meghalaya High Court.
U nongthoh khubor haba ïoh ban ïakren bad u Bah T.
L.
Jyrwa Secretary ka Shillong Bar Association hynne ka sngi Nyngkong ka 4 tarik Lber 2024 hapoh ka kamra treikam kaba shipor, u la ïathuh ba ka High Court ka ai ia katei ka shlem treikam tang na ka bynta hynriew bnai.
U Bah T.
L.
Jyrwa u la ïathuh ba hadien ka jingshah bam duh ka ophis treikam kaba don hajan ka DC ophis, na ka liang ka Association ka la pynlong ka jingïakynduh kaba kyrkieh bad kyrpad ïa ki bor badei peit ban ai ïa ka shlem treikam khnang ba ki nongïasaid aiñ kin ïoh ban pyndonkam ban pynïaid shaphrang ïa ki kam.
U la pynpaw ka jingai khublei bad sngew nguh ïa ka Meghalaya High court, Myntri ka tnad aiñ bad ïa u Myntri Rangbah ka Jylla u Conrad K Sangma kiba la sngewthuh ïa ka jingeh jong ki nongïasaid aiñ kiba la duh noh ïa ka ophis bad khamtam ïa ki kot ki sla ha kaba ki la ai ïa katei ka shlem treikam kaba shipor.
Kumba la sngewthuh ban ïoh ïa ka shlem treikam kaba thymmai kan dang kham shim por, kumta u Bah T.
L.
Jyrwa u buh ka jingkyrpad ïa ka High Court ba lada kut ki 6 bnai kan kham pynjlan shuh ïa ka por namar kam dei kaba suk ïa ki ban pynïaid shaphrang ïa ki kam ki jam lada khlem ka shlem treikam.
U la ïathuh ba ka ki dkhot kiba la pynrung kyrteng ïalade bad ka Shillong Bar Association ki don 12 spah ngut tam.
Kum ban pynkynmaw hangne ba ha ka miet jong ka 24 tarik Rymphang 2024 ka ding kaba klang ka la bam duh ïa ka Shillong Bar Association kaba la wanrah ka jingduh kaba khraw ïa ki nongïasaid aiñ ba ki kot ki sla ki la ing lut.
Baghmara, Lber 4: Ka Baghmara Civil Hospital kaba don ha South Garo Hills, kaba dei tang ma ka, ka jaka sumar jong ka sorkar ha ka District kala treikam mynta la bun bun snem bad shen yn nang pynkhlaiñ ïa kane ka jaka ai jingsumar da kaba yn tei shuh shuh ïa ka hospital ka ban ngiam sa 150 tylli ki jingthiah.
ïa kane la mang tyngka da ka tnad DoNER 15 klur tyngka, pyntip u Myntri Rangbah ka jylla u Conrad K Sangma.
U Myntri Rangbah ula pynbna ïa katei mynta ka Lah Sngi U Blei ha ka jingplie ïa ka Academic Block bathymmai bad ia ka Hostel ki kynthei bad hostel ki shynrang jongka Captain Williamson Memorial Government College.
Haba ai jingithuh ïa ka jingdonkam ban pynïar ïa ka jingtei bad ki jingdonkam ha Baghmara ha kaba ki nongpang kiba wan na jngai kum na Maheskola, Mahadeo, Rongara bad Siju kin ïoh ïa ka jingsumar, u Conrad Sangma ula ong, ba ka sorkar ka tyrwa ban buh sa 150 tylli ki jingthiah lyngba ka Projek kaba thymmai.
“Ngi lah dep ban aiti ïa ka jingtyrwa sha ka DONER Ministry ha ka jinglut jingsep ka ban kot T.
15 Klur na ka bynta ban kyntiew ïa ka Baghmara Civil Hospital khnang ban don sa 150 jingthiah" ong u Myntri Rangbah.
Katkum ka jingtyrwa, u Myntri Rangbah ula pyntip ban mang sa T.
5 Klur na ka bhah tyngka jong ka jylla na ka bynta ban tei ïa ka jaka sah jong ki doctor, nurses bad ki nongtrei ha ka Hospital.
Ula pynpaw ba ka lah ban don ka jingslem na ka liang ka DONER Ministry ban pynbna ïa katei ka projek namar ban long ka elekshon hapoh ka ri bad ula pynpaw ïa ka jingkyrmen ba katei ka projek kan sdang ha u snem 2025.
Shillong, Lber 04: Ki Shipai BSF ki la ïai bteng ka jingkhynra ne ka jingïakhun pyrshah ïa ka jingkhaïi tuh ïa ki marbam na Meghalaya sha Bangladesh.
Ha kine ki 24 kynta kiba ladep, ki BSF ki la ïoh ban kurup haduh 33,000 Kilo ka shini ba la thmu ban khaïi tuh sha Bangladesh lyngba ki jaka khappud jong ka Meghalaya (South Garo Hills), India sha Bangladesh.
Ki kynhun shipai BSF jong ka 200 Batatlion, hadien ba ki la ïoh jingtip ba ka don ka jingthmu ban khaï tuh ïa ki marbam, ki la leit ban khang kdong ïa kane ka jingkhaïi beaiñ bad ryngkat ka jingïatrei lang ba ki Pulit, ki la ïoh ban kurup ïa kane ka shini kaba la buhrieh ha kawei ka ïing kaba khlem shong briew shuh kaba don ha Rongra Area.
Kawei pat ka jingïoh kurup kadei kaba la ïoh da ki shipai kiba ïaid pahara ha ki bynta jong ka Baghmara.
Hadien ba la suba ïa kawei ka trok ba kit shini, ki BSF ki la bat ïa kane ka trok.
Hynrei u draibar bad kiwei pat kiba don ha kali ki la phet noh bad iehnoh ïa ka mar ba kit ha ka trok.
Na ka liang ki BSF ki la kurup noh ïa kane ka trok bad ka shibi ba la kit ha kane ka trok da ka jingthmu ban khaïi sha Bangladesh bad aiti sha ki Pulit kiba don ha katei ka thaiñ.
Shillong, Lber, 4: Ka Synjuk ki Seng Samla Shnong (SSSS) Shillong City ka phaha ia u kyrwoh kitbok kitrwiang ia baroh ki khun samla ka Bri u Hynñiewtrep bad ha ka jylla hi baroh kawei kiba ialeh ia ki eksamin bapher bapher jong u snem 2024 naduh SSLC, HSSLC bad kiwei kiwei.
Ka Synjuk Ki Seng Samla Shnong lyngba u kyrwoh ba la phah da u Chairman u samla Pynshaibok Diengdoh ka ai mynsiem sha iwei pa iwei ki samla ba kin kiew shaphrang bad ban minot thop ban poi sha ka thong ha ka jingialeh ka jongki ha kane ka eksamin bad ban rah ruh ia ka nam ka jaitbynriew hi baroh kawei, kum ka jaitbynriew ngi donkam shisha ia ki samla trai ri trai muluk ban ioh hi ban Bat hi ia ki kyrdan ba kham ha jrong ha ki bynta kiba ba pher bapher.
U Khulom Ksiar u dei u Atair bad waitlam ba nep ban pruid dak ban im bad shngain ka jaitbynriew, kyntang iawai ka Synjuk ka phai khmat ban iohi ba ki khun Samla ka Jylla ba kin long ki Dongmusa ban tbeh jingshai ia lade bad ia ka pateng ka jaitbynriew baroh kawei.
To u Blei Un kyrkhu kyrdoh ia ka jingiaid lynti ka jong phi nangne shakhmat, la ong u kyrwoh na ka SSSS….
Nongstoiñ, Lber 04: Ki riew runar ruser ki la pynïap dusmon ïa uwei u nongñiah tourist taxi ha Nongstoiñ, West Khasi Hills hynne ka miet shiteng synñia.
Kane ka jingjia ka la jia ha ka por kumba 12:15 baje eiei ha Kynroh Taxi Stand, ong ki Pulit kiba pyntip ba une u nongñiah kali tourist ba kamai na Nongstoiñ-Shillong, u dei u ba la tip kyrteng u Macborn Bonnyson Kharbani 29 snem ba shong ba sah ha ka shnong Upper New Nongstoiñ.
Na ka liang kiba haïing hasem haba ïakren bad ki nongthoh khubor, ki la ïathuh ba ha kane ka miet, u Macborn u dang shu dep pynhiar lut ïa ki briew kiba wan na Shillong bad thmu ban leit phai noh sha la ïing.
Hynrei haba poi ha steshon kaba don ha katei ka jaka, saw ngut ki briew ki la ker kut ïa u bad ki la kynroi ryngkat ka tim sih tim sang.
Kiba haïing ki ïathuh ruh ba ha katei ka por, uwei u briew u la dung da ka wait na ki bynta jong ka shadem jong u Macborn haduh ba u la kyllon beit khrup ha madan.
Ki ong ba haba ïoh jingtip ïa kane ka jingjia na ka jingkren phone, ki la mareh wut wut sha kane ka steshon, ha kaba ki la lap ba u la thiah lyngktar ha madan.
Hadien kane ki la pynkit noh mar mar ïa u sha Nongstoiñ Civil Hospital, hynrei ynda poi ha kane ka jaka sumar, ki doktor ki la pyntip ba une u samla u la khlad.
Na ka liang ki ba haïing hasem ki la leit ban ujor ïa ka ejahar halor kane ka jingjïa bad ki Pulit ki la pynlong ïa ka jingkhynra kaba jur ha ka thaiñ, ha kaba ki la ïoh kem ïa uwei u briew ba suba donkti u ba la tip kyrteng u Medius Mawlot na ka shnong Mawkaton.
Ki Pulit ki ïathuh ba u Medius u la phla ba u dei u ba dung ïa u Macborn.
Ka jingtohkit mynta ïa kane ka jingjia ka la ïaid shakhmat ban lapdien sa ïa kiwei pat kiba donkti lang.
Nongpoh, Lber 04: Ki kynhun sengbhalang bapher bapher hapoh ka jinglam khmat ka Ri Bhoi People’s Council bad ka MPSO Ri Bhoi District mynta ka sngi kila sdang ïaka jingïakhih ba nyngkong jong ki da kaba shong kyllaiñ mungor hakhmat ka Indoor Stadium ha Umlyngkdait ban dawa naka sorkar ba dei ban pynlait noh mardor ïak result DSC ha Ri-Bhoi District ïa kaba la dep ban pynlong exam naduh u snem 2021-22Ïa katei ka jingiakih jong ka seng RBPC bad MPSO da ka ba shong kyllain mungor la wan ruh ban pynshngaiñ da kiwei kiwei ki kynhun sengbhalang naduh ka CoRP, HANM, Synjuk ki Seng Samla shnong, ryngkat ki nongïalam ka Ri Bhoi Dorbar kiba la shong hakhmat katei ka Indoor stadium naduh ka por 11 baje mynstep haduh ka por 3 baje janmiet.
U Samla Jayson Lennox Nongrum President RBPC haba kren ha katei ka sngi u la ong ba kum ka seng baroh shi katta kala ïaid da ka lynti kaba jai jai lyngba ka miej jingïakren bad mynta ka sngi ruh kum ka seng kala shim da ka lynti ïakhih kaba jai jai ban shong kyllaiñ mungor, hynrei lada ka sorkar kam kheiñ snep ne kheiñ kor ïaka jingjai jai kum ka seng kala pynkhreh da kiwei ki lynti kiba kham tyngeh nangne shakhmat wat ban mih surok bad ka sorkar ka dei ban shim ïaka jingkithlieh.
Kiwei kiwei ki nongkren bala ai jingkren ha katei ka sngi naduh u Bah RR Makdoh Adviser ka Ri-Bhoi Dorbar, Bah Pateng Marsing Working President ka CoRP, Bah Aristone M Ryndongsngi President SSSS bad kiwei kiwei kila ai ka jingkyrshan ïaka seng RBPC kaba la lamkhmat ïa katei ka jingïakhih ban dawa naka sorkar ba kadei ban pynlait mardor ïaka Result DSC kaba ki khun samla kila ap khmih lynti baroh shi katta.
Ki la ong ruh ba kum ka sorkar kala dei ban shimkhia ban ai ïaka Result ym ban shu aidaw ïaka Reservation Rooster kaba ki tnad sorkar kila dep ruh ban ioh ïaki jinghikai ne ki training bapher bapher, hynrei ban shu ap sah da ki bun snem ka pynlong ïaki samla thepkam ban sah haka umdum bad ka jingnang ïaid jong ka rta thep kam.
Kumta kila kyrpad sha ka sorkar ba dei ban shimkhia ban pynlait noh ïaka result DSC ym ban ap haduh ban da mih ki jingïakhih bad ki jingïakulmar.
Baghmara, Lber 4 : Ban kyntiew ïa ka kyrdan jingpule sha ki jaka ba shabar ki Sor Shillong bad Tura , u Myntri Rangbah ka Jylla u Conrad K Sangma ula pynbna ba shen ka Kynhun Myntri kan sa shim ïa ka rai ban sdang noh ïa ka tnad pule Commerce bad Science ha ki College ka Sorkar ha Sohra, Williamnagar bad Baghmara.
U Myntri Rangbah ula pynbna ïa kane ha ka jingïalang plie ïa ka ïing College bad ki Hostel ki Kynthei bad Shynrang ba thymmai jong ka Captain Williamson Government College kaba don ha Baghmara mynta ka Lah Sngi U Blei.
“ïa ka rai ban sdang noh ïa ka tnad pule Commerce bad Science ha ki lai tylli ki College Sorkar yn sa ai jingmynjur shen da ka kynhun Myntri" pynbna u Myntri Rangbah hakhmat ki paidbah ha Baghmara.
Mynta, namar ka jingbym don ka tnad pule science bad commerce ha kine ki college Sorkar, da ki hajar ngut ki samla kynthei bad shynrang na ki jaka nongkyndong kila hap ban wan sha Tura ban rung klas ha ka Tura Govt College bad Don Bosco College.
Namar kane, kila hap ban pynlut bun bha namar ka jinghap sah ha ki hostel shimet lane shong wai.
Kiba bun ki samla pule na ki longïing ba duk, wat hapdeng ka jinglah jong ki ban pule ha ka science bad commerce, kim banse ban kynran dien noh ha ki jaka nongkyndong.
Ban pynkut ïa kane ka jingeh, u Conrad ula ong ba ka Sorkar ka don jingangnud ban kyntiew ïa ka jingpule science bad commerce haba buh hakhmat ïa ka jingnep jabieng jong ki samla ka Jylla.
“Ngi la ïohi dalade ïa ka jingangnud bad jingthrang jong ki samla ban pule ïa ka science bad mathematics.
Ha kiba bun ki jingïakop lehkai chess kaba donkam ban kheiñ jingkheiñ, ngi la shem ba ki samla jong ngi kila paw bha shakhmat.
Khlem ka sap bad ka jinghikai kumno yn lah ban long satang lada don ka jingnang jingtip ïa ka science bad ka mathematic hapdeng ki samla.
Ngi donkam ban shu ai ka kabu ïa ki" ong u Myntri Rangbah.
Lada ki kam ki jam ki ïaid beit, ka Sorkar ka angnud ban sdang noh ïa ka tnad science bad commerce ha Williamnagar, Baghmara bad Sohra ha une u snem pule ba mynta u ban sdang naduh u Jymmang bad Jylliew.
Jowai, Lber 04: Ka Voice of the People Party (VPP) sa shisien pat ka la hiar sha ka ktem jong ka NPP ha West Jaiñtia Hills na ka bynta ban ïalap elekshon sha ka Dorbar Lok Sabha, da kaba pynlong ïa ka jingïalang ha nyngkong ha Ïaw Musiang bad hadien pat ha Ladthalaboh.
Ha kine ki artylli ki jingïalang, ha kaba la kren da u Bah Ardent Basaïawmoit, President ka Seng bad u Dr.
Ricky AJ Syngkon, uba long u Kyrtong MP bad u General Secretary ka Seng, wat lada ka VPP kam shym la don tnad trei ha kane Jowai Constituency ha kane ka elekhon MLA baladep, hynrei la ïohi ba ki paidbah ki la ïatuid ban sngap ïa ki jingkren bad kumjuh ruh ban pynpaw ka jingkyrshan ïa kane ka Party kaba dang dap tang arsnem tam.
Ha ka jingïalang kaba la long ha ïaw Musiang ha ka jaka ba don mar syndah bad ka Jaiñtia Hills Autonomous District Council (JHADC) u Bah Ardent u la khyrwit nyngkong ïa ka jinglehbeiñ ka Executive Committee(EC) ba la ïalam da ka NPP bad ïatreilang bad ka UDP bad kiwei de ki Seng, namar ba la jan shi snem ki nongtrei bapli kim shym la ïoh tulop.
“Aiu ki Party ba pynlong ïa ka EC ha JHADC ki leh haduh ba ki nongtrei jong ka Council kim shym la ïoh tulop satia?", la ong u Bah Ardent, hapdeng ka jingrisa bad thap kti ki paidbah.
La ïohi ruh ba ki nongtrei ka JHADC kiba la ïeng na ki jingkhang ïit bad kiew sha jrong tnum ka ophis treikam jong ki.
U Bah Ardent u la ong ba dei namar kane ka daw ba ka VPP ka la mih ban kren na ka bynta kiba shah lehbeiñ kiba shah leh shiliang, kiba tieng kiba smiej ïa ki nongmihkhmat jong ki.
U la ong ba ha ka jingshisha ki MDC, ki MLA kidei tang ki shakri jong ki paidbah bad ki paidbah kidei ki nongaikam ïa ki.
Ha ka jingshisha kum u trai ka kam, haba u shakri ne u nongbylla um trei bha,la ju bujli noh da kiwei.
“Lada ki MDC bad MLA jong phi kim trei bha, dei ban jied bujli noh da kiwei", la ong u nongïalam ka VPP.
U la ai mynsiem ïa ki paidbah ba kim dei ban tieng ïa ki MLA ne ki MDC jong ki, namar ba ka VPP kan ïeng ha syndah jong ki.
Namar kata ka daw u kyntu ïa ki ba kin ai noh ka jingkyrshan ïa ka VPP ha kane ka elekshon MP kan ban sa long shen bad kumjuh ha ka elekshon MDC.
“Ngin ïakhun ban thaw ïa ka record da ka jingshem phang u paidbah ban pynjop ïa ka VPP ha kane ka elekshon MP bad ngin ym shah shuh ïano ïano ban ïalam bakla nangne shakhmat ïa ka synshar ka khaddar" , la ong u MLA ka Nongkrem.
U President ka VPP u la kynthah ruh ïa u MLA ka Jowai, uba la ong ha kine ki sngi baladep ba ki MLA VPP kim ju kren eiei ha Assembly, hynrei ki nang tang ban mih sha surok.
“Nga da lyngngoh kumno phi ïajied MLA kum ïa une u rangbah, uba kren pynban kum u khunlung, katto ngi kren ha Assembly ha ka dorbar ba dang shu dep kumno um ïohi.
Kadei tang ka jingkren khunlung", u la ong.
Ula pynsngew ba ki don ki MLA kiba kynthoh ïa ka VPP kiba kren shano yn jop u Prah khlem don ki nongtrei, hynrei u ong mynta u paidbah ula tip lut ïala ka jong ka hok da kaba pynjop don burom ïa u Prah.
Ka jingjop u Prah ha kane ka Election MP, MDC bad MLA ban wan yn pynkhuid ïa kane ka ri ba ieit da ka jingleh shilliang khmat, ha kaba wat lada ki don ki samla kiba la thep tender da ka lynti kaba khuid bad ïoh ruh ïa ka tender, hynrei ki la shah pynbor ban ai noh shawei.
“Ka VPP kan nym ailad da lei lei ba kin jia kiba kum kine ïa ki khun samla jong ngi", la byrthen u hehduh ka VPP.
Ha ka jingïalang kaba la long ha Ladthalaboh lei, la ïohi ba ki paidbah ki la mih da ki hajar ngut wat lada ka jingïalang ka long ha ka por mynmiet.
Ki paidbah ym tang ba ki la ïamih ban sngap ïa ki jingpynshai na ka liang ki nongïalam ka Seng, hynrei kiba bun ruh ki la wan shakhmat ban pynïasoh sha ka Seng, ha kaba u bah Ardent ha ka jingkren jong u la ong, “Lada U Blei U don ha ka liang jong ngi, yn nym don bal ah ban ïaleh pyrshah ïa ngi".
Nongpoh, Rymphang 04: Ki pulit ka Ri-Bhoi ryngkat bad CRPF kiba la pynkhlaiñ bha ka jingpahara shuwa ka elekshon Lok Sabha, haka 3 tarik sngi u Blei kila ioh ban bat ïa kawei ka trok ha Lad Umsaw ha Ri-Bhoi ryngkat u kynja kumba 280 song haka jingkhia kumba 4746.
409 kilo bad u ba la antad ka jingshong dor kumba 20 klur eiei.
Kumba la pyntip da u heh pulit ka Ri-Bhoi u Jagpal Singh Dhanoa u la pyntip hadien ka jingtip kaba bñiah halor ka jingdon kawei ka trok kaba kit ïaki jingdih buaid, ki pulit ka Ri-Bhoi kila pynlong ka jingpynap shrip ha lad Umsaw, bad ioh bat ïa kawei ka trok kaba don ïa u number NL 01 AH 5853 bad hadien ka jingtalasi la lap ïa kumba 280 tylli ki song kynja (Marijuana) bala song bha haki plastic bala kit ha katei ka trok.
Hadien ka jingtohkit ki pulit la lap ba u dei u kynja (Marijuana) bad don ka jingkhia kumba 4746.
409 kilo bad halor katei ka jingioh kurup ki pulit kila kem ruh uwei u briew bala tip kyrteng kum u Babulal Sheikh (48) na Maharashtra bad haka jingtalasi ïa utei u briew ki pulit kila kurup ruh ka pisa kumba T.
3760/- ryngkat kawei ka mobile phone Nokia.
Hadien ba la dep ban tohkit bñiah halor ka jingioh kurup ïa utei u drok, na ka liang ki bor pulit ka Ri Bhoi ki la dep ban register case ha Umiam Police Station katkum ka NDPS Act bad ka jingtohkit ka dang ïaid shakhmat ban lap shuh shuh ïa kiba donkti ha katei ka kam.
Nongstoiñ, Lber 04 : Ka Hynñiewtrep Youth Council West Khasi Hills bad ka Mawshynrut Youth Movement (MYM), ha ka sngi nyngkong, ki la leit ban pynsangeh ïa ka interview thep kam ba la pynlong da ka tnad Social Welfare ka West Khasi Hills.
Kine ki kam ba lait ïa kaba la pynlong interview thep kam ki kynthup ïa ka kam District Mission Coordinator, Gender Specialist, Specialist in Financial Literacy, Accountant Assistant, Data Entry Operator bad Multi Tasking Staff.
Hynrei, ki nongïalam jong ki ar seng hapoh ka jingïalam u samla Lumlang Kharsyiemlieh, President ka HYC bad samla Shembor Rynñiaw jong ka MYM, ki la phah pynsangeh ïa kane ka interview thep kam, namar ba ka tnad Social Welfare ka la khot interview tang ïa ki samla ba la thep kyrteng hapoh ka Ophis jong ka Employment Exchange.
Kine ki nongïalam ki la pyntip ba ki la leit ban dawa ïa ka Ophisar ka tnad Social Welfare Kong Pakynteiñ ba kan pynsangeh ïa ka interview.
Hynrei la kynnoh ba kane ka Ophisar ka la pyneh da kaba ai daw ba ka la ïoh ïa ka hukum na ki bor khmih ba hap ban pynlong beit.
Kumta, kine ki Seng k ila leit ïakynduh ïa u Deputy Commissioner ka West Khasi Hills ban dawa pynsangeh ïa ka interview bad dawa ruh ba dei ban da pynmih da ka jingpynbna laitkam (Advertisement) kumba ju leh ha ka rukom thung kam.
Ki ar Seng ki la hiar sha ka ophis ka tnad Social Welfare ban pynsangeh ïa kane ka interview, hynrei la shem ba u Deputy Commissioner u la shimkhia ïa ka jingdawa bad u la hukum dalade ban pynsangeh shuwa ïa kane ka kam.
U samla Lumlang Kharsyiemlieh u la ong ba ka seng ka sngewnguh ïa u DC u ba la sngap ïa ka jingkyrpad jong ki ar seng kiba la ieng na ka bynta ka bha ka miat jong ki samla wad kam.
Shillong, Lber 04 : Ka sorkar jylla ka la thung da ka jingtohkit magisterial inquiry halor ka jingshah siat ïap jong u rangbah ha ka sngi Thohdieng ba la dep ha ki BSF ha ka shnong Dalia kaba hap ha Shella-Bhologanj sub division, East Khasi Hills, ong ki tyllong khubor ha ka sngi Nyngkong.
Ïa kane ka jingtohkit la ong ba yn khlieh da ka Sub – Divisional Officer ka Sohra.
Katkum ka jingpyllait khubor na u SP ka East Khasi Hills, u Rituraj Ravi la ong ba kane ka la jia ha ka miet sngi Thohdieng ha ka por 8:00 baje ei ei hadien ba ka la don ka jingïa pyneh hapdeng ki BSF bad ki briew ki bym ithuh ha ka shnong Dalia kumba 150 mitar na u pud bad ka Bangladesh.
La ong ruh ba ha katei ka jingjia, ki BSF ki la siat sha ki paidbah bad uwei u briew ba tip kyrteng kum u Asen M Marak u la khlad.
Ka jingtohkit halor kane ka jingjïa ban lap ïa ka jingshisha ka dang ïaid.
U Asen M.
Marak, uba la don kumba 40 snem ka rta, u la duhei ïa la ka jong ka jingim ha ka jingsiat kuli jong ki shipai BSF katba ki paidbah ki dang pyrshang ban patan ïa u na ka jaka ba la jia ka jingïasiat, kaba jngai kumba 300 mitar na khappud, ka bym pat ker sainar shiah.
Ïa uba la mynsaw, ki Pulit bad ki shipai BSF ki dang pynlong ka jingtohkit kaba bniah ban tip kyrteng bad ïa ka jaka sah.
Haba pynshisha ïa kane ka jingjia, ka Sub Divisional Officer (Civil) jong ka Sohra, ka Salon Verma ka la ong ba ïa kane ka kam mynta ka dang don hapdeng ka jingtohkit katkum ki kyndon jong ka aiñ.
La iathuh ruh ba kane ka la jia ha ha shnong Dalia hajan Shella, East Khasi Hills District ha ka por kumba 8 baje mynmiet, haba ki shipai BSF kiba dang ïaid pahara ki la khang lynti ïa ka kynhun jong ki birew kiba thmu ban shalan tuh ïa ka shini, u piat bad ïa kiwei kiwei ki mar ha ka dor kaba rem sha ka ri Bangladesh.
Ka shnong Dalia ka dei kaba la buhai shnong da ki Garo bad ka thymmei khubor ka ïathuh ba ki kam runar ruser ki ju jia bha watla kam pat ju don satia kano ka jingïatakhuh bad ki bor jong ka aiñ ha ki sngi ba la leit noh.
Katkum ka jingai jingtip ba malu mala halor ka jingjia, u Heh Ophisar BSF uba shimti ïa kane ka kam u la ong ba kine ki jingjia ki ju jia manla ka por, hynrei ha katei ka sngi ki la don kumba 300 ngut ki briew na India bad Bangladesh ki la ïatakhuh bad ki shipai BSF katba ki dang pyrshang ban pynpulom ïa ki kam khaïi tuh bad khnang ban pynjem ïa ki paidbhur ki shipai BSF ki la siat ar kuli ha kaba u Asen Marak u la ïap.
Jowai, Lber, 05: Kum shi bynta ban pynshlur ïa ki kynthei ha ki kam sport, bad ka mynsiem ieit sport, ka jingbha jong ka met bad ka mynsiem jingïakhun hapdeng ki kynthei ka Nehru Yuva Kendra, Jowai kan sa pynlong ïa ka Nari Shakti Fitness Run ha baroh ki Block jong ka District ha ka 9 tarik mynta u bnai.
Kane ka jingïamareh ka long shi bynta na ka jingrakhe ïa ka International Women’s Day bad ka long ruh ka bynta ban ïoh ïa ka met ba koit ba khiah ïa ki kynthei ki ban tei ïa ka roi ka par jong ka ri India.
Ïa kane ka Fitness Run, ha kawei pa kawei ka Block jong ka District un sa don 25 ngut ki kynthei ki ban shim bynta ha ka ban mareh shiteng Kilometer.
Bad ka NYK kan ïa trei lang bad ki NSS, Ki NCC bad ki bor District.
Ki kynthei kiba kwah ban ïashim bynta ha kane ka jingiamareh ki lah ban register ïalade lyngba ka link jong ka MYBharat portal (www.
mybharat.
gov.
in)Ka NYK ka wer ïa baroh ki kynthei ba kin ïashim bynta lang ha kane ka jingïamareh ‘Nari Shakti Fitness Run’.
Ka jingïakhun ban ïoh rung ka Ktien Khasi ha ka Khyrnit kaba phra jong ka riti synshar jong ka ri India, ka la ïai bteng bad ym tang ba ka ïai bteng, hynrei la nang pynlyngngoh ruh ïa kiba bun, balei hadhuh mynta kam ïoh satia ïa ka jingkular na ka sorkar pdeng ba kan sa pynrung noh ne ban ai noh ka jingithuh ha ka Riti Synshar jong ka ri katkum ka Eight Schedule.
Naduh ba la mih ka jingdawa ban pynrung noh ïa ka Ktien Khasi ha ka riti synshar, kaba la sdang naduh shuwa ba ka Meghalaya kan ïoh la ka jong ka jylla haba ka District Council ha u snem 1967 ka la pass ïa ka Resolution ban dawa ban pynrung noh ïa ka ktien Khasi ha ka Khyrnit kaba phra jong ka riti synshar.
Hadien ki jingdawa ki la nang ïai mih bad ka la kham jur haba ka Khasi Author’s Society ruh ka la buddien ban tynruh ïa kane ka kam ym tang na ka sorkar jylla, hynrei wat shaduh ka sorkar pdeng ruh kumjuh.
Ha ki snem kiba hadien bad khamtam hadien ba ka Meghlaya Legislative Assembly, ka la pass ia ka Resolution bad phah sha ka sorkar pdeng, kiba bun kiwei pat ki kynhun bad ki Party ruh ki la shimkhia ban pynjur ïa ka jingdawa.
Ha ka snem 2023 shuwa ka elekshon MP, ki MP ka Seng Trinamool Congress ki la rah ïa kane ka mat ha Parliament, ha kaba u MP ka TMC ha Rajya Sabha, u Derek Obrien, u la rah ha Rajya Sabha.
Nangta ki MP ka Congress ruh ki la pynlong ka Demonstration hakhmat ka Parliament ban dawa na ka bynta kane kajuh ka mat.
Ki MP na ka jylla naduh u ma Vincent H Pala MP Lok Sabha bad u Dr W.
R Kharlukhi jongka Rajya Sabha ruh ki la kren halor kane ka mat hapoh ka Parliament.
Dang ha kine ki khyndiat bnai na ka KAS ryngkat ki nongmihkhmat na ka jylla bad ki Sengbhalang ki la pynlong ka Seminar bad kumjuh ruh ka jingdawa ha nongbah Delhi ban pynsngew sha ki bor sorkar halor ka jingdawa ban pynrung noh ïa ka Ktien Khasi ha ka Khyrnit kaba phra.
Ki heh sorkar jong ka jylla naduh u Bah Paul Lyngdoh, ka Dr.
Ampareen Lyngdoh, nangta u Bah Metbah Lyngdoh, Chairman ka State Planning Board bad kiwei ki la ïashim bynta lang ha ka jingïakhih ha Jantar Mantar.
Khyndiat sngi hadien kane, la kiew sa ka Seng HANM kaba ym tang ba ka la pynlong ka jingkhih ha Jantar Mantar Delhi, hynrei ka la leit ai ruh ryngkat ka jingthoh sha ka tnad Ministry of Home Affairs.
Ha kane ka dorbar mangtyngka ba mynta , u Myntri Rangbah ka Meghalaya, u Conrad Sangma, u la ïathuh ba ka sorkar ka la phah haduh phra tylli ki shithi ban ithuh noh ïa ka ktien Khasi ha ka riti synshar jong ka ri India, hynrei kaba sngew diaw ka long ba ka sorkar pdeng kam shym la jubab eiei halor kane bad ka sngap man man.
Na ka jingïathuh u Myntri Rangbah la sngewthuh ba ka sorkar pdeng kam buh satia kano kano ka kyndon ïa ki ktien ban pynrung ha ka riti synshar ne ban ïoh jingithuh noh ha ka riti synshar jong ka ri.
Kumta ka long kaba sngewlyngngoh kaei pat ka jingeh ba ka sorkar pdeng lyngba ka tnad kam pohïing kam sngap ïa kane ka jingdawa na ka jylla Meghalaya wat lada ka dei ka jingdawa kaba la palat sanphew snem.
Hato ka dei ba ka sorkar pdeng kam kheiñ snep ïa kane ka jylla lane kam pat i long ban ithuh noh ïa ka ktien Khasi ha ka Khyrnit kaba phra?.
Lada kam pat I long ka dei na kadaw aiu?, haba ym don kano kano ka kyndon kaba la buh ban ai jingithuh ïa ka.
Kumba long mynta ka ktien Khasi ka dei kawei na ki 38 tylli ki ktien kiba la ap lain ne kiba don ha ka list ban ithuh noh ha ka riti synhshar jong ka ri India.
Ka jingïoh rung ha ka Khyrnit kaba phra kumba la ju batai na ka por sha ka por ba ka wanrah shibun ki jingmyntoi, ha kaba ki samla ka jylla ki lah ban thoh eksam noh na ka Khasi.
Nangta ki lah ban ïaleh interview da ka ktien la jong, kata ka ktien Khasi.
Nangta kan long ruh kum ka jingplie lad na ka bynta ka ïoh kam ïoh jam lyngba ki Translation bad kiwei kiwei.
Kumta ka jingbym jubab ka sorkar pdeng halor kine ki jingdawa ban ithuh ne pynrung ia ka ktien Khasi ha ka riti synshar ka shu sah ha ka lyngngoh, lano ka sorkar pdeng kan ai jingithuh noh ïa ka ktien Khasi ha ka riti synshar jong ka ri?.
Ki paidbah ki shu ap khmih lynti kmang lano ba ka sorkar pdeng kan ai ïa kane ka jubab.
New Delhi, Lber 05 : Ka kynhun ïalehkai jong ka Goa ka la ïoh ban poi sha ka semi final jong ka 77th National Football Championship jong ka Santosh Trophy hadien ba ka la ïoh ban pynliem noh ïa ka Delhi da 2-1 kol ha ka quarter final kaba ar ha Golden Jubilee Stadium kaba don ha Yupïa ha Arunachal Pradesh ha kane ka sngi Nyngkong.
Baroh kitei ki lai tylli ki kol jong ka Goa bad Delhi ki dei kiba la ïoh ban thep tang ha ka kylla step katba ka jingïakhun ha ka kylla miet ka la kut haka jingïakhaid khlem don shuh ba ïoh ban thep kol.
Ïa ka kol kaba nyngkong dei ka Delhi kaba ïoh ban lamkhmat tang ha ka minit kaba 8 lyngba u Sahil Kumar.
Hynrei dei tang hadien katto katne minit kata ha ka minit kaba 20 ba ka Goa kala ïoh ban pynphai noh lyngba u Jobern Cardozo.
Ka jingïakhun ka la nang itynnad hadien ba ka Goa ka la ïoh ban thep biang sa shi kol lyngba u Llyod Cardozo ha ka minit kaba 29.
Katei ka kynhun kaba la ïoh ban ban bat haduh san sien ïa ka nam lahduh kan hap ban kynduh ïa ka kynhun jong ka Manipur ha ka semi final.
Shwa kane, ka Manipur ka la ïoh ban pynliem haduh 7-1 kol ïa ka Assam ha ka jingïalehkai kaba la noh shilliang bha.
Ïa ki kol jong ka Manipur la ïoh ban thep da u Phijam Sanathoi Meetei tang ha ka minit kaba 4 jong ka kylla step, pynbud sa u Wangkhei mayum Sadananda Singh da ka hat-trick kata ha ka minit ba 11,16 bad ha ka minit kaba 70.
U Ngangbam Pacha Singh ruh u la ïoh lang shi kol ha ka minit kaba 19(P) nalor u Maibam Deny Singh ha ka minit kaba 82 bad u Imarson Meitei ha ka minit kaba 88.
Ïa ka shi kol jong ka Assam pat la ïoh ban thep da u Joydeep Gogoi ha ka minit kaba 64.
Shwa kane, ka Services kaba la bat haduh hynriew sien ïa ka nam lahduh ka la ïoh ban pynliem da 2-0 kl ïa ka Railways ha ka quarter final kaba itynnad bha.
Ha kane ka jingïakhun ruh ka jingthep kol kadei tang ha ka kylla step bad ïa ki kol jong ka Services la ïoh ban thep da u Shafeel PP ha ka minit kaba 9 (P) bad ïa ka kol kaba ar na u Samir Murmu ha ka minit shwa ban kut ka kylla step kata ha ka minit kaba 45+1.
Nongpoh, Lber 05: Ka University of Science and Technology Meghalaya (USTM) ha ka sngi nyngkong jong ka taiew ka la pynlong da ka prokram ba kyrpang ban rakhe don burom ïa ka lyngkhuh sngi ïap ba 8 snem jong u myntri rangbah barim ka jylla bad u Speaker barim ka Lok Sabha, u (L) P.
A Sangma kum ka jingburom halor u synñiang u bynhei ba u la shakri na ka bynta ban kyntiew ïa ka jylla Meghalaya.
U Lat barim ka jylla, u R.
S.
Mooshahary u la wan ban shim bynta kum u kongsan ban rakhe ïa kane ka lyngkhun sngi ïap jong u (L) P.
A Sangma bad la sakhi lang ruh da ka jingdon lang u Chancellor ka USTM u M.
Hoque, u Vice chancellor ka USTM u Prof.
G.
D Sharma, ki samla pule bad ki nonghikai katei ka skulbah.
Haba kren ha kane ka sngi kum u kongsan, u Lat barim ka jylla u R.
S Mooshahary, u la ong ba u P.
A Sangma u dei uwei na u riew rangbah uba la phong ïa ka dur khmat jong ki jylla shatei lam mihngi ka ri India, lyngba ki kam kiba u la shakri kum u nongmihkhmat paidbah bad u long ruh u rangbah uba don ka jingiohi jngai kumno ban saiñdur ïa ka jylla Meghalaya bad ki jylla shatei lam mihngi ka ri India.
U la pynpaw ruh da kaba ong ba kawei na ka kam kaba khraw ba u P.
A Sangma u la leh, ka dei kaba u la pynmih ïa ki khun kiba la don lut ka jingnang jingstad bad kam don kano kano ka jingkynnoh bamsap ïa ka ïing ka sem jong u.
Nalor kata u la pynmih ruh ïa u khun, u Conrad K.
Sangma uwei na u Myntri rangbah uba la stad bad uba la biang pura ha ka jingnang jingstad.
Da kaba ïaroh ruh ïa u P.
A Sangma kum u nongïalam ka jylla, u la duh noh ïa ar tylli ki kyrdan hadien ba u la u la khlad noh na kane ka pyrthei, kata ïa ka kyrdan President ka ri bad ruh u Myntri rangbah ka ri, kaba dei na ka daw ka jingdon ka jingïaleh politik hapoh ka party.
Shuh shuh, u la bynrap ruh da kaba ong ba ïa ka jylla Meghalaya la ithuh sha ki rithor ka ri India, ka dei namar ba don kum kine ki nongïalam kum u P.
A Sangma bad u kyrmen skhem ruh ba ka jylla Meghalaya kan dang lah ban pynmih ïa shibun ki nongïalam kiba lah ban shakri na ka bynta ban kyntiew ïa la ka jong ka jylla, u la bynrap.
Haba kren ruh ha kane ka sngi na ka liang u chancellor ka USTM, u M.
Hoque u la ong ba ka USTM ka sngewburom bha ïa u P.
A Sangma, ka dei namar ba u P.
A Sangma u don ka bynta kaba khraw bha ban saiñdur ha kaba sdang ban seng ïa ka USTM bad u dei ruh u rangbah uba don ka jingiohi jngai kumno ban saiñdur ïa ka lawei ba phyrnai ki khun samla ha ka jylla.
U la pynpaw ruh da kaba ong, ba ka USTM ka shim ïa u P.
A Sangma kum u nonghikai (Mentor) ïa ka USTM bad dei lyngba ka jingïasnoh kti lang jong u, ba ka USTM kat dang mih ki sngi ka la dang kiew ha baroh ki liang ban ai ka jingshakri na ka bynta ban kyntiew ïa ka pule ka puthi bad kiwei kiwei ki kam ban shakri sha ki paidbah ka jylla, u la bynrap.
Nongstoiñ, Lber 5: Naduh u bnai Ïaiong jong u snem 2022 jong ka jinghiar pynjot jong ki khñiang ïa ki jingthung kum u motor bad kiwei kiwei ha ka thaiñ Umyiap bad kiwei de ki jaka, na ka liang ki Nongrep bad ka Seng Nongrep HFU, ka la leit ïakynduh ïa u District Horticulture Officer ka West Khasi Hills.
Ha ka jingïakynduh ïa u DHO, u la phah lum thup ha ki Form bad ki Nongrep ki la leh kumta ban lum ki Nongrep man ki shnong.
Pynban haduh mynta ki lad jingïarap kim pat long kam ei ei satia.
“Ha 29.
2.
2024 na ka liang jong ngi ka seng ki nongrep ka Hill Farmer Union West Khasi Hills District, ha ryngkat ki nongrep ka thaiñ Umyiap kiba dei ruh ki dkhot jong ngi, ngi la leit ïakynduh ïa u DC ka West Khasi Hills, ban kyrpad ban ïarap siew noh ïa ki bad na ka liang u DC u la kular ban ïarap ban leh ïa ka ba donkam.
Kumta kum ka seng HFU ngi kyrmen ka Sorkar hapoh ka jingshimkhia lem jong u DC ban ïarap noh ïa ki nongrep lyngba ka Relief Fund ne kino kino ki lad jingïarap na ka sorkar", ong u Bah Lumlang Kharsyiemlieh Secretary HFU West Khasi Hills.
Nongpoh, Lber 05: Ka jingap khmih lynti jong kiba bun ki samla ïalehkai ka Ri-Bhoi ban ioh noh kawei ka madan ïalehkai kaba bha kala urlong hadien ba u Myntri Rangbah ka jylla u Conrad Sangma mynta ka sngi u la leit ban buh mawnongrim naka bynta ban sdang shna noh ïaka madan Artificial Turf ha Umbuda hadien ba kum ka shnong kala ai sngewbha ïakatei ka madan ban pynbha ïaka naka bynta ka jingmyntoi jong ki khun samla.
Ïa kane ka madan Artificial Turf la mang pisa kumba 10.
93 klur lyngba ka tnad ïalehkai bala wan ruh ban sakhi da ka jingdonlang u Bah Shakliar Warjri myntri ka tnad ïalehkai ka jylla, Bah Mayral Born Syiem MLA ka Nongpoh, Bah Sosthenes Sohtun MLA ka Jirang, Bah Balajied Ranee MDC ka Nongpoh, Bah Victor Rani MDC ka Jirang, Bah B.
M Syiem Chief Engineer State Sports Council, Bah CB Syioem Rangbah Shnong Umbuda, ki nongïalam ka RBDSA bad kiwei kiwei ki ophisar naki tnad sorkar, ki khynnah skul lem bad ki riew rangbah na kylleng ka them Ri-Bhoi.
Na ka liang u Conrad Sangma u la ong kumba 700 klur ki project ki dang ïaid mynta haka tnad ïalehkai bad kane ka Artificial Turf ha madan Umbuda kan long kawei naki jingkyrkhu ïaki samla ïalehkai haka district kumba ka Ri-Bhoi kadei kaba paw haka kam ïalehkai bad ïaka kam yn sa sdang noh shen bad khmih lynti hapoh 18 bnai yn pyndep ïa katei ka madan.
U la ong ruh ba kum kitei ki madan yn shna ha kylleng ki jaka bad ki shnong nongkyndong ban kyntiew ïaka kam ïalehkai haka jylla, bad da ka jingtreishitom jong kane ka sorkar ba mynta yn pynmih ïaki Indoor Stadium, ki Synthetic Track, ki jaka lehkai kiba biang da kaba pynbna ruh ba yn shna kawei ka madan ïalehkai kaba biang ha Pahamsyiem.
U Conrad Sangma u la kyntu ruh ïaki khun samla ha katei ka sngi ba kin shim kabu haba wan ki kam pynroi khamtam ki jaka ïalehkai bad ban pyndonkam hok ïaka sap kaba ki don, ym ban ngop haki kam kai bad ki kam sniew kiba lah ban pynjot ïaka jingim tang haka shikhyllipmat bad lyngba katei ka madan bad kiwei kiwei ki project ban dang wan kan kyntiew ïaka kam ïalehkai haka district bad ka jylla baroh kawei.
Nongstoiñ, Lber 5: Ka KSU Nongtrai Sepngi Unit hapoh ka jjngïalam u samla Kitbor Riangtem President, ha ka sngi hat majai ka la leit ïakynduh ïa ka kong E.
G.
Tariang Pajat DMHO West Khasi Hills bad ka la dawa ba kan ïarap ban shna noh ïa ka Sub Center ha ka shnong Langdongdai.
Ki nongïalam ka seng ki la ong ba haduh mynta mynne katei ka shnong kaba dang hap ha ka thaiñ West Khasi Hills District, kam pat don satia wat tang kawei ruh ka jaka ai jingsumar na ka bynta ka koit ka khiah.
Bun ki briew kiba pang kiba shitom ki hap leit kit shaduh Riangdo kaba jngai kumba 38 km ei ei nalor ka surok ruh ka dang khohruh khohram bad ka shim por kumba 2 kynta ei ei.
Ka seng ka la ban jur ba dei ban leh noh mardor namar ka long ka dong ka thaiñ kaba dang sahdien haduh katta katta.
Ha jingïakynduh jong ka seng, ka DMHO ka la kular ban leh ïa ka ba donkam bad kan sa pynsngew ruh ïa kane ka mat ha ki bor kiba kham halor.
Nongpoh, Lber 05: Haka jingpyrshang jong ka Ka Dorbar Shnong Mawroh, Nongpoh ban wan rah ïaka khuid ka suba hapoh ka Shnong ka thaw, ki nongialam jong ka Dorbar Shnong Mawroh ki la ïoh ban pdiang ïaka pisa kaba la aiti da u Bah Mayralborn Syiem MLA ka Nongpoh ban kyrshan ïaka dorbar Shnong ha ka ban thied ïa ka kali ka ban kit ïaki ñiut kaba mih napoh ka shnong bad ban leit theh pat sha ki jaka kiba la buh.
Ha kane ka sngi la U MLA ka Nongpoh u la aiti daka song pisa sha ki nongïalam Shnong kum ka jingïarap ïaki ban thied ïaka kali kit ñiut kaba thymmai hakaba u la pynbna ruh ba un dang wat ki lad ban bteng ïaka jingïarap haki sngi ki ban wan.
Ha kane ka sngi la sakhi da ka jingdonlang u MDC ka Nongpoh, Bah Balajied Ranee, Rangbah Shnong Mawroh bah Opel Lyngdoh, ki dkhot jong ka committee Shnong, Seng Longkmie lem bad ki khun Samla jong ka Shnong.
Haba kren ha katei ka sngi naka liang u MLA u la ai ka jingïaroh ïaka Dorbar Shnong Mawroh kaba la shim khia ïaka khuid ka suba kum kawei naki kam ba hakhmat eh ba donkam haka shnong.
U la ong ruh, ka jingleh khuid leh suba ka long kawei naki kam kiba ma ngi kum ki nongshong Shnong ngi dei ban pynmlien namar ka jingleh khuid barabor kadei ban sdang shwa na la ïing hynrei ngim dei pat ban klet ba ngi pynkhuid ruh ïaka Shnong ka thaw.
Tura Lber 4: U Myntri Rangbah ka jylla u Conrad K Sangma, mynta ka Lah Sngi U Blei ula plie ïa ki kamra klass (Academic Block) bad ïa ki ar tylli ki hostel jongki Shynrang bad Kynthei jongka Captain Williamson Sangma Government College ha ka jingïalang kaba la long ha ka katei ka college.
Kiba la ïadon lang ha kane ka jingplie ïa kane ka ïing ba thymmai jongka College kaba la pyndep ban tei tang hapoh san snem ki long u Myntri ka tnad pule puthi u Rakkam A Sangma, u MLA ka Baghmara u Kartush R Marak, u MLA ka Amlarem & u Chief Advisor jong ka Sorkar Jylla u Ma Lakhmen Rymbui bad u Chief Secretary ka jylla Bah DP Wahlang.
Haba kren ha ka jingïalang u Myntri Rangbah ula ai burom ïa la u Kpa u (L) P.
A Sangma ha kum kane ka sngi kaba dei ruh ka lyngkhuh sngi iap kaba 8 jongu da kaba ong, “Ka dei ka jingïohi jngai bad ka jingngeit jong u (L) PA Sangma ula shim khia ban kyntiew shaphrang ïa ka pule puthi ha ka jylla bad ula buh ïa u maw nongrim ïa kane ka College ha u 2008 bad kumta ka long kaba ïahap bha ba ha kum kane ka sngi ba ïa katei ka projek la sdang ha u 2008 ka la ïaid ha ka lynti kaba dei bad ngi la lah ban plie ïa ki jingtei na ka bynta ki jingpule ha ki kyrdan kiba heh na ka bynta ki samla bad ki paidbah jong ka South Garo Hills.
"Ula pynpaw ka jingsngewnguh a u Myntri barim ka pule puthi jong ka sorkar kaba la dep u Ma Lahkmen Rymbui bad ïa ka kynhun kiba la wanrah ka jingpynkylla ha ka pule puthi bad ula ong ba ka thong bad ka jingïohi jngai kaba la buh da ka tnad pule puthi ha ki 5 snem kiba la dep la shim bad pynïaid shaphrang haduh kine ki sngi kiba mynta.
“Nga ngeit skhem ba ha ka liang ka pule puthi yn ïohi ïa ka jingkylla kaba radbah ha kine ki sngi ban wan hapoh ka jingïalam jong u Myntri uba mynta" ula ong.
Ula ong ruh ba ki samla ki long ki atiar kiba kordor bha hynrei ka long kaba donkam ban ai ïa ka rynsan kaba dei, ki kabu bad ki jingbtin lynti khnang ba kin lah ban pyndonkam ïa la ki buit bad ki bor, ki sap ki phong jongki.
Ula ong, ba ka pule puthi ka dei ka mat kaba hakhmat eh kaba ka sorkar ka buh hakhmat bad kumta ka sorkar ha u 2020 ka la kytiew ïa ka jingbhah tyngka ha ka pule puthi na ka 27 Klur tyngka sha ka 350 Klur tyngka bad ka sorkar kala bhah kyrpang ruh 3000 Klur tyngka na ka bynta ki jingpynlut ha kaba ïadei bad ka jingkyntiew ïa ki samla ha ki bynta bapher bapher.
U Myntri Rangbah ula ïathuh, ba ula leit jurip ïa ka Baghmara College ha u snem 2019 bad lap ba ka jingtei kam long satia kaba shngaiñ na ka bynta ki samla pule khamtam haba ka la dei kaba la rim bha bad sdang tor.
“Nga dap da ka jingkmen ba hapoh 5 snem, ngi la lah ban pyndep ïa ki jingtei kiba thymmai ïa ki samla bad ki paidbah jongka Baghmara," ula ong ba ka Kynhun Myntri shen kan sa ai ka jing mynjur ïa ka jingtyrwa ban buh ïa ka Science bad Commerce Stream ha Sohra, Williamnagar bad Baghmara College.
U Myntri Rangbah ula kyntu ïa ki nonghikai bad ki samla pule ba kin shim lang ïa ka jingkitkhlieh ban pynlong ïa kane ka College kum kata ka ‘Centre of Excellence’.
Katba u Rakkam A Sangma, ula ong ba ka dei ka sngi ka ban sah jingkynmaw na ka bynta ka Baghmara bad South Garo Hills baroh kawei bad ula pynkynmaw shaphang ka jingïaid lynti haka jingseng ïa ka college.
La sdang ïa ka Captain Williamson Government College ha u snem 1994 bad la pynïaid da ka sorkar jylla naduh u snem 2008 bad ha ki snem kiba hadien ka sorkar ka la rai ban kyntiew noh ïa ka Captain Williamson Memorial Government College ha ka jinglut jingsep kaba kot 10.
80 Klur tyngka, ka jingthmu ka long ban ïaid ryngkat bad ka jingbthah jong ka NEP 2020 ban pynbiang ïa ka jingpule ha ki laiñ bapher bad ban kyntiew ïa ka GER ha ka Higher Education ha ki District da kaba thaw ïa ki Academic Block kiba thymmai.
Ka jingbuh dor haka Tender na ka bynta ki jingtei la mang 8,51,65,956.
00 tyngka bad la pyntrei bad khmih bniah lyngba ka State Higher Education Council (SHEC) bad lyngba katei ka jingbhah tyngka ka sorkar jylla kala thaw ïa ka Academic Building kiba kynthup ïaka kamra pule, library, laboratory & jaka leit shabar ryngkat bad ki jaka shong bad ki tiar ki tar kiba thymmai.
Ki samla pule kiba pule ha ka Arts ki don 1180 ngut bad da ka jingthmu ban sdang ïa ka Science bad Commerce Stream la khmih lynti ba ka jingwan pule ki samla kan kiew bha bad ka College kala sdang ïa ki kam ki jam ban sdang ïa ka jingpule Honours Course ha ka B.
Sc.
bad B.
Com bad la phah ruh ïa ka jingtyrwa sha ka sorkar jylla.
ïa ka jingtei ïa ka Girls’ & Boys’ Hostel ha Captain Williamson Memorial Government College la bei tyngka da ka NEC ha ka jinglut jingsep kaba kot 1.
20 Klur tyngka.
Ha kine ki hostel ia mynta ki ngiam tang 20 ngut ki samla pule shynrang bad 20 ngut ki samla pule kynthei.
