Ka Committee kala pynrem jur ruh halor ka jingkam jong ka DC ka West Karbi Anglong ba ka shnong Khanduli ka dang hap hapoh ka District jong ka Karbi Anglong, ha kaba kane ka dei tang ka jingkam khlem nongrim ka jong ka ïaka shnong Khanduli namar kane ka shnong Khanduli naduh mynshwa ka dang hap hapoh u pud u sam jong ka jylla Meghalaya.
Shillong, ïaïong, 21: Ka Jylla Meghalaya ka la kynjoh haduh 50 percent ka jingpynpoi ïa ka umbam umdih ha ki manla ki thliew ïing kiba don ha ki shnong nognkyndong.
Haba pyntip ïa kane ha ka sngi Thohdieng, u Myntri uba peit ïa ka tnat Public Health Engineering (PHE) u Marcuise N.
Marak u la ong, “ka tnat ka la ïaid shakhmat bad ka thong jong ngi ka long ban pyntreikam pura ïa ka jingpynpoi ïa ka umbam umdih sha ki 6.
51 lak tylli ki longïingbad ngi la pynbiang ïa ki kor um sha ki 3.
10 lak tylli ki longiing, kaba long mynta 47.
69 per cent.
"Da kaba pyntip ba ka jylla Meghalaya ka dei ka jylla kaba la pyntreikam bha ïa ka Jal Jeevan Mission (JJM), u Marak u la ong ba ka Jylla ka la ïoh pdiang haduh T.
400 klur kum ka bai rneng ba la ai da ka Sorkar Pdeng la lai sien kynthih na ka bynta ka jingpyntrikam pura ïa ka JJM ha ka jylla.
“Ngi la ïoh jingïarap pisa ruh na ka bynta baroh shi snem.
Ngi don T.
3,000 klur tam ban pyntreikam ïa ka JJM….
Namarkata, ha une u snem mang tyngka ba mynta ngi hap ban leh ïa kaba bha tam ban pynpoi ïa ki kor um sha baroh ki thliew ïing," u la bynrap.
U Myntri u la ong ba ki don lai tylli ki jingeh ba ka tnat ka la ïakynduh ha kaba pyntreikam ïa ka JJM na ka daw ka jinglong jingman jong ka jaka bad ka jingbym biang ki surok.
“Ki don ki jaka ba ka tyllong um kam don bad ka tnat ka hap ban shu ksam ïa ka um bad don pat ki jaka ba ngim ïoh ïa ka jingïatreilang na ki nongshong shnong na ka daw ka jingbym ai jaka," u la ong.
Ha kajuh ka por, u Myntri u la ïathuh ba ka tnat ka dang ïa pynbeit ban ïoh ïa ki GI pipes bad ki HDPE plastic pipes khnang ban ïoh ïa ki pipe um kiba bha ha ka jylla baroh kawei.
“Na kata ka daw, ka Sorkar Meghalaya ka la rai ban ïoh ïa ki pipes bad ïa kine ki pipe um yn sa aiti sha ki Kontraktor ha kaba kim donkam shuh ban leit thied hi dalade na ki kompeni bad ban ïoh ïa ki pipe um," u la bynrap.
Shillong, Ïaïong 21: Kum ka jingbud dien ha kaba ïadei bad ka jingkhynra Trading License jong ka KHADC kaba la pynlong hynnin ka sngi Palei ha ki bynta ka Them Ïewmawlong, mynta ka sngi Thohdieng na ka liang u Mawphor u la leit ban peit la kine ki bar jylla ba shah beh na ka daw ba kim don License la ki la wan biang ne em ban die shana bad ha ka jingleit jngoh la ïohi ba ha kane ka jaka la wan mih bujli pat da ki Khasi ban shong die jingdie.
Ha ka jingleit jngoh la ïoh ruh ban ïakren bad ki katto katne ki Khasi ba wan shong buh dukan ha kane ka jaka ba ju die shna ki bar jylla na ka liang jong ki Khasi la pynpaw ïa ka jingsngew kmen lada kin ïoh bad shong die jingdie ha katei ka jaka.
“Lada ngin ïoh shong ma ngi hangne te ka la dei ka jingkyrkhu keiñ hynrei man ka sngi nga die kwai da kaba shu ïaid beit ban tyrwa baroh shisngi hynrei lada ïoh shong hangne ka met ka la aram bad ngi kham lah die ruh ban ïa kaba man ka sngi.
" ong iwei i longkmie ba wan die waidong.
“Nga wan shong hangne ruh dei hadien ba nga la wan ïakynduh bad ki Pulit jong u Syiem Mylliem kiba la ong ba nga lah ban shong hangne bad nga kyrmen kumba ki la ai jingbit kin ym beh shuh ruh na kane ka jaka," i la bynrap.
Haba kylli la ka dei na ka jingjaituh ne ka jingbym don lad ban ïohi ba kiba bun ki nongbuh dukan ha Ïewduh ki dei ki bym dei ki Khasi, “Phin ong ba ngi jaituh seh dei bym don seng keiñ namar ha ïew tang ka bai advance kaba ki pan ki trai dukan ka la poi da ki bun lak ngi kaba ym heh bai seng te shano phi ngin kot bor bad nga kyrmen ba da ka jingïohlad ban sdang hangne ngun sa kiew keiñ ha ka ïoh kamai ban kot bor ban ïa nujor bad kiwei ki jaidbynriew kiba la heh spah," ong kawei pat ka longkmie ba die soh.
Shuh shuh u Mawphor u la ïoh ruh bad ïakren bad uwei na ki ophisar jong ka tnat Enforcement ka KHADC u Bah Kordor Synrem uba wan ban jurip ïa kane ka jaka bad peit la kine ki bar jylla ki la wan shong biang ne em bad kumjuh ban pynlong ïa ki jingkhynra Trading license biang sha ki jaka bym pat lah pyndep hynnin ka sngi.
U Bah Kordor u la pynpaw ba ka long kaei kaei kaba sngew kmen ban ïohi ba ki doh ki snam jong ngi ki la mih shakhmat ban shimti ïa kane ka kam ‘hynrei nga kyntu ruh ba kin long kiba pyrkhat lang ïa ki nongleit nongwan ban ym tur palat sha ki jaka ïaid kjat ïoh kan pyndik noh pat ïa ki," u la kyntu.
Shillong, ïaïong, 21: U runar u bym lah ban ithuh durkhmat, u la tied klep ïa kawei ka longkmie ïa kaba la tip kyrteng kum ka Kong Batemon Jyrwa ha Madan Umlyngka, Laimer Upper Shillong katba ka dang mih na dukan ban leit phai noh sha la iing.
Kane ka la jia ha ka sngi Palei ha ka por kumba 10:30 baje mynmiet.
U nongthoh khubor ha ka jingïakynduh ïa ki bahaing hasem jong ka Kong Batemon Jyrwa ki la ïathuh ba ïa kane ka jingjia la pyntip da ki nongleit nongwan kiba la lap ïa ka Kong Batemon kaba la ïapler ha madan hapdeng ka jingphlei snam na ki bynta ba shadien jong ka khlieh.
Dei tad haduh ka por 12 baje eiei shiteng synñia ki bahaïing hasem ki la pynkit noh ïa kane ka longkmie sha Dr.
H.
Gordon Robert Hospital, Jaïaw ban ïoh jingsumar.
Ha kaba ïadei bad kane ka jingjia, na ka liang jong ki bahaïing hasem ki la ujor da ka ejahar ha ki Pulit jong ka Jhalupara Out Post bad ki la kyrpad ruh ïa ki bor Pulit ba kin pynlong ïa ka jingthwet kaba jur ban ïohkem ïa u briew uba donkti ha kane ka kam runar.
Shillong, Ïaiong 21 : Ka Regional Committee jong ka West Jaintia Hills ba lamkhmat da u Symbud Myntri Rangbah, Bah Sniawbhalang Dhar kan sdang ïa ka jingïalang kren pynbeit pud ha ka 25tarik mynta u bnai.
Katei ka jingïalang kan ïa kren ïa kiba bun ki jaka ba kajia pud ha Block -1, Psiar – Khanduli, ong ki tyllong khubor.
Dei ha ka 24tarik Lber, ba ka sorkar jylla ka la thaw biang ïa ki lai tylli ki Regional Committee ban bishar bniah biang ïa ka jinglong jingman jong ki hynriew tylli ki jaka kajia pud kiba hap ban pynbeit bad ban phah ïa ka kaiphod hapoh ki 45 sngi.
Kitei ki jaka ki kynthup ïa ka Langpih ha West Khasi Hills District, Borduar, Nongwah – Mawtamur, Deshdoomreah, Block – II ha Ri Bhoi District nangta ka Block – I, Psiar – Khanduli ha West Jaintia Hills.
Ïa ka Regional Committee jong ka Ri Bhoi district pat yn khlieh da u Symbud Myntri Rangbah, Bah Prestone Tynsong bad na bynta ka West Khasi Hills pat yn khlieh da u Myntri ka sorkar Jylla, Bah Paul Lyngdoh.
Shillong, ïaïong, 21: Hadien ba ka Ïing Bishar jong ka Meghalaya High Court (HC) ha ka 5 tarik u Nohprah jong u snem 2022 ka la la pyndam noh ïa ka hukum ba la pynmih da ka sorkar jylla ha ka 23 tarik Lber 2021 bad kumjuh ki kyndon ka Meghalaya State Education Policy 2018 kaba khang ïa ki nonghikai kolej kiba hikai ha ki Aided Institution ne ki kolej kiba ïoh jingïarap na ka sorkar ba kin ïakhun ïa ka ilekshon ne ban shim bynta ne kitkam ha ki seng saiñ pyrthei, na ka liang ka sorkar jylla ha ka 2 tarik Rymphang 2023 ka la ujor mokotduma ban phah bishar biang ïa kane ka rai ka HC.
Ka sorkar ha ka jingphah bishar biang ïa kane ka rai kaba la pynmih da u Justice HS Thangkhiew ha kaba ïadei bad ka jingpynksan jong ka HC haba shim bishar ïa ka mokotduma ba la ujor da u bah Brightstarwell Marbaniang ha ka mokotduma ba la tip kum Shri Brightstarwell Marbaniang & Ors Vs State of Meghalaya kaba pynksan ïa ki nonghikai kolej kiba dei ha ka kyrdan Aided ki lah ban shim bynta ha ka kam saiñ hima sima, ka sorkar ka la ujor halor ka jingpyndam ka HC ïa ka Clause 7.
4.
3 ka Meghalaya Education Policy 2018 bad ka hukum (notification) kaba ka pynmih ha ka 23 Lber 2021 ba la pynkylla ïa ka Aided College Employee Rule kaba ong ba “Ki nonghikai ha ki kolej sorkar ne ki skulbah sorkar ne ki kolej ne skulbah kiba ïoh jingkyrshan pisa na ka sorkar la khang ba ki don bynta ha kino kino ki kam saiñ hima sima namar ki hap hapoh ka thup ka kam bam ar malaoi ne Office of Profit".
Hadien kane ka jingujor ka sorkar, ka High Court la shim bishar ïa kane ka mokotduma da arngut ki Nongbishar ba kynthup ïa u Chief Justice u Justice Sanjib Banarjee bad u Justice W Diengdoh ïa ka mokotduma ba la jer kyrteng State of Meghalaya vs Shri Brightstarwell Marbaniang & Ors hynrei ha ka sien shong bishar ha ka sngi Thohdieng na ka daw ba ka don ka jingthut noh ka audio jong u Nongsaid aiñ ka sorkar uba la ïasaid online ne virtually na ka liang ka HC ka la pynjlan noh ïa ka jingshim bishar ha kawei pat ka por kata ha ka 28 tarik Ïaïong 2023.
Lah ban kdew hangne ba u Bah Brightstarwell Marbaniang uba la shah jied kum u MLA ka Mawlai ha ryngkat kiwei pat ki nonghikai ki la ïoh ka jingpynksan ïa ka jingujor mokotduma ban pyndam ïa ka jingpynkylla ka sorkar ïa ka Clause 7.
4.
3 ka Meghalaya Education Policy 2018 bad ka hukum (notification) kaba ka pynmih ha ka 23 Lber 2021 ba la pynkylla ïa ka Aided College Employee Rule kaba khang ïa ki nonghikai ban shim bynta ha ka saiñ hima ha kaba ka Ïing Bishar ha ka hukum ba ka pynmih ha ka 5 tarik Nohprah 2022 ka la ong ïa kane ka jingpynkylla ka sorkar ba “ka long ka rai lymmuh".
Haba u Mawphor u la ïakren bad u Bah Brightstarwell Marbaniang u la ong ba na ka liang jong u u sngew skem ba ka kashari kan pynksan beit ïa ka rai kaba ka la shim ha ka mokotduma ba ki la ujor.
“Ngi sngew skhem ban ka HC kan ïai pynksan ïa kane namar ki aiñ bad ki kynon ki la don lupa ha ka liang jong ngi hynrei la jar katta ngi hap ap kumno ka HC kan rai," u la ong.
Shillong, Ïaiong 21 : Ka jingkyrduh um ha ka jylla kynthup naduh nongbah Shillong bad ruh ha ki bynta jong ka rilum Garo ka la dei kawei na ki mat ba ka sorkar ka kynduh mynta hadien ba ka jingshit kyrang ka sngi ka la neh la katto katne sngi mynta.
Katkum ka jingïathuh da u Myntri ka tnad Public Health Engineering (PHE) Marcuise N Marak, la ong ba ka daw tynrai jong ka jingkyrduh um hi kadei na ka jingthut ka bording.
“Na ka liang ka tnad ka la pyrshang borbah ban pynbiang kham kloi," u la ong.
U Myntri u la pynpaw ruh ïa ka jingsngewkhia halor ka jingnang tyrkhong ki tyllong um na ka daw ka jingkylla jong ka mariang.
Halor kane, u la ong ruh ba ka tnad ka la pyrshang ban pynneh bad ïada ïa kito ki tyllong um kiba don kylleng.
“Ka sorkar ka la shim ruh ki lad ki lynti kumno ban pynneh ïa ki tyllong um bad ki sawdong sawkun jong ka lyngba ka jingkyrshan pisa da ka Asian Development Bank.
Ngi la sdang ruh ban tei ia ki check-dam bad ki jaka pynlang um khnang ban ïoh pynneh ïa ka um ha ka ramew," u la ong.
U Myntri u la ïathuh ruh ba ka la don ruh ka jingjia ha rilum Garo ba kawei na ki tyllong um ka la tyrkhong noh wat hadien ba ki la dep ban shna pyndep ïa ki kor ki bor ban pynpoi um sha ki paidbah.
“Kumta kam long satia kaba lah na ka liang ka sorkar ban pynpoi um ha kito ki jaka ba ki tyllong um ki la tyrkhong.
Nga kwah ruh ban kyrpad ïa ki paidbah ba kin ïai shah lang bad ngi na bynta katto katne por khnang ba tang shu poi ka Lyiur baroh kitei ki jaka pynlang kin sa lang um biang," u la ong.
Haba kren pat halor ka jingpynlang ïa ka umslap, u Myntri u la ong ba kadei ka jingai jingmut jong u shimet ba ki paidbah ki dei ban pyrshang hi ha ki ïing ki sem jong ki hi namar katei kan ïarap ïa ki hi.
“Nga kyntu ïa ki paidbah ha ka por ba ki shna ïing kidei ban pyrkhat ruh kumno ban ïoh tan ïa ka um slap namar kane kan ïarap ym tang ïa ki hynrei ïa ka sorkar bad wat ïa ka mariang ruh.
".
Shillong, ïaïong, 21: U Chief Executive Member (CEM) jong ka Khasi Hills Autonomous District Council (KHADC) u Bah Titosstarwell Chyne u la kren da kaba shai ba kino kino ki bar jylla kiba trei ha kino kino ki kam hapoh u pud u sam jong ka KHADC ki dei ban da ïoh ïa ka Trading License.
“Ki bar jylla kiba leh ïa ki kam khaii ki dei ban da bud thik pa thik ïa ki rul hapoh ka The United Khasi-­Jaiñtia Hills District (Trading by Non-­Tribals) Regulation, 1954," ong u Chyne ha ka jingïakren bad ki lad pathai khubor ha ka sngi Thohdieng.
Ha kaba ïadei bad ka jingleit jurip da ka KHADC ha ka sngi Palei ha Iewduh, u Bah Chyne u la ong ba ka long kaba donkam ban da pynshisha ïa ka jinglong nong India jong ki bar jylla bad ïa ki kam ba ki trei.
U la ong ba ka District Council kan pynthikna ba kito ki bar jylla ki bym don ïa ka Trading License kin ym lah daleilei ruh em ban leh ïa ki kam khaii hapoh u pud u sam jong ka Council.
“Ki dei ban don ïa ka EPIC, bad kiwei kiwei ki kot ki sla kiba donkam kum ka No Objection Certificate (NoC) na u Rangbah Shnong lada ki leh ïa ki kam khaii ha ki shnong ki thaw bad na ki Syiem lada ki leh ïa ki kam khaii ha Iewduh," la bynrap u Bah Chyne.
Katkum ka jingong jong u CEM ka KHADC, bun na ki nongdie madan ki don ïa ka Trading License bad kaba ki dei ruh ban pynthymmai na ka por sha ka por bad ong shuh shuh ba lada kim don ïa ka Trading License ka Council kan khang tala beit ïa ki dukan jong ki.
Halor ka building ba la long trai da u Paul Leong, u CEM ka KHADC u la ong ba kane ka dukan ka dang hap hapoh ka jingpeit jingkhmih jong ka KHADC.
“U trai u don ka hok ban ai wai sha ki bym dei ki Khasi tangba ki dei ban da bud ryntih ïa ki aiñ katkum ka The United Khasi-­Jaiñtia Hills District (Trading by Non-­Tribals) Regulation, 1954," u la ong.
U la ïathuh ruh ba u la ïoh pdiang ïa ka shithi na ka Meghalaya Greater Shillong Progressive Hawkers and Street Vendors Association kaba pyrshah ïa ka jingkhynra ïa ki nongdie madan.
Haba pynshai halor kane, u Bah Chyne u la ong, “ngim shym la leit hangtei ban kyndang ïa ki nongdie madan hynrei ngi pyrshah tang ïa ki bym don ïa ka Trading License.
Ïano kane ka kynhun ka kwah ban ai jingïada, ïa ki briew lajong ne ïa ki bar jylla.
Nga kwah ban buh ïa kiwei kane ka jingkylli.
Ki dei ban sngewthuh ba ngin ym ailad ban leh ïa kino kino ki kam khaii lada ki briew hi kim don ïa ka Trading License.
".
Shillong, Ïaiong 21 : Ka sorkar jylla ka la rai ban khot ïa kren ïa ka Harijan Panchayat Committee (HPC) ban ïa kren biang halor ka jingtyrwa ban pynkynriah noh ïa ki 342 tylli ki longïing na Them Ïewmawlong sha ka jaka jong ka Shillong Municipal Board ba la pynkhreh da ka sorkar.
Kane ka rai ba shim ka sorkar kadei hadien shisngi ba ka HPC ka la phah ïa ka jubab haba ïadei bad ka blueprint jong ka sorkar jylla da kaba kynnoh ba katei ka jingtyrwa na ka sorkar kadei ka bym pat pura bad ka bym ïahap haei haei ruh.
La don ruh ka jingïalang ba la khot da u Symbud Myntri Rangbah ka jylla ba dei peit ïa ka tnad Kampohïing, Bah Prestone Tynsong ha ryngkat ka jingdonlang u Symbud Myntri Rangbah ba dei peit ïa ka Urban Affairs, Bah Sniawbhalang Dhar kumjuh ki heh sorkar ha kane ka sngi Thohdieng ban ïakren halor katei ka ishu.
“Nyngkong eh, ngi hap ban ïa bishar bniah ïa ka jubab ba la phah da ka HPC bad ban peit kaaei kaba ki la kdew bad halor kata, ngin sa kynduh biang," ong u Bah Sniawbhalang haba kren bad ki lad pathai khubor.
Katkum ka jingong jong u, ka sorkar kan sa khot ïa kren ruh ïa ki HPC ban ïa kren halor katei ka mat ha ka taïew ban wan.
U la ïathuh ruh ba ka jingïalang ba la khot da u Bah Prestone ba dei ruh u Chairman ka High Level Committee ka la ïakren ruh kumno ban ïaid shakhmat ïa ka kam.
Haba kren pat halor ka rai jong ka HPC ban ïai neh bad ki mat jingdawa ba nyngkong, u Bah Sniawbhalang u la ong, “Ki la don ïa ka hok ban dawa ïa kaei kaba ki kwah bad kum ka sorkar ngin sa bishar bniah la ka long ne kam long.
Kane kadei ka daw ba ka jingïakren bad ka jingïasyllok ka dang ïaid shakhmat mynta.
"Shuh shuh u ong ruh ba kin sa peit hadien ba la dep ban ïa kren ba kaei pat kaba kin leh hadien.
U la kam ruh ba ka jingïakren ka dang ïaid shaid shaid mynta bad ka HPC.
“Kyrmen skhem ba kan mih ka jingïakren kaba seisoh khnang ba ka kam kan kut da kaba suk.
Ngi ruh ngi kwah ia ki ba kin treilang bad ka sorkar," u la bynrap shuh shuh.
Shillong, Ïaïong 21: U Secretary ka Harijan Panchayat Committee (HPC) u Gurjit Singh u la pynpaw ba ka jingbym pdiang jong ka HPC ïa ka Blue Print kaba ka sorkar ka la tyrwa na bynta ban pynkynriah ïa ki ka dei namar ym don kawei ruh na ki 8 tylli ki kyndon kiba ka buh ha khmat ka sorkar ba kan pynurlong.
Haba ïakren bad u Mawphor u Gurjit Singh u la ong ba na ka liang jong ki ki la tyrwa ha ka sorkar 8 tylli ki kyndon ba kynhtup ïa kine lai tylli kiba ha khmat eh kata ba lada pynkynriah na katei ka jaka ka dei ban ai bujli ïa baroh 342 tylli ki long ïing da ka jaka kaba thymmai ba 200 SQ Meter bad ka jaka ka dei ruh ban dei beit ha European Ward bad kumjuh ba ka sorkar ka dei ban bei tyngka na bynta ïa man kawei pa kawei ka long ïing ba kin ïoh tei ïing thymmai.
“Ka sorkar ka tyrwa beit ha ka Blue Print ba kan tei ïa ka ïing ba 7 mala na bynta jong ngi baroh bad kane ka jingtyrwa ka sorkar ka long markhongpong beit ïa kaba ngi tyrwa sha ka sorkar, haba ka sorkar kam pdiang satia wat kawei ruh ka kyndon ba ngi tyrwa kumno ngin shu pdiang ma ngi ïa kaba ka tyrwa ka sorkar pat," ong u Gurjit Singh.
Haba kylli la kane ka jingbuh kyndon ka HPC haduh 8 tylli ka pynlong ba ka sorkar kan ym lah pynurlong shuh, “Ngim pat nang ban ong eiei ïa kane namar dei tad ynda la poi ha ka meij ïakren bad ka sorkar ngin sa sngewthuh ïa ka jingeh kaba ka ïa kynduh bad ngi ngeit ba ka sorkar ruh kan sngewthuh ïa ka jingeh kaba ngi ruh ngin ïa kynduh lada kam pdiang ïa kaba ngi tyrwa, namarkata, donkam ba ka sorkar ruh kan sngewthuh ïa kaba ngi ruh ngi ïa kynduh jingeh," u la jubab.
Shuh shuh haba pynksan ïa ka nongrim ba ki ïeng u Gurjit u la ong, “Namar ïa kane ka jaka ka Hima Mylleim ka la ai sha ngi bad lada ka sorkar ka pynkynriah noh ka dei ban ai bujli da kawei pat ka jaka kaba ïaryngkat dor bad kane kaba ngi la shong da ki spah snem.
"Haba kylli pat la ka jingbuh kyndon jong ki ba ka sorkar ka dei ban bei tyngka ban tei ïing thymmai lada pynkynriah kam dei ka kyndon kaba jwat bad kaba la palat pud, u Gurjit u la ong, “Lada pynkynriah ïa ngi na ka jaka kaba ngi la tei la ka ïing ka sem kumno yn shu ai thik tang ka jaka donkam ban bei tyngka ruh ba ngin ïoh tei ïing thymmai biang da kawei".
Shuh shuh u la ong ba na ka liang ka HPC bad baroh kiba shong ha katei ka jaka ki kwah ba ka sorkar ka dei ban pyni da ki kam ïa ki jingtyrwa kaba ki la buh ha khmat jong ka ym ban shu kren tang da ka ktien namar kane kan ym poi shano shano hynrei kane ka mat kan shuh bteng ban sah pongding na kawei ka snem sha kawei pat bad ma ki kiba sah ha kane ka jaka kin hap ban mad ïa ka saja na ka jingpyrkhing kyndon ka sorkar ban ym shah ïaid kali shuh kaba ktah pat ïa ka kamai kajih jong kiba buh dukan ha kane ka jaka.
Haba kynthoh ïa ka jingkam u Symbud Myntri Rangbah ka Jylla u Bah Prestone Tynsong bad kumjuh u Bah Sñiawbhalang Dhar ba ha une u bnai Ïaïong mynta hi u snem ka sorkar kan pyndep noh ïa ka jingpynkynriah ïa ki ‘katba ha ka jingshisha na ka liang ka sorkar kam pat shym la lah wat tang shim ïa ka rai ne finalised ïa ka Blue Print’ u la ong.
Shuh shuh u la ong ba ka Kashari ruh ka dang bteng ban shim bishar ïa kane bad ka mokotduma kaba ki la ujor ruh ka dang sahteng, u la ong ba ban weng ïa kane ka jingeh ka dei beit tang lada ka don ka jingïasngewthuh jingmut hapdeng jong ka sorkar bad ka HPC lymda kumta u ong kane kan nym poi shano shano ruh.
Haba la kylli la ka dei pynban tang ka jingkam ban ïoh myntoi saiñ pyrthei halor ka jingïai kam ka sorkar na ka por sha ka por ba ka jingpynkynriah kan urlong noh ha ka por ba ka la buh, u Gurjit Singh u la ong ba lada peit na kaba long mynta ka dei shisha ba ka sorkar ka pyrshang ban pyndonkam ïa kane ka mat na bynta ka jingmyntoi saiñ pyrthei jong ka.
Uwei u rangbah u la kren bynñiaw bad sngewkhia bha ka mynsiem haba u kynthoh halor ka jinglong ba i lyngkar ka imlang sahlang ha ki thaiñ jong ka Ka surok Khyndailad naduh sha lyndet ka Assembly barim hajan jong ka Pegasus Crown Hotel ter ter haduh ki lad jong ka Shillong Club, da kaba ong ani wow tip ioh ki dei ki kur la jong ne ki para pyrsa la jong, bad u la ong “hato la pynlong ain mo ia ki kam nuti ha Shillong, hapoh ka jylla Meghalaya"?.
Kitei ki bynta ki dei kiba ju ïaid parade bha ki kynthei kiba leh model man ka miet harud surok bad i kum katei ka jaka imat kam dei kaba hap shuh hapoh kino ki shnong ne ki rangbah shnong kumta ki la i long lyngkar bha bad i kumba kim dei shuh ki jaka na hap hapoh ka ri Khasi kata kaba ngi ju ong ka ri tip briew tip Blei.
Kitei ki jaka ki la i kumba ki dei kita ki Red Light Zone ne ki jingkhang iit jong ki kam lyngkar, kiba ju don sha kiwei ki sor bah ka ri India ne ri phareng bad man la ka miet ki kali kiba har rukom ki ïeng ban ap ïaluh bad kitei ki ‘thei leh model, kiba bun na ki hi imat ki dei kiba na ka jait bynriew khasi la jong bad kumba la kynthoh da utei u rangbah ka long shisha kaba i pangnud ban ïohi ba haduh katno kane ka jaitbynriew rit paid jong ngi ka la hiar shisha.
Lah ban pynkynmaw bad u Bah Adelbert Nongrum, MLA ka North Shillong , u la dep ban kren hapoh ka iing Dorbar Thawaiñ ka Jylla, u la ban jur ïa ka sorkar ban peit ïa kane ka jinglong jingman jong ka nongbah Shillong.
Hynrei haduh mynta katei ka thaiñ jong ka Khyndailad ka dang ïai long hi ka jingkhangiit jong ka rain ka rem jong ka nongbah bad khamtam lei ka jaidbynriew khasi rit paid jong ngi.
Kito ki ‘thei lyngkar kiba ju don ha kitei ki thaiñ man ka miet ba la kem dum, kin dei beit kiba sah ha ki shnong Khasi bad ki dong bapher bapher jong ka Nongbah Shillong.
Lyngba jong katei ka jingkhangïit lah ban ithuh bad ban sngewthuh ba haduh katno ka jinghiar dor jong ka imlang sahlang, ka jingjot jingpei jong ki longïing longsem, ka jingpait jingpra jong ka shongkha shongman kat haduh ban pynlong ïa kiba bun ki kynthei ba dang khie dang san ban long kiba kutlad noh bad duh noh ïa ka bor pyrkhat jong ka jingtrei shitom ha ka jingim hynrei ki jied pynban da katei ka kam nuti bad ka jingim kaba lyngkar ban bsa khun bsa kti.
Ym tang katta hynrei la sngewthuh ruh ba napdeng jong kitei ki riew lyngkar ki don ruh kiba shu kwah ban kamai suk bad leh ia ki kam awria ban pyndep ïa ka jingbrai kaba la longdoh longsnam ha ka jingim jong ki.
Hooid ki briew baroh ki don la ka jong ka jong ka hok ban im ne ban kamai, hynrei ka jinglaitlan jong kine ki jaidbriew ka bun jingeh bad jingma ïa kiba bun kiwei pat ki longiing kiba lui lui.
Kum ka nuksa ki don ki shynrang kiba ha ba iathut bad la ka jong ka kurim, ki leit ban ngop bad kitei ki briew kiba lah ban don ïa ki jingpang AIDS/HIV bad hadien da la ïasuk bad la ka kurim pat ki leit phai biang bad la don bun kiba kum kita kiba la pynsaphriang ïa ka jingpang AIDS ruh.
La ïoh jingtip ruh ba wat ki hijra ne kita ki Transgender ruh ki ïadonbynta bha ha kitei ki kam lyngkar kane ka nangpynshlsur shuh shuh ïa ki briew kiba juh jingkyrmen ban shim daka lynti ka bymlong namar ba ka jingkhang jong ka ka long kaba kylluid bad kaba lyngkar.
Kawei ka sengbhalang bad kiwei ki riew trei mon sngewbha ki la khynra ia kawei ka jaka ba ju leh kam lyngkar ki nuti hapoh Ri Bhoi District.
Hynrei ka long kaba lyngngoh ban ïohi bad ki thaiñ jong ka khyndailad ba la kdew haneng pat imat kim dei shuh hapoh ka jylla Meghalaya ne ha ka ri Khasi?.
Katei ka thaiñ la i kumba kam dei shuh kaba don hapoh u pud u sam jong ka Ri Khasi ne ka Jylla Meghalaya.
Shano ki sengbhalang ? Shano ki Seng Longkmie/ Seng Kynthei ? SHANO KA LAWEI JONG KA SOR SHILLONG !.
New Delhi, Ïaïong 22 : Kadei shisha ka jingïalehkai kaba pynkmen bad kaba ai mynsiem na ka bynta ki samla ïalehkai dang samla jong ka Inspire Institute of Sport (IIS) kiba ïashim bynta ha ka U17 Cadet National Wrestling Championships bad ha ka Senior Open National Ranking Championship kaba la pynlong ha Uttar Pradesh.
Kitei ki samla ïalehkai ka IIS ki la khur phra tylli ki takma.
Ha ka U17 Cadet Championship, ki nongïalehkai ïalympat wrestling ki la khur ar tylli ki takma Ksiar bad saw tylli ki takma Rnong.
Ka Shweta Sanju Annikeri (49 kg), kaba dei jong ka IIS bad kaba shong ba sah ha Karnataka, ka la ïoh ban khur ïa ka takma Ksiar ha katei ka kyrdan ïakob.
Kadei ruh ka sien kaba lai na ka bynta jong ka ban khur takma ha ka National Championship hadien ba ka la jop takma Rnong ha ka Cadet National Championship 2022 bad takma Rnong ha ka Sub-Junior National Wrestling Championship 2021.
Ha ka kyrdan ïalehkai jong ki khynnah kynthei, ka takma kaba ar kadei ka takma Rnong ba la jop da ka Liza Tomar ha ka kyrdan ïakhun ba 61kg.
Katba ha ka liang ki shynrang, ïa ka takma Ksiar la jop da u Sonu Hooda uba ïakhun ha ka kyrdan ba 60kg.
Ki lai tylli ki takma Rnong la jop da u Harshvardhan Bhoyar (65kg), Mohammed Shazad (71kg) bad u Ashvani Yadav (71kg).
Ïa ka Senior Open National Ranking Championship ruh la pynlong ha kajuh ka jaka ha kaba ar tylli ki takma Rupa ki la leit sha ki thei ïalehkai wrestling jong ka IIS, ka Pushpa Yadav (53kg) bad ka Harshita (72kg).
Haba ai jingkren halor ki rukom ïalehkai ki khynnah kynthei, u Yandro Quintana, u nongïalehkai Olympic barim ba khur takma Ksiar bad head coach jong ka kynhun ïalehkai wrestling jong ki kynthei ka IIS u la ong, “Ka India ka la khlaiñ ba baroh ki liang ha ki jingïalehkai sport, bad ka jingïalehkai wrestling kadei kawei kaba la kham pynleit jingmut bha ha kane ka thaiñ.
Ka shimpor na bynta jong ngi ban kiew shaphrang, bad mynta ngi don ki nongïalehkai kiba khlaiñ kiba la pynkhreh ban pyni ki sap ïalehkai ha ki jingïalehkai kiba hapoh la ka jong ka jylla bad mynta u snem ki jingïalehkai International kin dang kham lah ban pynjanai.
"“Nga dap da ka jingsngewkmen ïa ka rukom ïalehkai jong ki khynnah kynthei kiba la pyni shisha ki sap ïalehkai kiba tbit bad mynta ngi khmih lynti ba lyngba kane ka lympung ngin dang kham lah ban dang ïalehkai bha shuh shuh," la ong u Quintana.
Nongstoiñ, Ïaïong, 22: Ka shongkha khlem pat dei por ka dang kynrei bha ha kine ki sngi ha West Khasi Hills khamtam ha ki nongkyndong kynshrot jong kane ka District, kat haduh ba ka la buh jingeh haduh katta katta ïa ki Nongsharai Balang bad ïa ki kmie ki kpa.
Halor katei ka mat la ïoh ban ïakren bad kiba bun ki Nongsharai Balang hapoh West Khasi Hills District, ki la ong ba kim lah ban len ïa ka jingshisha ba katei ka jingshongkha khlem pat dei por ka kynrei ha ha kine ki sngi khamtam eh ha ki nongkyndong.
Ki la ong ruh ba ka jingeh ba ki ïakynduh haba don kiba kum kitei ki nongshong shnong kiba shongkha khlem dei por, ka long ba lada pyndep ïa ka jingïathoh shong kurim ruh ka aiñ ka la khang pyrshah.
Nalor kata ki la ong ruh ba kawei pat ka jingeh ka long ynda ki la ïoh khun, ki Pastor ki hap ban pynbaptis ïa ki khun jong ki bad ki hap ban pynbiang ïa ki syrnod sngi kha jong ki khunlung.
Haba ki leit ban pynbit pynbiang ha ki bor ka aiñ ki Pastor ne rangbah balang kiba pyndep ïa katei ka jingpynbaptis, ki shem jingeh haduh katta katta.
Ym tang katta wat ki kmie kim kpa ruh ki shem jingeh ban pynsngewthuh lada ki khun kim kohnguh haba ki sneng ki kyntu ïa ki.
Ban teh lakam ïa kaba kum katei ka jingeh ka dei tang lada ki kmie ki kpa jong baroh ki longïing long sem ha man la ki shnong ki thaw, ki don ka jingïatrei lang ryngkat bad ki Rangbah shnong, ki Pastor, ki ASHA, ryngkat bad ki bor sorkar lehse lah ban pynduna ïa ka jingshongkha khlem dei por.
Ym lah ban len ruh ba ka jingshongkha khlem pat dei por ka dei ka daw jong ka jingjyllei ki khun khlem kpa kaba pynlong ruh ïa kito ki longkmie ba ri khun rei ba kin ym ïoh lad ban pyndap pynbiang ïa ki khun jong ki bad ynda ki la kynjoh ha ki 10 snem sha neng ki kylla long ki khynnah kiba shang makia kylleng ki jaka.
Nalor kata na ka jingbym biang ha ïing ha sem ki poi sha kiba bun ki kam sniew, tang namar ka jingshah ïalam bakla ba bun jait wat haduh ban poi ha ka tuh ka thiem ruh.
Nongstoiñ, Ïaiong 22: Ban wanrah ïa ka jingkhuid jong ki wah khamtam eh ïa ki wah kiba tuid lyngba ki jaka ba long sor, ka dei ka kamram ba uwei pa uwei u nongshong shnong ba u hap ban shim ïa la ka jingkitkhlieh bad ki bor shnong ki dei ruh ban shimkhia bha halor kane ka bynta ba kongsan.
Haba phai ha ki jaka ba la kham long sor ha West Khasi Hills kum ka Mairang, Nongstoiñ, Riangdo bad Shallang, ka Nongstoiñ kaba don ar tylli ki wah kiba tuid namar pdeng jong ka sor kata ka wah Nondeiñ bad ka wah Nonbah.
Haba phai ha ka jingkhuid jingsuba jong kitei ki ar tylli ki wah, ki paidbah jong ka sor Nongstoiñ baroh kawei ki long kiba donbok haduh katta katta, namar man la ka aïom lyiur ka mariang ka dei ka nongïarap kaba khraw tam ban pynkhuid ïa ki jaboh jabaiñ ha kitei ki wah.
Ka daw ba kongsan jong ka jingjaboh jong kitei ki wah, ka dei na ka jingbym don jingkit khlieh jong ki paidbah ba kynthup naduh ki trai shnong haduh kiba nabar shnong ban kiar na kaba bret jakhlia ha kitei ki wah.
Na ka por sha ka por, la ju bret beit ïa ki bilor um ba ki la dep pyndonkam, ki plastic, ki kot jot, bad ki don ruh ki nongshong dukan harud kitei ki wah kiba pyntuid ïa ka um jakhlia ba ki la dep sait dep khlieng lyngba ki tyndong ba ki la shna khnang.
Kum ban pynkynmaw ba katto katne snem mynshuwa ka la don ka prokram ba kyrpang ban pynkhuid ïa kitei ki ar tylli ki wah, kaba la pynlong da ki bor pynïaid District ha ryngkat ka jingïatreilang bad ki bor synshar shnong, ha kaba katei ka jingpyrshang ka la long kaba jop bad kaba itynnad.
Hynrei ban pynneh ïa ka jingkhuid jong kitei ki wah kam da donkam eh ban ap tang ynda ki bor pynïaid District bad ki bor synshar shnong kin da pynkynmaw.
Pynban ka la donkam ba ki rangbah shnong bad ki nongshong dukan ki hap ban thaw ki lad ki lynti kumno ban pynsngewthuh ïa ki paidbah, ba kin kiar na kaba bret jaboh ha kitei ki wah ne pyntuid um jakhlia na ki dukan sha bad ki ïing ki sem.
Lada ki bor synshar shnong bad ki paidbah ki shim ïa ka jingkitkhlieh ban wahrah ïa ka jingkhuid ha kitei ki wah, kan jin da long kaba itynnad haduh katta katta bad wat ki bor sorkar ruh ki lah ban phai khmat na ka bynta ban nang kham pynitynnad shuh shuh lyngba kiwei pat ki lad ki lynti.
Nongstoiñ, Ïaiong 22: Ka jingpynkup bor da ki bor synshar ba ha khlieh duh ïa ki kynthei naduh ki khynnah haduh ki longkmie bad ki riew tymmen, ka la long shisha kum ka stieh kaba skhem ka ban ïada na ki jingshah thombor ba har rukom, la ka long ha ïing ha sem kum ka jingshah shoh shah dat, shah tim shah tla jong ka longkmie ha u lok, kaba ka aiñ ka la pynap lypa ban pynngat ïa uno uno u ba donkti ha katei ka bynta da ka aiñ ba kyrpang, kaba la tip kum ka Domestic Violence Act bad u ba ngat ha katei ka kyndon aiñ u hap ban shah set along bun bun snem.
Nalor kata ha kaba ïadei bad kiba donkti ha kaba thombor ïa ki kynthei khynnah da kaba ktah kti bad thmu bat bor, kren tohmet byrngem byrsit bad kiwei kiwei, ki la shah pynap lypa ha ka POCSO Act bad kiba donkti ban leh ïa kitei ki kam runar pyrshah ïa ki kynthei ki khynnah bad ki riew tymmen, kin ym lah ban lait na ka jingshong phatok da ki bun phew snem.
Nalor kata kawei pat ka aiñ kaba ïada kyrpang ïa ki kynthei, ka dei ka hok ban dawa bai bam da kaba leit ujor sha ïing bishar ïa uno uno u shynrang u ba pynkha khun, hynrei u khlem sumar bad u shu iehnoh khunrei da kaba leit shongkha noh da kawei pat ka briew.
Hynrei, watla ki bor synshar ba ha khlieh duh ki la pynkup bor haduh katta ïa ki longkmie, hynrei ki dang don shibun bah ki longkmie ki bym kwah ban leit pan jingïarap na ki bor ka aiñ lada ki shynrang ki pyndik ïa ki haïing ha sem, da kaba shoh ba dat, byrngem byrsit ban iehnoh khunrei da ki bun bun ngut, tang namar ba ki kwah ban pynhun ïa ka jingkwah brai ka doh.
Ha kaba ïadei bad ka jingbym kwah jong ki longkmie kiba ngat ha kitei ki apot, katkum ka jinglum jingtip bniah jong u nongthoh khubor, la lap ba ki don katto katne ki daw ba kongsan ba ki kynthei kim kwah ban leit pan jingïarap na ki bor ka aiñ ne na ka Ïingbishar haba ki ngat ha kitei ki bynta.
Kaba nyngkong ka dei ka jingsngew sang, namar hadien ba ka kynthei bad u shynrang ki la ïashong bad ki la ïoh khun, ki kmie ki kpa jong u shynrang ki la dei ki kmiekha kumta ban ïa kiew ïinglieh ïingsaw pyrshah ïa ki kmie kha kim sngew long satia.
Nangta ki don pat ki longkmie kiba sheptieng, namar u lok jong ki u byrngem byrsit ba lada kin leit pan jingïarap na ki bor ka aiñ, un pynhiar kput ïa ki ha kano kano ka por bad na ka jingsheptieng, ki hap ban shu sngap wat lada ki shem jingeh haduh katno katno ban bsa ïa ki khun.
Nalor kine ki don bun byllien bah ki daw ha ka shongkha shongman bad imlang sahlang.
Ha kaba ïadei bad kine ki bynta, ka la donkam ïa ki bor sorkar ba kin thaw da kino kino ki lad ki lynti ban lum jingtip na ki nongsynshar shnong, na ka bynta ban ïoh jingkheiñ ïa ka jingdon jong ki longkmie kiba shah ieh khunrei.
Lada ka jingbsa khunrei ka dei kaba kiba ha ïing ha sem lane ki hynmen ki para jong longkmie kiba shah ieh khunrei kim sngew ei ei, namar ki bit ki biang ka kamai kajih ban bsa ban pjiah bad ban kyrshan skul ïa ki khun haduh ba kin da dap khatphra snem shaneng, ki dei ban da ïasoi da ka soskular kaba biang bad ki bor ka aiñ.
Hynrei lada ki dei ki ba duk ba suk bad ki bym lah ban pynbiang bad kyrshan skul ïa ki khunrei kin ym dei ban ailad, namar ka jingbym biang ha ïing ha sem bad haba ka jingduk jingkyrduh ka ban ha ka jaka ba ki khynnah kin leit skul naduh ba ki dang rit ka karta ki hap ban leit bylla ha ki karkhana, ha ki dukan sha, ki Restaurant, leit bud trok, bad don ruh kiba pyrshang wat ban ïalang para lok bad ki nongkhaïi droks, khaïi kyiad beaiñ bad kiwei kiwei.
La lap ruh bunsien ba ki khynnah kiba ju mlien ban pied ïa ki dukan ha ki jaka ïew haba tohkit, la lap ba ki dei ki khun pongka, ki khun kiba shah iehnoh ha u kpa bad kiwei kiwei.
Jowai, Ïaïong 22: Ka Hynñiewtrep Integrated Territorial Organization (HITO) West Jaiñtia Hills District hapoh ka jingïalam u President u samla Wanbiang Pulang ha ryngkat ka jingïadon lang ki nongïalam ka HITO Khliehtyrshi Area kila hiar jurip ban kylli bniah halor ka jingpynkynriah ïa katei ka Check Point na Mookyndur sha Khliehtyrshi khlem kano kano ka jingpytip paidbah lane ka Notification.
Kum ban shu pynkynmaw ka seng kala dep ban buh ïaka dorkhas naduh u snem 2021 ban pyrshah jur ïaka JHADC ban ai wai ïaki ar tylli ki Non Tribal Check kawei ha East Jaiñtia bad kawei ha West Jaiñtia Hills halor ka nongrim ban talasi ïaki kot ki sla jong ki bar jylla kiba wan ba kit ïa kino kino ki mar hapoh u pud u sam jong ka rilum Jaiñtia.
Hynrei kaba pynlyngngoh kaka seng pat ba ka JHADC ka ai wai ïakine ki check point sha ki riew shimet da kaba shim tang ïaka bai wai iba rit ka ba khlem wan rah jingmyntoi ïaka Council ei ei ruh em nalor ba ka JHADC ka don ha pdeng ka jinghiran pisa kaba jur naduh ba khang ïa u dewïong.
Shuh shuh ka seng ka la dawa na ka JHADC ban ai jingshai halor kitei ki check point ïaka jong ïohmyntoi jong ka lyngba ka jingai wai ïaki sha ki riew shimet namar katkum ka jingïohi ka seng ka long ba ka jingmyntoi ka long da kaba pynïaid hi ym da kaba ai wai shaki riew shimet.
Mynta, Ngi dei ban pyrkhat sani bha hashwa ba ngin pyndonkam ïa ki mar ka Meirymew bad ngi dei ban pynbiang tarajur hapdeng ka jingpynneh bad ka jingshna ka jingmaramot ha ka kam pynroi.
Man la ki briew ha ka shnong ka Ri ki dei ban pynleit Jingmut bha ban pynduna ka jinglong Rhah bad dei ban tei ïa ka jinglong ban don ka jingkitkhlieh ban imlang ha ryngkat bad ka Meirymew.
Baroh ki dustur ki riti jong ki Jaitbynriew ha satlak ka pyrthei ki ñiewkor bha ïa ka Meirymew.
ki dieng, ki Wah, ki Lum, ka Um, ka ding ki dei kiba kyntang bad ki pynkyntang bha ïa ki.
Ïa ki Wah ki ainguh kum ka Kmie bad ïa ka Mariang ki sngew kum ka Blei.
Kane ka Akor ban ñiew Kyntang ïa ka Mariang, mynta la dei ban pynkhie im sashisien ha kine ki por ki sngi ba thymmai.
Ha ka jingshisha, ka jingkhwan jingrhah u bynriew bad ka jingeh dohnud, ka jingbymsbun ka dei ka daw tynrai jong ka jingsniew ka jingjakhlia ka Mariang.
Ka jingkhwan lalot ban kloi ka jingïohnong khambun, ka pynjulor bha ïa ka jingïadei ki jynthaw ba don jingim bad ym tang ka pynjakhlia bad punjulor ïa ki jingthaw hynrei ka aibor ïa ka jingsngew bym treh ne kyntait ban pdiang da kita kiba halor kiba don talawiar ka Mariang.
Ngi donkam ban pynkhie im sashisien ïa kane ka jinghikai jong ki Longshwa Manshwa ban pynkhlaiñ ïa ka jingïadei ka jong ngi ki bynriew bad ka mariang.
Ïa ki Briew dei ban pynshlur ban Kyntang ïa kane ka pyrthei ban ñiewkor para Briew kum ki jingthaw ba kyntang bad ban ïohi ïa u Blei ha ka Mariang.
Kane ka pynshlur bad ka pynkloi ïa ka jingsngewthuh.
Tang ki Briew kiba sngewthuh ïa ka jingïadei ki Briew bad ka Mariang kiba lah ban Kheiñkor ïa ka Mariang bad kiba sumar ïa ka Meirymew.
Nongpoh, Ïaiong 22: Da ka jingangnud ban kyntiew ïaka rukom sumar tynrai bad ki rukom ai dawai tynrai, u District Planning Officer, Ri-Bhoi District u la pyntip ba ka tnad Planning jong ka sorkar jylla lyngba ka Bio-Resources Development Centre haka jingïatreilang bad ka Ri-Bhoi Traditional Healers Association kin sa plie da ka jaka sumar tynrai ne ka Meghalaya Traditional Health Clinic haka shnong Pahamsyiem ha Nongpoh.
Lyngba katei ka jaka sumar tynrai kan kyntiew ïaki nongsumar tynrai haka jylla kiba ju sumar da ki dawai kynbat bad kiwei kiwei kaba long ruh kum ka jingplie lad ïaki bad ka rukom sumar tynrai haka jylla lyngba ki jinghikai bapher baper ban sa pynphriang lyngba katei ka clinic.
Khliehriat ïaïong 22 : Ki khun, ki hajar jong ka Seiñ Raij Tuber ba kynthup ruh ïa ki khun shnong, ki dap da ka dur ba phuh mut phuh mat ba mynta ka la dei ka aiom shad suk Kara, shad mastieh, kaba dei kawei na ka jingleh niam kaba naduh ki por u men barim, mynta u snem 2023, ki don haduh ar phew hynñiew tylli ki jaka ba la pynlong bad kiba yn sa pynlong da ka Seiñ Raij Tuber, kaba na East Jaiñtia Hills District.
Ïa kane ka shad suk kara la sdang naduh myn ka 9 tarik mynta u bnai ïaïong, kaba dei ka sngi Pynsiñ bad ïa kane la dang da ka Seiñ Raij Tuber bad bud pat sa ki Seiñ Raij Shnong bapher bapher bad yn pynkut haduh ka 20 tarik u jymmang 2023, ka long ruh kaba sngew tynnad, sngew bang ban iohsngew ïa ki sur shad sukra kiba mih na ka Sieñ Raij Tuber bad na ki Seiñ Raij Shnong bapher bapher, kaba pyndap shisha ïa ka mariang sawdong da ki sur bathiang, ha ryngkat ka shad ka kmen, kumjuh ruh ki da pyndep ïa ki jingleh niam, leh rukom kumba la maitphang da ki longshwa, kata hashwa ba kin leit hiar sha ki lum ki lyngkha ban bet ïa ki symbai.
Khyndiat shaphang ka jingleh niam Shad Sukra bad shad PastiehKane ka jingleh niam Shad Sukra ka dei kaba ki ju leh ha ri lum Jaiñtia naduh ki por u men barim, ïa kane ki ju sdang ban leh man la u snem naduh ka ka taïew ba khatduh jong u bnai lber haduh u bnai ïaiong bad la sdang ïa kane da ka Seiñ Raij Tuber ha kaba la sdang shwa da ka kñia Ryngkaw nangta pat ha ka sngi Hat (sngi ïew) lane ka Kyllaw la pyndep ïa ka kñia ryngkaw ha kaba baroh ki khun ki hajar jong ka Seiñ Raij Tuber kim dei ban leit trei leit ktah ha kane ka sngi Kyllaw, u Lyngdoh, ka Lyngdoh, ki Wasan baroh ha kane ka sngi ka dei ka sngi sum sngi sait jong ki bad ha kane ka sngi Kyllaw ha ka ka por shiteng synia mynmiet u Lyngdoh bad ki Wasan ha ka por kumba 1 baje mynmiet ki pyndep ïa ka kñia Shathoh, ïa kane ka kñia ki ju leh ha ka Iung Blai Lyngdoh ha Tuberkmai Shnong, hadien kane ha ka por synia por kumba 1 baje mynmiet u Lyngdoh u shim ïa u symbai bad u bet ha lyngkha kum ka dak ban pyndep shwa u Lyngdoh ïa ka jingbet symbai bad ha ka por mynsngi ha kaba ïa ka kñia ruh lah pyndep bad ïa ka jingbet symbai ruh lah pyndep kin sa pynlong ïa ka shad Sukra.
Ki khun shnong Bri shnong Khyndaw (kaba mut ki khun ki hajar kito ki bym dei na shnong Tuber) la ju khot da ki Sein Raij Shnong, kine ki Sein Raij Shnong ki lah ban leh ïa kane ka leh niam bad ka shad Sukra dei ynda la dep leh shwa u Lyngdoh jong ka Sein Riaj Tuber ha ka Iung blai.
Kumba ju long man la u snem, ha ka sngi kaba nyngkong u Lyngdoh u leh ïa ka kñia ka khriam, ha ka sngi ba ar pat ka dei ka sngi ban sum ban sait bad ha ka sngi ba lai ka ju sdang ka shad sukra da kaba ki ju wan bad ia poi lut baroh ki khun ki raiot jong ka Raij Tber bad hadien kane u Lyngdoh u pynbna ba lah biang ka por ban bet noh ïa ki symbai sha ki jaka rep bad ha kane ka sngi la ju pyndep ruh ïa ka Shad Pastieh ha Tuberkmai shnong.
Kane ka Shad Pastieh pat ka mut ba u Ryngkaw hadien ba la dep leh niam ha ka kñia ka khriam ba ju khot ka kñia Ryngkaw, lada ka pyni ka ka dak kaba bha ba miat hangta kin sa pynlong ïa kane ka shad pastieh kaba ki ju shad da ka waitlam bad ka stieh ha kaba ki ju rah lang ruh ïa kata ka wait pom blang bad hadien kane kin sa hiar sha la ki jong ki jaka rep ban bet ïa u symbai….
Shillong, Iaiong 22 : Ka Federation of All School Teachers of Meghalaya (FASTOM) ka la kyntu ïa u Myntri ka tnad pule puthi u Rakkam A Sangma ba un kyntiew kyrdan noh ïa ki Nonghikai Adhoc kum ki Nonghikai Deficit.
Kat kumka jingpyllait khubor mynta ka sngi u President ka FASTOM u bah Diningroy Marwein u la pyntip ba ïa ka jingthoh halor kane ka kam la dep ai sha u myntri ba un leh ïa kaba donkam.
U la ïathuh ba ka Federation ka la dawa ba ki ïa ki nonghikai naduh ki Lower Primary shaduh ki Higher Secondary Scholl dei ban kyntiew kyrdan noh kum ki Nonghikai Deficit.
U bah Marwein u la ïathuh ruh ba ki la pynkynmaw ïa u myntri halor ki jingdawa jong ki kiba dang sahteng kata kum ka jingkyntiew ïa ka tulop jongki 5 % man la u snem bad ba ka rta shongthait naka 60 snem sha ka 65 snem.
Ha katei ka jingïakynduh bad u Myntri u bah Marwein u la ïathuh ba u la kular ban thaw lad ban pyndep ïa kine ki jingdawa ba sahteng jongki.
Jowai, Ïaïong 22 : U MLA ka Jowai Constituency u ma Wailadmiki Shylla ha kane ka 21 tarik ula plie ïa kawei na ki jaka ai jinghikai suhjaiñ na ka bynta ki 25 ngut ki khun samla kiba don jingmut ban shah hikai hapoh ka North East Institute of Professional Studies kaba don ha Mynthong Pohkseh Jowai.
Ïa kane ka kam ai jinghikai yn ïarap bei pisa lyngba ka Meghalaya State Skill Development Society Jowai WJHD da ka jingkyrshan lang ka tnad Municipal lyngba ka Day-NULM bad ka phang jong kane ka prokram ai jinghikai kaba ong “ka jingïaleh pyrshah ïaka jingkyrduh kam! Ban dup skhem ka lawei ngin pda la u khnam, ha ka thong kaba jwat, ki mawlyngnai ba ngin mad"Ha kane ka sngi nalor u kongsan la ïadonlang u bah Michael Thongni Chief Executive Officer & Managing Director, NeIPS, ma Lambormi Suchen SDO, MSSDS Jowai, u Waheh Shnong Mynthong ma L.
Pohktai nalor kiwei kiwei de, katba ïa ka jingialang la pynïaid da u ma Raj Passah Center in-charge, NeIPS Jowai.
U ma Wailadmiki Shylla ha ka jingkren ula ong “kum kane skim ai jinghikai la wanrah tang na ka bynta ki samla kiba don ha ki jaka sor (Urban Area) lyngba ka tnad Municipal, hadien ka jingïohi jngai jong u kiba bun na ki skim ai jinghikai ïa ki samla ki leit sha ki jaka nongkyndong".
Ha ka juh ka por u kyntu ïa ki khun samla kiba shah hikai ban kin pyndonkam hok ïa kane ka kabu na ka bynta ka lawei jong ki, ym ban shu wan khlem da don ka mynsiem namar kane ka bun jingeh ha ka kam ka jam hadien habud.
Ula pyntip ruh ba hadien jong kane ka jingshah hikai ki samla kin sa ïoh ïa ki tiar ban pyndonkam lyngba ka MSSDS Jowai.
Ula ong ruh kum u MLA “un sa ïakren hapoh ka ïing dorbar thawaiñ ka jylla halor ka rukom thung kam thung hapoh ka jylla ban dawa pynduh ïa ka Reservation Policy kaba 40/40 (Garo bad Khasi) bad ban pyntreikam noh da ka 80 present ïa baroh lang bad kane kan sakhi kiba stad ki wan hi shakhmat lada dei u Garo ne Khasi".
La pynphuh shuh shuh ïa kane ka sngi da ki jingrwai bad ka jingshah na ki samla kiba wan shah hikai ha kane ka kam suh jaiñ.
Jowai, Ïaïong 21: Ka Seng Jaiñtia Student Movement (JSM) Western Region mynta ka sngi 22/4/2023 ka la pynlong ïa ka jingbam smai ne jing pynskhem ïa ki Nongïalam na ka bynta ka Samoi trei kam 2023-2026.
Ïa kane ka programme bam smai la pynïaid da u Working President, Central Body Bah Jimmy Raul Kharmuti, la ïoh ïa ka jingkren pdiang burom na ka kong Syllimon Challam, Publicity Secretary WR ha ryngkat ka jingïadonlang u President Rangbah, bah Leningstar Rymbai bad General Secretary bah Roitre Dkhar, Chief Organising Secretary Bah Pillarstone Phawa bad kiwei de ki Nongïalam Rangbah jong ka Seng na Central Body.
Ïa kane ka programme la pynphuh pynphieng lyngba ka jingïadonlang ki nongïarap bad ai mynsien jong ka Seng naduh u Senior Advisor, Sir Terence Sawian bad u Legal Advisor ka Western Region, Sir Fivestar Suiam.
Lai ïoh ruh ka jingkren na u Working President, WR bah Wanpoi Lyngdoh na u Senior Advisor ka Seng Kmie u Sir Terence Sawian, uba la ban ba kala poi ka por ban ïoh ki nongïalam kiba buh ha khmat ïa ka jaidbynriew bad kum ka Seng la dei ban pyrkhat bad wad ki lad lynti na ka bynta ka lawei ki khun samla.
La ïoh ruh ka jingkren na u President Rangbah, Bah Leningstar Rymbai uba la iathuh lyngkot ïa ka jingïaid lynti ka Seng ha ryngkat ka jingeh bad jingkyrkhu, ha ka ba u la iathuh ba naduh u Snem 2016 ka Seng kala buh dorkhat bad dawa na ka Sorkar ban ai Government College ha East Jaiñtia Hills District bad ban upgrade ïa ka Kiang Nangbah College kaba don ha West Jaiñtia Hills District na ka bynta ka jingmyntoi bad ka lawei ki khun Samla ks Rilum Jaiñtia baroh kawei, u la ong ruh ba ka Seng hi ka don ka thong ban shakri ïa ka jaidbynriew ha kaban ïada ïa ka khyndew ka shyiap, ban ïada bad pynkiew ïa ka Kamai kajih bad ban pynim bad pyneh ïa ka Riti Dustur jong ka jaidbynriew kaba dei ka nongmuna jong ngi.
U la ban ruh ia ki Nongïalam ban long kiba don nongrim bad stad bad shemphang ha kaban ai ïa ka jingshakri bad ha ka jingïaleh na ka bynta ka ïap ka im bad ka lawei jong ki paradoh parasnam, khatduh eh u la ong ba kum ki nongïalam ngi dei ban long kiba Jai Jai bad don mynsien ïaishah wat hapdeng ki jingeh ba har rukom.
La ïoh ruh ka jingkren lyngkot na u General Secretary Seng Kmie Bah Roitre Dkhar uba la kyrkhu kyrdoh bad kitbok kitrwiang ïa ki Nongialam ka JSM, WR bad uba la shim ruh ïa ka bynta ba khraw ban pynkup burom ïa ki Nongïalam thymmai jong ka Seng na ka bynta ka Samoi trei kam 2023-2026.
Katba na ka liang u President, WR Bah N.
Ribok Biam ha ka jingkren, Ula ban khia ban don ka jingïatreilang bad jingïasngewthuh jingmut para Nongïalam bad ki shipai ka ing ka sem khnang ban im ka jaitbynriew.
Ula ïathuh lyngkot ruh halor ka jingeh ki Shnong ki thaw bad ki paradoh parasnam ban shong ba sah ha thaiñ Border bad ula kular ban shim khia halor kane ka mat ba ktah mationg ïa ka ïap ka im ka jaitbynriew, la ïoh ruh ïa ka kyntein khublei na u Vice President, WR Bah Pynjur Suchiang bad ia ka Motto jong ka Seng la pyrto bad pyrta jam da u General Secretary, WR Bah Shanskhem Suchiang.
Ki nongkitkam jong ka Seng Jaintia Student Movement na ka bynta Samoi trei kam 2023-2026 ki long President N Ribok Biam, Vice President Pynjurbha Suchiang, Working President N Jordan Rymbai, Working President Wanpoi Lyngdoh, General Secretary Shanskhem Suchiang, Asst.
Secretary Sequacious Pakma, Organzing Secretary Thrangmiki Suchiang, Asst Organzing Secretary Fortune Suiam, Education Secretary Everstay Dkhar, Asst Education Secretary Heihok Supuh, Financial Secretary Pynbait S.
Passah, Displine Secretary L Kamar, Asst Displine Secretary Sebastian Supuh, Sport Secretary Shemphangmiki Shylla, Asst Sport Secretary, Ridiam Sumer, Publicty Secretary Syllimon Chalam, Asst Publicty Secretary Joply Rabon, Socio & Cultural Secretary Boyme Marphet, Asst Socio & Cultural Secretary Gevenroi Suchiang, Information Secretary Vision Nongbri.
Shillong, Iaiong 22 : Da ka jingtrei shitom jongki pulit ka South West Garo Hills, ha ka miet Sngi Thohdieng ki la ïoh ban kem ïa u briew uba donkti ha kaba khaïi beaiñ ïa ki kuli drok (psychotropic) sha baroh ka ri lum Garo.
Ki pulit ki la ïoh kem ïa une u briew na Mirjumla, Monabari South West Garo Hills bad u dei uba kyrteng u Chakeawat Hussain.
Hadien ba ki pulit ki la ïoh jingtip kaba thikna bha shaphang une u briew ki la pynlong ka jingbud dien bad haba la ïoh jingtip ba u don ha ka thaiñ Mir Jumla, Monabari, ki pulit ki la leit sha katei ka jaka bad ïoh ban kem ïa u.
Une u briew u dei na Mankachar, South Salmara Assam.
Na ka met jongu ki pulit ki la ïoh ban kurup 689 tylli ki kuli capsule SPSHEN, 113 tylli ki kuli Nitracel, kawei ka smartphone bad ka pisa 5000 tyngka.
La ïathuh ba une u briew u la pyndonkam ïa ka dukan die mar bam jongu kum ka jaka ban buhrieh bad pynïaid ïew ïa kitei ki kuli drok.
Hadien ba la kem ki pulit ki la khang tala ruh ïa katei ka dukan.
Ki pulit kil a register case pyrshah ïa u ha Ampati Police Station kat kum ka Case No 19(04)2023 U/s 22(b)/25 NDPS Act bad ka jingtohkit ïa u ka dang ïaid shakhmat.
Shillong, ïaïong, 22: Watla ka dei ka longkmie kaba la don arngut ki khun hynrei kum ka kmie wat hapdeng ka jingbun kam pynban ka Sangita Marak ka la ïakhun tyngeh tad haduh ban da ïoh phong ïa ka pansngiat Mrs Vogue Star 2023 ha ka rynsan ïakop thei bhabriew hapdeng ki longkmie kaba la long ha nongbah Jaipur naduh ka 14 tarik haduh ka 16 tarik u Ïaiong, 2023.
Ha ka jingïakren bad ki lad pathai khubor ha ka Sngi Saitjaiñ ka Sangita Marak kaba shong basah ha nongbah Shillong ka la ïathuh hadien ba ka la jop ïa ka Audition ba la pynlong Online hadien kata ka la shah jied ban ïoh jinghikai ha ka Vogue ha nongbah Jaipur ban mihkhmat ïa ka jylla Meghalaya na ka bynta ban ïashim bynta ha ka Mrs Vogue Star 2023.
Kum ban shu pyntip hangne, ka Sangita Marak ka la long ka lahduh ha kane ka rynsan ïakop napdeng ki 500 ngut ki longkmie kiba la ïashim bynta na kylleng ka ri India.
Ha kane rynsan ïakop thei bhabriew, ki don ar tylli ki rynsan ïakhun kiba kynthup ïa ka Ms.
bad Mrs.
Vogue Star 2023.
“Nga sngewkmen ban ïoh mihkhmat ïa ka jylla bad ban jop ïa ka pansngiat Mrs Vogue Star 2023 bad ngan ïai bteng ban ïakhun ha kiwei ruh ki rynsan khnang ban pynshlur ïa kiwei pat ki para kynthei kiba la shim ïa ka kyrdan longkmie ba kin dup pynurlong ïa ka jingangnud kaba ki don," ong ka Sangita Marak.
Shillong, Iaiong 22: U Justice (Retd) B.
P Katakey uba khlieh ïa ka Committee ban peitngor ïa ki kam beaiñ haba ïadei bad u dewiong, ula ïathuh ba ka Committee ka dang pynkhreh ban ithuh ïa ki katto katne ki jaka hapoh ka jylla ban phah pahara da ki Pulit Central Armed Police Force (CAPF).
U Justice B.
P Katakey ula ïathuh ba dang shen ka Meghalaya High Court kala pynmih ïa ka hukum haba ïadei bad ka jingbthah ka sorkar pdeng ban phah 10 pyrton ki Pulit CAPF na ka bynta ban peitngor ïa ki kam beaiñ haba ïadei bad u dewiong.
Ula ïathuh ba ka High Court ka la bthah ruh ban thung ïa uwei Pulit na ka Meghalaya Police Service (MPS) bad halor kane ka Committee ka dang ïakren bad ka tnat kam pohïing na ka bynta kane ka kam.
Ula ïathuh ruh ba hadien bala dep ban thung briew bad hadien bala ithuh ïa ki jaka, kum u khliehduh ka Committee un sa ïakren bad ki Commandant na ka bynta ban pynïeng ïa ki Pulit CAPF bad lada don kaei kaei, un hap bthah ïa ki Pulit ban pyntip shaka Committee.
Nalor kane u Justice B.
P Katakey ula ïathuh ba dalade ruh u la ïohi ïa ka jingshalan beaiñ ïa u dewiong khamtam haba ïadei bad ka jingjia kylla ka Trok kit Dewiong haka 4 tarik mynta u bnai.
U ïathuh ba ula buh jingkylli ïa ka sorkar ba balei ka jingshalan beaiñ ïa u dewïong ka dang bteng khlem jingduna.
Ula ïathuh ba naka liang ka sorkar jylla ruh mar mar kala thung da u Pulit ophisar MPS jong ka kyrdan DSP ban pynlong ka jingtohkit, ha kaba la dep ban ai ïa ka kaiphod jong ka jingtohkit kaba sdang, bad mynta dang ap ïa ka kaiphod jong ka jingtohkit kaba khatduh.
Shillong, ïaïong, 22: Ka ophis jong ka Sub-Divisional Officer Pynursla Sub Division ha ka Sngi Saitjaiñ ka la pynbna paidbah ba ka surok National Highway-40 Shillong-Dawki yn ailad ban ïaid lynti tang haduh ka por 8:00 baje mynmiet jong ka 22 tarik u bnai Ïaiong, 2023.
Ki kali kiba kit jingkit kim dei ban kit palat ïa ka jingkhia kaba 30 ton shaneng.
Ka Sub-Divisional Officer ka la pyntip ba hadien ka 8:00 baje mynmiet ha kane kajuh ka sngi yn khang shwa ïa ka surok khnang ban ïoh pynkhuid ïa ki maw bad ïa ka khyndew kiba sahkut hapdeng surok bad kaba la pynthud ïa ka leit ka wan jong ki paidbah ka thaiñ Riwar Mihngi.
Kum ban shu pynkynmaw hangne, ha ka janmiet 14 tarik mynta u bnai ka khyndew bad ki maw kiba heh ki la twa hapdeng surok Shillong-Dawki ha riat Rngaiñ ha kaba arngut ki rangbah briew, kata, u Bah Seiborlang Jaktung uba la 42 snem ka rta bad uba long ruh u Rangbah Shnong jong ka shnong Wahlyngkhat bad u paralok jong u, u Bah K.
Khongjirem na ka shnong Wahkhen ki la duhei ïa la la jong ka jingim ha kane ka jingjia.
Shillong, Ïaiong 22: Ki riewngeit Muslim kiba don ha ka jylla Meghalaya, ha ka sngi Saitjai ki la rakhe ïa ka Eid-ul-Fitr da kaba leit ïashim bynta haka jingleh niam kaba la pynlong ha ki Mosque kiba don ha kylleng ki jaka.
Lah ban ong, ba ka jingrakhe ïa ka Eid kaba heh tam kadei ha nongbah Shillong ha Madina Masjid, Laban, ha kaba da ki hajar ngut ki riewngeit Muslim leit sha ki Masjid ban ïashim bynta ha kane ka sngi kaba khraw, ban pyndonburom ïa u Prophet Muhammad, hadien ba la kut u bnai Ramadan uba dei u bai shah jingit jong ki.
Hadien ba la dep ka jinglehniam lehrukom, ki riewngeit Muslim ki ai khublei mar kylliang bad ki la ai jingïarap ruh ïa kiba duk ha kum kane ka sngi kaba kyrpang bad hadien kane ki leit ruh sha ki ïing ki sem jong ki bahaïing ne ki paralok ban ai khublei ïa ki bad ban ïa bam sngewbha ha kane ka sngi lehkmen.
Lah ban kdew ruh ba na ka liang u Myntri Rangbah ka jylla, u Lamphang bad u Lat ka jylla ki la ai khublei ïa baroh ki riewngeit Muslim ha kane ka sngi khuid jong ki riewngeit Muslim.
Shillong, ïaïong, 22: Katba nang mih ki sngi, ki nongdie madan ha Police Bazar ki la nang mih bad nang jyllei haduh katta katta, ym tang ki trai jylla kiba shong die madan hynrei la sakhi ruh ba wat ki bar jylla ki la nang kharoi bha ban shong die madan harud surok ha Khyndai Lad kaba long ka kad khaii kaba heh ha Sor Shillong kaba ju thnem manla ka sngi da ki nongleit nongwan, ki nongthied nongpet.
Nalor kata, ka jingai jingbit jong ka Shillong Traffic Police ïa ki kali saw shaka bad ïa ki thuk thuk ar shaka ban ïaid lyngba napdeng surok Police Bazar ka la nang pynwit shuh shuh ïa ki paidbah nongleit nongwan hadien ba u Myntri ka tnat Jngohkai Pyrthei u Bah Paul Lyngdoh dang shen ha ka jingleit jurip ïa kane ka iew, u la pynpaw ïa ka jingsngew ba la i donkam ban ym shah shuh ban ailad ïa ki kali saw shaka bad ïa ki thuk thuk ar shaka ban ïaid lyngba napdeng kane ka iew.
Ka kynhun ki lad pathai khubor ha ka jingïakren bad ka President jong ka Meghalaya & Greater Shillong Progressive Hawkers & Street Vendors Association (MGSPHSVA) ka Kong Biolin Pyrtuh ka la ong ba kum ki nongdie madan ki sngewïahap ban khang ïa ka jingïaid kali napdeng ka iew namarba ki bun ki paidbah kiba ïaid lynti ki ju ngat ha ki jingmynsaw na ka jingtyngkhuh bad ki kali bad ha kajuh ka por ka la ong ba ki nongdie madan kim sngew ïahap ïa ka jingthmu jong ka Sorkar ban pynkynriah ïa ki nongdie madan na kane ka jaka kaba ki ju im kamai jakpoh manla ka sngi.
Shillong, ïaïong, 22: Katto katne ngut ki samla wadkam na Nongstoiñ, West Khasi Hills District ki la wan kiew sha nongbah Shillong ban dawa ïa ka tnat Kam Pohïing jong ka Sorkar Jylla ba ka dei ban pynbna noh kham kloi ïa ka jingpynrungkam Pulit.
Kane ka jingdawa jong kine ki samla ka long hadien ba u Symbud Myntri Rangbah ka jylla u Bah Prestone Tynsong uba peit ruh ïa ka tnat Kam Pohïing jong ka Sorkar Jylla dang shen u la ong ba ka jylla ka dang don hapdeng ka jingduna ha ka jingdon ki Pulit bad ka dang donkam kumba 3500-4000 hajar ngut ki Pulit ha ki kyrdan bapher bapher.
U Bah Prestone u la kren ïa kane ha ka jingïalang kaba la long dang shen bad ki heh Pulit ka jylla kaba la tip kum ka SP/CO Conference kaba la long ha Police Headquarter, Shillong.
“Kawei na ki jingeh kaba ka tnad pulit ka mad ka dei namar ka jingduna ha ka jingdon jong ki Pulit bad ka donkam haduh 3500 haduh 4000 ngut ki Pulit.
Ka jingïalang ka la shim ïa ka rai ban pynsted ïa ka jingthepkam ha ka tnad Pulit ha ki kyrdan ki bapher bapher khnang ba kin lah ban ai ka jingshakri bad ban pynneh ïa ka shongsuk shongsaiñ" ong u Bah Prestone.
Ha ka jingïakren bad ki lad pathai khubor ha ka sngi Saitjaiñ, u Samla Shine Marweiñ bad u Samla M.
Parïong ki la ong, “khnang ba ki samla khlemkam kin ïohlad ban pynrung kyrteng ban ïoh mareh, ïatynjuh ha ka jingïakob ha ka jingkoit jingkhiah bad ka jingproh jabieng ka Sorkar ka ladei ban pynbna noh mardor ïa ka jingkhot pynrungkam.
"Na ka liang jong kine ki samla ki la kyntu ruh ïa ka Sorkar ba kam dei shuh ban ap tad haduh ba ki samla kin da mih ban pynlong da ki jingïakhih ha surok na ka jingkyrduhkam kyrduh jam.
Shillong, Ïaiong 21 : U nongïalam ka UDP ba dei ruh u MLA na Ri Bhoi, Bah Mayralborn Syiem u la ong ba ka lad ka dang don ban phaidien biang ïa ka soskular pynbeit pud ba la soi hapdeng ka Meghalaya bad Assam haba ïadei bad ki hynriew na ki 12 tylli ki jaka kajia pud hapdeng kitei ki ar tylli ki jylla.
Haba kren bad ki lad pathai khubor, u Bah Mayralborn u la ong ruh ba ka soskular kaba la soi ha ka 29tarik u Lber jong u snem ba la dep kam dei satia kaba khatduh hynrei u ong ba ka Parliament kan sa shim ïa ka rai kaba khatduh halor kane ka bynta.
“Kumta, ka don ka lad ban phai dien biang halor ka MOU.
"Shuh shuh u ong ruh ba ka jingphaidien biang ïa ka MOU kadei kawei na ki mat ïakhun elekshon jong ka UDP.
Haba jubab halor ka jingkylli ba u Myntri Rangbah u la dep kren shai ba un ym phaidien shuh ïa ka MOU ba la dep ban ïa soi, na ka liang utei u MLA ka UDP u la ong, “Kata ka por hi kan sa batai.
"Katkum ka jingong jong u ha ka kylla kaba nyngkong jongka jingïakren pynbeit pud, ka la don ka jingpyrshah bad ka jingbymsngewtynnad na ki katto katne ki liang namar bun ki pynpaw ba kim sngew hun satia.
“Ki Regional Committee jong ka sorkar ki la pyrshang ban ïa kren ïa kine ki bynta katkum ka jinglah jong ki, hynrei kane ka ishu kadei kaba phim lah satia ban pynhun ïa baroh 100 na ka 100.
Kan don beit ka jingbym hun namar ki don ki briew kiba kmen bad don ruh kiba sngewsih hynrei ha kaba kut jong ka sngi, ka sorkar hi ka hap ban shim ïa ka rai," u la ong.
Da kaba ïaroh ïa ka sorkar MDA kaba la shim ïa ktei ka sienjam ban pynbeit pud, u Bah Mayral u la ong ba ka sorkar MDA ka la pyrshang bad kumta ki kwah ïa ka jingkyrshan jong ka sorkar namar ki sngewthuh ba ha ka synshar laitluid, ka jingkynthoh kan don beit.
Kumta halor kane ka bynta ruh u ong ba ki khmih lynti ba kan don ka jingai jingmut kaba tei.
U ong ruh ba ka UDP kan buddien ïa kane ka ishu bad kan treilang bad ka sorkar na ka bynta ka jingmyntoi jong ki paidbah.
Shillong, Ïaïong 22: U Vice President ka All India Trinamool Congress (AITC) Meghalaya uba long ruh u MLA barim ka Umroi, u Bah George B Lyngdoh u la ongka sorkar jylla kat haduh kane ka kynti kaba mynta kam pat pynshai satia ha kano ka nongrim ka ïeng ha kaba ïa dei bad ka jingpyntreikam ïa ka Roster System la kan dei naduh u 1972 ne da kumwei pat.
Haba kren bad u Mawphor u Bah George u la ong ba kumba long mynta ka sorkar kam pat pynshai ïa ka nongrim kaba ka shim namar i kumba ka pyrshang pynban ban thet kti ïa kane ka kam.
“Ngam pat ïohi ba ka sorkar kan pynshai ïa kane ka mat namar ha Ïingdorbar ka ong ïa u paidbha ba lada kwah pynkylla ïa ka jingpyntreikam ïa ka Roster ba kin leit beit sha Court bad ha ki lad pathai khubor pat ki pynpaw ba ki kwah ban pyntreikam ïa kane system naduh u 2022 sha khmat," u la ong.
Shuh shuh u la ong ba ka jingbym shim jingkit khlieh ka sorkar ha kaba ïadei bad kane ka mat ka wanrah pynban ïa ka jingdukha mynsiem ïa kiba bun bah ki samla ha ka jylla.
“Ka sorkar ka phah leit sha kashari katba ka kashari pat ka phah leit sha ka sorkar bad na kata ka daw ka sorkar ka dei ban shim jingkit khlieh ïa kane ka mat ym ban ieh kumto namar kan wanrah jingktah pat ïa ki samla," u la ong.
Haba kylli halor ka jingdawa ban pynkylla ïa Reservation Policy bad ka Roster System, “Ka daw tynrai jong ka jingkwah ban pynkylla ka dei beit namar ka jingjyllei ka jingbym ïohkam ki samla.
Phin peit nuksa ïa ka jingkhot aplai kam ka sorkar ha ka tnat pulit tang na bynta kumba 1300 tam tylli ki post hynrei ki aplication kiba ïoh pdiang pat ki poi da ki lak bad kane ka la pyni shai ïa ka jingjyllei ka jingkyrduh kam ki samla ha ka jylla," ong u Bah George haba kren bad u Mawphor.
“Ka jingnang kiew ki samla kiba wad kam bad kiba kwah ïohkam ha ka tnat sorkar ka pynlong ïa kiba bun ban pyrkhat ba ka jingdon kane ka polisi bhah kam ka khang lad pynban ïa ki ban ïohkam," u la bynrap.
U la ong ba jin lada kam don ka jingkyrduh kam kumba ka long mynta kane ka jingkhih phaloh kan ym jia kumne.
“Ka sorkar ha jaka ban wad ki lad ki lynti ban ïarap ïa ki samla ban ïeng ha la ki kjat bad ban hikai ruh hynrei kam don kano kano ka jingpyrshang kaba kum kata bad kiba bun hi ki peit sha ka kam sorkar kum ka lad ba khatduh eh kaba ki don jingkyrmen, hynrei kumba nga la ong ba ka jingnang bun kiba aplai ka pynlong ba kan long kumne," u la ong.
“Ka Reservation bad ka Roster kam dei ban wanrah ïa ka jingsngew kutlad ha ki khun samla bad ka jingsngew dukha mynsiem ruh ha ki hynrei ka dei ban wanrah ïa ka mynsiem sngew shngaiñ na ka jingdon ka Reservation Policy, na kata ka daw ka sorkar ka dei ban long kaba stad ïa kane khnang ba ki samla kin ym sngew shah ieh beiñ," u la ong.
Shillong, ïaïong, 22: Ki paidbah ka shnong Mawpat ki don mynta hapdeng ka jingkhmihlynti ba ka shnong Mawpat kan ïoh kham pahuh ïa ka umbam umdih ynda ladep ban pyntrei ïa ka projek sam umbam umdih kaba 28 klur.
Ïa kane ka projek la buh mawnongrim da u Myntri Rangbah ka Jylla u Conrad K.
Sangma bad u Myntri barim ka tnat PHE u Bah Renikton Tongkhar ha ka por ba ka Sorkar MDA-I ka dang bat ïa u lakam synshar.
U Rangbah Shnong jong ka shnong Mawpat u Bah Judah Wahlang ha ka jingïakren bad u nongthoh khubor u la ïathuh ba ka shnong Mawpat ïa mynta ka mad jingeh bha ha ka liang ka umbam umdih bad da ki spah tylli ki longiing ki shahniah ïa ka um da kaba shu thied manla ka sngi bad don ruh kiba don ïa ki tyllong um.
U la ïathuh ba ka jingmang pisa kaba 28 klur ban shna ïa ka projek sam um na ka tyllong um jong ki riewshimet ban sam ïa ka umbam umdim sha ka shnong Mawpat baroh kawei kaba don mynta kumba phra hajar tam ka jingdon jong ki nongshong shnong ka la poi mynta haduh 80 percent bad sa tang khyndiat sngi yn sa tei noh ïa ka jaka pynlang um khnang ban ïoh sam ïa ka um sha ki thliew ing jong ka shnong Mawpat.
U la pynpaw ruh ïa ka jingsngewkhia ba ka jingpynlip bording khah khah jong ka Meghalaya Energy Corporation Limited (MeECL) ka la ktah bha ïa kiba bun ki longiing ha kane ka shnong naba ki ïoh um tang shi kali nalor ba ki hap ban ap haduh lai ne saw sngi ban ïoh ïa ka um.
“Ka Dorbar Shnong ka la pyrshang ban ïakren bad ki bor badei peit halor kane," u la ong.
“Kum ka shnong na ka por sha ka por ngi leit sha ka Sorkar bad sha ki tnat treikam bapher bapher ban pynsngew ïa ki jingdonkam namarba ka shnong Mawpat kam dei shuh tang ka pdeng jong ka Shillong kaba rim bad ka Shillong kaba thymmai hynrei mynta ka ladei ka khyrdop.
Katba ki jingdonkam kiba manla ka sngi jong u u paidbah kum ka umbam umdih, ka bording bad ka surok ki dang duna shaba palat," u la ong.
“Manla ka taiew ngi leit sha ki tnat treikam bapher bapher ban pynsngew ïa kane khnang katba dang biang ka por ba ki jaka ki dang heh ka la dei ka por ïa ki nongsynshar ban buh hakhmat eh ïa ki jingdonkam ba kongsan jong u paidbah namarba ynda hadien habud ynda ki briew ki la shna iing yn ym ïoh jaka shuh ban tih pynheh surok, ban tep ïa ki pipe um bad ban pynieng ïa ki post elektrik.
Ki nongkynti shimet ki shet shaba palat ban shna ing ha Mawpat.
" la ïathuh u Bah Wahlang.
“Ngi la mad ïa kine ki jingeh mynta da ki phew snem bad ngi khmihlynti ba ka Sorkar kam dei ban shu ieh kumto kumba long ha ka nongbah Shillong kaba rim.
Na ka bynta ka New Shillong Towship, kata naduh Mawpat ter ter shaduh Mawkasiang, Mawpdang, Tynring manla ki tnat Sorkar ki dei ban dem ïa la ka khlieh ban shim ïa ki lai tylli ki mat ba kongsan ha kaba ïadei bad ka umbam umdih, ka bording bad ka surok," la ïai ban u Bah Wahlang.
Katkum ka jingsngew jong u, ki pukri um ba ki briew ki la ksam ha kyrpong iing ban tan ïa ka um kin neh sa tang 15 haduh 20 snem.
“Ym tang ha Mawpat, hynrei ka Sorkar ka la dei ban wanrah noh da ka Aiñ ban ithuh noh ïa ki tyllong um bad ki jaka ba shong um.
Lada Sorkar kam ïada ïa ki tyllong um bad ïa ki jaka ba shong um kan sa buh jingeh.
Ngi sngewthuh kumba ka long mynta ka Greater Water Supply Scheme ka dei tang na Mawphlang bad bun na ki shnong ha Sor bad khapsor.
Katba ngi shahniah mynta ka long ban shu tan um beit na ki Pukri um.
Katno kine kin lah ban shan," la buh jingkylli u Bah Wahlang.
U la ai jingmut ruh ba ka Sorkar ka la dei ban bthah ïa kawei pa kawei ka longing ban buh kyrpang khyndiat ka jaka ha manla ki phyllaw iing bad ha ki jaka sorkar khnang ba lada hap u slap ka um kan ïoh ban rung shapoh ka meiramew namar lajan baroh ki thliew iing mynta ki la siang dewbilat ïa ka phyllaw ing bad ka um kam ïoh lad shuh ban rung shapoh ñiamra," bad bynrap, “ka Sorkar ka hap ban ïohi lypa ïa kane ba la donkam ïa kata.
Manla ka ing ka dei ban buh ïa ka Green Space ba ka um kan ngam sha ka meirawew.
Kane ka dei ka mat kaba khia bha bad lada ngim shim ïa u mawjam ban leh noh mardor ïa kane ka kam ka thma um kan sa poi.
"Shuh shuh u la ong ba ki don ki shnong kiba don ïa ki wah ba ki la pyndonkam ban tan um hynrei kine ki la nang rngad suki pa suki.
Ki don ruh ki wah duid kiba la mih pahuh bha ka um ha ki snem kiba mynshwa hynrei mynta la katno snem ngim ïoh shuh ïa ka um, u la ong.
Mawkyrwat, Ïaïong 23 : Ka Jakrem Presbyterian Higher Secondary School kawei na ki 18 tylli ki skul ba rah ïa ka nam jop ha ka lympung jong ka 2nd Inter-School Sport Meet 2023 ba la pynïaid da ka Seng Samla Shnong Jakrem (SSSJ) ha kaba u bah Renikton Lyngdoh Tongkhar, u nongmihkhmat jong ka Mawkyrwat Constituency u la long u kongsan ha kane ka lympung ba la pynlong ha shnong Jakrem, South west Khasi Hills District.
Lah ban kdew ba ha kane ka 2nd Inter-School Sport Meet 2023 ki skul kiba la wan ïashimbynta ki don baroh haduh 18 bad kiba don nappoh ka shnong Jakrem bad ïa kane ka lympung jingïalehkai la ïoh ban sdang naduh ka 20 tarik bad pynkut pat ha ka 21 tarik u Ïaiong, 2023.
Ha kane Inter-School Sports Meet 2023 na ka liang ka Seng Samla Shnong Jakrem ka la ïoh ban pynïalehkai ïa shibun ki jait jingïalehkai ha ki bynta bapher bapher kata na ka bynta ki khynnah skul shynrang bad kynthei bad kiba la long da shisha kiba jingïalehkai kiba i shongkun lyngba da ka jingwan ïa shimbynta ryntieh jong ki khynnah skul.
Ym tang ka jingpynïalehkai, hynrei na ka liang ka Seng Samla Shnong Jakrem ka la ïoh ruh ban ai sngewbha da ki khusnam ïa baroh ki nongjop kiba la wan ba nyngkong, ba ar bad ba lai.
Haba kren ha ka jingïalang ba lyngkot, u bah Enbor Syiemiong, President jong ka Seng Samla Shnong Jakrem u la ong ba ka jingpynlong kum ïa kane ka Inter-School Sports Meet ka long kum shibynta ban lum lang ïa ki skul kiba don hapoh jong ka shnong ba kin don ïa ka mynsiem jong ka jingsngewieit sngewjan bad ruh ban kyntiew ïa ki khynnah ha ki bynta ïadei bad ki kam ïalehkai namar lah ban ong ba ka shnong Jakrem ka dei kawei ka shnong kaba ju sei ïa ki ‘rang bad ki ‘thei samla kiba la paw bha bad kiba la ïoh ruh ban mihkhmat ïa ka distrik bad ruh ïa ka jylla ha ki jait jingïalehkai bapher bapher.
Ha ka jingkren jong u bah Renikton Lyngdoh Tongkhar kum u kongsan u la pynpaw ka jingïaroh ïa ka Seng Samla Shnong bad ïa ka shnong hi baroh kawei namar lyngba ka jingpynlong ïa kane ka lympung jingïalehkai ka la long ka nuksa kaba bhatam.
Ha kajuh ka por u la kyntu ruh ïa ki khynnah skul ba kin shim ka nuksa ba ki dei ban buh ïa ka thong ba hakhmat eh kumba ki nongmareh thong mynta ki don hi la ki jong ki jong ki jingthmu.
U la ai mynsiem ruh ïa ki khynnah skul ba ki long ki khynnah skul kiba trei shitom bad kiba don ka thong ban jop la ha kino kino ki jait jingïalehkai.
Ha kane ka sngi nalor u kongsan, la ïa donlang ruh ki nongkitkam jong ka Seng Samla Shnong Jakrem, na ka Jakrem Sport Club, u Myntri Shnong, ki ‘riew rangbah, ki nonghikai bad ki paidbah kiba la wan pynshit pynshngaiñ lem ïa ki khynnah skul.
Shillong, Ïaiong 22 : U National Vice President jong ka NPP ba dei ruh u Symbud Myntri Rangbah ka jylla, Bah Prestone Tynsong ha ka sngi Saitjaiñ u la ong ba u Bah Samlin Malngiang ba dei ruh u kyrtong ka party ha kane ka elekshon ban wan ha Sohiong ba u dei u para khatduh jong u Bah Prestone bad Conrad K Sangma.
Ïa kane, u Bah Prestone u la kren ha ka jingïalang ïalap elekshon na ka bynta utei u kyrtong kaba long ha Weilyngkut.
Lah ban kdew hangne ba ka jingjied ïa u MLA ba thymmai na bynta katei ka constituency kan long ha ka 10tarik u Jymmang mynta u snem.
Baroh ki la don haduh 6 ngut ki kyrtong kiba aireng kynthup naduh ka UDP, BJP, HSPDP, Congress, TMC bad ruh na ka NPP kaba ïalam ïa ka sorkar.
Na ka liang u Bah Prestone u la ong, “Une uba long kum u para khatduh jong u Prestone bad Conrad Sangma, un don ha syndah jongngi.
" Shuh shuh u ong ruh ba ki khmih lynti ba hadien ka 13tarik u Jymmang ki kyrmen ba kin sa ïoh sa uwei pat u MLA ban long 27 ngut.
Ha kajuh ka por, u Bah Prestone u la kyntu ruh ïa kiwei pat ki party kiba ïakhun ïa ka elekshon ha Sohiong ba kidei ban kren beit ïa ka jingshisha ym ban shu kynnoh da kumne kumtai pyrshah ïa ka party NPP.
“Ynnai ïalam bakla ïa ki paidbah namar ïa ka sorkar ngi la dep ban thaw ha ka 07tarik uneu bnai ba lai bad ngi la pyntyllun ïa ki kam jong ka roi ka pa bad kumjuh ruh ngi la dep ban mynjur ïa ka mangtyngka," u la bynrap shuh shuh.
Shillong, Ïaïong 23 : Ka kynhun ïalehkai phutbol ki heprit jong ka Kynton U Mon ka la bteng ban khur jingjop ha ka lympung ïalehkai Under-10 ( Boys) Football league 2023 ba pynïaid da ka Shillong Sports Association (SSA).
Ka Kynton U Mon ka la khur jingjop da kaba pynliem da 16-0 kol pyrshah ïa ka kynhun jong ka Summit Academy ha ka jingïalehkai kaba la long ha ka sngi Saitjaiñ ha madan Third Ground, Polo, Shillong.
Ha kane ka jingïalehkai, u heprit A.
Nongspung bad u N.
Bareh ki la thep mar san kol.
Haba phai sha ka jingïalehkai, ka Kynton U Mon naduh kaba sdang ka la ñion tyngeh sha ka kut jong ka Summit Academy ha kaba tang ha ka jingïalehkai ba dang ïaid 1 minit u A.
Nongspung u la ïoh ban thep ïa ka shi kol shuwa ba un thep pat ïa ka kol kaba ar ha ka minit ïalehkai kaba lai.
U N.
Bareh u la thep ïa ka kol kaba lai ha ka minit ïalehkai ba 5, u N.
Nongspung u la sdang ban thep ïa ka shi kol ha ka minit ïalehkai kaba 9.
U N.
Bareh u la thep ïa ki saw kol kiba bud ha ka minit ïalehkai ba 14, 16, 20 bad 45, katba u N.
Nongspung u la thep ïa ki saw kol ha ka minit ïalehkai ba 22, 33, 38 bad 47.
U A.
Nongspung u la ïoh ban thep biang ha ka minit ba 23 bad 33, katba u Joes Langki u la ïarap thep ar kol ha ka minit ïalehkai ba 28 bad 42.
Ka SSA ka la pyntip ba ïa ki jingïalehkai ba dang sah jong kane ka lympung la hap ban pynpep noh shuwa na kadaw ka jingbym lait ka madan ïalehkai tad haduh ban da pynbna pat da kumwei.
Ban ïa kren ïa ka jinglong ka juk mynta bad ha ki mynnor ba la leit noh, ka jingstad ka la kiew kumba 90% haba ïa nujor na ka juk mynshwa bad kane ka juk ba ngi im mynta.
Kane ka long da shisha ha kaba ngi la sakhi shai ruh da ki khmat ïa ka jingnang jingstad ki para briew ha kane ka juk stad mynta.
Ka jingstad kaba u briew u ïoh ka la long kum kawei na ki kabu ïa kaba u Blei u la tynsat kyrpang ha ngi u khun bynriew.
Da ka jingstad ba u briew u la ïoh, ka la wanrah shibun kiei kiei ki jingïapher bad ka jingkylla ha ka long briew man briew wat ha ki shnong ki thaw bad ki jaka puta baroh.
Kane la pynshisha ruh ïa kawei ka kyntien kaba ong “There is nothing permanent in this world, except the Change", ym don kawei ruh kaba neh ha pyrthei lait tang ka jingkylla.
Kane baroh ka long namar ba ki briew ki la roi sted ha ka jingnang jingstad ïa kiei kiei baroh.
Ka jingstad kaba u briew u ïoh ha kane ka juk mynta ka la pynlyngngoh ngaiñ wat ïa ngi ki para briew, ha kaba ngim lah ban shemphang lane wat tang ban mutdur ïa ka jingstad ba la leh da ki briew ngim kot bor satia.
Ngi im ha kane ka juk ba la kiew sted ka jingtip shaphang ki kor ki bor komputor (Computer) kata ka juk stad saïan lane teknoloji (Science & Technology).
Dei kane kata ka jingstad kaba u briew u ïoh ka la ju pynlyngngoh ïa u ba bun ba lang, namar ba kim lah shuh ban peiphang ïa kane ka rukom stad ka juk mynta.
Haba na kawei ka pyrthei sha kawei ka pyrthei ka bam por tang 1 minit ban tip ïa kiei kiei ki jingjia baroh, kaba pynlyngngoh shuh shuh ba ki riew stad (Scholar) ki la lah ban thaw ïa u ta u briew nar (Robot) u ba kham stad ma u ban ïa ngi.
Ym tang katta bun kiwei kiwei kiba ngim lah ban jer ne ong lut kiba pyni ba u briew u la long shisha u ba stad haduh katta katta.
Kane ka dei ka jingkyrkhu ba U Blei u la kyrkhu ïa u bynriew ba un im suk im saiñ da ka jingstad kaba u ïoh un man spah man phew un roi kyrhai ha ka jingim.
Hynrei, hapdeng kat kane ka bor jinglah jong u briew ban leh ïa kiei kiei kiba khraw bad kiba phylla ha kane ka juk shai ba la wanrah da ka jingkiew irat ka jingnang jingstad.
Pynban ngim lah ban len pat ba don kawei ka jinglong kaba mar pyrshah bad mar khongpong.
(Contradiction) ha ka rukom stad u briew mynta.
Ngi ju kynmaw ba ki longshuwa manshuwa ki ju ong, “Katba ka jingstad ka nang kiew, katta nang roi ki jingsniew".
Kane ka ktien ka la kylla long shisha haduh ka kam, namar lada ngi peit mynta katba u briew u nang shem nang lap ïa kiei kiei kiba kham pynsuk ïa u briew, hangta ki jingsniew ruh ki ïaid ryngkat ryngkat bad kaba sngewsih ka long ba kine ki jingsniew ki dkhat noh wat ïa ka mynsiem kordor u briew.
Ha ka jingshisha katba ka pyrthei ka nangroi kyrhai ka jingstad, ka la dei ban long ka pyrthei kaba bha bad kaba suk.
Hynrei mynta pat katba nangkiew ka jingstad, nangkiew ki jingsniew bad ki jingjynjar ha ka longbriew manbriew.
Balei ka long kumne?Ban jubab lyngkot ïa kane ka long dei namar ba ka jingstad jong ngi ki briew ngi buh noh shadien ïa la u Nongthaw u ba long U Blei ïa kiei kiei baroh, ka ktien ka ong, “Education without God Produced clever devil".
Ka jingstad ba khlem U Blei ka pynmih ïa ki ksuid ba sianti.
Kane ka kyntien ka la kylla long bad ka kam kumba ka paw ha ka juk mynta, na kata ka daw ka pynlong ban kha roi ki jingsniew, namar ngim sngewthuh satia ba U Blei u long u thymmei ka jingstad baroh dei ma u ba la ai ïa ka jingstad ha ngi.
U Mahatma Gandhi u ong, “Ka jingstad ka dei ka jingroi bad kiew shaphrang ha ka met, ka jingmut jingpyrkhat bad ka mynsiem".
Ka jingstad ka dei ban ïaid ryngkat bad ka jingtieng burom ïa U Blei, ka jingstad kaba khlem u Blei ka long tang kum ki khiew khyndew ba thylli, hynrei ka jingstad kaba don ïa U Blei ka long kum u khiew rnong ba la pyndap shoiñ da ka dud.
“Ka jingstad kaba don ïa u Blei, ka ai ïa ka jingdeng bad ka jingaiei ha ka khlieh jong me, ïa ka pasngiat ka jingitynnad kan aiti ha me", ong ka proverb 4:9.
Nongstoiñ, Nohprah, 17: Ki paidbah nongrep ki dei ki rishot ba skhem ha ka ban kyntiew ïa ka ïoh ka kot, ka kamai kajih bad ban pyndap ïa ki jingdonkam hapoh ka jylla.
Hynrei, na ka daw jong ka jingkylla jong ka suiñ bneng, ka mariang bad ka jingnang ring sdot jong ka khyndew kumta katba nang rep nang syrdep.
Ha kine ki 15 snem kiba la leit noh, ka sorkar ka la ju pynshlur ïa ki nongrep ba kin pynkylla noh ïa ka rukom rep bad ban pyrshang ruh da kiwei pat ki jait symbai.
Hynrei ki nongrep pat ki ïakynduh jingeh namar kim lah ban ïoh ïa kiwei pat ki jait symbai, lada ka sorkar kam thaw ki lad ban pynpoi sha ki lyngba ki tnad treikam kiba dei peit ïa ka rep ka riang.
Bun bah ki nongrep kiba shong ha ki nongkyndong lei lei, wat tang ïa ki ophis kiba dei peit ïa ka rep ka riang kum ka Agriculture bad Horticulture Department kim tip haei ki don.
Kawei pat ka jingeh ba ki paidbah ki ïakynduh ka long namar ba ki nongtrei ha ki ophis kiba peit ïa ka rep ka riang ki duna palat ha kaba ki paidbah nongrep kim ju ïoh satia ïa ki jinghikai lane ki jingpynshai paidbah ha ki shnong ki thaw.
Kumta kumno tip ban kyntiew ïa ka rep ka riang bad kumno ban pyndonkam ïa ki symbai ban rep katkum ki aïom kiba biang.
Kiba bun bah kiba ap khmih lynti kam sorkar, hynrei namar ka jingbym ïoh kam sorkar bun ki shu im khlem kam khlem jam.
Kito pat kiba phai sha ka kam rep ki la pynpaw ïa ka jingsngewkhia kaba jur halor kiba bun ki jingeh ba kum ki nongrep ki ïakynduh.
Ki don ruh ki nongrep kiba hadien ba ka sorkar ka la pynbna paidbah ba kan pyntreikam ïa kawei ka mission ban rep ïa uwei u jait jingthung u ba la tip kum u “Jatropha" bad na u symbai jong u lah ban shna Diesel bad Petrol.
Kumta ki la don kiba la pyrshang ban thung, hynrei suki suki ka shu jah rngai khlem poi shaei shaei ruh.
Nangta kawei pat ka mission ka dei ka “Agar Mission" kaba la wan ban plie da u Dr.
Mukul Sangma ha phyllaw jong ka ophis Horticulture ha Nongstoiñ ha u snem 2013 ha ka por ba u dang long kum u Myntri Rangbah.
La khmih lynti ba katei ka mission kan treikam bha namar lada thung ïa kitei ki jait dieng Agar, ka long ruh kum ka jingpyn jyrngam ïa ka mariang.
Hynrei katei ka mission ruh ka shu jah klep shano ruh ym don ba tip.
Ki don ruh kiwei pat ki mission kiba thymmai jong ka sorkar kum ka “Aqua mission" kaba ki briew kiba ïoh jingïarap na katei ka mission, ki dei tang kito kiba lah ban pynïadei bad ki ophisar jong katei ka tnad.
La ong ba haba wat lada kim don jaka wat tang kat kawei ka pung tong um ruh, hynrei ka jingïarap ban shna pung dohkha ki ïoh beit.
Hato kitei ki mission jong ka sorkar ki long ban ïarap ïa kiba donkam ne ban ïarap ïa kiba lah ban ai percentage ïa ki ophisar?.
Ka sorkar ka hap ban ai ka jubab lymda kumta ka jingpynbna sha ki paisbah nongrep ïa kitei ki mission ka long tang ka jingthoh jingshukor ïa ki paidbah.
Ki la ong ba ka sorkar Jylla ha kane ka jingrakhe dap 50 snem jong ka Jylla, ka la dei ban pyrkhat kyrpang na ka bynta ki nongrep da kaba pynurlong noh baroh ki mission na ka bynta jong ki.
Nongpoh, Nohprah 17: Kum ka jingap khmih lynti ha satlak ka pyrthei halor kata ka jingwan longbriew U Khun u Blei sha kane ka pyrthei ba la tip kum kata ka Christmas bad ban ïa snoh kti lang ban pdiang burom ïa kane ka sngi kyrpang, Ka Ri Bhoi District Christmas Celebration Committee (RBDCCC) ha ka janmiet sngi Thohdieng ka lah ban plie paidbah noh ïa ka Shyngoid jong u khyllung Jisu bad ruh ka jingpynriam ïa ka sor Nongpoh shi bynta ka jingrakhe ïa ka Christmas bad ban pdiang burom ïa u snem ba thymmai.
Ïa kane ka Shongoid u Khyllung Jisu bad kitei ki jingpynriam da ki rong ki rup la wan ban plie paidbah da u Assistant parish Priest ka Nongpoh Parish, u Fr.
G.
Jalong ryngkat ka jingdon lang u MLA ka Nongpoh, u Bah Mayral Born Syiem, ka Kong Marian Maring, u President ka KSU, North Khasi Hills district, u Samla Ferdynald Kharkamni, u President ka HNYF, u Bah Marcus Marten, u Bah S.
Syngkli, Working president ka NPP Nongpoh Block, u Bah S.
Mynsong, Rangbah Shnong ka Nongpoh ryngkat kiwei ki riew rangbah.
Kum ka jingpynkhreh ban rakhe ïa ka Christmas la pynphuh pynphieng ruh ïa kane ka jingplie ïa ka Shongoid u Khyllung Jisu da ka jingdon lang ki Aspirant Auxilium Convent Mawtnum, ki Seiborlang Choir na Nongpoh Pairsh kiba la ai ki jingrwai Christmas babang ba bathiang bad ryngkat kiwei kiwei ki riew rangbah, ki longkmie bad ki Longkpa lem bad ki khun samla ka thaiñ Nongpoh.
Ha kane ka sngi la sam ruh ïa ki jaiñ blanket sha ki 55 ngut ki longïing baduk ka thaiñ Nongpoh ba la ai sngewbha Christmas da ka Longïing jong ka Kong Marian Maring bad u Paralat Toor.
Lyngba jong kane ka janmiet la ai jingkren ruh naduh u Fr.
G.
Jalong, u MLA ka Nongpoh, u Bah Mayral Born Syiem, ka Kong Marian Maring, u president ka KSU, u Samla Fedynald Kharkamni, u Bah S.
Syngkli bad kiwei halor ka khubor Christmas bad ryngkat ki jingsneng ki jingkraw ba ngin pdiang ïa kane ka Christmas bad snem thymmai da ka mysiem jong ka jingieit bad ka jingkmen bad ba ngin long ruh kita ki atiar kiba wan rah jingsuk bad kiba don ka jingkitkhlieh ha ka jingim ba kynja mynsiem bad wat ha ka imlang ka sahlang.
Kitei ki nongkren ha kane ka janmiet ki la pynphriang ïa ka khubor jong ka jingieit bad ka jingkmen ha kaba ka dei ka aiom kaba ngi ap khmih lynti ïa kata ka jingwan longbriew u khun U Blei bad kum ki khun Khristan ngi dei ban long kita ki nongrah khubor babha kumba ki Angel ki la wan rah ïa kata ka khubor bha ban kha ïa u Khyllung Jisu kaba phalang ba ngi dei ban long kita ki nongrah khubor ba bha na ka bynta ka ing ka sem, ka imlang ka sahlang bad ha ka jylla hi baroh kawei.
Mawkyrwat, Nohprah 17: Ka Hynñiewtrep Integrated Teritorial Organisation (HITO) jong ka South West Khasi Hills District ha ka jingïalam u President ha ryngkat ki member mynta ka sngi ki lah dep leit ïa kynduh ïa u DH&MO hapoh CHC Mawkyrwat ha kaba ïa dei bad ka jingthung kam sop sop hapoh ka jaka sumar ba 100 jingthiah hapoh CHC Mawkyrwat kaba ym shem tip mano mano ïa ka kane ka bynta.
Katkum ka jingïathuh u President jong ka HITO, u samla Polius Thyrniang u la ong ba haba kylli ïa u DH&MO, South West Khasi Hills District ha kaba ïa dei bad kane ka bynta u u ruh u ong hana ba ym shem don jingtip ei ei.
Kumta ka seng ka pynrem jur ïa ka sorkar bad khamtam eh ïa ki bor ba dei khmih ïa ka jingleh sop sop ka jong ki, ong u kyrwoh ba la phah da u President ka HITO, South West Khasi Hills District u samla Polius Thyrniang bad na u Secretary u samla H.
Marshal Ramsiej.
Nongpoh, Nohprah 17: Ka shnong Umsamlem ha Ri-Bhoi mynta ka sngi hapdeng ka jingiphuh iphieng kala rakhe ïaka jingdap 75 snem ka jingïaid lynti jong ka shnong (Platinum Jubillee) kaba la pynlong shnong naduh u snem 1946 da u Thomas Hajar Singh Syiemiong.
Ha katei ka sngi la wan ban pynshit pynshngaiñ da ka jingdonlang u Bah Jason S Mawlong MLA ka Umsning kum u kongsan, Bah Sunshine Kharbani Rangbah Shnong, Kong Meristella Lyngdoh President Seng Longkmie bad kiwei kiwei ki riew rangbah bad ki paibah Nongshong shnong ka Shnong Umsawlem.
Ha kane ka sngi la pynsngew ruh halor ka jingiaid lynti ka shnong da ka sngi ka Samla Aitirilis Lyngdoh kawei naki khun samla jong ka shnong Umsamlem kala pynpaw ba ka shnong Umsamlem ka don kumba 15 km na Nongpoh bad 9 km na Umsning C&RD Block bad ïaka shnong Umsamlem la wan ban shong shnong nyngkong da u Koharam Sangma bad ka tnga jong u ha u snem 1944, bad dei hadien ka jingwan shong shnong jong u Thomas Hajar Singh Syiemiong bad ka tnga jong u ka Eskil Lyngdoh kiba dei naka shnong Mawsyntai ha kaba la suid la shor ruh ïaka kyrteng Umsamlem da u Thomas Hajar Singh Syiemiong kaba u la sot naka wahduid kaba sam lyngba naka shnong Rongpharkong bad kaba tyngkhuh bad ka wah Umran kaba jrong kumba 1km shiteng bad naduh kitei ki snem katei ka shnong kala nang roi nang par parum pareh.
Ha katei ka sngi la ioh ruh ban plie ïa u maw tablet jong ka shnong kum ka jingsahkynmaw ïaki longshuwa kiba la pynlong shnong bad kum ka dak ka jingrakhe ïaka jingdap 75 snem jong ka jingïaid lynti.
Haba kren ha katei ka sngi kum u kongsan naka liang u Bah Jason S Mawlong u la la pynpaw baka jingïaid lynti ba 75 snem jong ka shnong kam dei ka lynti kaba suk, ha kaba ki nongïalam shnong kiba mynshuwa ki mad shibun ki jingeh ban ïalam bad pynlong shnong, hynrei dei lyngba ka jingiohi jngai jong ki nongïalam katei ka shnong kala nang roi katba nangmih ki sngi bad long kumba ka long mynta ba la sakhi ruh ba la don shibun ki jingkylla ha kaba paidbah noghsong shnong ki la dang kiew ha ka longbriew ka man briew.
Shuh shuh, u la buhr uh ka jingkyntu ïaki nongshong shnong ba kin dang bteng ban trei bad shakri naka bynta ka bha ka miat jong ka shnong khamtam ban dang kyntiew ïaka roi ka par ba ka shongsuk shonsainjong ka shnong ba kum ka shnong kan dang don shibun ki jingkylla ha ki snig bad ki snem ban sa wan, u la bynrap.
Jowai, Nohprah 17: Ka Jaiñtia Student Union (JSU) kawei na ki sengbhalang kaba paw bha hapoh ka Ri-Lum Jaiñtia mynta ka sngi saitjaiñ kala ïoh ban pynkut ïa ka jinglehkmen dap 50 snem ne ka Julilee ksiar haka jingïalang ba la pynlong ha madan Jrisaleiñ Jowai.
Ïa ka jingïalang la pynïaid da u President ba rim jong ka seng u ma Rikut Parien, ha ryngkat ka jingïadonlang u kongsan ma Comet Star Kyndiah uba dei u nongïalam barim ka seng bad u Legal Adviser JSU, u Ex President JSU-CB ma Rudolf E.
Laloo, ki nongïalam ka seng naduh u President samla Jersom Shylla, u General Secretary samla Treibor R.
Suchen, kiwei de ki nongïalam sengbhalang na Khasi bad Jaiñtia, ki riew rangbah ka thaiñ lem bad ki paidbah.
Ha kane ka juh ka sngi la ïoh ban pyllait paidbah ïa ka kot “U Kiang Nangbah" ba la thoh ha ka ktien phareng da u Dr.
H.
H.
Mohrmen, la don ruh ka jingplie ïa ka sur jingrwai Jubilee Ksiar ka seng bad ka jingot ruh ïa u cake dap 50 snem ka seng da u kongsan.
Baroh ki nongkren ha kane ka sngi ki pynpaw ka jingïaroh ïa ka seng JSU kaba la jam sha une u marmer ba 50 snem naduh ka snem 1972 ba la seng ia ka, wat hapdeng ki raieh raidam kane ka seng ka dang ïai tyllun na kawei ka snem sha kawei pat na ka bynta ban shakri ïa ka Ri bad ka Jaitbynriew hi baroh kawei.
Kum ka seng kaba la rim bha kala leh shibun ki kam ba bha ha ka imlang ka sahlang bad kuhjuh ha ka jylla hi baroh kawei, la ïathuh ba ka dei ka seng kaba shimkhia bah ïa ka jingeh jong ki paidbah ka Ri-Lum Jaiñtia naduh ka Pule ka Puthi, ka koit ka khiah, ka kamai kajih nalor kiwei de.
Kane ka prokram kala long kaba ishong kun hapdeng ka jingiphuh iphien ha kaba la don ruh ka jingrwai kyrpang, ki jingshad tynrai nalor kiwei de, katba ha ka por janmiet la don ka jingsam khusnam sha ki nongïalehkai Sports bad ki sur jingtem ba bun jait.
Nongpoh, Nohprah 17: Kumba ki samla Karbi na ka Balang Katholik ki ju pynlong ïa ka jingïakynduh lang ba shisien shisnem man la u snem ha ka thaiñ Marmaiñ ha Ri Bhoi bad na ka laing ka Samla Katholik na ka jaid bynriew Karbi ha ka lama ka Karbi Catholic Youth Committee, Meghalaya hynnin ka sngi ki la sdang ïa ka lympung ïakynduh lang jong u snem 2022 ha ka Shnong Marmain ha Ri Bhoi District.
Ïa kane ka Annual meet ka KCYCM la wan ban plie paidbah da ka Kong Marian Maring kum ka Kongsan bad kaba la ai ruh ka jingkyrshan na ka bynta ban pynlong ïa kane ka lympung ki khun samla Karbi na ka Balang Katholik ha Marmain kum shi bynta ban ai mynsiem ïa kine ki khun samla.
Nalor ki nongïalam ka Karbi Catholic Youth Committee, Meghalaya la don ryngkat lang ruh u Paralad Toor, ki riew rangbah bad kynthup ki paidbah na ka thaiñ Marmain kiba la wan ban ai mynsiem ïa kine ki khun samla ka Balang Katholik na ka jaid bynriew Karbi.
Ha ka jingkyrshan ka Kong Marian Maring bad u Paralad Toor, ha kane ka sngi la sam ruh ai ki khusnam sha kito ki samla ïalehkai sport kiba la wan nam burom bad kumjuh ruh la pynlong da ki proram bapher bapher kum shi bynta ban pynphuh pynphieng ïa kane ka jingïakynduh lang ki samla Katholik na ka jaid bynriew Karbi ha ka thain Marmain.
Haba ïa jingkren ha kane ka sngi, ka Kong Marian Maring kum ka Longkmie kaba ju don bynta ban kyrshan ïa ki khun samla ka la pynpaw ka jingkmen ban ïa don bynta ha kane ka jingplie ïa kane ka lympung ïakynduh lang ki khun samla Karbi na ka Balang Katholik bad ka kyrmen skhem ruh ba kane ka jingïakynduh lang kan ai mynsiem ïa kiba bun ki khun samla ba kin long kita ki samla kiba don ka jingkitkhlieh ym tang hapoh ka Balang bad kin don ruh ka jingkitkhlieh ha ka imlang ka sahlang bad na ka bynta ka ri bad ka jaid bynriew.
ïLyngba jong kane ka sngi, na ka liang ka îing ka sem jong ka Kong Marian Maring bad u Paralad Toor ki la sam sngewbha ruh da ki jaiñ Blanket sha ki longïing baduk kum ka daw ka jingai sngewbha Christmas bad snem thymmai sha kito ki longïing baduk ba hap ha ka thaiñ Marmain.
Shillong, Nohprah 17: Ka jingwan jong u Myntri Rangbahduh ka ri u Narendra Modi bad kiwei de ki Myntri Sorkar pdeng sha ka jylla na bynta ka jingrakhe jong ka North Eastern Council ïa ka Jubili Ksiar mynta la sakhi ïa ka jingkhohreh ka sorkar jylla ban lape ïa ki surok kiba jot bad ban airong airup ïa ki kynroh bad ki lynti syngkien ha kylleng ki bynta jong ka surok kiba u Modi un hap ban ïaid lyngba.
La sakhi ba ki surok naduh surok 7mer ter ter shaduh Umshyrpi bad kumjuh ruh ha ka thaiñ IGP Point, bad ha ka thain Polo ka don ka jinglape bad ka jingsiang pynbha lut bad ka jingairong ba shimiet shimiet ïa ki kynroh na bynta ka jingwan u Modi.
Kane ka jingmaramot kyrkieh jong ka tnat PWD ïa ka surok ka la long pynban ka jingmyntoi ïa ki paidbah kiba ju ïakynduh jingeh da ki snem haba ki leit ki wan lyngba ka surok ha ka thain Upper Shillong.
Haba ïakren bad katto katne ki riew paidbah halor kane ka jingkhohreh ka sorkar ban lape ki pynpaw ïa ka jingsngew ïoh jingmyntoi wat la lehse ka sorkar ka pynbha ïa ka surok ym na bynta u paidbah hyrei na bynta u Modi.
Lah ruh ban sakhi ba kane ka jingkhohreh ka sorkar ban siang ïa ki surok ka la pynjur ïa ka dheng kali ha ki bynta ka surok Upper Shillong kaba ki kali ki sahkut da ki bun bun kynta wat haduh shiteng synïa ruh.
“Ka jingwan u Modi ka pynmyntoi shirukom ïa ngi namar lada ym wan ma u ka surok naduh 7 mer ter ter shaduh sor Shillong ki don bun ki thliew ki syar ka sorkar ka matlah ban pynbha ïa ki," ong uwei u nongñiah kali kamai.
“Kane ka jingkhohreh ka sorkar ban pynbha shimiet shimiet ka pyni shai ruh ba kam ler ban treikam bad ka matlah ban ïohi lymda wan u Modi bad leshe ka jingpynbha ka dei beit ba u Modi un pyrkhat ba ki surok ka Shillong ki dei kiba bha bad kiba itynnad," u la bynrap.
Shuh shuh kawei pat ka longkmie kaba shong ha kane ka kali kamai ka la bynrap, “Lada dei ba nga ïoh ïakynduh bad u Modi ngan ïai jingmut ba un leit sha ki dong ki kyntoit ba un sakhi ïa ki surok kiba jot ba sniew bad lehse kane kan pynlehraiñ ïa kane ka sorkar kaba matlah ban peit ïa ka jingeh kaba u paidbah u ïakynduh lymda wan u Modi.
"Haba ïakren bad uwei pat u nonghikai skul u bym kwah ban pynpaw kyrteg u la ong, “Kane hi kaba ngi sakhi ka long thik kum ha ka poitry jong u Myllung Kynpham Sing Nongkynrih uba ong ba haba wan u Myntri Rangbah shlei ki siej bad un wan ruh kumba ong u Myllung ba un maham ïa kita ki nongsynshar bamsap hynrei un kut tang ha ka jingkren un ym shim kino kino ki lad pynshitom ïa kine ki nongsynshar bamsap," u la ong bad u la bynrap shuh shuh, “Ka jingwan jong u shane ka dei beit tang ka rongphong ym eh ba u kwah ïohi ne sngap ïa kaei kaba ki nongshong shnong ki kynduh jingeh, namarkata, lada phi pule ïa kato ka poitry u Myllung Kynpham Sing kaba u la thoh la katto katne snem mynshuwa kan ïadei sbiak bad kane ba mynta bad ka jingwan ki Myntri Rangbah bad kan ïai ïadei ruh ha ki snem kiban wan kumba la kren u Myllung," u la ong.
“Aiu un ai u Modi sha ka jylla bad kiei kiban pynmyntoi na bynta jong ngi kan kut tang ha ka jingkhmih lynti haba wat ki seng Bhalang kiba kwah ban pynsngew ïa ki jingeh ka jaidbynriew kim ïoh lad ban leit kynduh kat kum ka khubor ba la pynmih ha u Mawphor," u la kren bynñiaw.
Shillong, Nohprah 17 : U MDC jong ka Jaïaw Constituency u Bah Paul Lyngdoh ha ka sngi Saitjaiñ u la plie paidbah ïa ka lynti ïaid kjat bad kumjuh ka nala um ba la tap bha da ki tiles ter ter haduh ban da poi sha ka ophis treikam jong ka Khasi Student’s Union kaba don ha ka Jaïaw.
Ïa katei ka jingsiang pynbha bad pynitynnad da ki tiles la shna lyngba ka skim MDC ba la tip kum ka 15th Finance Untied Scheme jong u snem 2021-2022, kaba la pynïoh lyngba utei u nongmikhmat uba dei ruh ha kajuh ka por u President ba rim ka KSU ha ki khyndiat phew snem mynshwa.
Haba kren ha ka jingïalang, u Bah Paul u la pynpaw ïa ka jingkmen ba watla um ïoh ban don bynta shuh bad ka Seng ha ka jingtreikam hynrei ka mynsiem KSU kam pat mih satia na u haduh mynta mynne.
U ong ruh ba watla mynta u don la ka jong ka jylli treikam hynrei ka mynsiem ban shakri bad treilang pat ka dang don bad ka dang rhem haduh mynta.
U kular ruh ba kum u nongïalam ba rim bad kum nongmihkhmat un ïai donlang beit bad ha ki kam ba ka seng ka don.
Ha kane ka sngi la donlang ruh u President Rangbah jong ka KSU, Bah Lambokstarwell Marngar ryngkat ki nongïalam ba hakhmat jong ka KSU Seng Kmie nalor kiwei kiwei.
Na ka liang u President u la ïathuh ruh ba ka jingsiang pynbha da ki tiles ïa katei ka lynti ïaid kan pynsuk ym tang ïa kiba wan sha ophis ka Seng hynrei ia baroh kito ki longiing kiba pyndonkam lang ïa katei ka lynti ïaid kaba ju shem shitom bha ban ïaid ha ka por Lyiur namar ka jingbtuid.
Khliehriat, Nohprah 17 : Ka Khasi Students Union Wapung Unit myn ha ka 16 tarik mynta u bnai nohprah ka la pynkup burom ïa ki samla pule kiba pass bha shakhmat ha ka exam SSLC,HSSLC bad Bachelor Degree, Master degree bad iwei iba la pydep ïa ka jingpule doctor da ka 3rd Who Tep Kyndait Acadamic Award bad kane ka KSU Wapung Unit ka kynthup ïa ki san tylli ki shnong, ka Wapungskur, Wapung Shnong, Tuber Kmai Shnong, Tuber Shohshrieh bad Mookhep.
Kiba la ïa don lang ha kane ka sngi ki kynthup u Education Secretary jong ka KSU Central Executive Council u bah Raymond Kharjana, u bah Damewanhi Rymbai, uba dei u kyrtong u ban ïakhun ïa ka Assembly election na Khliehriat Constituency, u President ba rim jong ka KSU Jaiñtia Hills Unit, u bah Ohibait Dkhar , u General Secretary KSU East Jaiñtia Hills District, u bah Kwilnis Suchiang, u Vice President KSU East Jaiñtia Hills, u bah Satly Ryngkhlem, u Finance Secretary KSU East Jaiñtia Hills District, u bah Shaniahskhem Dkhar bad ki nongïalam shnong kiba na ka shnong Wapung Shnong bad Wapung Skur.
Kum ban shu pashat jingtip halor ka khana lyngkot shaphang u woh Tep Kyndait, la ong ba u dei u wei na ki khlawait ka ri lum Jaiñtia uba na ka shnong Tuber Kmaishnong, u dei u wei uba la ieng pyrshah ïa u Syiem Jaiñtia uba kyrteng u Amratap Sing namar ba une u syiem u la phah kylla niam Hindu ïa baroh ki khun ki raiot ka ri lum khat ar Doloi.
U tei u syiem u la phah da u syiem khynnah jong u, u Rapo Ram Sing ban ïaleh pyrshah ïa u Tep Kyndait ha kaba ki la ïaleh da ka thma ba la khot ka thma Nongsyntoiñ ha u snem 1669 bad ha kane ka thma u woh Tep Kyndait u ka pynrem ïa u syiem khynnah.
Hynrei, ha ka por ba ïakren iasuk hapdenga u woh Tep Kyndait bad u Syiem ka human Jaiñtia, une u Syiem u la pyniap ïa u woh Tep Kyndait.
Kumta kum ka dak ka jingkynmaw burom ïa utei u khlawait, ka Seiñ Raij Tuber ka la tei nam da u mot sah jingkynmaw uba don mynta ha shnong Tuber Kmai Shnong.
Kumjuh ruh, ka Khasi Students Union Wapung Unit, ka shim ia ka synjam ban kynmaw burom ia utei u khlawait ka ri, da kaba pynlong ia kane ka Woh Tep Kyndait Acadamic Award kaba ka seng la pynlong mynta la lai snem kynthih.
Shillong, Nohprah, 17: “U Myntri Rangbah u dei ban pyllait noh ïa ka tulop ba dang sah kum ka jingai sngewbha Christmas," ong Vice President ka Bharatiya Janata Party (BJP) u Bernard N.
Marak.
Haba kynthoh halor ka jingbym pyllait pisa jong ka tnat Pla Tyngka kaba peit hi da u Myntri Rangbah ka Jylla u Conrad Kongkal Sangma, u Bernard u la ong, “u Myntri Rangbah u la kham sngewtynnat ban pynlong ïa ki tamasa ba remdor katba kiba bun na ki nongtrei kim pat ïoh satia wat ïa ka tulop.
Wat ki nongtrei ka GHADC, ki nonghikai SSA, ki nonghikai Adhoc, ki nongtrei kontrak, ki nongtrei COVID, ki Kontraktor bad kiwei pat kim pat ïoh satia ïa ka tulop kaba la sahteng la saw bnai kynthih.
"“U Myntri Rangbah, lada u sngrewthuh ïa ka jingmut ba shisha jong ka Christmas, u la dei ban ïaid kham jngai ban pynthikna ba yn ym don mano mano ruh ban diaw ha ka lehniam Christmas.
U dei ban shim ïa ka jingkitkhlieh ban siew noh ïa ka tulop kaba dang sahteng namarba u dei uba bat ïa ka shuki kaba heh tam ha ka jylla," la ong u Bernard.
“Ka lehniam Christmas ka la jan sa tang shi taiew hynrei kiba bun ki longiing longsem ki diaw namarba u Myntri Rangbah um i don mon satia ban ai ïa kaba ki paidbah ki donkam.
Ka jingmut jong ka Christmas kan ym don shuh, lymda u Myntri Rangbah u pyndep ïa la kamram namarba ka tnat Pla Tyngka ka hap hapoh ka jingpeit jong u bad baroh ka shong ha ka jingshimkhia jong u," la bynrap u Vice President ka BJP.
U la ong ba ka Sorkar Pdeng ka ladep ban pyllait ïa ka pisa hynrei ïa ka pisa kaba la bhah ban siew ïa ki nongtrei kontrak haduh mynta ka dang sahteng.
“Lada jia kumno re kumno, ba ka pisa ka dang sah pongding ha ka Sorkar Pdeng bad lada don ka lad ngi lah ban ïarap kum ki nongtrei jong ka party, ngi long kiba kloi ban leh katba don ka lad," ong u Bernard.
“Ka BJP ka long kaba kloi ban ïarap.
Ka BJP ka kwah ban ai, ym ban shim kabu kumba leh kiwei ki party.
Ka Antyodaya ka dei ka thong jong ngi bad ka BJP ka kwah ban pynthikna ba manla uwei pa uwei u nongshong shnong u dei ban ïoh ïa ka jingmyntoi," u la ong.
U la pynpaw ruh ba ka PMAY, ka PM Kishan, ka IHHL, ki Job Card Holders, ka baibam tymmen, ka baibam jong ki thei ïap tnga, ki briew ba duna dkhotmet bad kiwei kiwei ki nongïoh jingmyntoi kim pat ïoh jingsiew eiei ruh em.
Ban knieh noh ïa ka hok jong ki ha ka por Christmas kan pynlong ïa ka saiñpyrthei bad ïa ki riewsaiñ pyrthei kiba sniew.
Ka BJP kan ym sngap jar katba ki paidbah ki dang shah leh bym hok ha ka Sorkar MDA ba la ïalam da ka NPP namarba ki long pyrshah ïa ki rukom treikam jong ngi haba ngi ïalap ïa ka sur kaba ong, “Sabka Saath, Sabka Vikas, Sabka Vishwas, Sabka Prayas.
"“Ïa u Conrad Sangma uba la thung Myntri Rangbah da ka BJP bad ïoh jingïarap pura na ka Sorkar Pdeng, u dei ban kitkhia bad ban pynthikna kano kano ka longiing kam dei satia ban shah pynduh ïa ka hok kaba ki dei ban ïoh," ong shuh shuh u Bernard.
Shillong, Nohprah 17: U Bah Ransom Sutnga u kyrtong ka NPP na North Shillong Constituency ha ka sngi Thohdieng u la shim bynta ha ka jingrakhe Khristmass kaba la pyllong da ka Ka Women’s Wing jong ka National People’s Party (NPP) Jaïaw Zone ryngkat ki nongshongshnong jong ka shnong Jaïaw Laitdom, ki riew tymmen bad i hep kiba rit kaba la pynnlong ha Ïing Dorbar Jaïaw Laitdom.
Ha kane ka sngi u Bah Ransom u la ai ruh ka jingai sngewbha Khristmass sha ki riew tymmen, ki briew kiba don jingduna dkhotmet bad kumjuh ki hep kiba rit.
Hapdeng ka jinglehkmen Advance Christmas naka liang u kyrtong ka NPP na North Shillong u la rwai lehkmen Khristmas lang bad ki riew tymmen bad u la ai ruh ïa ki jingai sngewbha sha kine ki Nongshongshnong ba kynthup ïa ki Khynnah rit bad ki briew ba don jingduna ha ki dkhot met.
Hadien ba la dep ka jingïarwai jingrwai Christmas kala don ruh ka jingïa ot Cake Christmañ bala synni Bng hi da u bah Ransom kum shi bynta ban lehkmen Advance Christmas.
".
Shillong, Nohprah, 17: Ka All MeSEB Employees Staff Union ha ka sngi Thohdieng ka la rakhe ïa ka jingïaid lynti ïa ki ar phew san tylli ki mawmer lane ka Jubili Rupa naduh ba la seng ïa kane ka kynhun.
Ha kane ka jingrakhe ba la pynlong ha Community Hall, Jaïaw Shyiap & Lum Pyllon, Shillong, ka Union ha ka session kaba nynkong ka la pynkup burom ïa ki nongïalam bad ïa ki dkhot barim ha kaba la sakhi lang da u Chief Managing Director ka Meghalaya Energy Corporation Limited u Sanjay Goyal uba la long kum u Kongsan, nangta u Director Corporate Affairs u Bah Dipsambor Hynniewta, u President u Bah I.
Kharkongor, u General Secretary u Bah RR Marbaniang, ki nongïalam jong ka All India Trade Union Congress bad kiwei kiwei.
Ha ka session kaba ar pat la pynlong sa ka jingïalang jong ka Union ba la pynïaid da u Bah G.
Dympep ha kaba la ai ïa ka kaiphod treikam da u General Secretary u Bah RR Marbaniang, ka kaiphod na u Treasurer u Bah AJ Warjri bad kiwei kiwei.
Shillong, Nohprah, 17: Ka Hynñiewtrep Achick National Movement (HANM) ka la khot ïa ka jingïalang jong ka Central Executive Committee (CEC) kan ban long ha ka 22 tarik mynta u bnai ban ïakren ïa ki mat jingdawa jong ka jaidbynriew bad kiwei kiwei ki mat kiba donkam.
Ïa ki mat ban ïa kren yn sa pynsngew da u President ka Seng Kmie u Bah Lamphrang Kharbani ha ka jingïalang.
Kumba la bthah ïa baroh ki President bad ïa ki Secretary jong ki shnat treikam kiba don ha kylleng ka jylla ban poi sha katei ka jingïalang ba kyrpang bad ba kin shim ïa kane kum ka jingpyntip.
La pyntip ba ka jingïalang jong ka CEC kan long ha ka por 11.
00 baje mynstep.
Kane kan long ruh kum ka dorbar kut snem jong ka seng.
Ha kane ka CEC yn ïakren tang ïa ka kam kaba dei bad ïa ki mat kiba ktah ïa ka jaidbynriew, ong u kyrwoh kaba la phah da u President ka HANM Seng Kmie u Bah Lamphrang Kharbani.
Shillong, Nohprah, 17: Hynriew ngut ki briew ki la mynsaw jur katba kawei pat ka kynthei ka la duhei ïa la ka jong ka jingim hadien ba ka kali Sumo kaba ki shong kaba don ïa u nombar MLo5 L-9415 ka la thung baji sha riat ynda poi ha ka surok Shillong-Mawlai Bye Pass.
Kane la jia ha ka por 8:30 baje mynmiet ka 16 tarik mynta u bnai katba kane ka kali ka dang mih na Mawiong, Shillong ban leit buh ïa kine ki hynniew ngut sha Technology Park kaba don ha Umsawli, New Shillong Township.
La ong ba kine ki hynñiew ngut ki la mih na Mawïong ban leit Night Duty sha Technology Park hynrei khlem poi pyrkhat ba kin ïakynduh pynban ïa kane ka jingjia ba sngewsih.
Ïa kane ka kynthei kaba la duhnoh ïa la ka jong ka jingim la ithuh kyrteng kum ka Kong Elbinsiful Marweiñ.
Ïa kiba la mynsaw jur la pynkit noh marmar sha Hospital da ki nongtrei jong ka EMRI-108 bad ki Pulit jong ka Mawlai Police Station, ka kynhun Search and Rescue Team lem bad ki paidbah.
Tura, Nohprah 17: Katba ka ileskhon sha ka Ïing Dorbar Thaw Aiñ ka jylla ka la nang jan nangjan la sakhi ruh ba ka jingrung jingmih ki nongïalam seng saiñ pyrthei ka la kynrei bha.
Ha ka sngi Saitjaiñ jan kumba 2000 ngut ki paidbah kiba kynthup ïa u nongïalam ka VPP na Garo Hills u Rocky Marak, ki, ki Nokmah, ki riew paidbah bad kumjuh ki nongtrei bad ki nongkit kam jong ka NPP ki la leit ban pynïasoh ïa lade sha ka BJP ha ka jingïalang kaba la long ha Resubelpara, North Garo Hills.
Ïa kane ka jingpynïasoh ka la sakhi lang da u nongïalam ka BJP na Assam uba dei u Media Convenor u Rupam Goswami, u National Council Member u Rikman Momin, u MLA barim ka NPP u Benedic R.
Marak, u MDC ka South Tura uba dei ruh u State Vice President u Bernard Marak, u CEM barim ka GHADC u Dipul Marak, u MDC u Dharmonath Sangma bad kiwei de ki nongïalam.
U Goswami ha ka jingkren pdiang sngewbha jong u u la ong ba na ka liang ka BJP kan ym shong kli kti ban trei na bynta u paidbah bad ka bit ka biang jong u tang shu kut ka elekshon hadien ba ka BJP kan ïoh bat ïa u lakam synshar.
U la ong ruh ba ki paidbah ka Garo Hills kin ïohmad lem ïa ki kam pynroi kiba bun kiba ka sorkar BJP ka theh ha ki jylla ba ka synsharU Bernard ha ka jingkren jong u u la ong ba ka BJP kumba ka thong jong ka ka dei ban ym aili ïa ka kam bamsap bad kan leh shisha ruh kumta ban pynthikna ba ki kam pynroi kiba dei ban poi sha u paidbah kan ym dei ban jah wat tang shisuka ruh.
Shillong, Nohprah 17 : Ka jingpyrshah ïa ka jingthmu tih ïa u Uranium ha Meghalaya la ithuh bad tip ruh ha ka ri India lyngba ka short film ba ai kyrteng ‘How a village in Meghalaya fought against Uranium Mining’ ïa kaba la pynmih da ka khubor ‘Quint’ ha ka jingïatreilang bad u t7news na Shillong.
Kum ka dak ban ithuh ïa ki nongthoh kiba tbit bad ïa ki khubor, ka Mumbai Press Club la ai ruh ïa ka khusnam ba la tip da ka Redink Award, bad kane ka short film ka la jop ha ka kyrdan Environment Category (TV).
Ha kane ka kyrdan ki don haduh 5 tylli ki phlim kiba la shah jied, bad ia ka jingjop la ïoh da kane ka phlim ba la pyni shaphang ki nongshong shnong ka Meghalaya bad khamtam eh halor ka jingieng rangbah I Mei-ieid Spelity Lyngdoh Langrin (Ba la khlad noh) ban pyrshah beit ïa ka jingtih ïa u Uranium na Domïasiat, South West Khasi Hills.
Ïa kane ka khusnam kaba heh sha ki nongthoh khubor la leit ban pdiang da u Bah Dominic Savio Diengdoh uba dei u Producer jong ka channel t7news bad u Tridip K Mandal uba dei u Producer jong ka khubor ‘Quint’ ha ka programme ba la pynlong ha Mumbai ha ka 16 tarik u Nohprah 2022 ha NCPA, Marine Drive.
Ïa kane ka phlim la pynmih da ka Quint bad la pynbit pynbiang da u Bah Savio bad ka kynhun jong ka channel t7 News.
Kiba la ïoh ban khur bun tylli ki khusnam ha kane ka rynsan ka dei na ka BBC News.
Shillong, Nohprah, 17: Ka Kashari jong u Judicial Magistrate First Class (J), East Khasi Hills, ka la rai pynrem da kaba set along khatwei bnai kynthihïa uwei u briew uba la tip kyrteng kum u Rocky Pala halor ka jingdonkti ban rongtuh jong kawei ka Motor Cycle FZ kaba don ïa u nombar ML05-J-2756 (jyrngam bad iong).
Ka Kashari ka la pynmih ïa ka rai ba pynrem ïa u Rocky Pala ha ka 1 tarik mynta ubnai.
Katkum u kyrwoh ba la phah da u Superintendent of Police (City) ka East Khasi Hills u Bah Vivek Syiem u la ïathuh ba ki Pulit jong ka Rynjah Police Station ki la ïoh pdiang ïa ka ejahar ha ka 21 tarik mynta u bnai halor ka jingshah tuh jong ka thuk thuk Motor Cycle FZ kaba don ïa u nombar ML05-J-2756 (jyrngam bad iong).
Ha ka jingtohkit ki Pulit ki la ïohkem ïa u Rocky Pala na ka shnong Mookyrdup.
Ki Pulit ka Rynjah Police Station ki la register ïa ka case hapoh ka Section 379 IPC bad la bynshet ha u Ophisar Sub-Inspector u Tengphan N.
Sangma ban pynlong ïa ka jingtohkit halor kane ka jingjia.
Ïa ka case la charge sheeted ha ka 27/01/2022.
Shillong, Nohprah 17 : U Myntri Rangbah ka jylla, Conrad K Sangma u la khyrwit tyngeh ïa ki riew shimet ne ki seng saiñpyrthei kiba kynnoh ba ka sorkar ka shim ram haduh kumba 1500 klur na ka bynta ka skim FOCUS bad FOCUS+.
Haba kynthoh tyngeh ïa kane ha ka jingïalang paidbah ha Pynursla, u Conrad u la ong, “Don ki sengsaiñpyrthei kumjuh ki riewshimet kiba kynnoh ba la shim ram haduh 1500 klur tyngka da ka sorkar jylla na ka bynta katei ka projek FOCUS.
"U ong ruh ba ka long kaba sngew danda ba kitei ki nongkynnoh kim tip satia ba ka mang tyngka baroh na ka bynta katei ka projek FOCUS bad FOCUS + kadei tang 400 klur tam ym haduh 1500 klur tyngka.
“Kiei kiba kynnoh kim tip satia ba haduh katno la mang na ka bynta katei ki skim hynrei ki la shu antad.
Haba kim don ïa ki jingtip kiba biang ki dei ban kiar na kaba kren ïa kum kitei kiei kiei," bynrap biang u Myntri Rangbah.
Shuh shuh u la ong ruh ba kaei ba ka sorkar ka trei mynta ka long kyrpang na ka bynta ki 4.
5 lak tylli ki longiing longsem kiba bun dei ki longiing kiba kham duna ka ïoh ka kot ha ka jylla.
U ong ruh ba ki don ki longiing kiba kwah ban rep ban riang hynrei kim donpat ïa u symbai ban leh kumta, u ong ba don ruh ki bym don pisa wat tang ban pynkit ïa ki mar rep ban leit die sha ïew.
“Kine baroh ki skim kidei kyrpang naka bynta kum kitei.
Kumta ban buh jingkylli ïa ka sorkar ba ka leh ïa kine kiei kiei baroh ka long kumba phi buh jingkylli ïa ka jingïarap sha kiba duk na kiba duk tam kiba don ha ka jylla.
"Nalorkata, u Myntri Rangbah u la ïathuh ruh ba mynta ki la don haduh kumba 4lak ngut ki longkmie kiba treikam kum ka kynhun ha ki Self Help Group.
Da kaba ïaroh ïa ka jingnang bun ki kynhun jong ki longkmie kiba treikam kum ka kynhun, u Myntri Rangbah u lapynkynmaw ruh ba dang ha ki sdang snem jong u 2018 ki don tang kumba 40hajar ngut hynrei mynta pat ki la kiew bun shah.
“Tang ha ki saw snem ka jingtreikam, ka jingdon ki longkmie ha ki SHG ki la kiew na ka 40hajar sha ka 4lak tam ne jan kot 4.
5 lak ngut ki longkmie," u la bynrap shuh shuh.
Kumta u la ïathuh ruh ba ka sorkar jylla naduh u snem 2018 tad haduh mynta ka la dep ban mang da ki spah klur tyngka na ka bynta ban pynkup bor shuh shuh ïa kitei ki kynhun kiban kylla long ki nongkyntiew ïa ka ïoh ka kot ha ka jylla baroh kawei.
Ha katei ka jingïalang kaba long ha Pynursla u Myntri Rangbah u lasam ïa ka song pisa kaba 33.
40 lak tyngka lyngba ka FOCUS+ sha ki 668 tylli ki longiing, nangta 11.
36 klur tyngka sha ki 950 tylli ki SHG bad 80 tylli ki Village Organisation.
La sam ruh haduh 2000 tylli ki khun sniang sha ki 400 ngut ki nongïoh jingmyntoi, bad ruh ka jingsam ïa ki khun syiar kuroiler ba bha jait sha ki 100 ngut ki nongïoh jingmyntoi.
Shillong, Dec Nohprah 18 : Ka Delhi ka la pynliem ïa ka Meghalaya da ka inning bad 209 ron ha ka U-16 Vijay Merchant Trophy ha ka jingïalehkai ha ka sngi Saitjaiñ ha Vadodara.
Haba bteng biang ïa ka jingïalehkai kaba arsien ha ka jingkamai da 248/2 ban beh ïa ka jingkamai ron jong ka Meghalaya kaba kamai 106 ha ka inning kaba nyngkong, ka Delhi ka la kynjoh sha ka jingkamai ba 419/3.
U Benedict Jones Makdoh u khlem ïoh shuh ban pynhap wicket na ka jingïoh shim wicket ha ka jingïalehkai kaba nyngkong bad pyndep ïa ka inning da 1/58.
U Angkit Tamang (1/72) u ïoh shi wicket ha kane ka jingïalehkai, katba ïa ka shi wicket pat la ïoh ban pynhap wicket da ka run out lyngba u Aristo Marak.
Ka Meghalaya kaba donkam ban jop da 319, u Rudra Singh Rathore u kamai 42 (8x4s) katba u Kishlay Vishlux u kamai 23 ron.
Kitei ki arngut ki buh da 55 ron na bynta ka jingduh noh saw wicket hadien ba ka Meghalaya ka la duh ki lai wicket bad kamai tang 15 ron.
Ka Meghalaya kan ïakhun sa ïa ka Hyderabad naduh ka 21 tarik Nohprah.
Shillong, Nohprah 18 : Ka Maitshaphrang Khasi League T20 Cricket Tournament Committee jong ka KSU ka pynbna ba sa shisien kan pynlong biang ïa ka Maitshaphrang Khasi Cricket League na ka bynta ka samoi 2022-2023.
Ka jingthmu ban pynlong ïa katei ka Tournament ka long ban kyntiew ïa ka sap ïalehkai cricket ha ki samla Khasi ha kylleng ka Bri U Hynñiewtrep namar ka Cricket ka dei ruh ka jingïalehkai kaba pynim jakpoh bha ïa ki riew ieid sports napdeng baroh ki jingïalehkai ba don ha India.
Kum ban shu ai jingtip, ki nongïalehkai kiba ïoh ban mih khmat na kano kano ka jylla ha ka Ranji Trophy ki kamai la kumno kumno 30-35 lak ha ka shi samoi.
Kumta ka KSU kam kwah ïa katei ka 30 ne 35 lak ban shu sepei sha ka pla ki bym dei ki trai jylla hynrei ka kwah ban poi sha ka jaka ba don hok, kata sha ki samla Khasi kiba tbit bad thrang shisha ban ïalehkai Cricket.
Kum ban pynkynmaw hangne, ka KSU ka la dep pynïaid ïa kane ka tournament ha ka samoi 2021-2022 ha kaba 32 tylli ki kynhun na baroh 7 tylli ki district ka Ri Khasi ki la wan ïahim bynta.
Ha katei ka jingïalehkai ka Rangkynsai CC ka la ïoh rah ïa ka nam lahduh bad ka Lumshyiap CC ka la wan ba ar.
Ha kane ka lympung kaba mynta ka KSU kan sdang ban sam noh ïa ki form ha kaba lah ban ïoh ban download na ka website ka seng www.
khasistudentsunion.
com bad ïa ki jingtip kynthup ïa ki kyndon la batai bniah ha katei ka form.
Shillong, Nohprah 18 : Ka BCCI ka la pynbna ban khot tender ban shna ïa ka jaka kilan met (Indoor cricket training) ha Meghalaya bad ruh ha ki san tylli ki jylla ka thaiñ North East.
Dei ha u 2018 ba u Sourav Ganguly, uba bat ha katei ka por kum u Chairman ka Technical Committee, u la plie paidbah ïa u mawnongrim bad ïa ka jaka ïalehkai gym ha madan Polo.
Ka Jaidbynriew Hynñiewtrep ka long ka jaidbynriew kaba ritpaid.
Ka long ruh ka jaidbynriew kaba dang sahdien bad kaba dang donkam ïa kiba bun ki lad pynroi pynpar.
Nalor ba ka long ka jaidbynriew ritpaid, ka long ruh ka jaidbynriew kaba shah ñiewbeiñ bad kaba shah thom beiñ ïa kiba bun ki liang bad ha kiba bun ki jadbynriew ba na shabar.
Kane ka jaidbynriew ka don hapdeng ki jingeh kiba khraw bad hapdeng ki jingïaksaid na ka bynta ban pynneh pynsah ïa la ka jong ka hok nongkynti bad ka hok longtrai ha kane ka ri lum Khasi.
Lehse dei ruh ha na kane ka daw ba sa mih kiba bun ki seng bhalang na ka bynta ban ïada ïa la ka jong ka jaidbynriew ritpaid, kaba don mynta ha tmier jong ka riat ba shyrkhei.
Katba nang mih ki sngi ki ïa, ka jingwan kyrthep jong ki mynder ha ki bynta bapher bapher jong ka ri bad bar ri, ka la buh shuh shuh ka jingeh ïa kane ka jaidbynriew ritpaid.
Kane ka jingwan rung kyrthep jong ki mynder ka la wanrah ïa ka jingshong rit mynsiem jong ka jaidbynriew kiba long ki trai ri trai muluk ha kine ki dong ri lum.
Kane ka la wanrah shuh shuh ïa ki jingeh bad jingkordit ïa ki khun samla bad pynkharoi ruh ïa kiba bun ki jingsniew.
Dei ruh kaba la pynlong ïa kane ka ri kaba la long mynno ka ri tip briew tip Blei sha ka ri jong ki kam pyntriem bad jingïaumsnam.
Haba phai halor kine ki jingeh ba kane ka jaitbynriew ka la ïakynduh, hato ïano yn kynnoh.
Kaba nyngkong lehse lah ban ong ba ka dei ka jingkitkhlieh jong ki nongsynshar hi ne ki bor sorkar kiba long ki nongpeit nongsumar ïa ka jingïaid beit jong ka synshar khadar bad ka shongsuk shong saiñ.
Wat lada kita ki nongsynshar ki dei ki paradoh parasam, hynrei la ïohi kumba kim shym long satia kiba kit khlieh.
Ka jingsynjor jng ki bor synshar na ka bynta ban peit ïa ka bha ka miat jong ka jaitbynriew hi ka long ka daw bah jong kane ka jingkynduh mawsiang ki trai ri trai muluk.
Lehse kane ka lah ban long na ka jinglong khuid ne kylluid mynsiem palat ki nongsynshar ne ka lah ban long na ka daw jong ka jingshah tap matlah ha kiwei kiwei pat ki jingshah pynbiej bad jingshah ïalam bakla.
Ka jingbym shimkhia jong ki bor sorkar ne kito ki heh sorkar kiba long ki trai ri trai muluk ka la wanrah ïa ka jingjyllei jong ki mynder hapoh kane ka ri Hynñiewtrep, ha kaba mynta lehse wat ki trai ri hi ki la kylla long ki ritpaid hapoh la ka jong ka jylla ne ha la ka jong ka khyndew ka shyiap.
Na ka por sha ka por, khamtam ha ki por elekshon ki nongmihkhmat paidbah ki khlei ïa ki juban ba thiang ban trei na ka bynta ka bha ka miat jong ka imlang ka sahlang, ka ïoh ka kot bad kiwei kiwei da kaba buh ruh hakhmat eh ïa ka jaidbynriew.
Hynrei kine ki juban baroh ki long khleiñ la thang jwat la bam.
Shuh shuh nalor ki nongsynshar, ka jingbym shimkhia bad ka jingkheiñ shngaiñ jong ki trai ri trai muluk hi ka long ruh ka daw bah jong kane ka jingkordit bad ka jingshong syier ba kane ka jaidbynriew Hynñiewtrep ka ïakynduh.
Ka jingdon ïa ka mynsiem isynei bad jingkylluid mynsiem palat jong ki briew Hynñiewtrep ka wanrah ïa kane ka jingroi bad jingjyllei ki khyllah jait bapher bapher kiba lah ban long ka jingma hadien habud ym tang ïa ki hynrei wat ïa ka jaidbynriew hi baroh kawei.
Ka jingai wai klumar, ka jingdie jaka pathar bad ka jingaikam aijam ïa ki nongwei shi sngi ka ai mynsiem bad pynshlur ïa ki ba kin shongneh ha kane ka bri u Hynñiewtrep bad ynda la slem slem bah haba ki la sngew trai kim salia shuh ban iuhroit bad thombor ïa ki trai ri trai muluk.
Kumjuh ruh, ka mynsiem bishni bad ka jingbym ïarap para jaidbynriew ka long kawei napdeng ki jingeh ban kyntiew irat ïa u paid Hynñiewtrep.
Mawkyrwat, Nohprah, 18: Ka Federation of Khasi Jaiñtia & Garo People’s (FKJGP) jong ka South West Khasi Hills District ha ka jingïalam u Balse Kharbani, General Secretary ka FKJGP ki la ïoh ban leit ïakynduh ïa ka Directorate of Health Services (DHS) halor ka jingthmu ka sorkar ban plie noh ïa ka jaka sumar ba 100 jingthiah hapoh Maw-kyrwat CHC.
Katkum ka kyrwoh ba la phah da u Balse Kharbani, General Secretary ka FKJG, South West Khasi Hills District u la ïathuh ba ka jingleit ïa ka kynduh ka seng ka long ban leit wat hato ki jingmang ne sanction haba ïadei bad ka jaka sumar ba shi spah jingthiah ki la biang ne em.
Hynrei katkum ka jinglap lyngba ka jingïathuh na liang ka Directorate ka la pynpaw ha khmat ka seng ba na ka liang ka department ka la pynkhreh khamtam ki doktor ki ban don ne trei ha ka bynta ka shi spah jingthiah, u la ong bad ba ïadei bad ki nurse bad kiwei kum ki Laps kin sa khot nongaplai noh ha kine ki kyndiat sngi.
Shuh shuh haba ka seng ka kylli haba ïadei ba ki tiar ban sumar ïa ki nongpang kum ki X-ray, ki scanning mechine bad kiwei kiwei kin sa ai katkum ka jingdonkam namar kine baroh ym wanrah hadien ba la dep thung ïa ki nongpyntreikam ne ki operator bad na ka bynta kine ruh ki la pynkhreh ban khot nongaplai namar kine baroh hap khot nongaplai na ka Head Office kata na Directorate of Health Services (DHS).
U bah Balse u la ong ruh ba haba kylli na bynta ki kam ba lait ba dang shu thung shen, ka Director ka la ong ïa ki ba kito ki dei tang ki briew ba shu thung shipor ne temporary bad kan kut noh tang lai bnai, bad na ka bynta kito ka department kan sa phah sha District Selection Committee (DSC) ba kan khot nongaplai namar ki don ki ki kam ba lait kiba khot nongaplai na department ki don ki ki kam ba lait ban hap pynleh na DSC.
Kumta ka seng ka kyntu ïa ka Directorate ba la dei ïa kino kino ki ki kam ba lait ki dei ban leh haba shit ba shai dei ban da da buh ïa ki notice hapoh ophis jong u District Health Office (DHO), bad ban pyntip lyngba ki lad pathai khubor khnang ba ki samla ki la nang la stad kin ïoh ban thep ha kita ki kam ba lait namar lada ban shu thung sop sop, ka seng kam nym pdiang da lei lei, bad lada don kam ban ïa mih madan ruh kam banse na ka bynta ka jingmyntoi jong ki khun samla wat kat wat jam.
Ka seng ha kajuh ka por ka sngewkmen ban jingtip ba ynsa ïoh plie noh ïa ka jaka sumar ba shispah jingthiah hapoh ka Mawkyrwat CHC bad ka kyrmen ba kane ka jaka sumar kan ïaid beit ïaid ryntih bad kyrmen ruh ba kan ai jingshakri pura ïa ki paidbah jong ka dong ka thaiñ khamtam ki kup shiliang sem shiliang ki bym kot bor ban leit sha ki Hospital Private.
U la ruh ba ka seng kam nym shongkli kti nangne shakhmat hynrei kan sa nang bud-dien shuh shuh la hato ka jingtreikam kane ka jaka sumar ka long em katkum ka jingïakren bad ka Directorate, bad ka lah ne em ha ki rukom ban ai jingshakri ïa u paidbah ka dong ka thaiñ kumba ki paidbah ki la angnud la slem ban plie noh ïa kane, namar ïoh lehse kan don tang ki jingthiah khlem ki doktor, khlem nurse, kan long pynban ka jingtim ïa ki paidbah kiba leit phah sumar hangto.
Nongstoiñ, Nohprah, 18: Hadien ba ka National Federation of New State ka la pynkut ïa jingïakhih ba jai jai kaba la pynlong ha madan Jantarmantar New Delhi ha ka 15 tarik, ha kaba la leit ban ïashim bynta da ki kynhun kiba kynthup ïa GSMC, HSPDP, Bodo land, Gurkha land, Tripra Land, Kuki state, Budelkhand, Purbanchal hapoh ka jingïalam jong u Professor Munish Tamang kum u President, ki nongialam ki la ïoh ruh ban aiti ïa ka dorkhas sha u Amit Shah Myntri kam pohïing ka ri.
Ha katei ka dorkhas ba la ïasoi lang da ki hynñiew ngut ki nongïalam, kata u Professor Munsih Tamang President, Nikman Marak Vice President StalynIngti Secretary, Bah K.
P.
Pangñiang President HSPDP, Khrishna Kanta Jamatia Vice President IPFT, Khupbailu Vice President Kuki State Demand Committee, Khersingh Teron Chairman JACAS, ka NFNS ka la kdew shai ba ka jingdawa ïa ki jylla ba thymmai, ka long katkum ki mat ba la kdew ha ka riti synshar ka ri, “Demand for creation of new States in India as per provision of the Indian Constitution".
Shuh shuh, ha katei ka dorkhas la kdew shai ruh ba katei ka jingdawa kam dei shuh kaba dang thymmai, hynrei ka dei ka jingdawa kaba la slem bha kaba la pynshong nongrim kat kum ka riti synshar ka ri.
Nalor kata la pynkynmaw ruh sha ka sorkar India ba ka jingthaw ïa ki jylla ba thymmai, ka long katkum ka ktien ka thylliej bad ki jaitbynriew kiba shnong ha kitei ki jaka kan ïarap shibun ban kyntiew bad pynkhlaiñ shuh shuh ïa ka synshar paitbah ha ka ri.
Nongpoh, Nohprah 18: Uwei u rangbah u la duh noh ïa ka la jingim ha kawei na ka jingjia ba sngewsih, kaba dei na ka jingpluh jong kawei ka ïingtrep kaba u sah ha khlaw ban peit ïa ki kam rep ki kam riang.
Kane ka jingjia la suba ba ka la jia dang step phyrngap hapoh katei ka khlaw ba don ha ka Shnong Sohlaitthymmai ha Ri Bhoi, ha kaba la ba ym lah ban tip ïa ka daw kumno katei ka ïingtrep ka la pluhding bad utei u rangbah u la ingkhong lang ha katei ka jingpluh ka ïingtrep.
Une u rangbah ba la shah bamduh ha ka ding ha katei ka ïing trep la tip kyrteng kum u Braveman Tangsang bad uba la don 30 snem ka rta bad uba wan rep wan riang sha Ri Bhoi ha ka khlaw kaba don ha ka Shnong Sohlaitthymmai ha Ri Bhoi.
Kumba la ïathuh da u kpa jongu, u Bah Ale Khongjoh, la ong ba une u rangbah u dei na ka thaiñ Ri War bad u shu wan rep wan riang sha Ri Bhoi da kaba sahwai ha ka shnong Mawpdang Saiden ban rep ban riang ha katei ka khlaw bad la ïathuh ruh ba hynnin ka sngi u la leit sha ka jaka rep ba don katei ka ïingtrep ba ju pyndonkam ban ap ïa ki kam rep ka kam riang bad namar ba um wan phai ïing kumba u la kren ban wan phai biang sha la ïing hadien ba u la leit trei hynninn ka sngi sha katei jaka, kiba haïing hadien ba kim ioh ban phone bad bay m wan phai ïing ki la leit wad ïa u bad la lap pynban da ka jingjia ba sgnewsih ba une u rangbah u la ingkhong lang hapoh katei ka ïingtrep, ong u kpa jongu, u Bah Ale Khongjoh.
U Bah Khongjoh u la ïathuh ruh ïa ka daw tynrai jong kane ka jingjia ym lah ban tip ha kano ka rukom katei ka ïingtrep ka la pluh bad ma u ruh u la ingkhong lang bad ha ka jingshisha u dei u samla ba ym ju don kano kano ka dak sniew ha ka jingim jong u bad u dei ruh u briew u bym ju dih ju bam.
Shuh shuh, haba leit wad ïa utei u rangbah sha katei ka jaka rep ba don ka ïing trep la don lang ruh naduh ki nongïalam shnong ka shnong Mawtnum bad ryngkat ki bahaïing jong u bad kaba sngewsih ka long ba hadien ba la poi ha katei ka ïing trep la lap pynban ba u la ingkhonglang na ka jingpluh katei ka ïing trep kaba ym lah ban tip ïa ka daw tynrai, u la bynrap.
Kumba long haduh ba la thoh ïa kane ka khubor, ki bor pulit kim pat ioh jingtip halor kane ka jingjia bad ba kiba haïing kim pat ioh lad ruh ban pyntip sha ki bor pulit halor kane ka jingjia.
Nongpoh, Nohprah 18: Ka jingtih maw bad tih khyndew beaiñ ha Rani, kawei na ka shnong khappud ka jylla Meghalaya kaba don ha syndah ka Assam ba hap ha ka Jirang C&RD Block ha Ri Bhoi District ka la wan rah ym tang ka jingduhnong kaba khraw ban jingpynjot pathar ïa ki khlaw ki btap bad ki marpoh khyndew ka jylla, hynrei ka jingbym lah ban tehlakam da ki bor ba dei peit ka sorkar ka la wan rah ruh ka jingduhnong kaba khraw ha kaba ïa dei bad ka Khajna sorkar.
Kumba la ioh lum jingtip, ha kane ka shnong khappud ka Meghalaya ba la tip kum ka Shnong Rani Jirang ym tang kata ka jingtih maw tih khyndew beain ba la shim kabu da ki heh spah na Assam, hynrei ki heh spah na Assam ki wan ruh ban buh beain ruh wat ïa ki kot tylliat maw (Stone Crusher) ban tylliat ïa ki maw kiba ki la tih beaiñ na ki khlaw kiba don ha kane ka shnong Rani ha ka thaiñ Jirang ha Ri Bhoi District.
La ioh lum jingtip ruh ba kitei ki kor tylliat maw bad ki jingtihmaw na ki lum ba don ki khlaw ki dei kiba ym pat ioh bor na ka sorkar jylla bad kitei ki heh spah ki ju trei tang ha ka por mynmiet bad na ka daw ka jingbym shim khia ki bor ba dei peit ki la sdang ruh ban trei ïa kitei ki kam kamai beaiñ wat ha ka por mynsngi mynshai.
Kaei kaba shah ktah bha ïa ka jylla, nalor ba kitei ki heh spah na Assam ki wan ban tih maw bad buh da ka kor tylliat maw beaiñ kaba khlem da ioh bor na ka sorkar jylla bad ïa kitei ki maw bad ki mawria ruh la shalan beaiñ sha Assam khlem kano kano ka khyrdop khrong khajna ka sorkar, ha kaba kane ka la wan rah ka jingduhnong ïa ka sorkar ha ka liang ka Khajna.
Ban pynduhjaid ïa kine ki jingtih bad tylliat maw beaiñ la donkam ban tuklar noh da ki bor ba kham halor ka sorkar bad lada ym don kata ka jingshim khia na ka liang ki bor ba kham halor kane ka jingtih maw ba tylliat maw kan dang bteng bad kaei kaba ka jylla ka mad ka dei tang ka jingpynjot ïa ki khlaw ki btap bad ruh ka jingduhnong ha ka liang ka khajna, ong ka khubor ba la ioh lum da u Nongthoh Khubor.
Shillong, Nohprah 18 : U Myntri ka tnad C&RD ka sorkar jylla, Bah Hamlet Dohling ha ka sngi Saitjaiñ u la ong ba mynta kam dei shuh ka juk ban sei da ka wait bad u sum ban ïakhun pyrshah ïa ki bor ba nabar hynrei ka la dei ka ïa ban ïakhun noh da u khulom bad da ka bor jabieng.
Haba kren ïa kane ha ka jingïalang pynkup burom ïa ki 129 ngut ki samla pule jong ka Mylliem constituency kiba pass bha ha ki eksam bapher bapher ba la tip kum ka U Tirot Sing Syiem Academic Award, u Bah Hamlet ba dei ruh u MLA ka thaiñ u la ong, “U Tirot Sing u ïakhun pyrshah ïa ki dohlieh da ka wait bad u sum hynrei nga pat nga kyntu ïaphi ba ka jingïakhun mynta ïa ki jingeh kiba bun kam dei shuh da ka wait bad u sum hynrei da ka jabieng bad da u khulom.
Namar khatduh hi ka wait bad u sum kim lah ban weng ïa ki jingeh hynrei haba ïakhun da ka jabieng ka don ka lynti.
"Utei u nongmihkhmat u pynpaw ruh ïa ka jingbynñiaw ba kum u Myntri Sorkar uba don man ka sngi ha Secretariat u ïohi ba la duna haduh katta katta ki samla Khasi ba kin don kum ki ophisar IAS ne IFS.
“Ngi donkam ïa ki ophisar kiba nabar ruh ban ïarap lang tangba ngi kwah pat ba ki samla Khasi ruh kin don lang ban ïarap ïa ka sorkar jylla kum ki ophisar IAS bad IFS," u la bynrap biang.
Shuh shuh u ong ba da ka jingnang bun ki samla ba pass bha ha ki kyrdan ba shajrong ka ai jingkyrmen ba shen kin sa mih bun ki samla kiban shimti ïa kitei ki kam kum ki ophisar heh.
Kum u MLA u pynpaw ruh ïa ka jingkmen ban ïohi ba mynta u snem ki don haduh arngut ki samla ba wan ha ka Top 20 ha ka SSLC ba kynthup ïa u samla Eleazer Kharmawlong ba wan ha ka 6th position bad u samla Givenstar Nongkhlaw ba ïoh ha ka 15th position.
Kine kiba wan ha ka top 20 ki ïoh ruh da ka khsuam kaba kham kyrpang kaba long da ka laptop.
Ki 129 ngut kiwei pat kiba shah pynkup burom ha kane ka sngi ki kynthup ïa ki 81 ngut kiba pass bha ha ka SSLC bad 48 ngut pat ha ka HSSLC.
Ha katei ka jingïalang pynkup burom ba la pynlong da ka National People’s Youth Front Mylliem ryngkat bad ka MPYO ka la don ruh ka jingpynkup burom ïa ki 6 ngut ki nongïalehkai ba kynthup ïa ki nongïalehkai Armwrestling kumjuh ïa kiba jop ha ki lympung ïalehkai Jiu-Jitsu, MMA bad ruh ha ka boxing.
La donlang ruh ha kane ka sngi naduh ka Prof.
Dr.
Badaplin War kaba la ai ka jingkren kaba sngewtynnad bha kyrpang na ka bynta ki samla, nangta u Fr.
Tobias Kharngapkynta, ki nongïalam ka NPYF, ki Rangbah Shnong, ki samla pule, ki kmie ki kpa bad ruh ki nongshong shnong.
Shillong, Nohprah, 18: “Ka por kam slem shuh haba ka ri India kan sa pynlong ïa ka lympung ïalehkai ba syriem kum ka World Cup bad manla u nong India un kyrshan ïa la ka jong ka kynhun," ong u Myntri Rangbahduh ka Ri India haba kren ha ka jingïalang plie ïa ki projek bapher bapher ha nongbah Shillong ha ka sngi U Blei.
U Narendra Modi u la khring ïa ki jingmut jingpyrkhat jong ki paidbah ha kaba la jia ryngkhat ba ka jingïalang mynta ka sngi ka long ha ka madan ïalehkai phutbol ha ka por haba ka jingïalehkai phutbol World Cup ka dang ïaid mynta.
“Ha kawei ka liang, ka don ka jingïakhun jong ka lympung ïalehkai Football kaba dang ïaid mynta, katba hangne ngi ïalam ïa ka jingïakhun jong ka roi ka par ha ka madan ïalehkai phutbol.
Watla ka phutbol World Cup ka la long ha Qatar, ka mynshiem shitrhem jong ki briew hangne kam long kaba duna," u la ong.
Da kaba pynïasyriem ïa ka Red Card kaba pyni ha ka jingïalehkai Football sha u briew uba ïaleh pyrshah ïa ka mynsiem ïalehkai, u Modi u la ong ba ka Sorkar ka la pyni Red Card ïa baroh ki jingeh ba wan ha lynti jong ka roi ka par ka thaiñ Shatei Lammihngi.
“La ka long ka jingbamsap, ka jingñiew beiñ, ka jingleh shiliang, ka jingthombor lane ki vote bank politic ban pynthut ïa ka roi ka par ha ka thaiñ, ngi trei da ka jingaiti bad ka hok ban rat dyngkhong ïa kine ki jingsniew baroh," u la ong.
U Myntri Rangbah duh u la ong ba watla kum kine ki jingsniew ki la suh thied bha, ngi hap ban trei ban weng ïa kine iwei pa iwei.
U la bynrap ruh ba ki sienjam jong ka sorkar ki pyni ïa ki resol kiba bha.
Haba pynshai halor ka roi ka par ha ki kam ïalehkai, u Modi u la ïaiban ba ka Sorkar Pdeng ka la ïaid shaphrang da ka rukom treikam kaba thymmai bad ïa ki jingmyntoi jong ka lah ban ïohi shai ha ka thaiñ Shatei Lammihngi ruh.
U la pyntip ba nalor ka skulbah ha ki kam ïalehkai kaba nyngkong jong ka ri, ka thaiñ Shatei Lammihngi kadei kaba la biang bun ki jingdon jingem kum ka multipurpose hall, ka madan ïalehkai phutbol bad ka Athletics Track.
U la bynrap shuh shuh ba ka kam ka dang ïaid mynta ha khyndai phew tylli kum kine ki projek.
U Modi u la ong da ka jingpynthikna ba watla ngi peit ïa ki kynhun jong ki ri bapher bapher ba ïalehkai ha ka phutbol World Ccup ha Qatar, u ngeit skhem ha ka bor jong ki samla bad ong ba ka por kam slem shuh haba ka India kan sa pynlong ïa kum kane ka lympung ïalehkai kaba khraw bad man u nong India un ai ruh ka jingkyrshan ïa la ka jong ka kynhun ka ban ïashim bynta ha ka.
Ki nongjied nongthaw aiñ (MLA) katkum ba la pynbna da U hehduh ba dei peit ïa ka elekshon ha ka jylla Meghalaya (Chief Electoral Officer) haduh u bnai Kyllalyngkot 2022 ki long 20,81,570 (arphew lak phraphew wei hajar san spah hynniewphew ngut).
Kine ki nongjied kin sa rai la ki dang kwah ïa ka sorkar Meghalaya Democratic Alliance (MDA) ba kan dang wan synshar biang lane ki kwah ban wanrah ïa ka jingkylla.
Bun ki jylla ka ri India ki jied da ka sorkar thymmai man la ka san snem.
Ka Himachal Pradesh ba dang dep jied nongthaw aiñ mynta hi u bnai, ki la jied da ka sorkar Congress ha ka jaka jong ka sorkar BJP kaba la synshar san snem mynshuwa.
Ha ka jylla Kerala ruh man la ka san snem ki nongjied ki jied da kawei pat ka seng ban thaw sorkar.
Kane ka jingkylla ka ïarap ban wanrah ïa ka jingsynshar khadar kaba kham bha bad kaba lait na ka bamsap bampong.
Hynrei ban poi ha kane ka jingshemphang donkam ïa ki nongjied kiba pyrkhat jngai bad ki bym kmeh toh-hoh ïa ka pisa shi hajar, ar hajar lane san hajar tyngka, lane ki kombor, ki tapmohkhlieh ïa ki longkmiew bad kiwei kiwei ki tiar kiba ki kyrtong ïaleh bad ki MLA ki la sdang bam sam sha ki paidbah nongjied mynta kine ki bnai shuwa ban poi ka taiew nyngkong u nai Rymphang kaba dei ka taiew jied MLA.
Ki paidbah nongjied kim pat sngewthuh imat ba kata ka pisa kaba ki kyrtong ïaleh ki sam shuwa ka elekshon kam dei ka pisa kaba ki sei na ka pla lajong.
Mar ïa jop elekshon kito kiba ïoh bat kam myntri (minister) ki la ïoh klop na ka department lajong.
Kito kiba shu long MLA pat ki lah ban ïoh klop na ka MLA scheme.
Kane ka dei ka dawbah balei ba ka jylla jongngi mynta ka la nang hiar katba nang ïaid ki snem.
Ha ka jaka ban nang kiew ha ka pule puthi bad la ïoh ka jot ngi la nang hiar arsut ha baroh ar kine ki bynta ba kongsan tam jong kano kano ka jylla.
Ha ka ïoh ka kot ngi lah ban ïohi shai kdar ba ki ba duk ki la nang duk bad tang katto katne kiba don ka jingïadei bad ki politishan, ki kontraktor PWD/PHE ki nongkhaii bad ki ophisar sorkar ki la nang kiew ha ka ïoh spah.
Uba bun balang te lah nang hiar ka ïoh ka kot bad lahnang ban ka jingduk namar bay m ïoh kami oh jam satia lait na ka kam sorkar.
Ha ka sorkar pat lah dap bad ym lah ai kam shuh.
Kiwei ki kompeni pat ki kham salia ban wan seng kam hangne namar na jur eh ka jingdawa pisa na ki kynhun bun jait.
Sa kawei ka long ba ym don satia ka jingpruid dak na ka bynta ka lawei bad kumno ban kyntiew ïa ka ïoh ka kot ha ka jylla.
Shisien ba ki MLA ki la jop bad ki la lah ban thaw sorkar kim ju pyrkhat jngai shuh na ka bynta ka lawei jong ka jylla.
Lada peit bhai a ka jylla Meghalaya kumba la long mynta te imat ki longdien jong ngi kiba dang heh dang san mynta kin sa shem shitom shibun eh namar ngi shah synshar da ki nongkhaii bad ki kontraktor suda.
Don napdeng jong ki kiba nang ban kren phareng kum u moina, don pat kiba ka thoh ka pule ruh ym biang bad kim tip satia kumno ban pule and sngewthuh bah wat ïa ka jingmang tyngka (budget) na ka bynta ka jylla.
Ha ka Assembly kiba bun ki MLA kim ju kylli ei ei ruh shaphang ka jingpynlut pynsep ka sorkar.
Bun kiba shu kren tang na ka bynta ka kongstituwensi lajong hynrei na ka bynta ka jylla hi baroh kawei kim salia ban ïatai namar lehse ki duna ka jingsngewthuh kumno ba la shna ïa ka budget bad haei don ki jingdkoh.
Shi rukom ngi lah dei ban sngew lehraiñ ba u briew ubym shong bym sah ha kane ka jylla, bad uba dei u nongai ktien (spokesperson) jong ka seng TMC – U Saket Gokhale u kham tip bha shaphang ki jingdkoh ha ka jylla jong ngi.
Dei ma u uba trei shitom bad khura lut bad wad jingtip shaphang ki rukom pynlut pisa khlem da ai jingkhein ha ka iing dorbar thaw-aiñ.
Bad dei na kane ka daw ba ka sorkar MDA mynta ka lah sngew sheptieng ïoh mih lut ki jaboh jabaiñ te ka la mudui pyrshah ïa u Gokhale ha iingshai.
Hynrei utei u rangbah um sheptieng ei ei ruh.
Toi ha ka jingshisha lah dei mangi ki nongthoh khubor kiba la dei ban lap ïa kine ki jingleh thurmur ka sorkar ha ka rukom pynlut ïa ka pisa paidbah.
Dei na kitei ki daw haneng ba ka long kaba mynsaw bha ïangi khamtam ha ka jylla Khasi-Jaiñtia lada ngi dang ïai jied ïa ki nongthaw aiñ kiba ym pat biang bha ka thoh ka pule bad ki bym pat shemphang bha kumno ban thaw aiñ ruh.
Na ka liang ki Garo ki don U Chief Minister bad u hymen jong u kiba la ïoh ka jinghikai na ki skul heh kiba bha tam ha ka pyrthei.
Peit na ka liang jongngi ki Khasi-Jaiñtia pat, don mo kiba kot ka jingpule kum kine arngut? Peit shuwa tang ka jingïashim bynta ha ka iing dorbar thaw-aiñ.
Bun kiba khlem kren shisien ruh ha kine ki san snem.
Teng teng don kiba kren bad kylla thamula pynban ka jingkren.
Hato ka jaitbynriew Khasi-Jaiñtia ka duna riew pyrkhat riew shemphang haduh katne katne seh ba ngi hap ban jied ïa u ba khlem biang ka jingnang jingtip? Peit ïa ki nongthaw aiñ kiba mynshuwa pat.
Katno ka jingiphieng haba ki ïatai nia ha ka dornar thaw-aiñ.
Ki sorkar ki khynniuh haba ki kren kine ki kynrem ki lyndan.
Mynta pat pynlong kam kai ïa ka kami ap kam im jong ka jylla bad ka jaitbynriew.
Dei na kane ka daw ba mynta kynti ngi dei ban jied ïa ki nongthaw kiba tip thikna bha ïa ka kitab aiñ kaba pynshong nongrim ïa ki aiñ baroh – ka Constitution jong ka ri India, namar khlem da pule bad sngewthuh ïa kane kumno kin nang ban synshar? Sngewsih ban ong ba bun na ki MLA kiba mynta kim shym pat pule ïa kane ka kotbah jong ka synshar paidbah ha ri India.
Hynrei ha ka leit ka wan bad ka rukom im pat ka lah jur bha ka jingleh VIP lane ki riew kongsan kiba kham khraw ban ïa kiwei pat.
Ha ka pyrkhat pyrdaiñ te poi sha tbian eh.
Ha kane ka kynti mynta ngi ïohi bun ki samla kynthei bad shynrang kiba kwah ban ai reng ïalade na ka bynta ka elekshon 2023.
Kine ki lah biang bha ka jingpule bad ki long kiba shemphang bha ïa ki jingdkoh jong kane ka jylla namar jong ka jingsynshar pathar ha kine ki san snem kiba la leit.
Kine ki riew shemphang kin ym shah ïalam bakla namar kim ym shu shaniah matlah ha kine ki ophisar buit tuh.
Lada ngi dang kwah ban ïohi ïa kane ka jylla ba kan kiew irat bad ba ki briew jong ka kin ïoh bynta ha ka ïoh ka kot, ka thoh ka pule kaba biang bad ki lad ai jingsumar kiba biang te lah dei ban kyntait ïa kine ki MLA kiba rim ïa kiba ngi lah ïohi mynta lah bun snem bad kiba khlem lah ban wanrah ïa kano kano ruh ka jingkylla.
Nalor kata kim ju ai jingkhein aiu ki la leh ha kine ki san snem.
Namarkata lada ym lah ban wanrah jingkylla ha u snem 2023 te wat ïa bynniaw pat lada kane ka jylla ka kham hiar shuh shuh ban ïa ka jylla Bihar ha ka jingduk bad kiwei kiwei ki bynta ruh.
Kynmaw ba ïa ka Bihar lah khot da ka ‘bimaru’ state kaba mut ka jylla kaba ïai pang shirta.
Kaba ma ka long ba ïoh ka jylla Meghalaya ruh ka kylla ‘bimaru’ lang.
Shillong, Nohprah 18: U Myntri Rangbah ka jylla u Conrad K Sangma ha ka sngi u Blei uba la ai jingkren ha jingrakhe ïa ka Jubili Ksiar jong ka North Eastern Council (NEC) kaba la pyllong ha Madan Polo ha kaba la wan shim bynta da u Myntri Rangbahduh ka ri u Narendra Modi, u Myntri kam poh ïing ka sorkar pdeng u Amit Shah, la sakhi ba ha ka jingkren u Myntri Rangbah ka jylla u la buh ka jingkyrpad ba ka sorkar pdeng kan pynurlong noh ïa ka jingangnud kaba ki nongshong shnong ka jylla ki angnud ba ka ktien Khasi bad Garo kan ïoh jingithuh noh kum kawei na ki ktien ha ka Khyrnit ba phra ka riti syshar ka ri.
Ha ka jingkren jong u, u Myntri Rangbah u la kren thik halor ka roi ka par kaba la lah ban pynurlong ha kine ki snem kiba la dep bad kumjuh ïa kiba dang sahteng kiba ka sorkar ka buh jingmut ban pynurlong noh bad u kren de halor ka ktien Khasi katba tang shi kyntien ruh ka kyntien ban pynkynmaw halor ka ILP kaba la sakhi ba ka don ka jingangnud kaba khraw bad kumjuh kaba la mih la ruh bun bun sien ki jingïakhih na bynta kane ka jingdawa ILP, hynrei u Myntri Rangbah um shym la kren eiei halor ka ILP ha kane ka jingwan ki mynti sorkar pdeng khamtam hakhmat u Modi bad u Amit Shah.
U Myntri Rangbah haba kren halor ka roi ka par kaba ka sorkar ka angnud ban pyndep, u la buh ka jingkyrpad ba ka sorkar pdeng kan ai jingkyrshan ïa ka jylla na bynta ban pynkylla ïa ka nongbah Shillong kum ka ktem bad ka pdeng ka pule puthi jong ka thaiñ Lam Mihngi.
U la ong ruh ba ka sorkar jylla hapoh ka jingïalam jong u ka pynleit jingmut kyrpang na bynta ki samla ka jylla ha kaba ka ai jingkyrshan ïa kito kiba donsap ha ka rwai ka siaw, ka put ka tem, ka seng kam seng jam, ka kam lehkai lyngba ki skhim jong ka.
U la ong ruh ba na ka liang jong ka sortkar ka trei khlem shongthait na bynta ban kynjoh sha ka thup kum kawei na ki jylla kaba kiew sted.
“Tang hapoh san snem ngi la ïoh ka jingithuh na ka United Nations kum kata ka jylla kaba la kiew ha ka Digital Governance bad ruh ka jingkyntiew ïa ki jaka jngoh kai ha ki jaka nongkyndong, nalor kane ngi la ïoh jingithuh ruh kum ka jylla kaba kiew shakhmat duh ha ka jingpyntrei ïa ki skhim ka sorkar pdeng kiba kynthup ïa ka Jal Jeevan Mission, PMGSY, MGNREGS bad kiwei ki skhim kiba dei ha ka koit ka khiah," u la ong.
U la ong ruh ba ka sorkar hapoh ka jingïalam jong u ka la lah ban pynurlong ïa kiba bun ki projek kiba ki sorkar kiba rim kim shym la lah ban pynurlong kum ïa ka jingtei ïa ka 5-star hotel ka Taj Vivanta, ka Marriott hotel bad ka Ganol Hydroelectric Power project, bad kiwei kiwei pat ki jingtei kiba la sahteng da ki bun bun snem.
Shillong, Nohprah 18 : U MDC ka Tura ba dei ruh u nongïalam ka BJP ha ka jylla, u Bernard N Marak u la pynpaw ka jingsngewskhem ba un jop beit ha ka elekshon MLA kaban long la shem snem na South Tura, ka constituency kaba mihkhmat mynta da u Myntri Rangbah ka jylla, Conrad K Sangma.
Utei u MDC u la ïathuh ruh ha ki lad pathai khubor ba ka jingshah kem jon gu dang shen kan ym ktah satia ïa ka jingpynkhreh jong u ban aireng pyrshah ïa u Myntri Rangbah ha ka elekshon MLA ha u 2023.
“Kane kan ym ktah satia ïanga namar ki paidbah ha ka thaiñ jongnga ki la tip ïa ka jingshisha bad kumta ka jingshisha hi kan ieng.
Kan ym ktah satia ruh ïa ka jingpynkhreh jongnga ban ïakhun pyrshah ïa u Myntri Rangbah namar ngi la jop nangtei," u la ong.
U Marak dang shen u la ïoh jamin hadien ba u la shah kem halor ka jingshah kynnoh ba u pynlong ktem awria ïa ka sem jong u ha Rimpu Bagan.
Haba jubab halor ka jingkylli, u Marak u la ong ruh ba ka South Tura kadei ka constituency kaba don ïa ki nongthep vote kiba la stad bad kiba la shai suda bad kumta kin ym jied satia ïa ka pisa.
“Ïa mynta lada u MLA u kyrmen ban jop da ka bor pisa, kan ym treikam satia namar ki paidbah ha Tura kin jied ïa u nongïalam ym ïa u politishan," u la bynrap shuh shuh.
Katkum ka jingong jong u, bun ki nongïalam ki kylla long ki politishan hynrei ym don napdeng jong ki, ki ban long ki nongïalam namar kim shim satia ïa ka jingkitkhlieh.
Da kaba pynpaw ïa ka jingsngewkhia halor ka jingpynslem jong ka sorkar ban pyllait noh ïa ka tulop ba dang sahteng sha ki nongtrei bad ki skim sha ki nongïoh jingmyntoi, utei u MDC u la ong, “Ha kane ka samoi leh kmen, kadei ka kamram jong u nongïalam bad pyrshang bad siew lut ïa kaba sah baroh lym kumta kan ym dei satia ka Kristmas kaba kmen hynrei ka Kristmas kaba dum na bynta baroh.
Kumta dei ban siew lutnoh.
Kumta kum kiba ngeit ha u Kynrad, ngi dei ban pynleit jingmut ban shakri ïa ki paidbah ym na ka bynta ka jingïoh nong ïalade.
"Nalorkata, u la kynnoh ruh ba u Myntri Rangbah u la pynlut kham bun ha ki prokram pynbyrngia kiba rem dor.
Shuh shuh u ong ruh ba u Myntri Rangbah ba bat artad ïa ka pla tyngka kadei ka kamram jong u siew dep lut noh ïa ka pisa kaba sah lut ym ban shu pyrkhat ban pynlong tang ïa ki concert.
U ong ruh ba ïa kum kitei ki lympung lah ban pynlong hadien ym mynta ha ka por ba bun ki longiing ki shah knieh lut ïa ka hok ba ki dei ban ïoh.
Shillong, Nohprah, 18: U Myntri Rangbah duh u Narendra Modi bad u Myntri ka tnat Kam Pohiing bad Cooperation u Amit Shah ki la ïashim bynta ha ka jingrakhe ïa ka Jubili Ksiar jong ka North-East Council (NEC) ha nongbah Shillong ha ka sngi u Blei.
Ha kane ka jingïalang, bun ki kynrem ki lyndan ba kynthup ïa u Lat ka jylla Meghalya u Brig.
(Dr) B.
D.
Mishra, u Myntri Rangbah ka jylla Meghalya u Conrad Sangma bad ki Myntri Rangbah jong ki jylla ka thaiñ Shatei Lammihngi ki la ïadonlang.
U Amit Shah haba kren ha kane ka jingïalang u la ong ba ha ka jingïalang ba la long dang shen jong ka North- East Council (NEC) ba la pynïaid da u Myntri Rangbah duh, u Narendra Modi, u Myntri Rangbah duh ym tang ba u la ïaroh ïa kam ba la leh ha ki 50 snem ba la leit ha ka North-East Council hynrei u la bthah ruh ka jingpynkhreh ïa ka Blueprint jong baroh ki bynta jong ka roi ka par jong ka thaiñ Shatei Lammihngi ha ki 25 snem ban wan bad ban buh ïa ki thong.
Mynta, hapoh ka jingïalam jong u Myntri Rangbah duh, u Narendra Modi, ka thaiñ Shatei Lammihngi ka ïaid shaphrang ha ka lynti jong ka shongsuk shongsain bad ka roi ka par.
U Shah u la ong ba mynshuwa ka jingmang pisa sha ka thaiñ Shatei Lammihngi kam poi sha baroh ki bynta hynrei hadien ba u Narendra Modi u la long Myntri Rangbah duh ka ri, ki jingmang pisa ki la poi sha ki shnong bad la pyndonkam na ka bynta ka roi ka par, bad kane kalong ka jingjop kaba khraw.
U la ong ba u Myntri Rangbah duh u ju phaikhmat kyrpang sha ka thaiñ Shatei Lammihngi.
U Myntri Rangbah duh u la wan jngoh ïa ka thaiñ Shatei Lammihngi palat 50 sien ha ki 8 snem ba la leit, katba ki Myntri ruh ki la wan jngoh ïa ka thaiñ Shatei Lammihngi palat 400 sien.
U u la ong mynshuwa ka roi ka par jong ka thaiñ Shatei Lammihngi ka sahkut namar ka jingduna ka jingmang pisa sha ka North- East Council, hynrei u Myntri Rangbah duh u la saindur thymmai bad wanrah ka bynta ba thymmai ha kaba ïadei bad ki jingdon jingem jong ka thaiñ Shatei Lammihngi da kaba sdang ïa ki projek ba heh ha ka kyrdan jong ka sorkar pdeng.
Namar ka jingkiew ha ki jingdon jingem, ki kam jngoh ruh ki la kiew ha ka thaiñ Shatei Lammihngi, kumjuh ruh la plie bun ki karkhana barit baria, ki jaka pule bad ki jaka ba ïadei bad ki kam ïalehkai.
U la ong ba u Myntri Rangbah duh u la sdang ruh ïa ka projek ban pynïasoh ïa man ka nongbah jong ki jylla ka thaiñ Shatei Lammihngi da ki surok kali, rel bad liengsuin.
U Myntri ka tnat Kam Pohing u la ong dei namar ka jingïalam jong u Narendra Modi ka thaiñ Shatei Lammihngi mynta ka lait na baroh ki jingïakajia bad ka shongsuk shongsain ka la don ha ka thaiñ.
Haduh phra snem mynshuwa, ïa ka thaiñ Shatei Lammihngi la bna tang ka jingdon ki jingpakhang, ki jingïakhih, ki jingjia bthei bomb bad ki jingïasiat bad ki briew jong ka thaiñ Shatei Lammihngi kim lah ban im suk im sain namar ki kam pyntriem jong ki kynhun kieng atiar bapher bapher.
Ha ki phra snem ba la leit ka la don ka jingduna 74% ki jingjia pyntriem ki lehnoh, ka jingduna 60% ki jingjia thombor ïa ki kynhun shipai bad ka jingduna 89% ka jingïap ki riewpaidbah, katba kumba 8,000 ngut ki samla ki la wan pyndem bad ïasoh bad ka imlang sahlang.
U Shah u la ong ba kine kilong ki jingjop bakhraw kiba la lah ban urlong namar ka jingïalam u Myntri Rangbah duh u Narendra Modi bad khlem ka shongsuk shongsain ym lah ban wanrah ïa ki kynhun kiba wanrah ïa roi ka par, ka pule puthi bad ka koit ka khiah.
U Shah u la ong ba ha ka por jong ka jingïalam u Myntri Rangbah duh u Narendra Modi, la mynjur ïa ka jingïasoi soskular bad ka NLFT ha u 2019, ka jingïakut bad ki Bru bad Bodo ha u 2020 bad ka jingïakut bad ki Karbi ha u snem 2021 ki dei kiba la pyndep.
Ki jingïakajia pud hapdeng ka Assam- Meghalaya bad Assam- Arunachal ruh ki la jan poi sha kaba kut bad namar ka jinglah pynneh ïa ka shongsuk shongsain, ka thaiñ Shatei Lammihngi ka la ïaid sha ka lynti jong ka roi ka par.
Ka nuksa kaba khraw tam jong kane kalong ba mynshuwa ka ju don ka jingdawa ban weng ïa ka AFSPA na ka thaiñ Shatei Lammihngi, hynrei mynta ka jingdawa kam don shuh, namar ka sorkar India ka la shim ïa ki sienjam ban weng ïa ka AFSPA.
U la ong mynta 60% ka jaka jong ka Assam, hynniew tylli ki distrik jong ka Nagaland, 15 tylli ki thanat ha hynriew tylli ki distrik jong ka Manipur bad Tripura bad Meghalaya ki la lait pura na ka AFSPA, katba ha tang kawei ka distrik ha Arunachal ym pat weng ïa ka AFSPA.
U la pynpaw ruh ka jingngeit skhem ba ka NEC bad ki Myntri Rangbah jong ki Jylla ka thaiñ Shatei Lammihngi kin trei da ka jingkut jingmut ban pynurlong ïa ki thong ba la buh na ka bynta ka NEC da u Myntri Rangbah duh, u Modi ban ïarap ban kyntiew ïa ka thaiñ bad ban wanrah ïa ka thaiñ Shatei Lammihngi kaba la kiew, kaba shongsuk shongsain bad kaba plie ki lad ïoh kam kumba long kiwei ki thaiñ jong ka ri.
Shillong, Nohprah, 18: U Myntri Rangbah Duh, u Narendra Modi u la batai ïa ka jingmut Asht Lakshmi kaba u jer kyrteng ïa ki 8 tylli ki jylla ka thaiñ Shatei Lammihngi manla ka por, haba kren kum u Kongsan ha ka jingrakhe jong ka North Eastern Council (NEC) ha Shillong ha ka sngi U Blei.
Ïa ka North Eastern Council la seng ha u snem 1972.
U Myntri Rangbah Duh u la ong ba ka Sorkar ka dei ban trei halor 8 tylli ki rishot na ka bynta ka roi ka par jong ka thaiñ kiba long ka Shongsuk Shongsain, ka Bording, ka kam Jngoh Kai, ka jingdon 5G, ka kolshor, ki rukom rep tynrai, ki Kam ïalehkai, bad ki lad kiba don ha ka thaiñ.
U la ong ba ka thaiñ Shatei Lammihngi ka long ka khyrdop sha ka South -East Asia bad ba ka lah ban long ka jaka pdeng jong ka roi ka par jong kane ka thaiñ baroh kawei.
Ban pynurlong ïa ki lad kiba don ha kane ka thaiñ, ki projek ki bapher bapher kum ka Indian-Myanmar-Thailand trilateral highway bad ka Agartala-Akhaura rail project ki dang ïaid shakhmat.
U Myntri Rangbah Duh u la ong ba ka Sorkar ka la ïaid shaphrang na ka jingïakren shaphang ka ‘Look East’ policy sha ka ‘Act East’, bad mynta ka polisi jong ka, ka dei ‘Act Fast for Northeast’ bad ‘Act First for Northeast.
’ U la kren shaphang ki jingjop ha ki kam ban wanrah ïa ka shongsuk shongsain ha ka thaiñ da kaba pynkynmaw ba ki don shibun ki jingïakut pyndem atiar kiba la dep ïasoi, ki jingïakut kiba ïadei bad u pud u sam kiba la pyndep bad ba ki kam pyntriem ki la duna bha.
U la kren shaphang ka jingkut jingmut ka India na ka bynta ka net – zero ha kaba u la ong ba ka thaiñ Shatei Lammihngi ka lah ban long kaba khraw bor ha ki kam pynmih bording hydropower.
Kane kan pynlong ba ki jylla jong kane ka thaiñ ki pahuh ïa ka bording, bad kane kan ïarap ïa ka jingpynïar ïa ki karkhana bad kan plie lad ïoh kam.
U la kren shaphang ki lad kiba don ha ka thaiñ ha ki kam jngoh kai bad u la ong ba ki projek shna jingkieng kiba la sah teng da ki phew snem mynta ki dei kiba la pyndep.
Ha kine ki 8 snem ba la dep, ka jingdon ki kad liengsuin ha ka thaiñ ka la kiew na ka 9 sha ka 16 bad ka jingpynher liengsuin ka la kiew na kumba 900 shuwa u snem 2014 sha kumba 1900 mynta.
Ki don shibun ki jylla ha ka thaiñ kiba la rung nyngkong ha ki kam rel jong ka ri bad ki don ki jingpyrshang ban pynïar ïa ki lad lyngba ki jaka shong um ruh.
Ka jingjrong jong ki surok bah national highway ka la kiew da 50% naduh u snem 2014 ha ka thaiñ.
U la ong ba hadien ka jingsdang ïa ka skhim PM-DevINE, ki projek na ka bynta ki jingdon jingem ha ka thaiñ Shatei Lammihngi ki la kham stet.
U la ong ruh ba ka Sorkar ka dang trei ban kyntiew ïa ka jingïasoh digital ha ka thaiñ Shatei Lammihngi da kaba pynïar ïa ka optical fibre network.
U la kren shaphang ka jingkyntiew ïa ki jingdon jingem Aatmanirbhar 5G bad u la ong ba ka 5G kan ïarap ïa ka jingkiew jong ki kam 5G, ki kam ai jingshakri ha ka thaiñ.
U la ong ba ka Sorkar ka kut jingmut ban pynkylla ïa ka thaiñ Shatei Lammihngi sha ka jaka pdeng jong ka jingkiew ka ïoh ka kot bad ka jingkiew jong ka deiriti.
Ha kaba ïadei bad ki lad kiba don ha ki kam rep ha ka thaiñ, u Myntri Rangbah Duh u la kdew sha ki lad kiba don ha ki rukom rep tynrai ha kaba ka thaiñ ka lah ban long ka nongïalam.
U la ong ba lyngba ka Krishi UDAN, ki nongrep ha ka thaiñ ki lah ban phah ïa ki mar rep jong ki sha kiwei kiwei ki bynta jong ka ri bad shabar ri ruh.
U la kyntu ïa ki jylla ka thaiñ Shatei Lammihngi ba kin ïashim bynta ha ka National Mission on Edible Oils – Oil Palm kaba dang ïaid mynta.
U la batai ruh kumno ki drone ki lah ban ai jingïarap ïa ki nongrep ba kin pynbeit ïa ki jingeh ba ki ïakynduh bad ruh ban pynpoi ïa ki mar rep jong ki sha ki iew.
U la kren shaphang ka bynta jong ka thaiñ ha ki kam ïalehkai bad u la ong ba ka Sorkar ka dang trei ban ai jingkyrshan ïa ki nongïalehkai na ka thaiñ lyngba ka jingwanrah ïa ka skulbah ïalehkai kaba nyngkong jong ka ri ha ka thaiñ.
Shuh shuh, palat 200 tylli ki Khelo India Centre ki dei kiba la ïoh jingmynjur ban seng ha ki 8 tylli ki jylla ha ka thaiñ.
U la ong ruh ba ki nongialehkai na ka thaiñ ki ïoh jingmyntoi na ka skhim TOPS.
U Myntri Rangbah Duh u la kren ruh shaphang ka G20 Presidency jong ka India bad u la ong ba ki jingïalang hapoh kane kan wanrah ïa ki briew na kylleng ka pyrthei sha ka thaiñ Shatei Lammihngi.
U la ong ba ki jingïalang G20 ki dei ki lad ba ïahap ban pyni ïa ka jinglong, ka deiriti bad ki lad kiba don ha ka thaiñ.
Shillong, Nohprah, 18: Uwei dkhot ka Khasi Students’ Union (KSU) ha sngi u Blei u la ieng marwei harud surok Polo, Shillong ryngkat bad ka plakad ban pyni sha u Myntri Rangbahduh ka ri u Narendra Modi katba u shong da ka kali ban leit ïashim bynta ha ka jingïalang rakhe dap 50 snem jong ka North Eastern Council (NEC) kaba la long ha madan Polo, Shillong.
Une u dkhot jong ka KSU u la rah ïa ka plakad ba la thoh, “sha u Myntri Rangbahduh, pyntreikam noh ïa ka Inner Line Permit (ILP), weng noh ïa ka Citizenship Amendment Act bad ka Indo-Nepal Treaty, pynurlong noh ïa ka Central Agricultural University, ithuh noh ïa ka ktien Khasi hapoh ka Khyrnit Baphra ka Riti Synshar jong ka ri India, pynbeit noh ïa u pud u sam.
"Katkum ka jingai jingtip jong u General Secretary ka KSU u samla Donald V, Thabah u la ong ba ka seng kam banse ban rah da ka plakad ha ka jingwan iuhkjat jong u Modi ha nongbah Shillong kum ka dak ban pynpaw ka jingpyrshah halor ka jingbym suidñiew jong ka Sorkar Pdeng ïa ki jingdawa jong ka Seng khnang ban pyni sha u Myntri Rangbahduh ka ri namar ka jingbym ïohlad ban kynduh markhmat watla u la wan khnang ha Shillong.
U General Secretary ka KSU u la ïathuh ba ka KSU ka ladep phah ïa kitei ki mat jingdawa sha ka Sorkar Pdeng naduh u Naiwieng, 2020 bad namar ka jingbym ïakynduh markhmat bad u Modi ka seng kam banse ban shu pynlong noh da ka jingrah plakad hapdeng ka jingpyrkhing kaba jur bha jong ki bor Pulit mynta ka sngi ha nongbah Shillong.
Shillong, Nohprah 20 : Ka Forever Young kan pynlong biang ïa ka jingïa jngi shiteng synñia kaba 25 snem ha ka pung jngi Crinoline Swimming Pool ha ka 31 tarik Nohprah 2022 kum shi bynta ban pdiang sngewbha ïa u snem thymmai 2023.
Ka kyrwoh na ki bor pynïaid ka pyntip ruh ba mynta u snem kin buh haduh 6 ton u thah ha katei ka pung jngi.
Na ka liang ki bor pynïaid ki la kyntu ruh ïa kito kiba kwah ban wan shim bynta ba kim bit satia ban dih kino kino ki jingdih pynbuaid.
La pyntip shuh shuh ruh ba katei ka jingïajngi shiteng synñia kan long ruh ka jingrakhe ïa ka Jubili Rupa.
Jowai, Nohprah 20 : Ka West Jaiñtia District Sports Association (WJDSA) Jowai ha ka sngi Saitjaiñ ba la dep ka la pynkut noh ïa ka jingïalehkai phainal jong ka ‘Open To All Badminton Tournament 2022’ & District Open Badminton Championship ha Kiang Nangbah Indoor Stadium Dongmihsngi Jowai, ha kaba u ma M.
A Challam (MCS) ula long kum u kongsan.
Ha kane ka lympung ïalehkai Badminton la sdang ïa ka naduh ka 13 tarik mynta u bnai ban pynkut hynnin ka sngi 17 tarik ba la pynïakhun ha ki kyrdan bapher bapher (Boys & Girls).
Ïa kane ka lympung la pynlong shi bynta na ka jingrakhe jubilee ksiar ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun phainal ha ka kyrdan Under-13 Boys (single) u Fadey R Kyndait ula pynliem da 21/14, 21/13 ïa u Nehemaia J J Tariang, ha ka Under-15 Boys (Single) u Lechan Suchiang ula jop da 21/15, 21/10 ïa u Salonbhami Suchiang, ha ka Under-19 Boys Single u Lemiwel Nelson Suchiang ula jop da 20/22, 21/16, 21/19 ïa u Banshanbor Lamare.
Ha ka Men Doubles u Mebankerlang Shullai & Gregoreo Passah kila jop da 21/19, 21/19 ïa u Buromlangki Lakiang & Deilangwa-oo Nongpluh, ha ka Men Singles u Mebankerlang Shullai ula pynliem da 21/14, 18/21, 21/12 ïa u Gregoreo Passah.
Katba ha ka liang ki kynthei Women Double ka Ribhalang Passah & ka Josefina Dala Passah kila jop da 21/18, 18/21, 21/17 ïa ka Emilanadaka Chyrmang & ka Balashembha Passah.
Ha ka Mixed Doubles u Mebankerlang Shullai & ka Emilanadaka Chyrmang kila jop da 21/18,18/21,21/06 ïa ka Deilangwa-oo Nongpluh & ka Ribhalang Passah.
Ha ka 40+ Men’s Doubles u Damehi Kyndiah & u Marbiangki Bareh kila jop da 21/13, 21/17 ïa u Rimilan Passah & u Jlan Kupar Roy Rymbai, ha ka 40+ Men Singles u Marbiangki Bareh ula pynliem da 21/18, 22/20 ïa u Damehi Kyndiah, ha ka Women’s Singles ka Balashembha Passah kala jop da 21/15, 22/20 ïa ka Alvinia Kma, ha ka 55+ Men Singles u Lalnun Siama ïa u Ambrose N Gatphoh.
Ïa ki khunsnam sha ki nongjop la sam da u kongsan ha ryngkat ka jingdonlang u District Sports Officer ka WJDSA ma K.
Passah bad ki nongïalam ba hakhmat jong ka West Jaiñtia District Sports Association.
Shillong, Nohprah 20 : U Myntri Sorkar ka jylla ba dei ruh u MLA ka Mylliem Bah Hamletson Dohling hynin ka sngi u la plie paidbah ïa ka madan phutbol ha ka ka shnong Pomkaniew, Mylliem ïa kaba la shna ha ka jinglut kaba kot sha ka 1.
35 klur tyngka.
Ha kane kajuh ka sngi, ka Mylliem Lum Sports Association (MLSA) ka la pynhap pyrda ïa ka jingdap 10 snem ka Seng ryngkat ka jingïakhun phainal jong ka 10th Mylliem Lum Football League 2022 ha ryngkat ka jingdonlang ki nongkitkam ka synjuk bad ruh ki nongïalam shnong.
Haba kren ha ka jingïalang u Kongsan u la pynpaw ïa ka jingkmen ban ïohi ïa kane ka madan kumba ka long mynta.
“Ka thaiñ jongngi ka riewspah bha ha ki jingdon ki nongïalehkai hynrei ka jingbym biang ki madan lane ki jaka ïalehkai, bunsien ki khun samla jongngi ki pynlehnohei noh ïa ki sap ki phong kiba ki don," ong u Bah Hamlet.
Shuh shuh u ong ba dei na kane ka daw ba mar ïa jop u la pynleit jingmut ban wanrah ïa ki skim bapher bahpher ban pynbha ïa ki jaka ïalehkai khnang ba ki samla kin lait na kiba bun ki kam sniew.
Ha kane kajuh ka sngi ka Association ka la pynkup burom kyrpang ïa u Bah Hamletson Dohling uba dei u nongseng ka MLSA ha u snem 2012 na ka bynta ki jingïarap ba u la noh synniang ha baroh 10 tylli ki snem.
La pynkut ïa katei ka sngi da ka jingïakhun final hapdeng ka Mawpynthih SC bad Umlympung 12 Mer SC ha kaba ka Mawpynthih ka la ïoh ban rah ïa ka nam lahduh.
Mawkyrwat, Nohprah, 20: Ka Khasi Students’ Union Mawkyrwat Circle da ka mynsiem jong ka jingsngewkhia halor ki jingeh na ka daw ka jingbun paid palat ki nongkynshew pisa hapoh ka MRB Mawkyrwat Branch ki la leit ban kynduh ïa u Regional Manager jong ka Meghalaya Rural Bank Regional Office Shillong ban pynsngew ha u halor kane ka bynta.
Ïa kane ka jingleit ban ïa kynduh la lamkhmat da u samla Pulljohn Wanniang, Chairman Consumer Protection Cell bad u samla Shining Lyngdoh, Chairman Employment & Develop-ment Cell ha ka jingsynrang lang u samla Dusterwell Lyngdoh, Finance Secretary KSU SWKHD.
Ha kane ka jingwan kynduh, ka Seng ka la buh da ka dorkhas ha kaba ïa dei bad ka jingsuki treikam na ka daw ka jingduna nongtrei bad Counter hapoh ka MRB Mawkyrwat Branch kaba la buh jingeh ïa ki paidbah kiba wan na ki shnong ba jngai kiba wan thep bad sei pisa, ka jingbun palat ki nongkynshew pisa bad ki nongïoh bynta na ki lda pynroi na ka sorkar kiba kynthup la jan baroh ki shnong ka thaiñ South West Khasi Hills District, ha kaba kane ka la nang pynkhia shuh shuh ïa ka jingsuki treikam ka branch.
Ka Seng ka la ai jingmut bad kyrpad ruh ïa ka Head Office ban kham pynbun shuh shuh ki nongtrei bad ki counter hapoh ka Mawkyrwat Branch bad ruh ban plie shuh shuh ïa ki tnad treikam hapoh ka thaiñ khnang ba ki paidbah kiba kynshew pisa ha kane ka bank kin nym ïa kynduh jingeh than.
Kane ka jingleit ïa kynduh jong ka Seng ïa ka head office ka dei hadien ka jingleit jurip jong ka seng ha MRB Mawkyrwat Branch ha ka 02/12/2022 ha kaba na ka liang ki nongtrei ka MRB Mawkyrwat Branch ki la pynsngew ïa ki jingeh ba kane ka bank ka ïa kynduh.
Namarkata, halor kane na ka liang ka head office ka la ong ba mar ïa ïoh ïa kane ka khubor ba na ka liang ka KSU Mawkyrwat Circle ka leit jurip ïa ka MBR Mawkyrwat Branch bad mar shisngi ka la phah nongtrei biang sa uwei ha katei ka tnad treikam bad ka la pynkloi ban phah rah ïa ki ATM Card, bad ka la kular ruh ban shimkhia ban buh kawei ka Machine ATM ha Mawkyrwat bad ba ynsa plie biang sa kawei ka tnad treikam ha kane ka thaiñ.
Katno ngut kita kiba sngewthuh ïa ka jingmut jong ka kam bamsap la ka long ha ka jylla ne wat ha ka ri? Bunsien la ju ïohsngew ba ki paidbah na ka por sha ka por ki ju ïakren shaphang kata ka kam bamsap bampong la ka long ha ki shnong ki thaw, ha ki District ne wat ha ka jylla ne ka ri, hynrei bunsien ka jingïakren ka la shu kut tang ha ka lyer bad kim sngewthuh pat ïa ka jingmut ba shisha jong ka kam bamsap.
Haba kren shaphang ka kam bamsap bunsien ruh ka ju mih kata ka jingkynnoh tang ïa ki nongmihkhmat (MLA &MDC) bad ïa ki ophisar sorkar, hynrei haba bishar bniah pat ïa kane ka kam bamsap mynta ka la rung lut ha baroh ki bynta kata naduh ki kam shnongkam thaw, ki kam ing kam sem, kam seng bad kiwei kiwei, kaba la pyntroiñ shisha ïa longbriew manbriew ha ka jylla bad ka thaiñ hi baroh kawei.
Katei ka jingsahdien hi kadei namar ka don ka daw tynrai, kata ka bamsap ha ki bun rukom, da ka pisa, da ki kam, da ki jingïa pyrshah bad kiwei kiwei kiba long thik kum ki thliem kiba kjit bad bam klop ïa ka hok jong u paidbah ba ka sorkar jylla ne sorkar pdeng ka la ju ïarap kyrpang lyngba ki kam pynroi jong u paidbah.
Sngew sangsot ban phai sha ki jaka nongkyndong kiba hap mad tang da ki jingeh suda ha ka jingim kata naduh ka jingduna ki umbam umdih, ki lynti ki synkien, ka koit ka khiah bad kiwei kiwei pat ki kam pynroi ha kaba la ju ïa kynnoh ba dei namar ba don kata ka jingbamsap ïa ka hok u paidbah.
Ha kawei ka bynta, ka jingkren ba sahdien ki kam pynroi ka dei na ka daw ka jingdon jong ka kam bamsap ka long kaba don nongrim, hynrei ban ong pat ba ka dei 100 persen tang na ka daw ka bamsap ka dei ka kam ka bym lah ban pdiang namar bunsien wat ki paidbah ruh ki ngop ha ka kam bamsap ha kaba kim ju pyrkhat ïa lade ba ki bamsap hynrei ki kloi ban kdew pat ïa ki nongmihkmat bad ki ophisar sorkar.
Lah ruh ban kdew shai hangne ba ka kam bamsap mynta ka la rung ha man la uwei pa uwei u briew khamtam ha ka por elekshon ba ki paidbah ki ju biej ïa ki sbai rupa kaba ki ju ïoh tang ha ka shi khyllipmat jong ka por elekshon hynrei ynda la kut katei ka aïom ksiar pat ki ju lynñiar ba duna kane katai kaba dei na ka jingleh bakla khlem da bishar bniah shuwa ban kner ïa ki Kti.
Hap ruh ban kynnoh ba ka kam bam sap mynta ka la rung ha man la uwei pa uwei u briew kaba ngim da donkam ban shu kynnoh ne ban pynkitpap tang ïa kiwei bad lada ki paidbah ki sngewthuhshisha ba ka kam bam sap ka ktah ïa ka imlang ka sahlang bad ka roi ka par upaidbah ka la dei ka por ba ki hap ban ïa pyrkhat arsien na ka bynta ban shim ïa ka jingkitkhlieh hynrei ki dei ban pyrkhat ba ïa katei ka kam donkam ban rat dyngkhong shuwa ïa lade shimet bad nangta sa peit ïa kiwei.
Kumba ong ka ktien riewstad, “ wat peit ïa u thngiat kiwei, hynrei peit shuwa ïa u khung….
" bad dei hangta ngin sa lah ban pynduh pyndam bad ban pynduh jait ïa ka kam bamsap bampong ha ka imlang ka sahlang, ha ka ri ka raid bad ha ka jylla bad ka ri hi baroh kawei.
Ym lah ruh ban len ba wat ha kane ka juk jong ka jingbamsap, hynrei dang don pat kiba khuid bad kiba kwah shisha banpynduh jait ïa ka kam bamsap ha kaba la donkam ban ai ruh ban ai ïa kajingïaroh.
Ka jingkylli pat ka dang mih shuh shuh ba la jin ba man la uwei pa uwei u nongshong shnong u khuid ka mynsiem bad u don ïa ka jingïohi jngai na ka bynta ka bha ka miat, ka roi ka par jong ki paidbah, kam don jingeh satia ban pynduh jait ïa ki kam bamsap kiba long ki kruiñ kiba ktah ïa ka kam ïap kam im jong ki paidbah.
Lada ngi kwah ba ka imlang ka sahlang kan long kaba khuid to ngin ïa phai khmat khyndiat kiei ki jingjot ba wan rah ha ka imlang ka sahlang da ka jingdon ka kam bamsap.
Khlempep ka jingjot kaba wanrah na ka jingbam sap ka ktah lut ba baroh ki bynta jong ka imlang ka sahlang ha kaba lada phai sha kino kino ki bynta ruh ngi la long lypa kita kiba shah knieh jubor ne knieh jyndat ïa ka hok kaba ngi dei ban ïoh.
Bad dei namar kata ba ki shnong ki thaw, ki ri ki Raid bad ka jylla ka dang sahdien ha baroh ki liang kiba dei ki daw tynrai ba mih na ka jingdon ka jingbamsap bam phong.
Namarkata, shim ïa ka jingkitkhlieh ïalade shimet bad manla u nongshong shnong na ka bynta ban pynduh jait ïa ka ka kam bamsap kaba long ka tynrai ban wan rah ïa ka jingsahdien ha ka jylla bad ka ri.
Nongstoiñ, Nohprah, 20: U Myntri Rangbah ka Jylla u Conrad Kongal Sangma ha ka Sngi Baar ula hiar sha ka shnong Shahlang ban plie ïa u mawnongrim jong ka C&RD Block ba thymmai.
Ha kane ka sngi, da ki hajar ngut ki paitbah jong ka thaiñ ki la tuid sha ka jingïalng plie mawnongrim kaba la pynlong ha madan phut bol ha Songsak.
Ia u Myntri Rangbah la synran lang da u MLA ka Mawshynrut Constituency u Bah Gigur Myrthong , u Addl.
Deputy Commissioner jong ka West Khasi Hils District u Bah Kerwood Thabah uba long ruh u Sub Divissional Officer (SDO) jong ka Mawshynrut Civil Sub-divission , u Project Director jong DRDA West Khasi Hills u Bah V.
Swer bad kiwei kiwei de ki ophisar na ki tnad trei kam jong ka District.
Tang shu poi ha katei ka madan la pdiang burom ia u Myntri Rangbah da ka kynhun shad tynrai jong ki Garo na katei ka thaiñ kaba la pynshongshit puk ïa ki paitbah.
Ha shwa ban plie ïa u mawnongrim la ïoh ka jingkren na u Bah Gikur Myrthong uba long ruh u Symbud Kongsan ha kaba u la ong ba ka jingïatreilang jong ki paitbah ka thaiñ bad u MLA ha kine ki saw snem ka la long ka jingkyrkhu kaba khraw ïa ka Constituency bad ïa ka West Khasi Hills baroh kawei.
