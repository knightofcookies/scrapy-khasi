Tura, Risaw 05: U Contractor na Tura uba la kynnoh ba shah pynbor ban ai pisa da ka Engineer ka PHE ha North Garo Hills, ula thoh sha u Director General of Police (DGP) bad dawa ban leh tyngeh ïa u Officer in-Charge ka Bajengdoba Police Station namar ka jingkyntait ban register ïa ka ejahar ba la ujor la palat artaiew pyrshah ïa ka jingbamsap kane ka Engineer.
La kynnoh ba ki Pulit ka North Garo Hills ki la leh mynthi ban register ïa ka case ba ula ujor da une u Contractor, kaba la pynbor ïa u ban leit mudui da ka mukotduma sha ka ïing Bishar High Court jongka jylla.
Hynrei, u Officer in-Charge ka Bajengdoba Police Station u dang ïai bteng ban pynslem ha ka ban register ïa ka ejahar halor ka nongrim ba u donkam ban bud ïa ki lynti treikam bad shim ïa ka jingbit na ka Sorkar Jylla watla kane ka jingpan jingbit ka donkam tang ha ka por ba dei ban kem ym ban register ïa ka case pyrshah ïa ka.
“Halor kaei ka kyndon aiñ lane CrPC ba u Heh Pulit u kyntait ban register ïa ka case?.
Kam don jingkhang satia ïa ki Pulit ban register ïa ka case kam bymman bad ban tohkit ïa kino kino ki Ophisar Sorkar bad ka jingbym register ïa ka ejahar ka dei ka jingpynkheiñ ïa ka aiñ" ong u Contractor ha ka mudui ba la phah sha u DGP Dr LR Bishnoi.
Ha ka shithi ujor sha u DGP bala aiti ha ka 4 tarik Risaw, ula kdew ba kat kum ka kyndon 197 jong ka Code of Criminal Procedure of 1973, ka la shai ba ka jingkhang ba la kdew ha kane ka kyndon ka long (i) pyrshah ïa ka jingshimkhia da ka ïing Bishar bad (ii) ym ban register ïa ka criminal case lane tohkit da ki Pulit lane aiti ïa ka kaiphod da ki Pulit hadien ba pyndep ïa ka jingtohkit, kumba la batai da ka kyndon 173 jong ka Code of 1973.
U ong ba ka jingïai pynslem ban register ïa ka ejahar ka la buh ïa ki Pulit ha North Garo Hills ha ka jinglehraiñ haba phai sha ka jingregister bad tohkit ïa ki kam bymman khamtam lei ka jingkynnoh bamsap.
Nongpoh, Risaw 05: Ki pulit ka Ri Bhoi District, hadien ka jingioh jingtip ba thik na halor ka jingthmu shalan ia u drok lyngba kawei ka bus night super, mynta ka janmiet ki la pynapshrip bad pynlong ia ka jingtalasi ia ki kali hapoh ka thaiñ Nongpoh bad hadien la ioh ban bat ïa kawei ka bus Night Super kabadon ïa u number AS 24 AC 1152 kaba dang wan na Silchar ban leit sha Guwahati bad kurup ruh kumba 921 grams u drok heroin bala thep haki 30 tylli ki synduk sabon.
Ha katei ka jingioh kurup ïa utei u drok naka bus ki pulit ki la kem ruh ïa 3 ngut ki briew kynthup ïa u nongñiah bad nongbud jong kane ka bus na ka bynta ka jingtohkit katkum ka NDPS Act.
Mairang, Risaw 04: President jong ka VPP, u Bah Ardent Miller Basaïawmoit, u la ong ba ki don katto katne ki MLA kiba hadien ba ki la ïohi ba ki don ki nongkyrshan jong ki kiba la leit sha ki jingïalang ka VPP bad ruh ban pynrung dkhot sha ka Seng mynta ki la byrngem ban pynduh jingïarap ïa ki na ka skhim MLA.
Ïa kane u MLA ka Nongkrem, u la ïathuh haba kren ha ka jingïalang jong ka Seng ha Nongkhlaw bad ha Umthlong kaba la long mynta ka sngi ba la pynlong da ka VPP Mairang.
Hynrei u Bah Ardent u la ong ba ki paidbah kidei ban sngewthuh ba ka skhim MLA kam dei ka pisa jong ki MLA shimet, hynrei kadei ka skhim ne ka jingïarap ba la mang da ka sorkar na ka bynta ki paidbah lyngba u MLA bad u MLA udei tang u nongpynbhah.
“Ka Skim MLA kam dei ka nongmei nongpa jong u MLA, hynrei kadei ka jong phi u paidbah", la ong u Bah Ardent.
U la kyntu ïa ki paidbah ba kim dei ban tieng, hynrei dei ban ïakhun na ka bynta ka hok ka jong ki bad dei ban nud ban kren pyrshah ïa ki MLA kiba nud ban pynduh ïa ka skhim ba la mang sha u paidbah.
“Lada ngi dang bud ne kyrshan ïa ki MLA tang ba ngi tieng ba ïoh duh skhim, ka mut ngi dang shah teh mraw ha la u jong u nongmihkhmat uba ngi la jied hi ma ngi", la ong u Bah ArdentHa kine ki artylli ki jingïalang, u Bah Ardent u la pynshai ruh ha kaba ïadei bad kito kiba rung sha ka Seng kum ki Active Members ha ki jingïalang bapher bapher, lehse balei ba ka Seng haduh mynta kam pat ong eiei ia ki.
Hynrei u la pynshai ba ka Seng kan sa pyntip ia ki kham hadien ha kaba kin sa don ki jingïalang ha ki Constituency ha kaba kito kiba la rung dkhot kum ki Active Member ki lah ban wan.
Shillong, Risaw 5: U Symbud Myntri Rangbah ka Jylla uba dei peit ia ka tnad Urban Affairs, u Ma Sniawbhalang Dhar mynta ka sngi Palei, ula ïathuh ba ka jingïakren bad ka Harijan Panchayat Committee (HPC) kan long hadien ka shuti Puja khnang ban ioh pynkynriah noh ia ki 342 tylli ki longiing na Them Metor.
“ Hadien ka Puja ngan sa khot ia ka HPC ban iakren namar kumba long mynta kiei kiei baroh ki la iaid shakhmat hapdeng ka jingiasngewthuh jingmut" ong u ma Sniawbha.
U Ma Sniawbha ula kdew ba wat ka ïing bishar ruh ka la hukum ïa ka sorkar jylla ba ka dei ban pyndep ïa kane ka kam hapoh une u snem, kumta kin ïaleh ban pynbeit noh ïa kane hashwa ban kut u 2023.
“ïa mynta lehse ki ophisar ki dang bunkam bad ki prokram bapher hynrei tang shu kut ka shuti Puja ngin ïaleh ban pynbeit kloi noh ïa kane ka kam.
Ka dei da ka jingïakren bad ngi khmih lynti ba kaei ka ban mih kan long kaba bha" ong u Bah Dhar.
Ula ïathuh ba kam shym la don kano kano ka jingdawa kaba thymmai hynrei ki la kyrpad pat ban don ka jingpynkylla hangne hangta ïa ka jingdawa kaba ki la dep ban dawa kham mynshwa.
Kumta halor kane ka jingkyrpad jongki ka sorkar ruh ka la pyrshang ban pynbeit khnang ban ïoh pynkut noh kloi ïa ka kam.
Lah ban pynkynmaw ba ka sorkar ka la pynkhreh ban pynkynriah ïa ki na Them Metor kaba ha ïew Mawlong sha ka jaka jongka ophis Shillong Municipal Board.
Shillong, Risaw 5 : Khnang ban weng ïa ka jingkyrduh bording ha ka jylla bad ka thaiñ shatei lam mihngi hi baroh kawei ka tnad Ministry of New and Renewable Energy (MNRE) jongka sorkar pdeng ka la lum ia baroh ki myntri jong ki tnad pynmih bording jong ki jylla kane ka thaiñ ha nongbah New Delhi mynta ka sngi Palei ban ïakren bad ïamir jingmut halor kane ka phang.
Ia kane ka jingialang la pyniaid da u Myntri ka tnad pynmih bording ka sorkar pdeng.
Na kane ka jylla la ïalam ïa ki ophisar da u Myntri ka tnad pynmih bording u A.
T Mondal ban ïadon bynta lang ha katei ka jingïalang.
Kane ka jingïalang kan ïatai sani bha kumno ban pynkhlaiñ ka jingpynmih bording na kiwei kiwei ki lad pynmih bording ym ban shaniah tang na ka um khnang ba ka bording kan long kaba pahuh ha kane ka thaiñ.
Haba kren ha ka jingïalang na ka liang u Mondal u la ïathuh lyngkot ïa ki jingpyrshang jongka jylla ban pynmih bording na kiwei ki lad bad kiei ki jingeh kiba ka jylla ka ïakynduh haba pyrshang ïa kne ka kam.
U la banjur ïa ka jingdonkam ban weng ïa ka jingeh jong ki paidbah na ka jingbym biang ka bording ha ka jylla bad kane ka thaiñ hi baroh kawei.
U la ïathuh kum ka jingsdang ha ka jylla ïa ka jingpynmih bording lyngba ka Sngi la sdang ïa ka Chief Minister Solar Mission (CM SM) bad kane ka dei kaba la thrang hi da u Myntri Rangbah bad ka thong ka long ban pynbiang bording ha ka jylla lyngba ka Solar.
U la ïathuh ruh ba ka sorkar ka la jop ha kaba pyntreikam ïaka Solar Cold Storage bad Solar Food Processing Unit.
Kine ar tylli ki la ïarap bha ïa ki nongrep ban buh ïa ki mar rep jongki bad kumjuh ruh ban seng ïa ki karkhana ba rit lyngba ka Solar.
Kiwei kiwei ki jingai jingmut ki kynthup ïa ka jingïarap mang pisa ka sorkar pdeng na ka bynta ka Solar Roof Top Scheme, ban ïatrei lang bad ki kompani na ka bynta ka Solar Parks bad Pump Storage Scheme.
Ka Subsidy ba ka sorkar ka la pynkhreh ka long 7.
5 klur na ka bynta 1 MW bad ki projek ki dei ba long naduh 1 MW haduh 25 MW.
Hooid ïa kane ka projek la pynsangeh noh shipor hynrei mynta u myntri ka tnad pynmih bording jongka sorkar pdeng u la kular ban shim khia ïa kane ka kam bad shen yn sa sdang biang noh.
U Myntri u la pyntip ruh ïa ka jingthmu pyrshang ïa ka Pump Storage Project ha ka jylla namar ka jylla ka biang bha halor kane bad na ka bynta kane la pynkhreh saw tylli ki projek da ka jingïarap jongka NTPC bad lah ban lum ïa ka bor ding haduh 31000 MW hynrei ka jingeh kaba don ha khmat ka long ka pisa ban sdang ïa kitei ki projek.
Kumta halor kane ruh u la kyntu ïa u Myntri ka tnad pynmih bording ban ïarap pisa khnang ban ïoh sdang ïa kine ki projek bad ïarap ïaka jylla ban lait na ki jingkyrduh bording.
ïa u Myntri la synran lang da u Sanjay Goial IAS Commissioner bad Secretary Power bad Dr Joram Beda IAS, Director MNREDA bad Commissioner bad Secretary ka sorkar jylla.
Jowai, Risaw 05: Ki nong-shet ja sngi ïa ki khynnah skul ne ki ‘PM Poshan (MDM)’ hapoh ka lama jong ka All Jaiñ-tia Mid Day Meal Worker Union (AJMDMWU) Jowai mynta ka sngi kila pynlong da ka ‘jingtied pliang’ bad shong kyllaiñ myngngor shipor ha phyllaw ka ophis District School Education Officer West Jaiñtia Hills District, Jowai.
Kane ka jingmih ki nongshet ja sngi sha katei ka ophis halor ka nongrim ba kim pat ïoh ïa ka bainong (Honorarium) kaba dang sah naka sorkar kaba long 6 (hynriew) bnai kata naduh u bnai April-September 2023.
Hadien ba kitei ki nongïalam ka AJMDMWU kila ïoh ban ïa kynduh ïa ka kong A.
P.
Syiem kaba dei ka District School Education Officer WJHD, u samla Jerry A Suting President All Jaiñtia Mid Day Meal Workers Union & Vice President ka All Meghalaya Union of Cook Cum Helper PM-Poshan haba ïakren bad ki lad pathai khubor ula ong na ka liang ka DSEO kala kular ban ïakren ïa kane bad ki bor ba halor.
“Lada ka sorkar kam sngap ïa kane ka jingdawa kim banse ban pynlong da ka jingïakhih kaba heh ha Nongbah Shillong hapoh ka lama All Meghalaya PM-Poshan" la pynsngew u samla Jerry, haka juh ka por ula phah lyngba kane ka khubor sha u Prime Minister bad u myntri rangbah ka jylla ba ka sorkar ka dei ban pynkiew noh ïa ka bai nong (Honorarium).
Kum ka seng kala buh ïa ka tarik ba khadduh (deadline) ïa ka sorkar ban siew noh ïa ka bainong kata haduh ka 13 tarik jong une u bnai.
U Adviser ka seng ma K.
L Pariat ula ong kum ka seng kaba dep ban ïakren bad ka sorkar ba kin pynbeit nor mardor ïa kane ka rukom siew ïa ka bainong kaba long manla u bnai, da kaba ula kren shai lada ka sorkar kam lah ban siew ïa ka bainong “la dei ban pynduh noh ïa kane ka skim kaba la treikam naduh u snem 2002 khlem da don kino kino ki jingkylla hapoh ka jylla" namar ka la ktah pynban ïa ka jingmut jingpyrkhat jong ki nongshet ja sngi".
Ula ong ba ka sorkar jylla kala pynkiew ïa ka bai nong kaba long 1100 bad na ka sorkar kmie 900 baroh ka long 2 hajar tyngka kaba long tang 10 bnai ha ka shisnem bad ka jingbym tikna ka jingsiew, ula ong balei ka sorkar kam lah ban pynbeit ïa kane da kaba siew lypa na ka sorkar jylla ym ban ap haduh ban da poi na ka Union Govt.
Shuh shuh ula pynshai ba kane ka jingsei jong ki mynta ka sngi ïa ki pliang bad ka siang ban tied pynsawa ka long ba kim lah shah shuh ïa ka jingthngan bad kane ka pyni ïa ka jingdukha ka mynsiem halor ka jingbym sngap jong ka sorkar, kumta u buh ka jingkyntu ïa ka sorkar ban shim khia mardor ïa kane.
Ïa kane ka jingïakhih ba jai jai mynta ka sngi la pynlong ha Jowai, Khliehriat bad ha Nongbah Shillong.
Jowai, Risaw 06: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long hynne ka sngi Thohdieng ha madan Kiang Nangbah Stadium, Dongmihsngi Jowai.
Haba phai sha ka jingïakhun ka kynhuh ïalehkai jong ka Wahiajer SC kala lah ban pynliem da 2-1 kol ïaka Dulong SC, ïa ki kol na ka Wahiajer SC la thep ar kol da u Janario Phawa haka minit kaba 56 & 81.
Katba na ka liang ka Dulong SC ïaka shikol la thep da u Wansa o Laloo haka minit ba 88.
Ka jingïakhun ha ka 9.
10.
2023 kan long hapdeng ka Luti Tuber SW pyrshah ïa ka Moosalyngkat haka por 2 baje nohphai sngi.
Shillong, Risaw 05 : Ka Khasi Authors’ Society (KAS) ka la pynpaw ba ka sorkar pdeng kadei ban wanrah noh da ka aiñ rew na ka liang ka sokrkar ne ka Official Bill Synshar ka Ri hapoh ka Dorbar ban wan jong ka ïingdorbar Parliament.
“Kadei tang kane la lynti kaba lah ban plie lad ba ka ktien Khasi kan ïoh rung ha ka khyrnit kaba phra jong ka riti synshar ka ri India", ong u Dr.
DRL Nonglait, President ka KAS haba ïakren bad ki nongthoh khubor mynta ka sngi.
U Dr.
Nonglait u la ong ba kane kadei kawei na ki rai kiba la shim hadien ba la pynlong ïa ka Seminar bad ka jingiakhih ha nongbah Delhi dang shen.
Ula ong ba ka KAS kala rai ruh ban pan ïa ka jubab na ka Ophis u Myntri kam Pohiing ka Sorkar India ban tip hangno kala poi ka dorkhas ba dawa ban pynrung ïa ka ktien Khasi ha ka khyrnit ba phra ka riti synshar ka Ri.
Shuh shuh u la ïathuh ba ka KAS kala ïakynruh ruh ia u Myntri kam pohiing barim u Rajnath Singh ha u Kyllalyngkot 2019 bad ïa u Myntri kam pohiing ba mynta ha ka 24 tarik naitung, 2021 ha Shillong.
“Hynrei ngi dang ioh ïa ka jubab na ka MHA tang ha u Lber 2019 bad hadien kane ngim shym la ioh jingtip shuh, ym don satia ka jingaiktien na ka Ministry sha ka Seng lane wat sha ka Sorkar Jylla.
Ta ka daw ngi la shim ïa ka rai ban pan ïa ka jubab na ka Sorkar India" ong u Dr Nonglait.
Kat kum ka jingong jong u, ka KAS kan ap ïa ka dorbar ban wan jong ka Parliament hashuwa ban shim ïa kano kano ka rai halor ki sienjam ban sa shim hadien habud.
Haba jubab ïa ki jingkylli, u Dr.
Nonglait, u la ong ba ka jingbym poi lut ki Seng ne ki Nongmihkhmat sha kane ka Seminar bad ka jingïakhih ba jai jai dei namar ba khlem ai shithi ïa baroh, hynrei la ai tang ïa ki katto katne ki Myntri sorkar jylla kiba long kum ki Kongsan ban wan plie ïa ka Seminar bad ïa ki arngut ki MP jong ka jylla kiba dei na ka jaidbynriew Khasi, kata u Bah Vincent Pala, MP ka Lok Sabha bad u Dr.
WR Kharlukhi, MP ka Rajya Sabha.
Lait nangta la shu wer beit lyngba ki lad pathai khubor.
Lah ban kdew hangne ba ka jingdawa ban pynrung ïa ka ktien Khasi ha ka Khyrnit kaba phra ha ka riti synshar jong ka ri India kadei kaba la slem bad ka ïnngdorbar Thawain ka jylla ruh ka la mynjur wat ïa ka Resolution halor kane ka jingithuh ïa ka ktien Khasi bad Garo.
Kumba long mynta ka ktien Khasi bad Garo kila dei ki associate official language ne ka ktien bynrap ha ki ophis sorkar jong ka jylla.
Shillong, Risaw 06: Ka Meghalaya Association of Kickboxing Organisation (MAKO) hapoh ka lama jong ka Meghalaya School of Martial Arts (MSMA) sa shisien pat hapoh ka jingïalam jong u nongseng jong ka Kick Boxing ha Meghalaya, u Bah Donny Ranee bad ka Kong Bajoplin Kharmudai kum ki team Manager, ki la wanrah burom ïa ka jylla hi baroh kawei lyngba ki takma ba ki la khur na ka National Kickboxing kaba la long ha Multipurpose Sports Hall, Parade Ground, Dehradun-Uttarakhand.
Ha kane ka kynti, ki nongïalehkai kiba mihkhmat ïa ka jylla sha katei ka rynsan lehkai National Kickboxing ba la pynlong da ka Uttarakhand Kickboxing Association hapoh ka lama jong ka Natioral Kickboxing Federation (NKF-NG) kaba la ïoh jingithuh da ka Asian Kickboxing Confederation, ki la ïoh ban wanrah haduh 29 tylli ki takma kaba la long ka jingsngewsarong ïa ka ri bad ka jaitbynriew Meghalaya baroh kawei.
Kine ki takma kiba la ïoh khur da ki 20 ngut ki Kickboxer ka MAKO ha kane ka lympung naduh ka kyrdan Sub-Junior, Junior bad ruh ka Senior ki long baroh 29 tylli (8 tylli ksiar, 14 tylli rupa bad 7 tylli ki rnong.
Kiba la ïoh ban khur takma ksiar ki kynthup: Jefferson Ryndong (11 yrs) Sub Junior-Light Contact (32 kg), Banshanskhem Nongkhlaw (12Yrs) Sub Junior-Light Contact (37 kg), Sany Khyriemmujat (15 Yrs) ha ar tylli ki kyrdan jong ka Junior kata ha kaLight Contact & Kick Light (65 kg), Hammyllienki Dkhar (20 Yrs) ha ar tylli ki kyrdan jong ka Senior (Point Fighter & Light Contact-52 kg), Francis R R Songthiang (22 Yrs) Senior – Kick Light 63 kg, Lorenza Songthiang (21 Yrs) Senior- Rina Sport (K1 Rule) 57 kg.
Kiba la khur takma rupa ki long: Ethan Nongdhar, Daomanmi Mynsong, Lucky-star Kharmudai, Daka-l Paka Lyngdoh (13Yrs), Ilawankmen Nongbri (18 Yrs), Espiranza Songthiang (18Yrs), Francis RR Songthiang, Fibeststar Songthiang, Mewanpynshngaiñ Nongrum, Nangkitboklang Songthiang, Lorenza Songthiang.
Takma Rnong: Daka-l paka Lyngdoh, Luckystar Kharmudai, Nangsan Kharbithai, Da-o-wan, Micheal Kharmuti, Espiranza Songthiang,Michael Kharmuti.
Shillong, Risaw 05: Ka Sanmer SC & Umpling SC ki la ïakhaid ha ka jingïalehkai jong ka SSA SRGT 3rd DIVISION Football League 2023 hynne ka Sngi Thohdieng ha madan 3rd Ground,Polo.
ïa ki kol la thep da u Babitdor D Dorphang na ka Sanmer bad u Carmelius Kharmih na ka Umpling.
Mynta ka sngi, ka Mawpat SC (v) Mylliem Lum SC, nangta ka Nongumlong SC (v) Lawmali Pyllun SC.
Shillong, Risaw 06 : Ka long ka jingsngewsarong ïa ka Tura Golfers Association ha kaba u wei na ki dkhot jong ki, u Johnwell G Momin, u la shah jied ban mihkhmat ïa ka Meghalaya ha ka National Games 2023, ka ban sa long ha Goa ha u Naiwieng 2023 ha rynsan tied Golf jong ka thup Professional Players Category.
U Johnwell G Momin, khun jong u Rojinush R Marak bad ka Promila G Momin napoh New Tura, Matchakolgre, Tura u la sdang ban lehkai Golf naduh ba u dang don14 snem hadien ba ïoh jinghikai lem bad ki jingkyrshan na u Billykid A Sangma (MLA barim jong ka Tura Constituency) u ba dei u wei napdeng ki rangbah napoh ka thaiñ Garo Hills ba ju sngewtynnat ban lehkai Golf.
U Johnwell G Momin u dei u nongtied golf ba nyngkong na Garo ban ïoh shimbynta ha ka kyrdan Professional level golf ha India.
U la leit ban pyntbit ïalade ha ka PGTI Qualifying School ha u snem 2014 bad shimbynta ruh ha ka Chief Ministers Cup 2014 kaba la pynlong ha Shillong Golf Course kaba dei ka lympung National Championship Cup hapoh ka jingkhmih jong ka PGTI (Professional Golf Tour of India).
Ha ka jingïaid lynti ka jong u Johnwell G Momin kum u nongïalehkai Golf, u la ïoh ban khur shibun ki namjop ha ki lympung state level, dang shen u la jop ïa ka “The Cloud 9, Summer Golf Tournament" ha Shillong Golf course ha u bnai Nailar, 2023.
U Johnwell G Momin, kpa jong i khun kynthei ba dang shi bnai, u dei u rangbah ba khlem kam hynrei u la pyndonkam ïa ka sap ka jong u ban kyrshan ïa ka ïing ka sem hapdeng ki jingeh, bad u trei kum u Golf Coach, kaba u ju ai jinghikai na bynta ki khynnah kiba sngewtynnat ban tied Golf.
U ju ai jinghikai ruh ïa ki rangbah kiba kynthup ïa ki ophisar na ka Armed forces bad Air Force.
Kumba ka paw, u Johnwell G Momin mynta u pynlut ïa ka por ka jong u ban ai ka jingshakri kum u Coach ha ka ïalehkai Golf ban kyrshan ïa ka ïing ka sem, ha kajuh ka por ban pynkhreh ïa ka National Games bad ruh ïa ka Exam na bynta ka Meghalaya Police Service kaba u la shah jied.
Na ka liang jong u Johnwell G Momin, u la ong ba ka Golf ka dei ka jingïalehkai ka bym pat da paw ha Garo hills bad ki don tang khyndiat ngut kiba ju sngewtynnat ban lehkai ha Durama Golf Course , 9 Hole Golf Course, kaba dei ka jaka jong ki BSF ha Danakgre, Tura.
Kawei na ki thong jong ka Tura Golfers Association ka long ban pynsaphriang bad kyntiew ïa ka Golf sha kane ka thaiñ lyngba ki training camp ha ki skul ha Tura ïa kaba na ka liang jong ka kynhun ka ap khmih ban ïoh jingkyrshan na ka tnat ba dei khmih ïa ka kam ïalehkai jong ka sorkar jylla (Sports Department).
Nongpoh, Risaw 06: Ka Ri-Bhoi Mihngi Sports Association (RBMSA) da ka jingsngew sarong kala pynkup burom ïa u Samla Lionel Daryll Rymmei u rangap kol ba kynsai ka ri India ha ïing sah jong u ha Umroi, u ba la ioh nam ruh kum u Best Goal Keeper haka SAFF U-19 Championship kaba dang shu kut shen ha Nepal.
Ka Ri-Bhoi Mihngi Sports Association (RBMSA) kaba dei kawei naki seng kaba dang shu mih tymmai da ka jingangnud ban kyntiew ïaki samla ka thaiñ Ri Bhoi Mihngi haka kam ïalekai sports, lyngba ki nongïalam jong ka ba kynthup ïa u Bah Hesparlin Marwein Coach C License, Centre Barim, IK Shadap, B Dkhar kila pynpaw ka jingsarong kaba khraw bad ka jingkmen ban iohi ba u khlur na Ri-Bhoi District bad ka jylla Meghalaya u la ioh ban shim bynta bad ban mihkhmat wat naka ri India haka lympung South Asian Football Federation hadien ba ka ri India kala ioh ruh ban rah ïaka nam lahduh ha katei ka lympung hadien ba pynliem ïaka Pakistan da 3-0 kol.
Naka liang ki nongïalam katei ka kynhun kila pynpaw ruh ba kane ka dei ka nuksa ïa kiba bun ki khun samla ha ka jylla kiba don haka sap bapher bapher bad kumjuh ruh ka sap ïalehkai ba kim dei ban pynlehnohei ïaka por hynrei ban pynjanai bad ban minot thop, khnang ba kin poi sha ki kyrdan ba kham shalor kaba long ka jingsarong ïaka iing ka sem, ka shnong ka thaw bad ka jylla hi baroh kawei.
Goa, Risaw 06: Hynne ka Sngi Thohdieng, haba ai jingkren sha ki lad pathai khurbor, u Myntri Rangbah jong ka jylla Goa, u Dr.
Pramod Sawant lem bad ki dkhot jong ka State Sports Minister ki la pynpaw ba ka Goa thaw ïa ka history lyngba kane ka National Games kaba 37, bad kane ka long ban pynkheiñ ïa ka rekod da kaba kynthup haduh 43 tylli ki jait jingïalehkai (sporting disciplines) mynta u snem.
Ha u ne u snem kin don katto katne ki jait jingïalehkai kiba na ka liang jong ka jylla ka la thmu ban wanrah ka ban tam palat ïa u snem ba ladep ba la long ha Gujarat, kaba kynthup tang 36 tylli ki jait jingïalehkai, bad ha Kerala snem 2015 da 33 tylli, mynta u snem ka National Games kan sa nangïar shuh shuh.
U Dr.
Pramod Sawant u la pynpaw ba u don ka jingthmu kaba kyrpang na bynta ka jylla, da kaba ong, “Ngi kwah ban kyntiew ïa ka sawdon sawkun jong ka Goa haba ïadei bad ki kam ïalehkai.
Kumba long ki nongjngohkai kiba sngewtynnat ban wankai sha ki rudnong kiba hapoh ka jylla, mynta ngi don jingthmu ban khring bad kyntiew ïa ka Sports.
Ki rynsan ïalehkai kum ka Ironman bad ka World Table Tennis ki la ai jingmut ïa ngi ban kynthuplang ha kane ka kynti ba mynta.
Ryngkat ka jingïatreilang bad ki kynhun ba khmih ïa ki jait jingïalehkai na bynta kane ka National Games, ngi kyrpad ruh ïa ki sports associations bad ïa ka national federations ban kyrshan lem ha kaba ïadei bad kane-.
Bad ka thong ka jong ngi ka long ban kyntiew ïa ka sport ha Goa shajrong bad kham shajrong.
"Kane ka tamasa lehkai kaba kynthup ïa kiba bun ki jait Sport (multisport event) kan sakhi haduh 28 tylli ki jylla bad 8 tylli ki union territory ki ban sa shim bynta, kaba la pynkhreh ban sdang naduh 26 tarik u Risaw haduh 9 tarik u Naiwieng.
La pynkhreh bun ki jaka ki ban pynlong ïa ki jingïalehkai bapher bapher, ïa ka cycling bad golf yn pynlong ha Delhi.
Kane kan dei ka sienjam kaba thymmai ïa ka National Games, ha kaba mynta u snem yn sakhi ïa kiba bun ki jait sports ki ban sa kynthuplang, kiba kynthup ïa ka beach football, roll ball, golf, sepaktakraw, sqay martial arts, kalliyarapattu, and pencak silat.
Additionally, yachting bad taekwondo ki ban sa ïohrung biang sha kane ka lympung hadien ba shah weng ha ka sien pynlong ba khadduh.
Shuh shuh, kum shi bynta ban rakhe ïa ka tynrai jong ka jylla, la ïoh ruh ban kynthup ïa ka lagori bad gatka kum ka sport.
Na ka liang jong u Myntri ka Sport jylla Goa, u Govind Gaude u la pynpaw ïa ka jingdonkam jong kane ka lympung, da kaba ong, “Kane ka 37th National Games kam long tang ka lympung; ka long ka kabu ban kyntiew ïa ki nongïalehkai ha kylleng ka ri ndia.
Katba ngi dang pynkhreh ban pdiang pynlong ïa kane ka lympung ha Goa, ym dei tang ba ngi rakhe lehkmen na bynta ka Sports hynrei ban kynmaw ruh ïa ka Asian Games.
Ka thong ka jong ngi kam long tang ban pynïar ïa ki nongshimbynta hynrei bankyntiew ïa ka Sport na bynta baroh ki jylla.
Ryngkatlang ngin pynlong ïa ka 37th National Games ka lympung ka ban sah jingkynmaw, ka shap ka jingïatylli bad u mawjam na bynta ka lawei jong ka sports ha India.
"Haba phai sha ki snem ba ladep jong ka National Games la sakhi ïa ka jingwanshimbynta ki nongïalehkai kiba ju mihkhmat ïa ri kum u Neeraj Chopra, Sania Mirza, Mirabai Chanu, Sajan Prakash, bad u Manu Bhaker.
Ha u ne u snem kin don palat 10,000 ngut ki nongïalehkai kiba shimbynta ha ki jingïalehkai bapher bapher bad na ka liang jong ka jylla Goa ka khmihlynti ïa ka jingïasnohktilang jong ki jylla ban pynlong ïa kane ka National Games kaba shongshit bad ka ban sah jingkynmaw ym tang ïa ka jylla hynrei ïa ka ri India baroh kawei.
Mawkyrwat, Risaw 06: Kum shibynta jong ka jingrakhe ïa ka Swachhata Hi Seva 2023, ka ophis jong u District Swachh Bharat Mission Gramin, South West Khasi Hills District ka la pynlong ïa ka Swachhata Run 2023 ha South West Khasi Hills District ha kaba u bah Shekborlin Shiangbai, District Co-ordinator, District Swachh Bharat Mission Gramin, South West Khasi Hills District u la kaweh lama kum ka dak jong ka jingsdang ïa ka jingmareh kaba 15 KM.
Ïa kane ka jingmareh thong la sdang na ka phyllaw ka ophis jong u Executive Engineer (EE) ka PHE, Mawkyrwat Division bad leit sha ïew Mawleiñ (shnong Jakrem) – Sakwang – Pynden sakwang bad wan phai biang sha phyllaw ophis jong ka PHE ka dei ka jaka pynkut ka jingmareh.
Ha kane ka jingmareh la wan ïashimbynta da ki nongmareh kiba dei na kylleng ki nongshong shnong jong ka South West Khasi Hills District kiba kynthup ïa ki khynnah rit, ki khynnah samla shynrang bad kynthei ba la phiah ha ki saw kynhun, kata ki nongmareh kiba dang kham khynnah shynrang bad kynthei nangta ki nongmareh kiba la kham heh shynrang bad kynthei.
Hadien ka jingmareh la sam ïa ki khusnam sha ki nongjop ha kane ka jingmareh, kata ki nongmareh kiba dang kham khynnah jong ki kynthei (Under -12 years), ïa ka nam lahduh la rah da ka Larijanai Wartde na ka shnong Sakwang, ka Kynti Mary Ramsiej na ka shnong Sakwang ka la wan ba ar, bad ka Lawansuk Kharbani na ka shnong Umoid ka la wan balai.
Nangta, ki nongmareh kiba dang kham khynnah jong ki shynrang (Under -12 years), u Bankitbok Ramsiej na shnong Sakwang u la long u lahduh, u Rangkatbor Mawlong na ka shnong Pyndenumsaw u la wan ba ar, bad u Besterson Jyrwa na ka shnong Rangmaw u la wan ba lai.
Katba ki nongmareh kiba dang kham heh jong ki shynrang, u Wonderful Paliar na Pyndenkseh u la ïoh bat ïa ka kyrdan ba nyngkong, u Fronstar Lyngkhoi na Nongbah Marshillong ha ka kyrdan ba ar, bad ïa ka kyrdan ba lai pat la ïoh rah da u Iweljohn Ramsiej na ka shnong Sakwang.
Katba ha ka liang jong ki kynthei pat, ka nam lahduh ka la leit sha ka Marqueenless Ramsiej na ka shnong Sakwang, ka Ibandarisha K.
Wanniang na Jakrem ha kaba ar, bad ka Lyntijingkyrmen Kharjahrin na ka shnong Sakwang ka lah wan ba lai.
Ïa ka jaidbynriew Khasi la pynlong da ki Kur kiba dei ki longïing ha ka imlang sahlang, ki don shibun bah ki Kur ha ka jaidbynriew, ha kane ka bri u Hynniewtrep.
Kumjuh ruh ia ki longiing la pynlong da ka shongkha shongman kaba dei ka bynta kaba kongsan tam ha ka imlang sahlang.
Ki kur khasi ki don ïa ka bynta kaba khraw eh ha ka imlang sahlang khamam lei ha ki thaiñ nongkyndong ba dang ïabat ïa ka rukom barim wat ia ka synshar khadar ruh dang ïa bat hi da ki Kur bad kiwei pat ki bym dei na kata ka Kur ba kongsan jong ka thaiñ kim lah ban ïadon bynta ha ki kam Sordar Shnong ne Rangbah Shnong.
Namar ka jingroi jong ka jingstad bad jingnang jingtip bun ki dkhot jong ki kur ki la poi sha ki bynta bapher ka jylla, ka ri bad ruh shabar la ka ri.
Hynrei ka jing shim khia jong ki Rangbah Kur bad ki nongïalam jong ki ban tehsong ïa ka kur ka wanrah ïa ka jingïatylli bad ka long ka jingmyntoi ïa ka jaidbynriew ki kur ka bri u Hynñiewtrep.
Ki Durbar Kur ne ki Seng Kur ki don shisha ïa ka bynta kaba khraw ha ka imlang sahlang ha kine ki sngi khamtam leh ha kane ka juk ïabeh rongphong bad pyrthuh nongwei lut.
Kane ka juk kaba mynta ka dei shisha ka juk kaba bun na ki Khasi ki la sdang ban blaad ïa la ka jong ka jinglong tynrai, hynrei ki la bang palat ïa ka jingim bad jinglong jingman kum ki nong sepngi.
Ka riam ka beit, ka akor ka burom bad ka shongkha shongman ha kine ki sngi ka la long kaba laitlan palat haduh katta katta.
Kane ka pyni ba ka don ka jingsynjor jong ka imlang sahlang ha kine ki sngi, namar, ba haba shu peit la i kumba ym don jaidbynriew shuh khamtam lei ha ki samla lait noh tang lada ïa kylli, ki dei ka jait ka kur aiu ba sa sngewthuh bad ithuh ba ki dei ki Khasi.
Kumta lada ki Durbar Kur kin long kiba khlaiñ, kan long ka jingmyntoi kaba khraw ïa ka jaidbynriew lada ki ruh kin shim khia ban peit ba ka jinglong tynrai kam dei ban duh, hynrei ban kyrshan tyngeh bad pynneh ïa ka burom ka jaidbynriew Hynniewtrep.
Ka Seng Kur ka don ïa ka bynta kaba kongsan ban pynsngew sha baroh ki dkhot jong ka kur halor ka akor ka burom bad khamtam ka shongkha shongman.
Ka jinglong rangbah bad shim khia jong ki rangbah kur kan long ka nuksa kaba khraw ïa ki khun samla ka Kur ban ñiewkor ïa la ka jong ka kur bad pynneh ïa ka akor ka burom.
Katno ka la long lypa ka nuksa kaba bha ba kiba bun ki kur ki la leh kum kaba ki la pyndonburom ïa ki kur kiba la wan shakhmat ha ki eksamin bapher bapher, kiba bat ïa ki kam ha ki kyrdan bapher bapher da kaba ai khusnam sha ki kum ka jingithuh ba ki la wanrah burom ïa ka kur hi baroh kawei.
Nalor jong ka jingteh song tylli kawei ia ka kur, ka jingsneng jingkraw bad ai mynsiem ïa ki kur ban ri burom bad ñiewkor ïa la ka kur, ka shongkha shongman ka dei uwei na ki rishot ba radbah jong ka imlang sahlang.
Namar ba haba ka shongkha shongman ka long kaba donburom, ka wanrah ïa ka longïing kaba donburom bad ka ai burom ïa ka Kur bad ka jaidbynriew hi baroh kawei.
Ka jinglah jong ki nongïalam ka kur ban btin lynti ïa la ki khun ki pyrsa ban long kiba ieit ïa ka akor ka burom khamtam ha ka shongkha shongman kan kyntiew ïa ka lawei jong ka Jaidbynriew.
Ka kur kaba lah ban bat ryngkhi ïa ka akor ka burom ka pynlong ïa ki para ki pyrsa ba kin ñiewkor khamtam eh ïa kane ka bynta bad ba kin lah ban wanrah ia ki longïing longsem kiba don akor don burom.
Haba biang ka poi kha poi man khlem pep ki longïing kin long kiba khlain bad kin long shisha ki rishot na ka bynta ka jaidbynriew.
Haba ki longiing ki khlain, ka kur ka khlaiñ, haba ka kur ka khlaiñ ka jaidbynriew ka khlaiñ.
Ka riam ka beit ha kine ki sngi kiba mynta ka la long shisha kaba u mynnor um shym la poi pyrkhat ba kan long haduh kat une u pud haba ym ithuh kynthei shynrang shuh.
Ki dak ki shin kata ka jinglong jaidbynriew Hynniewtrep ki la jan jah.
Uwei u nongjngoh kai pyrthei u la ong ba ha ka jingshisha u la khmih lynti ban ïohi ïa ka jinglong tynrai ha ki nongshong shnong, hynrei ki la long nongsepngi lut khamtam lei ki samla.
U la pynpaw ba hooid sngewtynnad ban ïoh sngew ba ki samla Khasi ki bit bha ban kren phareng, tangba kaba sngew bynñiaw pat, ba imat kane ka jaidbynriew kan sa jah noh ha kawei ka sngi.
U ong ba kum ki briew kiba ieit ban shang kylleng ka pyrthei, kaei kaba ki kwah ban ïohi ym dei ba ki briew ki pyrshang ban im kum ki nongsep ngi, hynrei ban ïohi ia ka jinglong tynrai kaba u nongbuh nongthaw u la buh bynta.
Kam dei ka kam kaba suk ïa kano kano ka kur ban teh lakam ïa kine ki jingeh, hynrei ka jingïai pyrshang kaba bha ka dei, kaba dei hok ban ai mynsiem da baroh.
Nongpoh, Risaw 06: Shibynta ban ktik ïaka jingmut jingpyrkhat jong ki khynnah skul bad khamtam ban nang pynkiew ïaka jingwan jong ki khynnah sha skul, ka Umroi Presbyterian Higher Secondary School kawei naki skul kaba la paw haka thaiñ Umroi bad Ri-Bhoi ha kaba ïadei bad ka pule puthi bad kumjuh ruh ka kam ïalehkai sports, kala wanrah bad shna sa kawei ka kamra klas bala tip kum ka Foundation Literacy and Numeracy.
Ka skul kala ka la phai khmat ban wat ki lat lynti ba kumno yn nang pynbha ïaka pule puthi bad ban wan rah ïaka pule puthi kaba kham janai (Quality Education) katkum NEP 2020, kane ka skul ka la shna ïa ka kamra klas kaba kham kyrpang na ka bynta ban ïarap ïa ki khynnah klas Nursery haduh Class-III, kaba ngi tip kum ka Foundational Literacy & Numeracy, ban pynïoh ïaki jinghikai bala tip kum ka learning with Practical, activities based Teaching bad lyngba ki ICT (Information Technology) hakaba ïakane ka kamra klas la wan ban plie noh da ka kong Mary Lynrah, State Pedagogy Co-Ordinator, SSA-SEMAM haka jingïadonlang da ka kong P.
L Nonglait DSEO Ri-Bhoi District, bah T.
P.
Tmung, Principal, A.
Gogoi, Project Co-Ordinator, Bharti Foundation, bah Vincent Nianglang, District.
Mission Co-Ordinator, SSA & SDSEO, Ri Bhoi District, Bah S.
Kharshandi, Asst.
Prof lem bad ki nonghikai bad ki khynnah skul.
Ka jingdon jong ka FLN class room kan ktik ïa ki jingmut jingpyrkhat jong ki khynnah bad kane kan wanrah ïa ka jingkiew ha ka jingwan jong ki khynnah sha ka school.
Kane ka Kamra Klas FLN kan ai ka jinghikai kaba kham bha bad kaba paka ban seng nongrim ïa ka jinstad jong ki ba kin ioh ïa ka nongrim kaba khlaiñ khnang ba kin long ki khlur kiba paka ha kawei ka sngi.
Ha kane ka juh ka sngi ka school ka ka la pynlong ruh ïaka School Exhibition ha kaba ki kynnah ki hap ban pynkhreh ïa ka Model jong ki kat kum ka phang ba la buh ba kum ki khynnah skul ki la ïoh ïaka lad ban pyni shisha ïa kata ka sap jong ki lyngba katei ka exhibition.
Jowai, Risaw 06: U Deputy Commissioner (Supply), West Jaiñtia Hills, ula pyntip ba ïa u khaw NFSA (AAY, PHH) bad Non-NFSA na ka bynta u bnai Risaw, 2023 la dep pyllait sha baroh ki FP Shop dealers hapoh ka District kaba treikam naduh ka 10 tarik haduh 20 tarik u Risaw.
Ïa ka bhah u khaw Antyodaya Anna Yojna (AAY), yn sam ha ka jingthew kaba 35 kilo kawei ka AAY FI card khlem ka jingsiew ha sor bad ha nongkyndong.
Ïa u khaw Priority Household (PHH) kan long ha ka jingthew kaba 5 kilo shi khlieh khlem kano kano ka jingsiew na ka bynta ha nongkyndong bad ha sor.
Katba ïa ka bhah u Non-NFSA yn sam ha ka jingthew kaba 7.
215 kilo shi ïing haka dor kaba la buh da ka Vigilance Committee ym dei ban tam ïa ka 14 tyngka shi kilo na ka bynta ha sor bad nongkydong.
U Deputy Commissioner (supply), u la bthah ïa baroh ki dukan rashon (Fair Price shops) kiba la ithuh ki dei ban leit shim ïa ki permits jong ki na ka ophis jong u Deputy Commissioner (Supply) bad ban pyndep ïa ka jingsam khaw hapoh ka 10th July, 2023, da kaba pyndonkam ïa ka online transaction e-Pos online mode ha ki jong ki jong ki center jong ki khlem pep.
Khliehriat, Risaw 06: Ka jingïalehkai phutbol 1st Division bala pynïaid da ka East Jaiñtia Hills District Football Association (EJHDFA) kaba la long mynta ka sngi ha madan Deinchynrum, Khliehriat.
Haba phai sha ka jingïakhun kaba nyngkong na ka liang Chiehruphi SYWSC kala pynliem da 3-1 kol ïa ka Pamra paithlu SC, ïa ki kol na ka Chiehruphi la thep da u Suting Syrti haka minit ba 31 & 37, u Sa-o Bareh haka minit ba 62, na ka liang ka Pamra Paithlu la thep da u Firstboy Rymbai haka minit ba 57.
Ha ka jingïakhun kaba ar ka Byndihati SC kala pynliem da 1-0 kol ïa ka Bataw YWSC, ïa katei ka kol na ka Byndihati la thep da u Kyrshan Nongtdu haka minit ba 53.
Lyngba kane ka jingjop jong kine ki ar tylli ki Team ka Chiehruphi SYWSC bad ka Byndihati SC kila ïoh ban rung syndon sha ka ‘Quarter Fina’ jong ka lympung ïalehkai 1st Division League EJHDFA.
Nongstoiñ, Risaw 06: Ka Ri Nongtrai Sport & Social Welfare Association (RNS&SWA), ka la ther tyngeh ïa u Contractor, da kaba kynnoh ba u la pyntrei torti palat ïa ka surok na Mawshynrut sha Hahim, Athiabari kaba ka jingjrong ka long kumba 37,646 kilometer.
Ha ka kyrwoh khubor ba la pyllait mynta ka sngi, kane ka seng ka la ong ba une u contractor um pat long satia ban phah shna surok, namar u dang ïaid lait ïa bun ki jingbthah kiba don hapoh ka Detailed Project Report (DPR).
Ka seng ka la dep ban aiti ruh syndon ïa ka dorkhas sha u Chief Engineer ka PWD (Road), Shillong ha kaba ka la dawa ba dei ban tuklar mardor ïa kane ka kam jong une u contractor.
Kumjuh ruh ha ka dorkhas, ka seng ka la kdew ba ka jingpynheh ïa ka surok na Mawshynrut sha Hahim, Athabari ka dei kaba la pyntrei da u Bimal Kumar Agarwal bad ka kam, kam shym la ïaid satia kat kum ka DPR.
U President ka RNS&SWA Bah D.
Diengngan, u la pynpaw ruh ba ha ka jingjurip ïa kane ka surok, la shem ba bun ki kam kiba une u contractor u la pyntrei ki dei ki bym long katkum ka DPR ba kynthup ïa ka jingrben ka jingsiang maw bad ka rong bad kiwei kiwei.
U Bah Diengngan u la ong ba ka seng ka la lap ruh ba ka jingshna ïa ka kynroh maw, ka guard wall, face wall jong ki Hume Pipe, ki dei kiba synjor bha bad ka jingtah plastar ruh ka dei kaba shu leh tang dep.
U Bah Diengngan u ong ba ka Seng ka la kyrpad ban leh eiei pyrshah ïa une u contractor ba un shna bha bad pynkhlaiñ ïa kane ka surok khnang ba kan long kaba skhem.
Katba na ka liang u Chief Engineer (Roads) u la mynjur ban buddien ïa kane ka kam bad kular ruh ba ka Tnad kan sa tuklar noh mar mar khlem pynslem.
Nongstoiñ, Risaw 06: Ka HYC Shilliang wahblei area unit hapoh ka jingïalam jong samla Lamborgining Lyngkhoi general secretary, ryngkat ka jingsynranlang bad ka Mawshynrut circle, ha ka sngi thohdieng, ka la leit ïakynduh ïa u EE Mawshynrut division ban dawa siang rong noh ïa ka surok na Rimardon shaduh Nongsleh.
Ha ka jingïakren bad u EE, u la ïathuh ba ki surok na ka wah Riwiang sha duh zero point ki dang don ha ka proposal bad ym pat ïoh ïa ka officïal notification na ki bor ba halor ba kito ki jaka kin hap ha ka Mawshynrut division.
Na ka liang ka seng ka la pynpaw ba lada ka sorkar ka pynslem ban ai approval ïa kito ki surok, kan sah wanrah jingeh ïa ki paidbah jong ka dong ka thaiñ.
Namar haduh mynta kine ki surok bad ki jaka kim pat shai tikna la kin hap ha ka Mawshynrut division ne Nongstoiñ division.
Na ka lïang ka seng ka kyntu ïa ka sorkar ban pynsted noh ban ai approval noh ïa kito ki surok na ka wah Rwiang shaduh zero point ba kin hap noh hapoh ka Mawshynrut divisionHalor kane, na ka liang u EE u la kular hakhmat jong ka seng ba un shimkhia ïa kane ka kam ynda lah ïoh ka official approval na ka ki bor ba halor ba kito ki surok na Rwiang shaduh Zero point, kin hap noh ha ka jingpeit jong ka Mawshynrut division.
Khliehriat Risaw 6: Ha kaba ïadei bad ka jingmaramot ïa ka surok national highway 6, ka National Highways Authority of India (NHAI) ka ong ba mynta ka la buh da uwei u contactor ba thymmai u ban pyntrei ïa ka jingmaramot ïa ka surok ha East Jaiñtia Hills District kaba naduh Sonapyrdi ( (km 141+500) haduh Ratacherra (km 171.
455).
Ka NHAI ka la aiti ruh ïa ki kaiphot sha ka iïngbishar jong ka Meghalaya High Court ha u bnai risaw ha ka por ba pynlong ïa ka Hearing halor ka PIL ba la buh da u samla Kynjaimon Amse.
Ka kaiphot ka paw ruh ba u contractor uba dang don ruh u dang kwah ban shim ïa kane ka kam ban maramot ïa ka surok kaba naduh Jowai (km 69.
20) haduh Sonapur (km 141.
50), la ong ruh ka jingmaramot ban pyndap ïa ki thliew hapdeng surok, ban pynkhuid ïa ki nala tuid um ha Khliehriat, ban maramot ïa kiba la jot la pra bad ha ka kaiphot la bsuh lang ruh lem bad ki dur ba pyni ba ka jingmaramot ka dang iaid shakhmat.
Na ka liang ka iïngbishar ka don ka jingkyrmen ba ka kam kan long kaba bha bad kaba iaid beit kumba la pynpaw da ka NHAI khnang ba ki paidbah ka thaiñ bad ki nongleit nongwan kiba ïakynduh jingeh kin kham suk.
U samla Kynjaimon Amse uba la ujor ïa ka PIL u la pyni ruh ïa ki dur jong ka surok national highway kaba ha Mynkre, ha Tongseng, ha Lumshnong, ha Sonapyrdi, kaba pyni ïa ka jinglong jingman ka surok kaba la jot rathai kaba la dap sa tang ki thliew hapdeng surok ka bym don dien rong shuh kum ka surok.
Ka iïngbishar High Court said, ka la sngew kyndit eh haba iohi ïa ki dur jong ka surok bad ong “Kane te ka dei ka ba ym lah satia ban pdiang ha kaba kum kane ka ri ba la shai bad ka long kaba sngew lehraiñ ban ka iïngbishar ka hap ban pynkynmaw ïa ka Central body jong ka NHAI, nalor ba kane ka dei ka surok kaba ki kali kiba kit ïa ki mar kiba donkam ki iaid lyngba na kane ka surok bad kaba kum kane ka jinglong ka surok ka wanrah ïa ka jingthut ha ka leit ka wan.
Ka iïngbishar ka khmih lynti ba ka surok national highway kaba naduh Jowai shaduh Ratacherra ruh kan bit kan biang noh ha une u bnai u ban wan bad la ong ruh ba ki nongtrei jong ka thaiñ ki la pyntip sha ki bor kiba halor jong ka NHAI ba ki nongtrei jong ka NHAI kin shim khia ba ka surok ka dei ban long kaba bha bad ruh na ka liang u Deputy Commissioner ka East Jaiñtia Hills District ruh u hap ban phah ïa ki kaiphot halor ka jinglong jingman ka surok NH-6.
Ha kajuh ka por, ka iïngbishar ka la bthah ruh ïa ka sorkar jylla ba ka dei ban pyndep ruh ïa ka jingmaramor ïa ka surok Jowai Bypass hapoh ka saw taïew bad ka pynbna ruh ba ïa ka hearing yn pynlong biang ha ka 6 tarik u naiwieng.
Shillong, Risaw 06 (PIB): U Myntri Rangbah jong ka jylla Meghalaya mynta ka sngi u la pyllait ia ka jingniah thuk thuk sha kylleng ka ri da ka, ka kynhun jong ki nongniah thuk thuk kiba dei ki dkhot ka CRPF Shillong.
Ka CRPF ha ka jingiatreilang bad ka Tnat Women and Child Development ka la pynlong ia kane ka jingniah thuk thuk ban rakhe ia ka Nari Shakti (ka jingpynkup bor ia ki longkmie) ha ka ri.
Haba ai jingiaroh ia ka jingshlur kaba khraw, ka jingkut jingmut bad ka jingshlur ba la pyni da ki longkmie jong ki kynhun shipai bapher bapher, u Conrad Sangma u la ong ba ki longkmie kim duna iano iano bad ba kane ka prokram bad ka jingniah thuk thuk kadei kawei ka nuksa jong ka Nari Shakti.
Haba pynpaw ka jingkmen jong u ban iadon bynta ha kane ka prokram kaba kongsan, u Myntri Rangbah u la ong, “Na ki bynta bapher bapher jong ka ri, ki longkmie nongniah thuk thuk jong ka CRPF kin sdang ia ka jingiaid lynti jong ki bad kin iakynduh lang ha u statue of unity bad kumta kalong ka burom kaba khraw ia nga bad ka jingsngew sarong ban iadon bynta bad kane ka prokram kaba kyrpang bad sa shisien nga ai khublei ia ka CRPF na ka bynta kane ka prokram kaba ki la pynlong.
"U Myntri Rangbah u la ong ba u ju ngeit ba ka roi ka par ba shisha ka lah ban wan haba “ngi lah ban ktah ia man ka jingim, haba ngi lah ban kyntiew bad rah shakhmat ia man u briew, haba ngi lah ban wanrah ka jingryntih hapdeng ki kynthei bad shynrang bad hapdeng ki jaitbynriew.
"Haba kren shaphang ka thong jong u Myntri Rangbah duh ka ri ban pynlong ia ka ri kaba la kiew bad kumno kum kine ki sienjam ki wanrah ka jingplie lad ban wanrah ia ka jingiaryngkat kyrdan hapdeng ki nongshong shnong, u Sangma u la ong, “Ka ri kaba la kiew shisha, kaba u Myntri Rangbah duh jong ngi u la kren shaphang bad ba la buh thong ba hashuwa u 2047 ka India kadei ban long ka ri kaba la kiew kane ka lah ban jia tang haba man ka jaitbynriew bad man u nongshong shnong bad man ka bynta bad u briew jong ka ri ba khraw jong ngi ki iaid shaphrang.
Bad kumta kaei kaba ngi iohi mynta kadei kawei ka nuksa jong kata ka sienjam ban pynthikna ba ka don ka jingryntih ha ka rukom treikam jong ngi.
"U Sangma u la ong ba ka jingniah thuk thuk kadei ka jingpyndon burom ia ka Nari Shakti jong ngi, kaba long ka dustur kaba la rim bha jong ka deiriti jong ngi bad ka jingpyni ia ka bor jong ki longkmie.
“Ka Meghalaya bad ka deiriti jong ngi, ki briew bad ki jait bynriew hangne ki la bat ia kane da ki spah snem.
Ka Meghalaya kadei ka imlang sahlang kaba ai jait sha ka kynthei bad na ka bynta ka jingtip jong ki nongniah thuk thuk bad ki ophisar kiba wan na ki bynta bapher bapher jong ka ri kin dap da ka jingkmen ban tip ba ki jaitbynriew jong ka Meghalaya bad ki briew ki la trei na ka bynta ka Nari Shakri bad ka jingiaryngkat kyrdan da ki spah snem.
"U Sangma u la ong ba ki la don ki sienjam ban pynthikna ba ki longkmie ruh ki iashim bynta ha ki kam ka ioh ka kot ha ka jylla.
U la ong ba ka Meghalaya ka long kawei na tang katto katne ki Jylla kiba la pyllait ia ka resolution ban buh kyrpang 50% ki post Secretary bad President jong ki Village Employment Council na ka bynta ki longkmie.
U Myntri Rangbah u la ong ruh ba ha kine ki san snem ba la dep, ka jingiashim bynta ki longkmie ha ki Self Help Group ka la kiew na ka 30,000 sha ka 4.
5 lak.
Kane ka pyni ia ka jingkut jingmut ka Sorkar ban pynkupbor ia ki longkmie ha ka jylla bad kane ka kyntiew ia ka bynta jong ki ha ka ioh ka kot.
U Myntri Rangbah u la pynpaw ka jingsngewnguh ruh ia u Myntri Rangbah Duh halor ka jingmynjur ia ka Women Reservation Bill bad u la ong ba ka jingiashim bynta jong ki longkmie ha baroh ki bynta jong ka jingim ka long kaba donkam bha na ka bynta ka jingpynkupbor ia ki.
Kum shi bynta jong kane ka sienjam, lai kynhun jong ka Jingniah Thuk Thuk da ki longkmie ka CRPF ki dei kiba la pyllait paidbah na Shillong, Srinagar bad Kanniyakumari bad kin ia kynduh lang ha Ekta Nagar, Gujarat ha ka 31 tarik u Risaw, ha ka lyngkhuh sngi kha jong u Sardar Vallabhbhai Patel.
Kane ka jingniah thuk thuk kan iaid lyngba 3291 km bad ha kane, kine ki nongniah thuk thuk kin iaid lyngba hynniew tylli ki jylla shuwa ba kin iakynduh lang ha Ekta Nagar.
Ha kane ka jingiaid lynti jong kane ka jingiatreilang hapdeng ka CRPF bad ka tnat Women and Child Development, kine ki lai tylli ki kynhun na Srinagar, Shillong bad Kanyakumari kin iakren bad ki briew kiba iadei bad ka kam “Beti Bachao Beti Padhao" (BBBP) kum ki khynnah skul bad ki samla kynthei kiba leit kolej, ki SHG jong ki longkmie, ki cadet jong ka NCC, ki khyn jong ki CCI, ki dkhot NYKS, ki samla shynrang bad kynthei, ki nongtrei anganwadi ha ki distrik bapher bapher.
Ka jingthmu ka dei ban pynkhlain shuh shuh ia ka prokram “Beti Bachao Beti Padhao" jong ka tnat Women and Child Development.
Ha ryngkat ka jingkyntiew ia ka khubor “Desh Ke Hum Hain Rakshak" jong kane ka kynhun, kine ki longkmie ba niah thuk thuk ki wanrah ruh ia ka khubor jong ka “Beti Bachao Beti Padhao" ha kane ka jingiaid lynti jong ki.
Kin pyni ia ka logo BBBP ha ki jain bad ki banner jong ki kum ka dak jong ka jingkyrshan jong ki ia kane.
U Bah Paul Lyngdoh, Myntri ka tnat Social Welfare, Sorkar Meghalaya, u Anurag Agrawal, IG, NE Sector, CRPF, ki heh pulit, Defence bad ki bor pyniaid ia ka jylla ki la iashim bynta lang ha kane ka prokram.
Amlarem, Risaw 06: Hato ka lah ban long ba kat ha ka skul sorkar yn nym don nonghikai Chemistry haduh hynñiew bnai.
Hynrei kane ka jia ha ka skul Sohkha Goverment HS School ha kaba kane ka skul kam don nonghikai ha ka subject Chemistry naduh u bnai Lber mynta ka snem.
Kane ka long hadien ba ka Seng KSU War Jaiñtia Circle ka la leit wad jingtip na katei ka skul namar ka jingud jingnam ki Khynnah skul bad ki nong shong Shnong katei ka thaiñ.
Ynda lah tohkit bniah ka Seng ka lap ba naka daw ba ym don nonghikai kadei namar ba une u nonghikai Chemistry u la leit pule B.
Ed shuwa namar ka jingbthah ka sorkar.
Hynrei ki nongïalam ka Seng ki pynpaw jingsngewlyngngoh ba kumno ka sorkar ka khlem lah ban bujli ïa katei ka post wat hadien ba lah dep khot ban thep ïa katei ka kam kaba lait, hynrei haduh mynta ym pat shym lah ban thung da kiwei pat.
Ka Seng ka dap da ki jing sngew bitar haba ka jia kumne ïa ki samla pule, khamtam lei lei mynta ka la dei sa ka por ba kin thoh ïaka Pre-Selection bad  ka Selection bad ruh  ban pynkhreh sa kiwei pat ki eksamin.
Ka Seng ka la kren shai ba lada kine ki Khynnah pule jong kane ka skul kim lah ban ïoh ïaka jing hikai kaba biang kumno ka sorkar kan pyrkhat naka bynta ka jong ki?Ka KSU ka la ong ruh ba ka sorkar kadei ban shim ïaka jingkitkhlieh bad ruh ban wad ki lad ki lynti khnang ba kitei ki samla pule kin ïoh ïaka jing hikai kaba tikna shuwa ba kin pyn  khreh ïalade ban thoh ïa ki eksamin jong ki.
Shillong, Risaw 06 : Ki la don haduh saw tylli ki kyrteng ba la tyrwa da ka Search Committee ba thung da ka tnad Social Welfare na ka bynta ban jied ïa ka Chairperson ba thymmai jong ka Meghalaya State Commissiosn for Women, la ïathuh u Myntri ka tnad Social Welfare ka sorkar Jylla, Bah Paul Lyngdoh ha kane ka Sngi Thohdieng.
“Hynrei ka jingjied napdeng kine ki saw ngut kan dei hadien ka jingïasyllok lang shwa bad u Myntri Rangbah ka jylla Conrad K Sangma," ong u Myntri da kaba bynrap ba kane ka jingjied ka dei beit tang ïa ka chairperson shwa.
Shillong, Risaw 26 : Uwei u nongïalehkai Cricket jong ka Meghalaya, uba mih khmat ruh ha ka Ranji Trophy, uba kyrteng u Lakham Singh, u la shah shoh ha ki katto katne ngut ki briew hynnin ka miet ha ka por kumba 9:20 eiei mynmiet.
Ha kaba ïadei bad kane ka jingjia ki Pulit ki la ïathuh ba la ïoh ban kem ïa uwei na kiba donkti ha kane ka jingjia.
Ia kane la pyntip da u Superintendent of Police (City) ka East Khasi Hills, uba iathuh ruh ba ki Pulit ki dang thwet mynta ban kem sa ia ki paralok jong une u runar.
Shuh shuh ki Pulit ki la ïathuh ba ha ka miet sngi Balang por 9:20, une u rang ialehkai cricket Lakhan Singh ula shah khang lynti hajan Anjalee Petrol Pump bad ym tang ba u shah khang lynti, hynrei u la shah shoh ha ki briew katba u dang don ha lynti ban leit phai shala iing ha Jhalupara.
Ha kane ka jingjia, une u rang ialehkai ula mynsaw malu mala na ki bynta ki durkhmat.
Ki Pulit kila register case ïa kane ka jingjia ha Sadar Police Station kat kum ka Case No.
274(10)2023 u/s 325/341/506/34 IPC.
Une u Heh Pulit u pyntip ba ïa une u briew ba donkti la kem ha ka 5 tarik Risaw bad la ialam tian bishar ia u hapoh ka Iingkashari hadien ka Police custody.
Shillong, Risaw 06 : Haduh mynta ym pat tip satia haduh katno ngut ki paidbah na Meghalaya kynthup ïa ki samla pule kiba sahkut ha Sikkim hadien ba katei ka jylla ka la mad ïa ka jingshah lyngshop kaba jur ha ki bor ka mariang.
Na ka liang u Myntri Sorkar ka jylla ba dei ruh u nongai ktien ka sorkar, Bah Paul Lyngdoh ha ka sngi Thohdieng u la ïathuh ha ki lad pathai khubor ba ka sorkar ka la pynkhreh mardor hadien ba ki la ïoh pdiang ïa ka khubor ba don ki nong Meghalaya ha Sikkim.
“Haduh mynta ngim pat tip katno kiba sahkut (ha Sikkim) hynrei na ka liang ka sorkar ka la shimkhia mardor bad kyrmen ba ha kine ki ar bad lai sngi yn lah ban leit shaw noh," u la ong.
U la ïathuh ruh ba hadien ba ka sorkar ka la pynbna ïa ki helpline number na ka bynta ki paidbah ba sah ha katei ka jylla ba kin ïoh ïa ki lad jingïarap, ki la don bun bha kiba la ai khublei ïa ka sorkar halor katei ka jingshimkhia jong ka ban phah leit shaw noh ïa ki.
Ha kajuh ka por u la pyntip pat ba ka jingleit shaw ïa kitei ki paidbah kan long katkum ka jingailad ki bor ka mariang namar ki la ïoh jingtip ba bun ki lynti syngkien ki la julor lut.
“Ngin hap ban leit shaw da ka kali tangba lano ngin hap ban pynbeit namar ka lynti syngkien ym pat tip ka long kumno.
Na ka liang ki pulit ka jylla ki la ïai bteng ban ïa kren bad ki pulit ka Sikkim halor kaen ka bynta," u la ong.
Lah ruh ban kdew hangne ba ka sorkar jylla ha ka step sngi Thohdieng ka la pynbna da u helpline number 1800-345-3644 na ka bynta ki nong Meghalaya kiba sahkut ha Sikkim bad ba donkam ïa ki lad jingïarap ban wan phai noh sha ka jylla.
Ha kajuh ka por, la pyntip ruh ba na ka bynta ki jingdonkam ba kyrkieh, ki samla pule ki lah ruh ban kren bad ka A.
Ali, Additional Director of Higher and Technical Education, ka sorkar Meghalaya lyngba u number 98630 63305 bad ruh ha u Bah FB Ramsiej, Deputy Director Higher and Technical Education, ka sorkar jylla lyngba u number 7005037347.
Lah ruh ban kdew hangne, haduh ka sngi Thohdieng ki la don haduh 25 ngut ki briew kiba la khlad na ka jingshlei um bad sa kumba 143 ngut ei ei kiba dang jah.
Shillong, Risaw 06 : Ka jylla ka la ïoh haduh 266 tylli ki Anganwadi Centre kiba thymmai bad sa 1266 tylli pat kiban kyntiew kyrdan na ki mini anganwadi sha ki Anganwadi kiba heh, pyntip u Myntri ka tnad Social Welfare ka sorkar jylla Bah Paul Lyngdoh ha ka sngi Thohdieng.
Katkum ka jingïathuh jong u Myntri, katei ka jingïoh ka jylla kadei hadien ka jingkynduh jong u dang shen ïa ka Myntri ka tnad Women and Child Development, ka Smriti Zubin Irani dang shen ha nongbah Delhi ban pynsngew ba ka Meghalaya ka dang donkam bun bha ki anganwadi centre.
“Kadei ka khubor kaba sngewkmen ba ngin ïoh kyntiew kyrdan haduh 1266 tylli ki mini anganwadi centre sha ki Centre kiba pura bad ruh ban ïoh thung shuh sa mar iwei iwei i nongtrei bad iwei i nongïarap nalor kiba la don lypa," ong u Myntri.
Nalorkata, u la pyntip ruh ba ka sorkar ka la rai ruhban kyntiew noh ïa ka jingsiew jong ki nongtrei anganwadi, kata na ka 3500 tyngka shi bnai sha ka 4500 tyngka shi bnai katba ka jingsiew na bynta ki nongïarap pat kan long 2250 tyngka shi bnai nalor ban pynbiang ruh ïa ki uniform bad ruh ïa ki tiar trei nalor ki dawai.
Shuh shuh la pyntip ruh ba yn thung ruh haduh 51 ngut ki Lady Supervisor na bynta kitei ki centre.
Ha kajuh ka por u la ïathuh ba ka jingpynlut na ka bynta kitei ki centre kan long 826.
38 lak tyngka, ha kaba ka sorkar pdeng kan long 743.
74 lak tyngka bad na ka sorkar jylla kaba dei 10 persen kan long 82 lak tyngka.
U Myntri u la ïathuh ruh ba ki sngew kmen ba ka jylla kan ïoh ban sdang noh ïa ki 266 tylli ki anganwadi centre kiba thymmai ha kaba kin don 266 ngut ki nongtrei bad 266 ngut ki nongïarap.
“La bthah ba ka sorkar jylla kan shim ïa ki sienjam ban thung bad ai jinghikai ïa kine ki nongtrei ha ki centre bad pynïoh ïa ki tiar bad ki jingdonkam baroh bad pyntikna ba kine ki centre kin treikam kloi katba lah," u la ong.
U Myntri u la pyntip ruh ba lyngba kitei ki centre kin ai shibun ki jingmyntoi khamtam eh ban sam ïa ki jingbam ba tei ïa ki khynnah ba hapoh 8 snem bad ruh ïa ki longkmie ba dang pun khunlung da ka thong ban ïakhun ïa ka jingdon ki khynnah ba duna bam bad bym san.
Kumba long mynta, u Myntri u la ïathuh ruh ba ki jingtip ba ki ïoh lum ka paw ba ka West Khasi Hills kadei ka distrik kaba ki hap ban shimkhia napdeng kiwei ki distrik jong ka jylla.
Shillong, Risaw 06: Uwei u rangbah uba kyrteng u Bah Khielang Star Nongbri, na ka Shnong Wah Kseh hajan Sohïong, u la shah dung da ka wait ha la u jong u para shnong ha ka step jong ka Sngi thohdieng, katba u dang ïoh thiah ha ïing.
Ki khubor ba la ïoh ki ïathuh ba u Bah Khielang, katba u dang thiah u la ïoh sngew ba don ba ban prong ïa ka ïing jong u, hynrei katba un da khie une u rangbah u la rung ha ïing bad dung ïa u na kakpoh kat haduh ba ka sniew ka la mih shabar.
Une u rangbah u la leit ban mareh sha ïing ka hymmen, ka Kong K.
Nongbri ban ïathuh ïa kaei kaba la jia.
Hadien kane la pynkit noh ïa u sha CHC Sohïong, bad hadien ba la ïoh ka jingsumar kaba kyrkieh la pynkit noh pat sha Civil Hospital, Shillong ban ïoh ïa ka jingsumar kaba kham bha.
Byrnihat, Risaw 05: Hapdeng u paidbah uba da ki hajar ngut ha ka jingïalang ha Byrnihat, u President ka ka VPP, u Bah Ardent Miller Basaïawmoit u la ong ba ki paidbah ha shuwa ka elekshon ki ïa beh sha ki briew kiba lah ban ai pisa bai dawai, bai kot, bai kyiad, hynrei hadien ba ladep ka elekshon pat ki wan wad ïa ki MLA ka VPP ban kren ïa ki jingeh jong ki ha Assembly.
“Por elekshon te kiba bun kim patiaw ïa ka jingkhot jong ngi, hynrei ki ïa beh sha kaba ïoh pisa, ïoh kyiad, ïoh bai bos leit bam khana, hynrei mynta hadien ka elekshon pat kiba bun ki wan sha ngi ban pynkren lem ïa ki jingeh jong ki", la ong u Bah Ardent ha kane ka jingïalang, kaba long lehse ka jingïalam kaba bun briew tm naduh ba ka VPP ka la leit kylleng kylleng ki shnong ban pynshai ïa ki nongrim badban pynrung dkhot.
U Bah Ardent ryngkat ka jingïadon lang u Dr.
Ricky AJ Syngkon, General Secretary bad kyrtong MP ka Seng, nangta u Bah Brightstarwell Marbañiang, MLA Mawlai bad kiwei kiwei de ki nongïalam ka Party, u la batai pynshai ïa ki paidbah halor ki nongrim jong ka Seng da kaba ong ba ka jylla mynta ka donkam ïa ka jingkylla bad ka jingkylla kadei sha ka jingsynshar kaba khuid ba suba kaban pyllait ïa ka jylla na ka jingbamsap, na ka jingduk jingkyrduh.
U la ong ruh ba ka jingpdiang sngewbha ki paidbah kat shaba leit ïa ki nongïalam jong ka Seng ka pynkmen ïa ki bad kadei ruh ka jingleh phylla U Blei ha kaba naduh ki khunlung khynnah, ki bym pat lait kren bha ruh ki wan bud ïa ki kmie ki kpa sha ki jingïalang.
“Ngim ong ba kane kadei ka jinglah jong ngi, hynrei ka don ka kti na sha lyndet kaba pynïaid ïa kane", la ong u hehduh ka VPP.
Lah ban kdew hangne ba mynta ka sngi, ha kiba bun ki jaka jong ka jylla ka la don ka jingther slap bad ka jingbeh ka lyer, pynban ha Byrnihat ym shym la don slap satia bad ka bneng ruh ka tngen bha.
La ïohi ruh ba da ki hajar ngut ki paidbah ki la ap lypa ha ka jaka long jingïalang ïa u Bah Ardent bad ki nongïalam ka VPP bun kynta shuwa ban sdang ka jingïalang.
La pynlong ruh ïa ki prokram da ka shad ka kmen da ki sur tynrai.
Nangta ka jingiakhublei kti badu Bah Ardent bad ka jingïashon dur bad u khlem don jingpynwit eiei na ki bor ka mariang, wat haba ka IMD ka la pynbna ïa ka Meghalaya kum ka Orange Warning ne ka jingmaham ba lah ban jur slap.
Shillong, Risaw 06 : U Myntri ka sorkar jylla, Bah Paul Lyngdoh ba dei ruh u Chairman jong ka Regional Committee pynbeit pud jong ka West Khasi Hills ha ka sngi Thohdieng u la pyntip ba ka jingbuh ïa ki CRPF ha ki khappud kan dei tang ha kito ki jaka ba don ka jingïakajia lane kiba don jingma ba lah ban mih jingkulmar.
Katei ka jingkren jong u Myntri kadei halor ka jingkylli la ha Langpih ruh ka sorkar kan buh neem ïa ki CRPF ban pahara katba ka jingpynbeit pud ka dang ïaid.
“Kumba long mynta hi, ka jingbuh ïa ki CRP kan dei tang ha ki jaka ba don ki jingkulmar bad kiba lah ban mih ki jingkulmar.
Katkum ki jingtip ba ngi ïohlum haduh mynta, kim kdew satia ba kin mih kino kino ki jingkynad kumta kam donkam satia ïa kine ki bor pahara," u la ong.
Haba jubab pat halor ka jingkylli, halor ka jingdon ki sengbhalang ba pyrshah ban buh ïa kitei ki bor pahara ka sorkar pdeng ha ki jaka kajia pud ka Meghalaya bad Assam u Myntri u la ong, “Lada phah ïa ki pulit Meghalaya ka Assam kan pyrshah bad lada phah ïa ki pulit Assam ka Meghalaya kan pyrshah.
Lada phah ïa ki bor pahara jong ka sorkar pdeng kin don ki kynhun seng kiban pyrshah bad lada ngim phah ïano ïano ruh kin sa pyrshah.
Kumta ïano ngin phah, hato ngin shu ieh kumto ïa ka jaka khlem pahara namar kat kaba leh yn pyrshah.
"U Bah Paul u la ïathuh ruh ba haba ïadei bad ka jingpynbeit pud ha West Khasi Hills ki khmih lynti ba la kumno kumno yn lah ban pyndep noh ha shwa u Risaw kata kynthup naduh ka jingleit jurip ïa kito ki jaka bad haduh ka jingaiti ïa ki kaiphod.
Shillong, Risaw 05: “Ngi sngew dap ram ïa kine ki paradoh parasnam kiba mad jynjar bad kordit lyngba ka jingpynwit ki paidbah Karbi hynrei kiba ïai ieng shlur pat ban ïada ïa la ka bri ka khyndew ka shyiap", la ong u Bah Robert Kharjahrin, President ka Seng HYC.
U Bah Robert u la pynpaw ïa kane ha ka jingleit jngoh ïa ki paidbah ka Shnon Lapangap,ka Shnong khappud ha West Jaiñtia Hills District, kaba la don ka jingïaleh ban ïada la u pud u sam bad ka khyndew ka shyiap bad ki nong Karbi bad Pulit Assam ha kine ki sngi baladep.
Ka Seng ryngkat ka jingsynran lang ki nongïalam ka HYC Jaintia Hills District hapoh ka jingialam jong u President, Bah Robert June Kharjahrin bad u General Secretary ka CEC, Bah Roy Kupar Synrem  mynta ka sngi ki la hiar sha Lapangap ban ïakynduh ïa ki Nongialam Shnong bad ki Nongshong shnong kum shi bynta ban ai mynsiem bad kumjuh ruh ban ai khublei ïa ka jingshlur ka jong ki ban ïeng ïada ïa ka khyndew ka shyiap bad la u pud u sam.
U Bah Robert u la ong ba ka jingleit ka Seng sha kane ka Shnong ka long ban wan ai khublei bad kumjuh ruh ban ai mynsiem ïa ki ba kin nym sngewtieng sngewsmiej wat hapdeng kane ka jingeh hynrei kin ïai ïeng ban ïaleh bad na ka liang ka Seng ka kular ban don ryngkat bad ki ha man ki por bad ki khep ba ki donkam ïa ka Seng.
Hangzhou Risaw 07 : Katba ka India ka la kynjoh sha ka100 ha ka jingïoh khur takma ha kane ka 19th Asian Games kaba long ha Hangzhou hynne ka Sngi Saitjaiñ, ka thei nongïalehkai squash jong ka ri, ka Anahat Singh ryngkat bad u Jaggy Shivdasani ki la ïoh ban thaw ïala ka jong ka history ha kane ka lympung lehkai.
Ka Anahat ha ka rta ba 15 snem, ka dei ka nongshimbynta ba dang khynnahtam jong ka ri ban khur takma na katei ka lympung ha Hangzhou katba u Jaggy Shivdasani, u thaw history da kaba khur takma ha ka rta ba 65 snem.
Ka Anahat, kaba la kha ha u bnai Lber, 13 tarik, 2008, ka la don bynta bad kynhun jong ka India kaba la khur takma rnong ha ka jingïalehkai jong ka thup\ women’s team bad ruh ka mixed doubles events Squash.
Katba na ka liang jong u Shivdasani, u ba la kha ha u Rymphang, 16 tarik, 1958, u la jop takma rupa na bynta ka kynhun India kaba shimbynta ha ka Men’s team event jong ka bridge.
“Tang ba la ïoh khur takma, kumba long kiwei, ka long shisha, kaba sngewkmen.
Ban ïoh takma rnong, ka long kaba sngewtynnat, khamtam haba ngi bishar ïa ka snem jong nga.
Ka la pynkmen shisha ïa nga, hynrei kan dang kham sngewhun shuh shuh lada nga ïoh khur da ka takma ksiar lane rupa," la ong ka Anahat Singh hadien ba khur ïa ka takma rnong ha ka mixed double ryngkat bad u paralok jong ka, u Abhay Singh.
Katba na ka liang jong u Jaggy, kane ka dei ka sien kaba ar ïa u ban khur takma na ka Asian Games.
U la don bynta bad ka kynhun kaba la jop takma rnong ha u snem 2018 ha Indonesia ha ka por ba ka jingïalehkai bridge ka la ïoh jingithuh ha kane ka tamasa lehkai.
U Shivdasani u la ong ba India ka la sdang ban kiew naduh snem 2018 bad dei na kata ka daw ngi sngewsih ba ngi shah rem noh ha ka final.
“Ngim da sngewsih than.
Ngi la jop takma rnong ha ka por ba ladep ( ha Jakarta-Palembang 2018), bad ha kaba sdang, lada phi ong ïa nga ba ngin ïoh khur da ka rupa, Ngan jin da la shim beit bad ngan nym lehkai," u la ong.
Shuh shuh, na ka liang jong u Shivdasani u la pynpaw ba ka bridge ka la ïoh jingithuh kum ka wei na ki jingïalehkai jong ka Olympic hynrei mynta ka dang ap ïa ka jaka.
U la pynpaw ruh la u dang don ne em ban shimbynta lada kane ka jingïalehkai kan ïoh jingithuh ban rung sha ka tamasa Olympics.
“Hynrei ïa mynta, la ñiew ïa ka kum kawei na ki Olympic sport, hynrei ym pat shym la ïoh jaka ban pynrung ïa ka, Hynrei nga kyrmen ba kane ka jingïalehkai kan ïoh jingithuh kum kawei na ki jait Olympic sport bad shen ngin sa ïoh ban shimbynta.
Kane kan kham sngewtynnat," u la ban biang.
Na ka liang jong ka Squash ka la nangjan ban shah kynthup ha ka Olympic Games.
Ha ka 125th IOC Session kaba la long ha Buenos Aires, ka IOC ka la kyrshan ïa ka wrestling ban ïa ka squash lane baseball/softball.
U samla Arkijuh Dkhar, u dei u nongshong shnong jong ka shnong Khliehriat, u dei u samla uba shemphang bha bad ruh uba ju noh syniang sha ka ri bad ka jaitbynriew, sha ka imlang ka sahlang lyngba ki jungthoh (Aticle) kiba kit jungmut ki ban tei ïa ka imlang ka sahlang, kumjuh ruh kiba ju pashat jungtip shaphang kiei kiei kiba thymmai kiba ki paidbah ki donkam ban tip, ha kane ka kynti utei u samla u buh sa ïa kane kawei ka article kaba kaba long kum ka jingkyrsiew thiah ïa ki samla bad ïa ki paidbah shaphang ka jingkyrduh kam hapoh ka jylla.
“Ha kane ka jingthoh (Article) ngan kren shaphang kine.
1.
Balei ngi long kumne? (Why we behave in a certain way?2.
Balei ki kmie ki kpa ne kiba haïing hasem ki khanglad ïa ngi ban seng kam?3.
Balei ki skul ki long kumne?4.
Balei bun kiba wad kam tangba duna kiba Seng kam?5.
Bad kiwei kiwei ki mat.
Lada ngi peit ïa ki por barim jong ka mynnor (History) ba ha ki por jong ka rep ka riang (Agriculture Era) ki Kpa/ Kmie tymmen jong ngi ki la im, ki trei bad im ha ka rep ka riang, kane ka pyni shynna ba kidei kiba la tbit bha ïa ka rep ka riang (agriculture) bad hadien katto katne por ngi la poi sha ka por jong ki kor ki bor, kum ki karkhana bad kiwei kiwei (industry lane Industrial Revolution) ha kaba ki thaw bad shna ïa ki karkhana kum ka Steel factory, Automobiles bad kiwei kiwei.
Tangba ki briew ha kato ka por kim pat don ka jingnang jingstad kaba biang ban trei ha ki karkhana kumta ki trai kompany (Corporation) ki la ïa trei lang bad ki sorkar ban thaw ïa ki skul ha kata ka rukom ba ngi tip kum ka “Factory Model".
Ka nongrim jong ki skul la long ban pynkhreh bad ai jinghikai ïa ki briew ban long ki nongtrei ïa kaba ngi khlem pynkylla ïa ka rukom treikam ki skul haduh mynta ruh, kane ka long kawei na ka daw bah kaba pyllong ïa ngi ban long kumne.
Ha kato ka por ba ki leh ka long ba bha kaba katkum ka por, hynrei hadien kane ngi la poi sha ka Digital Era lane ka Information Technology ha kaba ka long ka kabu ïa ka ri India jong ngi ba ka la pynioh kam shibun ha kato ka por ba ki wan ki company nabar ban buh ïa ki nongiarap, ïa ki nongthied (customer care) lyngba ka process ba ki khot ki BPO (Business Process Outsourcing).
Ka long ka jingkyrkhu ïa ka Ri jong ngi namar ba ka jingrem jong ki nongtrei (Labour Cost) sha ki ri America bad ki ri Europe.
Sa kawei ruh namar ngi pule da ka ktieñ phareng te ka long ka ba suk ba ïa ngi bad ki company kiba nabar ban iatreilang bad ban buh (setup) hangne.
Mynta pat ngi la poi sha ka juk kaba ki khot ka Decentralisation era ha kaba ïa u Bitcoin ruh la thaw ha kane ka technology, ka Blockchain Technology ha kaba ki riewkhraw ka pyrthei bad wat ka Finance minister, ka Nirmala Sitharamanad bad u Governor ka RBI u Shaktikanta Das ki la ïaroh ïa kane ka technology.
Ka jingkiew sted ka Artificial Intelligence, ka Machine Learning(ML) ruh ka long ka ba buh jingma ïa ngi lada ngim ïaleh ban wad jingtip bad tip ïa kine ki ba wanrah jingkylla ha ka pyrthei ha ka rukom ba ngi trei bad im.
Kawei na ka Artificial Intelligence (AI) kaba la paw bad la pynkylla ruh ïa ka rukom treikam jong ngi ka dei ka ChatGPT ha ka ba ka lah ban pynduh kam (replace) ïa ki briew wat kiba la trei ruh.
Te shu pyrkhat hi ma phi ba ynda ka AI & ML ki lah ban don ka jingstad kaba kat ki briew ne tam ban ïa u briew, te mano ban ai kam ai jam ïa ngi, namar ngi kum ki briew ngi donkam ïa ka bam, ka shuti bad ka jingiasyllok, ka jingim ha ka imlang ka sahlang (social), katba ki machine kim donkam ïa kine baroh"“Ka phang kaba ïadei ba ka jingkhanglad ki kmie ki kpa ne ki ba haiïng jong ngi ban seng kam ne trei ka kam la jong ka dei namar ba ha ka por jong ki ka bun ka kam ka jam khamtam ïa ki ba stad ba tip, ka mut ba ka kam ka la ap lypa ïa kiba pule hynrei mynta pat la long da khongphong ha ka por jong ngi.
Sa kawei ruh namar ngi don ka jingmlien ban kynmaw bha ïa ki ba rem ne fail ba la sdang ha ka kam jong ki.
Ban pynsngewthuh bha ïa phi kane mo kaba ngin hap kynmaw ïa ka Law of Economics, Ka supply and demand, kaba mut lada jia ba bun ka supply naduh ki tiar ki tar, ka pisa ka kam, tangba duna ka demand te kan jia aiu? kan hiar dor ne em?, kane ka long thik ha ngi mynta ba la bun palat ki ba stad (ka jingstad outdated) duna palat ka kam, te na kata ka daw ka hiar noh ka bai trei ( salary ) namar bun ki nongwad kam, teng teng ka i long phylla bha ba wat ka kam badei ka kam ïa kito kiba pass class 10/12 dang apply da ki ba la dep ki kyrdan baheh haduh kiba la dep PhD ruh, tangba yn leh aiu ban ïoh ka bam, ban ioh ka kam hap trei hi.
Kane ka dei ban buh ka jingkylli keiñ ïa nga ïa phi ba balei hap ban poi shaduh ka ne ka apot, hooid ban long ki nongseng kam baroh kam long kaba lah, hynrei ka ba eh ka long ba ngim shim ïa ka lad tang ban pyrshang ruh, te la da phim pyrshang te kumno phin tip keiñ".
“Te kaei kaba ngi lah ban leh ban pynkiew ialade ha ka stad ka tip, ha ka ioh ka kot ka long ba ngi dei ban kynmaw ïa ki kyntien jong u wei u nongthoh kot bakhraw, u Robin Sharma, u nongthoh jong ka kot ‘The Monk Who Sold His Ferrari’ ha kaba u ong, “Life is a learning Process", kaba mut ba katba ngi dang im ngi dei ban wad jingtip ym ban pynkut mar sien dep na college ha kaba bun na ngi, ngi long kumta.
Ngi dei ruh ban kynmaw ïa ki kyntien u Buddha ba ong, “We become what we think", kaba mut ngi long kumba ngi pyrkhat.
Te lada ngi kwah ban kylla ha ka jingim khamtam ka jingmut jingpyrkhat (Mindset) te ngi dei ban pule ïaki kot babha, ngin sngap ïa ki podcast, interview jong ki briew ba ngi kheiñ Burom (admired) kiba la dep leh ne jop ha ka jingim jong ki.
Ngim dei ban ap ïa ka sorkar ne ki ba don ha ka bor ban pynkylla ïa kane namar phi la iohi hi ban pynkylla ïa kano kano ka policy ka shim por bha te ioh ka por ka leit noh kam ap ia ngi, namar ka por ka long ba khyndiat te ngi dei ban da tyngkai bha ïa ka.
Sa kawei ruh, balei ban ap ïa ki, namar la don lut ki jingtip (information) ba donkam ha ka internet kan shong sa tang ha ka mon jong nga jong phi hi.
Te kynmaw lada phim mut ne don Mynsiem ban seng kam lajong te wat khlet ban da pynkhreh ïa ka jingmut jingpyrkhat (mindset) na ka jingmut ban long ki nongtrei sha ka ki nongseng kam lym kumta kam long ka ba suk ban jop.
Ngi dei ruh ban kynmaw ba ngi mad shibun ki jingeh, jingtynjuh, jingkyrduh, jingsngewsih bad ka jingbymioh jingiarap (support) kaba biang ha kane ka kam ha ka por ba phi sdang.
Kynmaw ruh ia ki kyntien u Khan Sir ba ong ‘lada phi sngewkhia katno katno ruh ngim dei ban duh jingkyrmen, wat ym ngop ha ka depression, hynrei ngi dei ban kynmaw ba u Blei um juh ai ha u bym don bor ban kit ïa kaba um lah bad wa klet ïa u Blei ha ka jingim jong phi.
’“To ai ba lyngba ka ne ka jingthoh jong nga kan plie lad ïa phi ban pyrshang ban pyrkhat da kum wei ne phin mlien ban buh ki jingkylli.
Lada phi sngew myntoi na ki jingthoh jong nga sa peit ruh ïa ka channel jong nga ha YouTube (U DO IT (udoit@981)) kaba nga la pyllait shibun kiei kiei ha ka ba iadei bad ka jingeh jingshitom ka jaitbynriew jong ngi.
Khublei shibun, u Blei un kyrkhu kyrdoh ïa phi baroh.
".
Kat nangmih ki sngi, la i kumba ki jaka khamgam lei ki jaka sor ki la nang khapngiah.
Ka jingbun briew ne ka jingroi jong ki nongshong shnong ka dei kaba ym lait ban lait la ka long ha kano kano ka shnong ne kano kano ka ri ruh.
Hynrei ka jingdon ia ka ain kaba khlain bad ia ki nongsynshar kiba iohi jngai ka pynlong ia ka nongbah ban long kaba iaid beit iaid ryntih.
Katba hangne ha ka nongbah Shillong pat haba shu peit la i kum ka nongbah ne ka sor kam don satia ki nongsynshar.
Ki lynti paidbah bad ki jaka iew ki la jyllei da ki nongdie jingdie bad la shu ia tur bad phriang katba mon haduh ba la khapngiah lut ka lynti ka synkieng ruh da ki nongdie madan bad ki nongkhaii beain bad dkhar bad khasi.
Naduh na Iewduh shaduh Khyndai lad bad wat kiwei ki dong ruh katei ka jingiatur bad khnieh wat ia ki jaka iaid paidbah ruh ka la jyllei bha ha kine ki sngi katba nangmih na uwei u snem sha uwei u u snem.
Ka Iewduh kadei kawei ja ki jaka kaba khapngiah tam bad ka daw kam dei ei namar ba la bun ki briew nongleit siew, hynrei ka daw kaba kongsan ka dei namar ba ki bor kiba peit bad synshar ia ka Iewduh kim lah ban teh lakam ia ki paidbah nongkhaii ba ki dei dei ia ki mar tang hapoh ki dukan ne ki basa kiba la ai sha ki.
Hynrei wat ia ki lynti iaid ruh la phiah ha ki ar bynta bad la buh jaka die madan noh hapdeng.
Kane kam dei eh ka jingisynei ia kiba duk kiba toi hynrei kawei na ka daw hi ka dei ka jingkangar pisa jong ki bor kiba dei peit ia ka jingiaid beit iaid ryntih jong ka Iew.
Hooid baroh ngi sngewsynei ia kiba duk ba toi ba kin ioh ban kamai jakpoh, hynrei ym lah pat ban iapein ia ka jingkylluid bad ka jingiaid beit iaid ryntih jong ka rukom synshar khadar.
Ka Shillong kaba la ioh ia ka nam kum ka Scotland jong ka ri Mihngi na ka por sha ka por ka la nanglip rong lip rong katba nangmih ki sngi bad lah ban ong ba mynta lei lei ka la dei pynban kawei na ki jaka kaba lymmuh tam ha kine ki sngi ha ka liang ka iew ka hat.
Ha kine ki sngi ka la long kaba thait bha ban rung shapoh jong ka Iewduh namar ba la pynwit palat ia ki lynti iaid baroh da ki nongdie madan bad ka iew ka la shu khap ngiah bad kam long shuh ka iew kaba khuid kaba suba.
Nalor jong ka jingpynwit jong ki nongdie madan ha ki lynti iew wat kito kiba don la ka jong ka basa ruh ki ialeh katba lah ban phriang ia ki mar jong ki palat ia u pud u sam jong ka dukan ne ka basa jong ki.
Kane ka la nang pynkhap ngiah shuh shuh ia ka iew kaba la bna nam jong ka ri Khasi.
Baroh ki lynti iaid jong ka Iewduh kiba la kham heh kim lait shuh na kane ka jingtur jong ki nongdie madan bad ruh ki nongdie dukan ba phriang ia ki mar jong ki shabar la ka basa.
Ka bor jong ka pisa shisha la la pynduh lut ia baroh ki jingbit jingbiang jong ki paidbah bad ruh ka jingdon ia ka Iew kaba khuid bad kaba itynnad jong kane ka ri Khasi.
Ym tang ka Iewduh hynrei wat ki rud surok jong ka surok naduh Motphran shaduh Khyndailad ki la kylla long ki jaka die madan.
Ha kine ki sngi ka Motphran ka la long kawei na ki madan iew luri lura bad ym don ain shuh ka ban teh lakam ia ka jingiaid beit iaid ryntih.
Baroh ki la iatur beit ban die ia la ki jong ki mar k ibapher bapher ha Motphran.
Ki rud jong ka surok naduh rum Motphran ter ter sha Bimola, shaduh them bijoi ki dap da ki poi ei kiba la pynwit ia ka surok bad pynthut ia ka leit ka wan jong ki paidbah.
bunsien ki paidbah ki hap ban iaid lang bad ki kali ha surok namar ba ki sur surok bad lynti iaid kjat la klun lut da ki khar die madan.
Ka jingailad na ka liang jong ki bor ba dei peit ia ka bha ka miat jong ka sor ka la pynshlur shibun eh ai ki briew na ki thain nongkyndong ban wan buhai shnong shapoh sor bad im la ka im kyndoi jakpoh da ki kam khaii bad die madan.
Hynrei kawei kaba i shyrkhei ka long ba kiba bun kiwei pat ki shim kabu bad katba katba nang bun ki briew kiba lyngkar ka imlang sahlang ka kylla long lyngkar bad shibun ki kam sniew ki lah ban jia.
Ka jingbymlah jong ki riew lyngkar ban roi ha ka kamai ka jih ka wanrah shibun ki jingialam bakla ia ka jingim jong ki hi.
Nongstoiñ, Risaw, 07: Ka jingshimkhia jong ki nongïalam niam ban seng ïa ki skul mission ym tang ha ki jaka sor hynrei haduh ki jaka ba kyndong tam, ka long ka jingmyntoi kaba khraw ïa ki paidbah nongshong shnong, khamtam ha kane ka juk ba baroh ki la sngewthuh ban ïabeh ïa ka pule dangle bad ban pynshlur ïa ki khun ki kti ban leit skul.
Ha kaba ïadei bad katei ka mat, ym lah ban len ba ki Phadar jong ki Katholik Mission ki dei kiba don shisha ka jingkitkhlieh ha ka ban kyntiew ïa ka pule puthi na ka bynta ki khynnah haduh ki jaka ba kham kyndong.
Ha West Khasi Hills ka Pyndengrei Parish ka dei kawei ka Mssion kaba la aiti lut met bad mynsiem ban shakri ïa ki paidbah nongkyndong ha ka pule puthi da kaba tei ïa ki skul kiba bha bad kiba biang nadong shadong.
Kawei na ki skul kiba ka Pyndengrei Parish ka la tei, ka dei ka St Francis De Sales kaba don ha ka shnong Umwahlang, ka shnong kaba don ha rud ka surok Rwiang Langja.
Naduh ba la sdang plie ïa katei ka skul ki khynnah na ki shnong kiba don ha katei ka thaiñ kata naduh Nonglang, Mawkapiah, Kyndongei, Langja, Umwahlang, Kyrdum, Mawsikar, Umbyrsit bad kiwei kiwei ki shnong, ki tuid ban leit pule sha katei ka skul wat la ki hap ban ïaid kjat da ki bun kilomitar.
Ki khynnah kiba dei na ki shnong ba kham jngai kum na Umbyrsit, Mawkapiah bad Langja ki hap ban ïaid kjat la kumno kumno shi kynta shiteng haduh ar kynta hynrei wat la katta ruh kim salia namar ba ki thrang ban leit skul.
Haba pyrshang ban kylli na ki rangbah bad ki nongpynïaid jong katei ka skul, ki la ong ba ha kaba sdang kim shym poi pyrkhat ba ki nongshong shnong katei ka thaiñ ki dei kiba la sngewthuh ïa ka jingkordor jong ka skul.
Hynrei naduh ba la sdang ban plie ïa ka Upper Primary, ka jingwan rung skul jong ki khynnah ka la nang kiew man ka snem.
Hadien katto katne snem la hap ban plie sa ia ka Secondary School ban haduh u snem ba la dep ka jingdon ki khynnah ha katei ka skul ka la kot sha ka phra spah ngut tam.
Jowai, Risaw, 07: Ka Jaiñtia Student Union (JSU) Seng kmie ka ai ka jingkyrshan pura halor ka jingïakhih bala pynlong da ka JHTOA naduh ka 5 tarik mynta u bnai, na ka daw ba shah ñiewbeiñ ki trai ri trai muluk haki karkhana shna cement.
Ka seng ha ki snem ba lah dep ka lah juh don bynta lang ban ai ka jingkyrshan ha ki jingïakhih bala khot pynlong da ka JHTOA halor ban pynkiew ïa ka bai kit na ki karkhana shna cement ba kin ai noh da ka bai kit thymmai katkum ka Notification bala ai da ka Sorkar jylla.
Hynrei mynta pat kaba phylla ka long ba kitei ki karkhana ki pynduh wat ban ai load ïa ki kali ki trai ri.
Kane ka jingleh heh jong ki karkhana ka la pyndom ïa ki trai ri trai muluk kiba dei ki trai bad ki nongñiah trok.
Ka seng kala maham tyngeh ïa ki karkhana shna cement ba ki dei ban ai load ïa ki kali jong ki trai ri katkum ka soskular kaba ki la soi bad ka Association bad ban burom ruh ïa ki trai ri trai muluk khlem da ñion beiñ ïaka dor.
La pynsngew ba ka seng kan ïaid da ka lynti ba tyngeh lada kitei ki karkhana kim pdiang ïa ki jingdawa kaba shong ñia jong ka Association.
Ong u Publicity Secretary ka seng u Samla Dapmain Suchiang ha ka kyrwoh ba ka phah.
Nongstoiñ, Risaw, 07: Ka shnong Lawrynjam kawei na ki shnong kiba don ha ka thaiñ Parïong, kaba hap ha Mawthadraishan C&RD Block Eastern West Khasi Hills District, ka dei ka shnong ka bym pat don surok satia haduh mynta bad kaba jngai kumba saw kilomitar ei ei na ka shnong Dommawlieh Parïong.
Ka jingbym pat don surok ban pynpoi sha katei ka shnong, ka la buh ïa ki paidbah ha ka jingeh ha ka kit ka bah, ka leit ka wan bad khamtam haba don kiba pang kiba shitom ban pynpoi sha ki jaka sumar kum ha Parïong PHC, Kynshi PHC sha Mairang bad sha kiwei kiwei ki jaka sumar.
Nalor kata ki khynnah skul na katei ka shnong ki shem jingeh bha ha ka por lyiur, namar ki hap ban kam lyngba ïa kawei ka wah duid kaba tuid lyngba ka kharai pynthor kba bad lada dei ha ka por slap lei lei ka um ka heh bha.
Kumta na ka liang ki nongïalam ka Hynñiewtrep Youth Council Mawthadraishan circle, hadien ba ki la ïoh ïa ka jingkyrpad na ki paitbah shnong, ki la shimkhia bad dang shen ki la aiti ruh da ka jingthoh ban kyrpad ïa u EE ka tnad PWD Mairang, ban un ïakren bad ka sorkar ba kan phai khmat lem sha katei ka shnong, da kaba mang pisa na ka bynta ban shna surok, khnang ba ki paitbah kin lait na ki jingeh.
U bah Shembor Langrin secretary ka HYC Mawthadraishan circle haba ïakren bad u nongthoh khubor, u la ong ba katei ka jingleit ïakynduh jong ki ïa utei u heh sorkar ka long kaba seisoh, namar ba u la kular ha ki ba shen un sa phah ban leit sorbe ïa ka surok bad ynda ki nongsorbe ki la dep, un sa phah ïa ka proposal sha ka sorkar ba kan leh ïa kaba donkam.
Utei u nongïalam ka seng u la kyntu ruh ïa u MLA ka thaiñ u ba dei ruh u Myntri ha kane ka sorkar MDA, ba un shimkhia bad phai khmat lem sha katei ka shnong bad kin sa leit ruh ban ïakynduh ïa u ban ïaphylliew jingmut kumno yn leh.
U la kyntu ïa ki paidbah jong katei ka shnong ba kin ïaishah shipor, haduh ba ka ophis jong u EE ka PWD kan da lah ban pynbiang ïa ki kot ki sla ban phah sha ka sorkar, na ka bynta ba kan mang pisa ban shna surok haduh katei ka shnong.
Nongpoh, Risaw, 07: Ka ophis u District Planning Officer, Ri-Bhoi District haka sngi thohdieng kala pynlong ïa ka jingrakhe ïaka Wildlife Week da kaba pynlong da ka Lecture Competition naka bynta ki khynnah skul ha Science Hall Nongpoh halor ka phang ‘Partnership for Wildlife Conservation’.
Na ka liang ki nongïashimbynta kila wan na kylleng ki skul jong ka thaiñ Nongpoh ban pynpaw pyrthei bad pyni ïaka sap ka phong kaba ki don, khamtam da ka jingthmu ban ïada bad ban pynneh pynsah ïaki mrad khlaw khamtam ki mrad bad ki jingthaw kiba la jan duh jait.
U Bah MB Tongper Additional Deputy Commissioner ka Ri-Bhoi District u la wan ban shim bynta kum u Kongsan ha kaba u ai ka jingïaroh ïaka jingshim bynta shitrhem jong ki khynnah skul bad khamtam u la ai khublei ruh ïaki nongïashimbynta kiba la khur ïaki khusnam bad nam jop ha katei ka sngi.
U la pynkynmaw ruh ba ka jingrakhe ïa katei ka Wildlife Week ka long kum ka jingkyrsiew thiah ïaki paidbah bad khamtam ban ai jinghikai halor ka jingdonkam ban sumar bad pynnneh pynsah ïaki mrad khlaw bad ki jingthaw ba im baroh.
La sam ruh ïaki khusnam ha katei ka sngi ha kaba ka Rihun Nongrum na Christian HSS bad ka Krimdaior Sangma na Nomiwell Memorial Secondary School kila ïoh ban khur ïaka nam ba nyngkong haka Junior Category katba haka Senior Category u Rahul Dkhar na Christian HSS bad ka Gadelia N Sungoh na Alpha English HSS kila khur ïaka nam ba nyngkong bad ba ar.
Ka tnat Environment, Forest and Climate Change ka India ka dei ka jaka kaba bun bha ki jait sim.
Naduh ki thain sop thah Himalaya ha ka phang Shatei sha ki khlaw ki btap ha ki Western Ghats ha ka thain Shathie, naduh ki jaka shyïap jong ka Rajasthan ha ka thain sepngi shaduh ki jaka shong um ka thain shatei lammihngi, ki sim jong ka India ki ïapher bad ki bun kumba long ki jaka.
Ka kaiphod State of India’s Birds (SoIB) 2023 ka ong ba kane ka ri ka dei ka jaka sah jong palat 1,300 jait ki sim kaba long kumba 12.
40% ka jingdon ki jait sim ha kane ka pyrthei.
Na kine baroh 1,353 jait ki sim lane 78 (5%) ki dei kiba im bha ha kane ka ri.
Hynrei, kine ki sim ki ïakynduh ïa ka lawei ka bym thikna namar ka jingpynjulor ïa ki jaka sah jong ki, ka jingpynjaboh bad ka jingkylla ka suinbneng ka buh jingma ïa ka jingim jong ki.
Ka dur jong ki Slender billed vulture ba shon da u Sahyadri Nisarga Mitra Ki sim ha kane ka thain ki dei kiba ïakynduh ïa ki jingma ba bun, bad kaba kongsan na kine ki jingma ka dei ka jingduh ïa ki jaka sah bad ka jingïathut bad ki briew.
Ki daw jong ka jingduh ki jaka sah ki long kiba bun bad kiba ïadei iwei bad iwei.
Kine ki kynthup ïa ka jingïar ki jaka sor, ka jingkyntiew ïa ki jingdon jingem, ki kam rep, ka jingma ïa ki jaka ba tap khlaw namar ka jingpyndonkam khlem don jingbahkhlieh, ka jingdonkam ïa ki mar ki mata shabar ri, bad ka jingduna ka jingpyntreikam ïa ka ain ban ïada ïa ki jait mrad.
Ka jingkylla ka suinbneng ka dei sa kawei pat ka jingma – ka jingkylla ka suinbneng, ka jingkylla ki rukom ïaid lynti kine ki sim bad ka jingthut ha ka jingdon ka bam ki ktah ïa ka jingneh jong ki jait sim ba bun.
Ka jingkiew ka jingkhluit ka ktah ïa ka jingroi jong kine ki sim bad ka rukom shna skum jong ki bad kane ka buh jingeh bha ïa katto katne ki jait sim ha ka jingkyrshan pyrshah ïa kine ki jingkylla.
Ka jingwanrah bad ka jingroi jong ïa ki jait mrad jait sim bapher bapher ruh ka ktah ïa ki jait sim ba dei na ka ri namar ki hap ban ïakhun ban ïoh ïa ki jingdonkam jong ki ha ki jinglong jingman ba kylla ha ki jaka sah.
Ban ïaleh pyrshah ïa kine ki jingma, ka India ka la shim katto katne ki sienjam ban pynneh ïa ki jait sim.
Ka jingpyntreikam kaba 10 snem kaba la ai jingmut da ka Sorkar India kaba tip kum ka “Visionary Perspective Plan (2020-2030) for the conservation of avïan diversity, their ecosystems, habitats and landscapes in the country" ka thmu ban pynkyllun shakhmat ïa ka jingpynneh ïa ki jait sim bad ki jaka sah jong ki ha India.
Kane ka dei ha ryngkat ka National Wildlife Action Plan (2017 to 2031) jong ka India kaba don ki kam na ka bynta ka jingpynneh ïa ki jait sim bad ki jaka sah jong ki.
Kane ka ai jingmut halor ki sienjam ba mardor, kiba pdeng bad kiba jrong samoi ban pynneh ïa ki jait sim ba la jan duh jait bad ïa, ban sdang ïa ki kam ban pynroi ïa ki bad ban wanrah ïa ki jingpynbeit ha ki jaka sah ban tehlakam ïa ka jingktah ïa ka jingroi jong ki.
Kane ka peit ruh ïa ki kam kiba kyntiew ïa ka jingpynmih GHG kiba ktah ïa ka marïang ha kylleng ka pyrthei bad kumta ka kyntu ban don ki sienjam katkum ki jingstad science ban pynduna ka jingktah kine ki kam ïa ki mrad bad ki sim.
Ka India ka dei kaba niewkor ïa ki sienjam ban ïada ïa ki jaka kiba kongsan.
Ka jingpynbha bïang ïa ki jaka shong um, ki sienjam ban pynïar ïa ki jaka ba tap khlaw, bad ka jingpynshlur ïa ki kam rep organic ki dei katto katne ki rukom treikam ba la pyndonkam.
Shuh shuh, ki ain kiba khlain pyrshah ka jingpynïap ïa ki mrad bad ka jingdie ïa ki, ki long kiba donkam bha na ka bynta ka jingïada ïa ki sim jong ka India.
Ka India ka la pyllait paidbah ïa ka National Wildlife Action Plan for 2017-2031 ha 2016 kaba batai ïa ka rukom treikam ha ki por ban wan na ka bynta ka jingpynneh ïa ki mrad bad ki sim.
Kane ka long kaba kyrpang namar kane ka dei ka sien kaba nyngkong ba ka India ka la ithuh ïa ki jingkhuslai kiba ïadei bad ka jingktah ka jingkylla ka suinbneng ïa ki mrad bad ka ban jur halor ka jingpyntreilang ïa ki kam na ka bynta ka jingpynduna ïa ki jingma ba ki mrad bad ki sim ki ïakynduh.
Ka jingbun ki jait sim ha ka India ka dei ka dak jong ka jingriewspah ka ri ha ki jingaiei ka marïang.
Hynrei, kine ki sim kiba itynnad ki ïakynduh shibun ki jingma kum ka jingduh ki jaka sah bad ruh ka jingkylla ka suinbneng.
Ki kam ban pynneh ïa ki ki long kiba donkam bha na ka bynta ka jingïada ïa ka lawei jong ki.
Lyngba ki jaka ba ïoh jingïada ba kyrpang, ki sienjam kiba ïadei bad ka ain, ka jingpynbha bïang ïa ki jaka sah, bad ka jingai jinghikai ïa ki paidbah, ka India ka dang trei ban ïada ïa kine ki sim.
Baroh ki briew ki lah ban noh synnïang ha kane da kaba kyrshan bad ïashim bynta ha kine ki kam bad kumta pynthikna ba ka suinbneng ha India ka bteng ban dap da ki rong bad ki sur jingrwai jong ki sim ha ki pateng ban wan.
Shillong, Risaw, 07: Ki shipai BSF kiba ap pahara ha khappud ka jylla Meghalaya, ha ka sngi Thohdieng ki la ïoh kurup ïa ki dawai bad ïa ki jaiñ sari kiba shongdor palat T.
17 lak katba ki runar ki dang thmu ban shalan be-aiñ sha ka ri Bangladesh.
Ki shipai BSF jong ka 172 Battalion kiba la ïoh jingtip na ki tnat syntiat, mar mar ki la pynlong ka jingpynap shrip ha khappud jong ka Hingaria East Jaiñtia Hills District ha kaba ki la ïoh kurup ïa ki dawai ba la buhrieh ha khappud ïa kiba la thmu ban shalan be-aiñ sha ka ri Bangladesh.
Ki shipai BSF ki la ïoh kurup ruh ïa ki jaiñ Sari katba ki runar ki dang shalan be-aiñ sha Bangladesh na khappud.
Ïa kine ki mar ba la ïoh kurup la aiti noh sha ka ophis Custom ban leh ïa kaba donkam katkum ki kyndon jong ka aiñ.
Ha kawei pat ka jingpynap shrip, ki shipai BSF jong ka 4th Battalion Meghalaya, ki la ïoh kurup ïa ki jaiñ Sari na khappud jong ka East Khasi Hills, Meghalaya, ïa kiba la thmu ban khaïi be-aiñ sha ka ri Bangladesh.
Nongpoh Risaw 07: Ka ophis u District Sports Officer, Ri-Bhoi District, Nongpoh kala pynkut noh ïa ka “2nd District Level Youth Exchange Programme 2023" halor ka mat “Building a Better World: Partnering with Youth" ïakaba la pynlong ha District Library Hall Nongpoh.
Ha kane ka prokram kaba ar sngi kynthih ba la ïoh ban sdang naduh ka 5 tarik mynta u bnai la sakhi ba ki samla kila wan ban shim bynta ha katei ka prokram ban ïa mir jingmut kumno ban pynkhlaiñ ïaki samla naka bynta ka lawei jong ka ri bad ruh haki jingïakop bapher bapher kaba kynthup ïa ka jingïakop dro bad airong, ka jingtem guiter, bad jingput ktien (flute), drama, ka jingïakop rwai tynrai bad shad, kyntip ktien, bad kiwei kiwei, ha kaba la wan ban shim bynta na 4 tylli ki Block na Ri Bhoi ba kynthup ïaka Jirang Block, Umling Block, Umsning Block bad Bhoirymbong Block.
Ha kane ka sngi ka jingpynkut noh u Giri Prasad Superintendent of Police Ri-Bhoi u la wna ban shim bynta kum u kongsan haka jingdonlang ka Kong Paidollyne L Nonglait DSEO Ri Bhoi, Eric Calvin Dkhar, ADC, Ka kong Darlin Marsharing, ka samla Jessica Lyngdoh ki nongrwai ba la paw ha ka jylla, u Bah Bobby Nongbet DSO Ri Bhoi lem bad kiwei kiwei ki ophisar bad ki samla kiba la wan ban shim bynta bad ki nongjop haki jingïakop bapher bapher bala pynlong ha kitei ki 2 sngi kin ïohlad pat ban mih khmat naka district sha ka state Level ka ban sa long shen ha nongbah Shillong.
Shillong, Risaw, 07: U Chairperson jongka Commission ba tohkit ïa ka jingshah sïat ïap ki mynsiem briew ha Mukorah u Justice T Vaiphei ula rai ban sangeh noh shong bishar noh ka Commission ïa kane kak am namar ka sorkar Assam bad Meghalaya ki la rai ban aiti tohkit noh ïa kane ka jingjïa ha Mukroh sha ka CBI.
“ Namar ba ki ar ar sorkar kata ka Meghalaya bad Assam ki la ïarai lang ban aiti tohkit noh ïa ka jingjïa ha Mukroh sha ka CBI kumta kam long kaba dang dei ïa nga ban dang shong bishar bad tohkit halor ka jingjïa" ong u Justice Vaiphei.
“ Kumta nangne shakhmat kan ym don shuh ka jingshim bishar da ka Commission bad kane ka Commission kan sa duh hi suki suki khamtam tang shu la pynmih ïa ka jingpynbna" ong u Justice.
Ha ka 30 tarik Nailur ki ar Myntri Rangbah kata jongka Assam abd Meghalaya ki la rai ban aiti noh ïa kane ka jingtohkit halor ka jingshah sïat ïap ki mynsiem briew ha ka 22 tarik Naiwieng 2022 sha ka CBI.
Kumjuh ruh ha katei ka sngi ki la rai ban pynkut noh ïa ka jingtohkit da ki Commission ba la thung da ki ar sorkar.
Lah ruh ban pynkynmaw ha katei ka jingther kuli ki pulit Assam ki don haduh hynriew ngut ki mynsiem briew kiba la duh ïa ka jingim ha katei ka jingjïa kaba kynthup ïa san ngut ki trai shnong na Mukroh bad uwei u Forest Guard jongka Assam.
Nongpoh, Risaw 07: Hadien u lapbah uba la neh bun kynta bala ther haka thaiñ Ri-Bhoi, ka shnong Lumbyrhing, Pahamrïoh naduh hynnin ka miet kala mad ïaka jingshlei um hadien ba ka um kala sahkut ha surok bah National Highway naka jingsahkut ki jakhlia haki nala tuid um kaba la buh jingeh wat ïaka leit ka wan jong ki paidbah bad wanrah ruh ka jingdheng kali ba jur ha surok bah National Highway 6.
Kane ka jingshlei um kala sdang naduh hynnin ka miet ba ka um ka dang neh haduh mynta bad kaba sngewsangsot kila don ruh ki longiing kiba la shah ktah bad ka um kala rung haduh ïingshetja bad bun naki tiar ki tar, ki jaiñ ki nep, ki marbam mardih khamtam u khaw kila shah ktah naka jingrung ka umsaw shaduh iing.
Haba kren sha ki lad pathai khubor u Bah Banaijingsuk Khongdup Rangbah shnong ka Lumbyrhing u la ong ba kane ka jingshlei um kala sdang naduh hynnin ka miet ha kaba ka um kam lait shuh ban tuid namar ka jingsahkut naka jingther u lapbah bala neh bun kynta bad kane ka jingshlei um kala ktah jur ïaki nongshong shnong katei ka shnong ha kaba kila don ki longïing kiba la duh ruh watki marbam mardih naduh u khaw bad kiwei kiwei namar ka jingrung jong ka um shapoh ïing.
Kum u Rangbah shnong u la kyrpad ruh ïaki bor ba dei peit ba kin shimkhia ban weng ïa katei ka jingeh jong ki paidbah nongshong shnong bad naka liang ki bor shnong ki dang ïaleh katba lah ban pynkhuid ïaki nala bad ban weng ïa katei ka jingshlei um ha katei ka shnong.
Shillong, Risaw, 07: Ka Iingbishar High Court jong ka jylla ha ka sngi Palei, ka la khyrwit tyngeh ïa ka National Highway Authority of India (NHAI) namar ka jingsniew palat pud jong ka surok bad ka jingbym shim khïa ban peit bad pynbha ïa ka surok bah National Highway-6(NH-6)Hadien ba ïohi ïa ki dur kaba pyni ïa ka jingjot rathai jong ka surok NH-6 ba dap da ki thliew ki syar, ka Iing Bishar ba kynthup ïa u Chief Justice Sanjib Banerjee bad Justice B Bhattacharjee kala ong “Kane ka dei ka bym lah ban pdïang ha ka Ri kaba la shai bad ka dei ka jinglehrain ba ka Iing Bishar kan hap ban pynkynmaw kat ïa ka NHAI ba kaei ka kam ba ka dei ban trei bad kiei ki jingkitkhlieh ba ka don".
“Kumba ka long, ka jinglong jingman ki jaka ha Jylla ka long kaba eh ban ïakren bad ki jaka sha kyndong kynshrot ki shu ap ïa ka jingwan ki mar ki mata kiba kongsan.
Ka jingpynpoi ïa ki mar ka thut noh da ka jingsniew palat ki surok khamtam ïa ka jinglong ka surok ha ki bynta ka Jowai-Ratacherra jong ka NH-6" kala ong haba bynrap “La kyrmen ba ka jingmaramot kan dep noh khnang ba kane ka bynta jong ka surok kan long ban ïaid kali noh hapoh une u bnai ban wan".
Ka Iing Bishar kala ong “Ym dei ban ailad satïa ïaki surok ne Highway ha ka Ri ba kin poi haduh une u pud kumba long ka surok NH-6 na Jowai sha Ratacherra".
Ka Iing Bishar kala bthah ruh ba nalor ka jingai khubor ka NHAI halor ki kam ba kala pyntrei bad pyndep, u Deputy Commissioner ka East Jaintïa Hills u dei ban file ïa ka kaiphod jong u ban pyntip ïa ka jinglong jingman kumba ka long jong ka ka surok NH-6 na Jowai sha Ratacherra.
Ka Iing Bishar kala bthah ruh ba ka Sorkar Jylla ka dei ban pyndep noh ïa ka jingmaramot ïa ka surok Jowai By-ass hapoh ka saw taiew ban wan namar ba ka lyiur kala sdang ban kut.
Ka NHAI kala pyntip ruh ha ka kaiphod ba kala dep buh da uwei u contractor naduh ka 29 tarik Nailur 2023 ban maramor ïa ka surok na Sonapur (km 141+500) sha Ratacherra (k m 171.
455).
Ka kaiphod ka la pynpaw ruh ba u contractor ba la don lypa, un hap ban maramot ïa ka surok na Jowai (k m 69.
20) haduh ha Sonapur (k m 141.
50).
Shillong, Risaw, 07: Ar phew hynñiew ngut ki nongshong shnong ka jylla Meghalaya kiba leit pilkrim sha Jerusalem ki la sahkut ha Bethlehem na ka daw ka jingïapynibor hapdeng ka ri Palestine bad ka ri Israel.
U Myntri Rangbah ka jylla Conrad K.
Sangma ha ka rynsan X u la pyntip ba u la ïakren bad ki bor badei peit jong ka Ministry of External Affairs ba kin pynthikna ban ai ka jingïada ïa ki nong Meghalaya bad ba kin wan phai biang sha la iing da kaba suk ba saiñ.
“Nga la ïakren bad ka Ministry of External Affairs ban pynthikna ba kin ïoh jingïada ha lynti ban wan phai sha la iing.
Nga la bthah ïa uMeghalaya Resident Commissioner ha New Delhi ban ai jingïarap sha ki nongleit pilkrim," la ong u Sangma.
La ïathuh ba kine ki nongleit pilkrim ki don hapdeng ka Jingshngaiñ bad mynta ki don ha Indian Embassy ha Tel Aviv.
Ka jinglong jingman ha Middle East ka la nang sniew ha kine ki khyndiat taiew na ka daw ka jingïapynibor bad ka jingïakynad hapdeng ka Israel bad kaPalestine.
La bthah ïa ki nongleit pilkrim ban shong hapoh ki jaka shah ban kiar na kaba leit shane shatai hynrei lait noh tang ha ki khep ba donkam kyrkieh eh.
Ka sorkar Meghalaya ka la peitngor bha ïa ka jingjia ha ka ri Israel bad kan ai jingïarap katba donkam na ka bynta ki nongleit pilkrim.
Jingpynbna ba donkam: Namar ka jinglong jingman ha ka ri Israel, ka Sorkar ka la pynmih ïa ka jingbthah da kaba kyrpad ïa baroh ki nong India kiba don ha Israel ba kin long kiba peitngor, bad ban wad ïa ki lad jingïada katkum ka jingbthah jong ki bor synshar.
Sngewbha ban long kiba phikir, kiar ban ïaid haba ym donkam bad shong ha ki jaka kiba shngaiñ.
Na ka bynta ki jingtip m sngewbha ban peit ïa ka Israeli Home Front Command website ( ) lane ïa kino kino ki jingbthah ba la pynmih da ki jingthoh.
Lada don kino kino ki jingdonkam ba kyrkieh, sngewbha ban telephone sha ngi ha nombar +97235226748, lane shu phah kyrwoh ha ka email: cons1.
telavivAmea.
gov.
in.
Ki nongtrei ka Embassy kin sa ïarap ïa phi na ka bynta ki jingbthah kiba bniah.
Shillong, Risaw, 07: Hapdeng ka jingtwa khyndew bad ka jingshlei um kaba jur ha ka jylla Sikkim, 26 ngut ki samla pule na kane ka jylla Meghalaya ki la wan poi suk poi sain sha la ka jong ka jylla.
Kine ki 26 ngut ki samla ki dei kiba pule ha Himalayan Pharmacy Institute bad arngut ha Sikkim Manipal Institute of Technology ha Majhitar, East Sikkim ki la wan poi tiap ha Inter State Bus Terminus, Mawiongrim, Shillong ha ka sngi Saitjaiñ ha ka por kumba 6:45 baje janmiet hadien ka jingïaid lynti kaba 24 kynta eiei naduh ba ki la mih na Sikkim ha ka por 5 baje janmiet sngi Thohdieng.
Kine ki samla pule ki la pynpaw ka jingsngewnguh shikatdei eh ïa ka Sorkar Jylla kaba la shimkhia ban pynpoi suk poi saiñ ïa ki sha la ing ha kum kane ka khep ba ki la mad ka jingeh bad ki jingsyier mynsiem ba ki don sha jngai la iing.
Da ka jingshimkhia jong ka Sorkar Meghalaya, ki bor synshar jong ka jylla Sikkim ki la pynbiang san tylli ki kali ban pynkynriah ïa kine ki 26 ngut ki samla pule kiba sahkut ha Majitar, Sikkim tad haduh ban da pynpoi ha Siliguri bad na Siliguri la leit shaw da ka Bos kaba la pynpoi suk ïa ki haduh Shillong.
“Kumne ngi la poi suk sha la iing, ka long kaei kaei kaba kyrpang eh kaba ki (Sorkar Sikkim) la leh na ka bynta jong ngi.
Ngi ainguh ïa ki bad ngi ngeit ba u Blei un ïai theh ki jingkyrkhu ïa ki bad ngin duwai ruh na ka bynta ki nongshong shnong jong ka jylla Sikkim kiba dang don hapdeng ka jingjynjar bad nga kyrpad ïa iwei pa iwei ba kin ai mynsiem bad ban kynmaw lem ïa ki ha ki jingduwai," la ong ka samla Barihunshisha Lyngdoh, kawei na ki samla pule jong ka Himalayan Pharmacy Institute ha ka jingïakren bad ki lad pathai khubor ha ISBT.
Haba kylli, ka la ïathuh ba ka jingtwa khyndew na ka jingther jong u lapbah uba jur ka la sdang naduh ka 4 tarik mynta u bnai ha ka por kumba 2 baje mynstep eiei.
“Hajan ka Sikkim Manipal Institute of Technology ka jingtwa khyndew ka la sdang bad ha ka College jong ngi ruh ka la sdang hynrei kam pat da long than haduh katta katta kumba long sha kiwei kiwei ki jaka," la bynrap kane ka samla pule.
“Ngim don Network, ngim don bording ngim don um bad ngi la shu pyntip sha u Myntri Rangbah badonburom jong ngi lyngba ki MLA.
Da ka jingïarap jong ki, ngi la ïoh ban telephone ïa u Myntri Rangbah bad kumta hi mar mar ki la phah wan shaw ïa ngi,"ka la ong.
“Ngi syier palat, namar ban pyntip sha la iing ngim ïoh lad.
Ngi la shu duwai namarba ngi don hapdeng ka jingsyier mynsiem,Ka ïathuh ruh ba ka Sorkar ka la pynbiang naduh ki kali bad ka bam ka dih bad ka um katba ki dang don ha lynti ban wan phai sha Shillong.
Ka la ïathuh ba ka kali kaba kit ïa ki samla pule ka la hap ban ïaid na kawei pat ka surok kaba kham jrong namarba ka surok kaba kham lyngkot ka leit ka wan ka la shah pynjulor ha ka jingshlei um.
“Hynrei ngi la ïaid da kaba suk, kam don satia kano kano ka jingjia katba ngi dang don ha lynti," ka la bynrap.
Ka samla Sharon Papang ka la bynrap, “mar syn jia kumto, ngi la pyntip sha la ing hynrei ha kato ka por ka mobile network kam long, ka internet ruh kam long, ka bording ruh kam don.
Ha kato hi ka khyllipmat ngim khlem ïoh ban pyntip ïa ki (bahaiing hasem) hynrei suki suki ngi la ïohlad ban pyntip pat sha la iing.
Ki kmie ki kpa jong ngi, ki ai mynsiem beit ïa ngi, ki ong ynnai tieng.
"Da kaba pynpaw ïa ka jingsngewnguh ïa U Blei Uba la ri bad sumar ha kum kane ka khep ba ki don hapdeng ka jingsyier mynsiem ka samla Sharon Papang ka la ïathuh shuh shuh, “manla ka miet shwa ba ngin thiah ngi ju pynlong jingduwai, ngi ai mynsiem iwei ïa iwei watla kane ka jingjia ka la jia hynrei U Blei jong ngi U ïai don ryngkat beit bad ngi bad Um ju iehnoh hi ruh ïa ngi, wat lada ngi jngai na la ing ruh.
"“Ngi ki samla pule jong ka Himalayan Pharmacy Institute bad ka Sikkim Manipal Institute of Technology ruh ngi pynpaw ka jingsngewnguh bad ngi ai khublei haduh katta katta ïa ka Sorkar Jylla kaba la pynsuk ïa ngi naduh Sikkim ban pynbiang ïa ki kali naduh Sikkim haduh Siliguri bad naduh Siliguri shaduh shane sha Shillong.
Mynmiet ruh ki la pynbiang ïa ka bam bad ngi ai khublei namarba ka jingïaid lynti jong ngi ka long kaba shngaiñ bad ngim don shuh kano kano ka jingsheptieng," la pynpaw kane ka samla bad kiwei de ki samla pule ha ka jingïakren bad ki lad pathai khubor.
Shillong, Risaw 07 : Ka Raid Laban Sports, Social & Cultural Organisation (RLSSCO) ha ka sngi Saitjaiñ ka la sam haduh 42 tylli ki laptop sha ki samla pule kiba pass bha ha ka klas 10 bad ka klas 12 ïa kiba la phiah pat haduh 32 tylli ki thup.
Kitei ki kynthup naduh kito kiba wan shakhmat ha ka result jong ka klass 10 bad klas 12 bad kumjuh ruh ïa kito ki samla kiba leit skul mynstep bylla mynsngi ne bylla mynsngi leit skul janmiet kiba dei ki nongshong shnong jong ka Shillong South constituency.
“Ngi pynkup burom kyrpang ruh ïa kito ki samla kiba wat hapdeng bun ki jingeh, ka duk ka kyrduh bad ki bym ju tip ïa ka leit tuition hynrei ki ïakhun ia ka eksam bad pass bha," ong u President ka RLSSCO, Bah Sanbor Shulla ba dei ruh u MLA ka thain.
Shuh shuh u la ïathuh ba na ka bynta jong u, um hun tang ban pynkup burom ïa kiba pass bha hynrei u kwah ban ai ka jingithuh ïa kito ki khun samla kiba nalor ba kim don shuh ïa u kpa ban kyrshan ïa ka jingpule jong ki, hynrei ki ieng ha la ki jong ki kjat ban bteng leit pule.
U ïathuh ruh ba don ki longiing kiba nalor ba ki leit skul hynrei ki ïarap ruh ïa ki kmie ha ka kam bylla la ka long bylla saitjain ne kino kino ki kam bylla.
“Na ka bynta jong ki, kam pher la ki pass ha kano kano ka Division hynrei ki donkam ka jingithuh namar ki trei shitom," u la ong da kaba bynrap ba ka Organisation ka la buh kyrpang ruh ïa ka khusnam na bynt kito ki samla pule kiba wat hapdeng ka jingthut ha ki dkhot met hynrei ki tur beit shakhmat ha ki jingpule.
Ka RLSSCO ha kane ka sngi ka la pynkup burom haduh 293 ngut ki samla pule bad ka la sam haduh 42 tylli ki laptop ha ka jingïalang kaba long ha Soso Tham Auditorium.
La donlang ruh ha katei ka jingïalang naduh u Myntri barim ka sorkar jylla, Manas Chaudhuri kum u kongsan kyrpang, nangta ki principal jong ki college bapher bapher bad ki kmie ki kpa.
Katei ka jingpynkup burom kadei ka sien kaba 20 ba ka kynhun ka la pynlong ïa ka jingithuh ïa ka jingtrei shitom ki samla pule na ka thain ha ki jingpule jong ki.
Katkum ka jingïathuh jong u Bah Sanbor Shullai, ki la don haduh kumba 10,000 ngut ei ei ki samla pule kiba la shah pynkup burom ha ka kynhun ha kine ki 20snem.
Shillong, Risaw 09: Ka kynhun jong ka Meghalaya Students’ Association of NERIST (MeSAN) na ka Institute Of Science and Technology Nirjuli, Arunachal Pradesh, ki la pynlong ïa ka lympung lehkai phutbol kaba la tip da ka Inter-Batch Football Tournament 2023 ban kynmaw burom ïa u Bah Justland Diengdoh (Bam kwai ha dwar u Blei).
La ïoh ban sdang plie pyrda ïa kane ka lympung naduh ka 7 tarik u Risaw bad kan kut haduh 14 tarik Risaw, 2023.
Ka phang pdeng jong kane ka lympung ka long “Ban lamlynti ban Pynshlur" lane “Aspire to Inspire".
Khliehriat, Risaw 09: Ka jingïalehkai phutbol 1st Division bala pynïaid da ka East Jaiñtia Hills District Football Association (EJHDFA) kaba la long hynne ka Lah Sngi U Blei ha madan Deinchynrum, Khliehriat.
Haba phai sha ka jingïakhun kaba nyngkong na ka liang Ladrymbai-B SC kala pynliem da 2-0 kol ïa ka Musniang SC, ïa ki kol naka Ladrymbai la thep da u Dasukmiki Dkhar haka minit ba 24 & 78.
Lyngba kane ka jingjop ka Ladrymbai-B SC kala ïoh ban rung sha ka Quarter Final na ka Pool-A.
Ha ka jingïakhun kaba ar ka Lumshken SC kala jop da 1-0 kol ïa ka Shilliang Umshong SC, ïa katei ka shikol la thep da u Markos Bareh lyngba ka Penalty haka minit ba 11.
Shillong, Risaw 09: Ka jingïalehkai jong ka lympung SSA SRGT 3rd DIVISION Football League 2023 kaba la long ha madan 3rd Ground MFA Turf, Polo hynne ka Lah Sngi U Blei hapdeng ka Tynring SC pyrshah ïa ka Rynjah SC, ka la jam sha kaba kut ha kaba ka Tynring ka la jop da shi kol.
La sdang ïa kane ka jingïakhun ha ka por 5 baje janmiet, bad na ka liang jong ka Tynring SC ka la ïoh ban pynkhihjar lyngba u Mebalabiang Marboh ha ka minit ba 51 kaba la biang pura ïa ka kynhun ban khur ïa ka namjop.
Mynta ka sngi kin don haduh lai tylli ki jingïalehkai ka ban sdang naduh ka por 1:30 nohphaisngi ha kaba Lapalang SC kan aireng pyrshah ïa ka Krang SC.
Nangta bud sa ka jingïakhun kaba ar ha ka por 3:30 janmiet ha kaba ka Gorkha Association kan aireng pyrshah ïa ka MLP FT, bad ka jingïalehkai kaba khadduh kan sdang ha ka por 5:30 janmiet hapdeng ka Mawryngkneng SC pyrshah ïa ka Nongkseh SC.
Shillong, Risaw 08: Ka Meghalaya Cricket Association ka la ïoh ban pynlong ïa ka prokram ban kitbok kitrwiang ïa ki rangïalehkai kriket U-19 bad ruh ïa ka kynhun lehkai kriket jong kiba la rangbah (Senior Team) katba kine ki kynhun ki don mynta hapdeng ka jingpynkhreh ban leit aireng ha ka lympung lehkai jong ka BCCI mynta ka samoi.
Ha Shillong, u MCA Honorary Secretary, u Bah Gideon Kharkongor, lem bad u Honorary Treasurer Dhruba, u Jyoti Thakuria bad u Bah Peter Macdonald Kharsawian (Apex Council Member) ki la ïa donryngkatlang ban ai mynsiem ïa kane ka kynhun jong kiba la rangbah ki ban sa mihkhmat ïa ka Meghalaya ha rynsan ïakhun jong ka Syed Mushtaq Ali Trophy, kaba dei kawei na ki lympung jong ka BCCI T20 na bynta ki shynrang.
Ka kynhun ka la sdang ban kilanmet ban pynkhreh ïa kane ka lympung naduh ka 5 tarik uu Risaw.
Ka jingïakhun kaba nyngkong jong ka Meghalaya kan long ha ka 16 tarik u Risaw, bad kan ïakhun pyrshah ïa ka Hyderabad ha Jaipur.
Na ka liang jong u Vice-President jong ka MCA, u Rayonald Kharkamni ryngkat bad u Thakuria ki la leit sha Jagiroad, Assam, ban sakhi ïa kane ka kynhun jong ka U-19 men’s team ki ban sa leit ïakhun sha ka Vinoo Mankad Trophy, kaba dei ka lympung lehkai one day.
La pynlong ïa kane ka prokram ha Jagiroad hynnin ka Sngi U Blei bad ka kynhun ka la mih na jylla hynne ka Sngi ban leit sha Vijayawada, Andhra Pradesh.
Ka Meghalaya kan sdang aireng nyngkong pyrshah ïa ka Bengal ha ka 12 tarik u Risaw.
Ka thup kyrteng jong ka kynhun Meghalaya na bynta ka Vinoo Mankad Trophy ki long:Shubham Rasaily, Kshitij Singhania, Avinash Rai, Lensbirth N Marak, Rituraj Rabha, Angkit Tamang, Shahin Alome, Shavian Blah, Banialam J Mylliemngap, Josiah D Wanniang, Denikcheng Marak, Dingriko Marak, Bilgrak G Sangma, Charm Marbaniang, Da-u-la-biang ShangpliangStandbys: Thunun R Marak, Justin Fancon, Ferando BM Sangma, Dipankar Barua.
Support staff: Sandipan Deb Nath (head coach), Mark A Laloo (assistant coach), Gregory G Syiemlieh (trainer), Hamboy Langbang (physio), Prewindsong Sangma (manager)Ki jingïakhun jong ka Meghalaya : vs Bengal, 12 tarik Risaw, s Uttarakhand, 14 tarik Risaw, vs Hyderabad, 16 tarik Risaw, vs Delhi, 18 tarik Risaw, vs Maharashtra, 20 tarik Risaw.
Ka thup kyrteng jong ka kynhun Meghalaya ka ban aireng ha ka Syed Mushtaq Ali Trophy ki long:Riboklang Hynniewta, Sylvester Mylliempdah, Arien Bonchang Sangma, Chengkam Sangma, Junjun M Sangma, Mewada Shylla, Sanvert Kurkalang, Kilco R Marak, Lerry G Sangma, Ram Gurung, Anish Charak, Akash K Choudhary, Amiangshu Sen, Rajesh Bishnoi (guest player), Nahul Verma (guest player)Standbys: Lakhan Singh, Md Nafees Siddique, Adarsh Joshi, Sengpan Sangma, Robert R SangmaSupport staff: Goutam Shome (head coach), Moisten Ch Marak (assistant coach), Vikash Singh Chauhan (trainer), Surojit Biswas (physio), Dhruba Jyoti A Sangma (manager)Ki prokram ïalehkai jong ka Meghalaya : vs Hyderabad, 16 tarik Risaw, vs Mumbai, 17 tarik Risaw, vs Mizoram, 19 tarik Risaw, vs Chhattisgarh, 21 tarik Risaw, vs Jammu and Kashmir, 23 tarik Risaw, vs Haryana, 25 tarik Risaw, vs Baroda, 27 tarik Risaw.
Jowai, Risaw 09: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long hynne ka Lah Sngi U Blei ha madan Kiang Nangbah Stadium, Dongmihsngi Jowai.
Haba phai sha ka jingïakhun ka kynhuh ïalehkai jong ka Moosalyngkat SC kala lah ban pynliem da 4-1 kol ïa ka Luti Tuber SW.
ïa ki kol na ka Moosalyngkat SC la thep da u Datngen I Dan haka minit ba 25, u Edius L Laloo haka minit ba 80 & 89 bad u Lalthakhuna Ngaite haka minit ba 90+3.
Katba na ka liang ka Luti Tuber SW la thep da u Kordor Dkhar haka minit ba 55.
Ka jingïakhun mynta ka sngi ka 10 tarik kan long hapdeng ka Nangbah Iawmusiang pyrshah ïa ka Sabahmuswang haka por 2 baje nohphai sngi.
Mawkyrwat, Risaw 09: Ka Kur Snaitang jong ka Shillong Zone ka la pynlong ka General Meeting kaba lai jong baroh ki kur kiba shong basah ha sor Shillong bad khap sor ha Shillong Polytechnic Hall, Mawlai Kyntonmassar, East Khasi Hills District.
Ha kane ka jingïakynduhlang la ïashimbynta shitrhem da kiba bun ki Kur, naduh ki longkñi, ki longkmie, ki khun samla shynrang bad kynthei ha kaba ïa ka jingïalang la pynïaid da u General Secretary Central Body, u bah W.
L.
Snaitang bad uba la pynbud ruh ki kyntien sneng kyntu ha kaba u la ban jur ïa ki khun samla, ki kñi bad baroh ki dkhot jong ka kur ba kin long kiba ai buit bad ruh ban nym buhrieh ïa ki sap ki phong kiba u Blei U la ai ha ki da kaba kin pyndonkam hok ïa ka bad ymdei ban khñium haba trei na ka bynta ka kur.
“Ka Kur ka la roi ha ki kam ba bha bad ruh ha ki kam ba sniew namar ka la dei ka kur kaba ïar ha ka Bri u Hynñiew trep", ong u bah snaitang.
Namarkata, ula ban jur na ka bynta ka shongkha shongman, ka kheiñ kur kheiñ kha bad kumta ter ter.
Ki nongkitkam ba thymmai ki long President u Arbor Snaitang, Vice President u H.
Mandaren Snaitang, Secretary u Allan D Robert Snaitang, Assistant Secretary u Skhemboklang Snaitang, Treasurer ka Sweet Mary Snaitang, Social Welfare Secretary ka Tidolis Snaitang bad phra ngut ki dkhot.
La ïoh ïa ka jingkren khublei na ka Social Welfare Secretary ka Shillong Zone, ka kong Tidolis Snaitang bad pynwai ïa ka jingïalang da ka jingdwai bad kyrkhu pynwai na u Secretary ka Raibah Zone, u Y Ehkupar Snaitang.
Ha kawei pat ka jingïalang ha kane ka sngi la ïoh ruh ban sam ïa ki khusnam sha ki 2 (ar) ngut ki samla kiba wan shakhmat ha ki jingpule, kita ki long sha ka Steffi Niza W.
Snaitang kaba la ïoh ha ka 2nd Position ha ka HSSLC MBOSE 2023 kaba dei na ka Science Stream bad ka Chelsy Remisha W.
Snaitang ICSE Exam (94.
5%).
Naduh ba la pyntreikam ïa ka aiñ ban pynduna ïa ka jingdon ki Myntri ne ki MInister ha ki sorkar baroh jong ka ri India ne kata ka down sizing ha ka snem 2004, ka jingthung kam Chairman ka la nang jyllei, khamtam eh ha ka jylla Meghalaya, ha kaba haduh mynta ki don haduh palat 100 ngut ki Politician kiba bat ïa ki Post Chairman, Co- Chairman, Deputy Chairman, Vice Chairman bad kiwei kiwei.
Kine ki kam Chairman ki la don lehse naduh ka snem 1972 ha kaba ka la don ka sorkar ba nyngkong eh hadien ba la ïoh la ka jong ka jylla, ha ki Board, ki Corporation bad kiwei kiwei de ki bor treikam jong ka sorkar.
Ka daw ka long ban don ki briew ki bym dei ki briew ki bym dei ki Minister ban long kum ki khlieh jong kine ki bor treikam.
Tangba ka jingïapher ka long ba ki kam Chairman ki don tang khyndiat eh bad kata ruh dei tang kiba shah jied kum ki MLA, kum u Chairman Planning Board bad kiwei kiwei.
Hynrei katba nang mih ki sngi bad ha kine ki sorkar kiba hadien lei lei te ka shuki Chairman, Co Chairman, Deputy Chairman, Vice Chairman ka lah long tang kum ka jaka riehtngen ne ka rehabilitation centre ïa kito kiba lah rem ha ka elekshon, kata kiba dei na ki Political Party kiba don ha ka sorkar.
Kaba jur eh ka jingthung Chairman kadei naduh ka por jong u Dr.
Mukul Sangma, nangta bud sa ka sorkar u Conrad ha ka MDA-1 bad mynta ha ka MDA-2 lei lei, ka jingbun kiba shah thung kam Chairman kaba ym ithuh i thaw shuh.
Ha ka jylla kaba bun ki Samla ki dang don hapdeng ka jingkyrduh kam, imat na ka bynta ki Politician te ym don satia ka jingkyrduh kam.
Hynrei ka jingkylli kaba mih ka long hato donkam ban don haduh katne katne ki Chairman ha ka jylla? Kaei ka kam jong ki bad ka jingkyli kaba kham khraw ka long kaei ka Contribution jong ki sha ka roi ka par jong ka jylla.
Nangta ruh hato ka sorkar ka ju shim ïa ki jingai jingmut jong kine ki Board, ki Corporation ha ka jingtreikam jong ka?.
Ne ka shu dei beit tang ka lad aikam aijam ïa ki briew jong ki Party ha kine ki bor treikam.
Uba bun balang hi um sngewtynnad bad um ïahap satia ïa kane ka jingthung kam Chairman kaba khlem pud jong kane ka sorkar bad jong ki sorkar kiba la leit, namar ka dei tang ka jingpynsyrwa kai ïa ka pisa jong u paidbah bad la ïohi ruh ba kine ki bor treikam kim don contribution eiei sha ka roi ka par ne ka ïoh ka kot jong ka jylla.
Ym ju kham ïohi ba kine ki Corporation,ki Board kin shong jingïalang bad lada ki shong ruh imat ki shu shong tang ban ïoh ka sitting allowance lada ki don.
Ka jinglut na ka bynta ban siew ïa kine ki shuki Chairman kan long beit da ki klur tyngka ha ka shi snem tang ka jingsiew kum ka tulop ne kum ka honorarium ïa ki, katba u luk u lak pat u hap trud ïa ka maw ka dieng.
Ki nonghikai da ki bnai kim ïoh tulop.
Kaba kham i komik na kane ka jingthung kam Chairman ka long ba ki politician kiba u paidbah u la kyntait ha ka elekshon ruh ki dang ïoh jaka ha ka sorkar kum ki Chairman.
Nangta ki don lei lei kiba shah thung kum u Nongaibuit syndon jong u Myntri Rangbah ka jylla.
Kumno u Politician uba la shah kyntait ha ki paidbah por elekshon un dang long u nongaibuit jong ka u Myntri Rangbah.
Kane ka jingleh jong ka sorkar imat kam kheiñ snep ïa u paidbah uba man la ka sngi u hap ban trei shitom wat tang ban ïoh ka bam kaba thikna, uba shah ïa u slap ïa ka lyer, uba shah ïa ka jingshit jong ka sngi.
Kaei eh kata ka Privilege ba kine ki Politician ki don.
Kaei ka contribution jong ki sha ka imlang sahlang ne sha ka jylla baroh kawei.
Kane kadei kaba ki paidbah kin hap ban buh jingkylli ïa ka sorkar.
Nongpoh,Risaw 09 : Ki nongri ngap na ka jylla Meghalaya bad kynthup na kiwei kiwei ki jylla hapoh ki jylla shatei lam Mihngi ka ri India mynta ka sngi ki la ioh ïa ka jingmyntoi kaba khraw na kawei ka prokram ai jinghikai shaphang ka kam ri ngap kaba dei katkum ka juk stad saïan ba lyngba kane ka kam ri ngap kin dang ioh jingmyntoi ban ïa kaba ki ju ri ngap ha ki por ba la leit noh.
Ïa kane ka prokram ai jinghikai shaphang ka kam ri ngap la pynlong da ka North East Center for Technology Application and Reach (NECTAR) kaba dei ka Autonomous body jong ka tnad Science and Technology ka sorkar India ha RRTC Umran, Ri Bhoi District.
Kane ka prokram ai jinghikai shaphang ka kam ri ngap ka la sdang mynta ka sngi ka 09 tarik u Risaw 2023 ha RRTC Umran bad yn pynkut pat haduh ka 13 tarik u Risaw 2023, ha kaba ïa kane ka prokram ai jinghikai la wan shim bynta ym tang ki nongri ngap na ka jylla Meghalaya bad la wan ruh ban shim bynta da ki nongri ngap na kiwei ki jylla kum na Nagaland, Assam, Meghalaya, Arunachal Pradesh.
Halor kane ka kam ri ngap la wan ruh ban ai jinghikai da u Jan Arie Van Berkum, uba dei na ka PUM Expert na ka ri Netherland kum uwei na u riewshemphang ba la tip bad tih bniah bha halor ka kam ri ngap katkum ka juk stad saïan.
Haba ai jinghikai sha ki nongri ngap kiba la wan ban shim bynta ha kane ka prokram, u Jan Arie Van Berkum kum uwei na u riew shemphang ba la tip bha sha phang ka kam ri ngam na ka ri Netherland, u la ai jinghikai sha ki nongri ba ki dei ban bud noh katkum ka juk stad mynta khnang ba kin dup ioh jingmyntoi kham bun na ka kam ri ngap.
U la batai ruh da kaba ong, hooid ki nongri ngap haba ki ri ïa ki ngap ban pynmih ïa ka um ngap ki la ioh jingmyntoi shibun ban kyrshan ïa ka ïing ka sem, hynrei dang donkam ba kin dang tip ruh ïa kiwei ki buit ba thymmai kiba dei katkum ka juk stad saïan khnang ba kin kham ioh jingmyntoi ba ïa kaba ki ju ri ngap baroh shi katta khlem da bud ïa kata ka buit stad ba mynta halor ka kam ri ngap.
Shuh shuh, u la ai jingbatai ruh ba ki nongri ngap ki hap ban dang pynjanai ruh haba ki pynmih ïa ki um ngap ym tang ban shu die kumto bad ki hap ruh ban shna ha kata ka rukom ba kyrpang (Value Addition) bad ruh ban pyndonkam ban shna ïa ki jaid jingbam na ka um ngap kum ki Chocolate bad kiwei kiwei ki jaid jingbam thiang khnang ba kin kham ioh jingmyntoi shuh shuh na ka kam ri ngap, u la bynrap.
La donlang ruh naduh u Dr.
Arun Kumar Sarma (Director General) ,NECTAR, u Dr.
Collin Z Renthlei (Advisor Technical) NECTAR, Rajendra Jena (Chief Geomatics Officer) NECTAR bad u Mariadon Pathaw, Food Technologist, NECTAR nalor kiwei bad ki nongri ngap.
Nongstoiñ, Risaw 9: Ka mokotduma kaba la mudui da ki nonghikai sorkar kiba la shah weng kam ha ka sorkar MDA I ha ki snem ba la dep, sha ka Ïingbishar ba hakhlieh duh ka ri ka Supreme Court, ka la kynjoh lai snem saw bnai haduh kine ki sngi, ong u babu Dominik Lyngkhoi uwei na ki nonghikai uba la ngat lang ha katei ka apot.
Utei u babu u la ong ruh ba ki don haduh shispah tam ki nonghikai kiba la shah weng, hynrei hadien ba la mudui da ka mokotduma ki don kiba la shah thung biang ha ka kam.
Hynrei ki don pat ki bym shym la shah thung biang namar ka jingshah ai daw ha kiba bun rukom.
Nalor kata u la ong ruh ba ki don sa kumba phra phew saw ngut ki nonghikai ha ka thup kyrteng jong ka mokotduma, hynrei na kitei ki phra phew saw ki don kiba dang ïoh ïa ka tulop, katba laiphew khyndai ngut pat naduh ba la register ïa ka moukotduma kim shym la ïoh tulop shuh wat shi tyngka ruh.
Haba kylli la ka Supreme Court ba don burom ka la shim bishar ne em ïa katei ka mokotduma, utei u babu u la ong ba ka Ïing bishar Supreme Court ba don burom, ka la shim bishar la laisien lai wat.
Hynrei kaba lyngngoh ka long ba na ka liang ka sorkar Meghalaya kam shym la phah kino kino ki muktiar ban ïasaid ha ka por ba shim bishar ïa ka mokotduma.
U babu Lyngkhoi u la ong ruh ba ka jingbym don jong u muktiar na ka liang ka sorkar Meghalaya, ka la pynsahteng bad pynslem ïa ka Ïingbishar ba kan ai ïa ka rai la kan pynksan ïa ki nonghikai ne ïa ka sorkar.
U la ong ruh ba ha kawei ka sien u la phah ïa ka kurim ban leit sei pisa na Bank da ka cheque, hynrei ym shym lah ban sei bad haba leit ban ïa u Branch Manager u la ong ba ym lah shuh ban sei ïa ka pisa, namar ba ki bor ba halor ki la phah khang noh ïa ki Account number jong ki.
Ha kajuh ka por u la bynrap ba naduh ba la shah weng noh na ka kam, ki jingeh kiba bun rukom ki la ban ïa ki long ïing long sem jong kitei ki lai phew khyndai ngut ki nonghikai kat haduh ba kim don lad shuh ban kyrshan skul ïa ki khun.
Nalor kata ki don napdeng jong ki kiba hap leit bylla thang rnga sha khlaw, namar kim don ka jaka ban rep ban riang, don kiba hap leit bylla katba ïoh hynrei naduh u snem 2020 haduh kine ki sngi ka bylla ka sngi ka la nang kyrduh.
Kiba don jaka ban rep ban riang ruh kim myntoi shuh namar ka jingshah lynshop ha ki bor ka mariang ka jia man u snem, ka khaïi ka pateng ruh ka la nang hiar ki ïew ki hat ki la nang rit, ki mar ki mata ki nang kiew dor katba nang mih ki sngi ka dor ka mur jong ki mar rep ka la hiar shaba palat pud kbad ban leit die ha ïew tang ka bai kit bai bah ruh kam mih satia.
U la ong ruh ba lada shitom ki khun ki kti la hap ban shu sngap mynthi lane shu leit thied da ki dawai kiba malu mala na ki Pharmacy ne ki kubiraij kiba ai dawai kynbat bad don ruh kiba shu shah kumto namar ym don lad shuh da kumwei.
U la ong ba lada na ka liang ka sorkar Meghalaya ka phah ïa ki muktiar ban ïasaid, wat lada ka Supreme Court ba don burom kan rai pynrem ïa ki nonghikai bad pynksan ïa ka sorkar ruh, ki hun ka mynsiem, namar ki sngewthuh shai ba ha ka jingïaleh ka don beit ka rai kaba khatduh kata don u ba rem bad u ba jop.
Shillong, Risaw 09 : Ka jingïaid iew jong ki FM channel shimet ha ka ri ha kaba ki don palat 380 tylli ki channel ha ki ktien bapher bapher bad ha jan baroh ki jylla jong ka ri ka la pynlong ba kine ki dei ki rynsan kiba donkam bha ïa ka Sorkar Pdeng ba kan ai jingtip shaphang ki polisi bad ki prokram jong ka Sorkar kiba ai jingïarap ïa ki briew ba kin ïoh ïa ki jingmyntoi jong ki skhim bad ki prokram na ka bynta ka bha ka miat.
Ha kaba ïadei bad kane, ka tnat Information & Broadcasting ka la ai jingmynjur ïa ki dor ba thymmai na ka bynta ki jingpynbna lyngba ki FM radio station shaphang ki polisi bad ki prokram katkum ki jingai jingmut ka Rate Structure Committee kaba ka la sdang.
Kane ka long u mawmer ha ki jingpyrshang jong ka tnat ban pynthikna ïa ka rukom buh dor kaba ïahap bad kaba lah ban kyrshan ïa ki FM radio station shimet.
Ki dor ba thymmai ba la ai jingmynjur da ka tnat ha u bnai Nailur, 2023 ki kynthup ka jingkyntiew kaba 43% jong ka nongrim jong ka jingbuhdor da kaba pyrkhat ruh ïa ka jingkiew dor na ka bynta ka samoi hapdeng u Nohprah 2015 haduh u Lber 2023.
Lyngba kane ka jingkyntiew, ka dor Gross Base na ka bynta ki jingpynbna lyngba ki FM radio kan kiew na ka T 52 sha ka T 74 ïa man ka 10 sekon.
La leh ïa kane khnang ban don ka jingryntih bad ki dor ba ïaid mynta.
Ka jingkyntiew ïa ka dor Gross base kan ïarap ruh ïa palat 400 tylli ki Community Radio Station kiba dang treikam ha ka ri.
Shuh shuh, ka tnat ka la rai ban bteng ïa ka rukom khein ïa ki dorkatkum ki nongbah.
Kane ka rukom khein ka peit ïa ki bynta bapher bapher kum ka jingdon briew ha ka nongbah bad ka jingdon ki nongsngapkatkum ki jingtip kiba ïoh na ka India Readership Survey (IRS) jong u snem 2019.
Lyngba kane ka rukom khein bad ka jingkyntiew ïa ka dor base rate, jan baroh ki FM Radio Station shimet kin ïoh jingmyntoi na ki jingai jingmut ba thymmai halor ki dor ha ki percentage bapher bapher kiba shong ha ka jingdon ki nongsngap bad kane kan ai jingmyntoi ruh ïa ki FM station bad ki briew ba ka CBC ka ai jingshakri.
Katkum kane ka rukom khein, ka dor na ka bynta 106 tylli ki station kan kiew da 100 %, ka jingkiew kaba 50 haduh 100% ïa 81 tylli ki station, bad ka jingkiew ka bym tam ïa ka 50% ïa 65 tylli ki station ïa kiba don jingtip shaphang ka jingdon ki nongsngap.
Ïa ka Rate Structure Committee na ka bynta ki FM Radio Station shimet la sdang da ka tnat ha une u snem ba la dep ban peit bad ai jingmut shaphang ki dor ba thymmai ïa kiba la pynkylla khatduh ha u snem 2015.
Ka Committee ka la ai ïa ki jingmut jong ka hadien ba ka la pynlong shibun ki jingïalang bad ki riewshemphang ha kane ka kam bad ruh kito kiba don bynta ha kane ka kam ha ryngkat ka jingshim jingmut na ki kynhun kum ka Association of Radio Operators of India.
Nongpoh, Risaw 09 : Na ka daw ka jingsniew palat ka surok ïaid paidbah shaba palat liam na Bhoirymbong sha Khyndewso bad na Nongthymmai sha Mawbsein bad kaba la wan rah ruh ïa ka jingsyrtok ha ka leit ka wan ki paidbah, ka Ri Bhoi Students Unon (RBSU) ka la kyrpad ïa ka sorkar jylla lyngba ka tnad PWD ba kan thaw shuwa ïa ki lad ki lynti tang bam maramot ïa katei ka surok namar ka jingsniew palat ka surok ka la wan rah ïa ka jingeh kaba khraw ïa ki nongleit nognwan lyngba katei ka surok sniew.
Ka seng RBSU ka la mih ruh shakhmat ban kren halor kane ka jingeh ki paidbah na ka daw ka jingsniew palat katei ka surok kam dei satia tang ba ka la ioh sngew ïa ka jingud jingnam jong ki paidbah, hynrei kum ki nongïalam ki la iohi bad lap ruh da la ki jong ki khmat halor ka jingsniew katei ka surok.
Haba ïa kren bad ki Nongthoh Khubor, u President ka RBSU, u Samla Everjoy Nongpluh u la ong kum ka seng kaba ieng ba shakri na ka bynta ka eh ka shon ki paidbah ka dap shisha ka mynsiem jong ka jingsngewkhia bad ka daw ka long ba ka seng ka la lap da la ki jong ki khmat halor ka jingsniew katei ka surok naduh na Bhoirymbong sha Khyndewso bad na ka Shnong Nongthymmai sha ka shnong Mawbsein.
U la ong ruh kane ka surok ka dei kaba la pyndonkam da ki phew tylli ki shnong ba hap ha ka thaiñ Ri Bhoi Mihngi bad ka dei ruh ka surok kaba lah ban pynïasoh sha ka jylla Assam bad ka jinglong jingman jong kane ka surok pat ka la ktah shisha ïa ki nongïalam ha kaba ki paidbah nongleit nongwan ki la syrtok ha ka leit ka wan ha kaba ha shi lynter ka surok la dap tang da ki thliew suda.
“Kaba kham sngewkhia ka long ba tang shu slap la long kum ka pung dohkha bad ka jingsniew kane ka surok ka la buh jingeh khamtam ïa kiba pang ba shitom bad ka jingsniew kane ka surok la shem jingeh ruh ban leit ban wan na ka bynta ki Longkmie kiba pun ba kha" ong u Samla Everjoy Nongpluh, bad bynrap ruh ka seng kam shym la pyrshah ïa ka sorkar ne ïa ka tnad PWD ne wat ïa ki Nongmihkhmat namar ka seng ka la ioh jingtip ba la don ka jingmang tyngka ba siang rong thymmai noh ïa kane ka surok, hynrei namar ba ka dang shim por ka seng ka la shu kyrpad ïa ka tnad PWD ba kan shu shim khia tang ban maramot shipor katba ym pat lah ban siang rong thymmai ïa katei ka surok kumba la thmu da ka sorkar" u la bynrap.
Shuh shuh, u la ong ruh ha kawei ka bynta ka seng ka sngewkmen ruh ban tip ba ka sorkar lyngba ka tnad PWD ka la dep ban khot tender ban pynbha ïa katei ka surok ban suk ki paidbah ha ka leit ka wan, hynrei namar ba dang dang shim por ban leh ïa kata kumba la mang da ka sorkar la donkam ban maramot shuwa malu mala tang ban nym buh jingeh ïa ki paidbah ha ka leit ka wan khamtam ka jingsniew ka surok ka la ktah shisha ha ka leit ka wan ki paidbah khamtam kiba pang ba shitom bad ki longkmie kiba pun ba kha, u la bynrap.
New Delhi, Risaw 9 : Ka India bad ka Saudi Arabia ki la ïasoi ïa ka Memorandum of Understanding ha Riyadh mynta ka sngi ha ki kam kiba ïadei bad ka jingpynïasoh ïa ki kam bording, ka green hydrogen bad ka hydrogen ba khuid bad ruh ki lad pynbïang mar.
Ïa ka MoU la soi hapdeng u Myntri Sorkar Pdeng ba dei khmih ïa ki tnat Kam Bording bad Ka Bording ba Thymmai bad kaba lah ban Pynthymmai, jong ka Sorkar Indïa, u R.
K.
Singh bad u Myntri ka Sorkar Saudi Arabïa uba dei khmih ïa ka tnat Kam Bording, u Abdulaziz bin Salman Al-Saud ha ka jaka ba pynlong ïa ka MENA Climate Week ha Riyadh mynta ka sngi.
Kane ka MoU ka thmu ban tei ïa ki rukom ïatreilang hapdeng ki ar tylli ki ri ha ki kam kiba ïadei bad ka jingpynïasoh ha ki kam bording, ka jingïasam ïa ka bording ha ka por ba donkam bha bad ki jingjïa ba kynsan; ka jingtei lang ïa ki projek; ka jingpynmih lang ïa ka green hydrogen bad ka hydrogen ba khuid bad ka bording na ki tyllong ba lah ban pynthymmai.
Ki lad pynbïang mar kiba pyndonkam ha ki kam green hydrogen bad ka hydrogen ba khuid bad ki kam bording na ki tyllong ba lah ban pynthymmai.
Kine ki Myntri ki la rai ban pynlong ïa ki B2B Business Summit bad ki jingïakren B2B hapdeng ki ar tylli ki ri ban tei ïa ki lad pynbïang bad pynbha ïa ki mar ha kine ki kam halor.
Hashuwa kane, ka kynhun na ka ri ba la ïalam da u Myntri ki tnat Kam Bording bad Ka Bording ba Thymmai, u R.
K.
Singh ka la ïashim bynta ha ka High-Level Segment jong ka “Middle East and North Africa (MENA) Climate Week 2023, kaba long ha Riyadh, Saudi Arabïa naduh ka 8 haduh 12 tarik u Risaw, 2023.
Ka MENA Climate Week 2023 ka ïakren shaphang ki jingpynbeit ha ki kam kiba ïadei bad ka jingkylla ka suin bneng shuwa ka COP28 bad ka dei kaba pynlong da ka Sorkar jong ka Hima Saudi Arabïa.
Kane ka dei ka prokram kaba donkam kaba wanrah lang ïa ki briew bapher bapher kiba ïadon bynta ha ki kam bapher bapher kum ka Global Stocktake, bad ki bynta kiba ïadei bad ka jingshngain ha ka ioh ka kot bad ka bording ha kaba ïadei bad ka Paris Agreement.
Kane ka plié lad ban ïasamïa ki jingshem bad ki rukom treikam ba bïang tam bad ruh ban saindur ïa ki rukom pynbeit ïa ki jingkylla ka suinbneng ha kine ki snem ban wan.
Ha ka jingkren ha ka bynta “Global Stocktake of the Paris Agreement (GST) Regional Dïalogue: Highlighting enablers and technologies for ambition and just and inclusive transitions" ha ka sngi kaba nyngkong jong ka MENA Climate Week ha Riyadh mynta ka sngi,u Myntri ki tnat Kam Bording bad Ka Bording ba Thymmai u la ong ba ka MENA Climate Week ka long kaba donkam bha ha ka jingwad bad ka jingïasam ïa ki lad ban tei ïa ka lawei jong ka kam pynmih bording, ka jingpyndonkam ïa ka bad ka jingïaineh ha kylleng ka pyrthei.
U la ong ba ka jingïalang ha ka MENA CW ka long kaba kongsan ïa ka thain MENA bad ba ka don ki lad kiba bun ban wanrah ïa ka jingkylla ha ka lawei jong ka rukom pyndonkam ïa ka bording.
U Myntri u la ong ba ka Indïa mynta ka dei ka sur kaba donkam bha ha ki kam bording bad ba ka la kylla sha ka nongïalam ha ki jingkylla ha ki kam bording.
“Ka Indïa ka don jan 17% ki briew ha kane ka pyrthei bad lyngba ka jingdon ka ioh ka kot kaba ha ka kyrdan kaba san, ka la shim ïa ki sienjam ban pynduna ïa ki jaboh na ka GDP da 45% shuwa u snem 2030 bad kot sha ka thong Net Zero shuwa u snem 2070.
"U la ong ba ki kam bording ha Indïa ki la ïaid lyngba ki jingkylla kiba thmu ban pynbïang ïa ka bording kaba ryntih, kaba jemdor bad kaba ïaineh ïa ki briew jong ka ri.
Ka ri ka la ïaidshaphrang ha ka jingkyntiew ïa ka bor pynmih bording na ki tyllong non-fossil, ka la tei ïa ka unified national grid bad ka la pynkhlain ïa ki lad pynbïang bording.
Ka jingkyntiew ïa ka bording kaba lah ban pynthymmai, ka jingplie lad shuh shuh ban ioh ïa ka bording bad ka jingai bording ïa baroh ki longiing ha ka ri, bad ruh ka jingpyntreikam ïa ki polisi ba saindur thymmai.
U Singh u la ong ba ka green hydrogen ka don lad ban pynstetïa ka jingkylla ha ki kam bording ha Indïa.
“Nga kmen ban ïathuh ïa phi ba ka Sorkar Indïa ka la sdang ïa ka National Green Hydrogen Mission ban pyndonkam ïa ka bording hydrogen bad ka la ai jingmynjur ïa ka jingbei tyngka haduh US $ 2.
3 billion na ka bynta kane ka Mission.
"U Myntri u la kyntu ïa ki ri MENA ba kin ïasoh bad ka Global Biofuel Allïance khnang ban rah shakhmat ïa ka jingïatreilang ki ri na ka bynta ki biofuel kiba ïaineh bad ruh ban kot sha ka thong jong ka Allïance.
U la ong ba ka Allïance ka thmu ban wanrah ka jingïatreilang ban pynkhlain ïa ka jingpynmih bad jingpyndonkam ïa ki biofuel ba ïaineh, ban plié lad ïa ka jingkhaii ïa ki biofuel bad ruh kiwei kiwei ki kam ha ka jingïatreilang bad ki kynhun na ki ri bapher bapher ba trei ha ki kam biofuel.
U myntri u la ong ba ka Indïa ka ngeit skhem ba baroh ki ri ki dei ban sngewthuh ba ki jingkylla ha ki kam bording kin wanrah ïa ki lad bad ki jingeh ïa ki ri ba dang kiewshaphrangbad ïa ka thain shathie jong ka pyrthei.
“Kumta, ka long kaba donkam bha ïa ngi ban ïatrei lang ban kyrshan iwei ïa iwei ha kane ka jingkylla.
"U Singh u la ong ha ka MENA Climate Week ba ki sienjam shimet bad ki rai ban im ha ka rukom kaba ïaineh ki long kiba donkam bha ban kot sha ka thong ban wanrah jingkylla ha ki kam bording ha ka rukom kaba ïaineh.
“Ha kaba ïadei bad kane, nga kyntu ïa ka thain MENA ba kan ïasoh bad ka sienjam Lifestyle for Environment (LiFE) jong ka Indïa", la ong u Myntri.
Ka GST (Global Stocktake jong ka Paris Agreement) regional dïalogue ha ka Middle-East and North Africa (MENA) Climate Week kan wanrah lang ïa ki nongshna polisi bad kito kiba ïatreilang ha ki kam ba kin ïakren shaphang ki mat ba kongsan na ka thain da ka jingthmu ban saindur ïa ka jingmih na ka GST.
Ka jingïakren kan long ka rynsan ban ïakren shaphang ki jingeh, ki jingthut, ki jingpynbeit bad ki lad ban kyntiew ïa ki kam ban tehlakam ïa ka jingkylla ka suinbneng bad ka jingkyrshan ïa kine ha kaba ïadei bad ka MENA bad ruh ban kyntiew ïa ka jingïatreilang hapdeng ki ri.
Ka GST ka plié lad ïa ki ri ba kin peit ïa ka jingpyntreikam ïa ka Paris Agreement ban peit ïa ka jingïaid shaphrang ha ka jingpynurlong ïa ka jingthmu jong ka Agreement bad ki thong kiba heh jong ka.
Ïa kane la leh ha ka rukom kaba pura bad kaba plié lad ha kaba la peit ïa ki lad pynduna, ki jingkylla bad ki lad ban pyntreikam bad ki jingkyrshan katkum ka jingryntih bad ka jingstad science kaba don.
Ka GST kaba nyngkong ka la long ha Glasgow ha u snem 2021 bad kan kut ha ka Climate Change Conference ha Dubai, UAE (ha ka COP 28).
Ki jingmihna ka GST kan ai jingmut ïa kito kiba don bynta ha kane ka kam ba kin pynthymmai bad pynkhlain, ha ka rukom kaba la jied da ka ri, ïa ki sienjam bad ka jingkyrshan, ha ryngkat ka jingkyntiew ïa ka jingïatreilang hapdeng ki ri ban tehlakam ïa ka jingkylla ka suinbneng.
Ka jingkut jong ka global stocktake kaba nyngkong ka dei ka por kaba kongsan ha ki kam sain pyrthei ban pyni ïa ka jingïaid lang shaphrang ha kylleng ka pyrthei ban pynurlong ïa ki kyndon bad ki jingthmu jong ka Paris Agreement.
Ka dei ka por kaba kongsan ban pyni ïa ki jingeh bad ruh ïa ki lad kiba bun ban pynstet ïa ki kam ban tehlakam ïa ka jingkylla ka suinbneng bad ki kam kiba kongsan ha ki thain bapher bapher.
Ka long ruh kaba donkam bha ha ka jingpyni ïa ka khubor kaba bha jong ka jingïatylli bad ka jingïatreilang.
Shillong, Risaw 09 : U Myntri sorkar u Rakkam A Sangma uba dei ruh u MLA ka Rongara Siju constituency mynta ka sngi ula pyntip ba shen un sa shong jingïalang bad u Symbud Myntri Rangbah ba khmih ïa ka tnad PWD (Roads) lem bad ki Deputy Commissioner (DC) ka thaiñ Garo Hills ban ïakren halor ki sienjam ban pynbha ïa ki surok hapoh ka thaiñ.
Haba kren sha ki lad pathai khubor u Rakkam ula ong ba ki surok hapoh ka Ri-lum Garo naduh Baghmara, Nogaon shaduh Dalu khamtam ki surok bah National Highway ki la sdang jot, kaba la wanrah ka jingeh ïa ki paidbah ka thaiñ.
U Rakkam ula ïathuh ba naka liang ka tnat Ministry of Road Transport and Highways ka sorkar pdeng kala myjur ïa ka jingtyrwa ka sorkar Meghalaya ban kyntiew kyrdan ïa kine ki surok sha ki National Highway namar ki dei ruh ki surok kiba pyndonkam da kiwei pat ki nongshong shnong ki jylla ka thaiñ shathei lam mihngi (North East).
“Ka jingeh ban kyntiew ïa ki surok sha ki National Highway ka dei hi namar ka jingeh ban ïoh jaka hynrei na ka liang ka sorkar ka la shim khia bad dang shen nga la lum ïa ka jingïalang ha Baghmara bad nga la ïoh jingtip ba shen yn sa ïoh noh ïa ki jaka ban pynheh ïa ki surok hapoh ka Ri-lum Garo" la ong u Rakkam.
Ha kaba ïadei bad ka jingpynbha ïa ki surok ba la jot, u Rakkam ula ong “Na ka liang ka tnat Ministry of Road Transport and Highways ka sorkar pdeng ka la mynjur ban ïarap T.
6 klur ban pynbha ïa ki surok ha Ri-lum Garo hynrei nga sngew ba kane ka mang tyngka ka dang rit palat ban pynbha lut ïa ki surok hapoh ka thaiñ".
Halor kane u Rakkam ula ong ba shen un sa kynduh ïa u Symbud Myntri Rangbah ban ïakren ha ka ban pyrshang pynïoh kham bun ka jingïarap ha ka liang ka pisa ban lah pynbha noh ïa ki surok ba la jot.
Shillong Risaw 09 : Ka Fashion Society Shillong, kan pynlong ïa ka Miss Shillong 2023 bad Ms Supermon Beauty Pageant ha ka 14 tarik u Risaw ha Soso Tham Auditorium, Shillong kum shibynta na ka jingrakhe dap 40 snem ka seng.
Kane ka jingïakob thei bhabriew kan sdang ha ka por 4 baje janmiet, pynbna u Secretary, Public Realtion ka FSS R.
L Sohlya ha ka kyrwoh ba la phah hynne ka sngi Nyngkong.
La pnyntip ba ka FSS ka la pynlong ïa ka audition mynta la 2 bnai tam bad ka la jied ïa ki thei bhabriew kiba don sap, kiba la pyndep ïa ka jingïoh jinghikai ha kaba ïadei bad ka rukom kren, rukom ïaid ‘Catwalk’ bad ban tei ïa la ka long rynnieng.
La ïathuh ba katei ka jingïakob kan sdang da ka jingpyni ïa ka riam tynrai ban sa pynbud da ka jingshad kaba la pynwandur da ka Ribha War Lyngkhoi bad ïa ka Grand Finale la pynwandur da u Chris Kurbah bad ka Naphisa Pala.
Ka Fashion Society Shillong kan pynlong ruh ïa ka Ms Supermom Beauty Pageant, ka jingïakob na ka bynta ki ‘Single Mother’ ne ki Longkmie kiba kyrshan marwei ïa ka ïing bad kane ka rynsan kan pynkup burom ïa ki ba kin lah ban pynurlong ïa ka jingphohsniew bad ka jingangnud ka jong ki bad ban sdang biang ïa ka jingim kaba thymmai.
Ki nongjop ïa ka Miss Shillong, kin ïoh ïa ka Pansngiat, ka pisa T.
1 Lak, T.
75,000 bad T.
50,000, katba ki nongjop ha ka Ms.
Supermom kin ïoh ïa ka Pansngiat ka pisa T.
50,000, T.
30,000 bad T.
20,000.
Kiba ïoh ïa kiwei pat ki khusnam kum ka Miss Beautiful Eyes, Miss Beautiful Skin, Miss Beautiful Hair, Miss Beautiful Smile bad Miss Catwalk kin ïoh mar T.
5000.
Ha katei ka sngi, ka FSS kan pyni ruh ïa ka sap jongka Liza Lyngdoh, kaba tbit ban tem ïa ka Guitar, kaba dei na ka shnong Mawkyrwat bad mynta ka Liza ka ai jinghikai tem ha Bangalore.
Khliehriat risaw 9: Ka Khasi Students Union East Jaiñtia Hills District Unit, hapoh ka jingïalam u President, u bah Streamly.
N.
Suchen, mynta ka sngi ka la leit ban ujor da ka ejahar pyrshah ïa u Project Director jongka NHAI namar ka jingbym shim khia bad ka leh bym suidñiew ban maramot ïa ka surok national highway 6.
ïa kane ka ejahar ka seng ka la buh ha ophis u Superintendent of Police East Jaiñtia Hills District ha Khliehriat.
Na ka liang ka seng ka ong ba hadien kane ka ejahar kan sa leit ruh ban ïakynduh ïa u Deputy commissioner ka District, u Abhilash Baranwal ban pan ïa ki kaiphot halor ki jingtyllun ki kam kiba ïadei bad ka surok NH-6.
La ong ruh ba ka seng ka la shim sa ïa kane kawei pat ka synjam namar ka jing bym pat patiaw, ka jingbym pat pei shkor ka NHAI, kaba leh bym salia bad leh mynthi bad ym sngewthuh satia ïa ka jingeh ki paidbah namar ka jinglong jingman ka surok shisha ka la ktah jur haduh katta katta ïa ka leit ka wan jong ki paidbah kiba ju ïaid lyngba na kane ka surok NH na East Jaiñtia Hills District.
Ha ka kyrwoh, ka seng ka la suba ruh ba lehse ka daw jong ka jingslem ban maramot, ka lah ban don kaei re kaei sha lyndet khamtam ha kaba ïadei bad ki kam kontrak.
“ Lada ka pynsah umdum kumne ka seng hi kam banse ban dawa shuh shuh ba dei ban phah tohkit noh da ka CBI bad ka Seng ka pynpaw ruh ba ka jingbym shimkhia ki bor ba dei peit kan pynbor ïa ka seng ban shim pat da kiwei kiwei ruh ki sienjam ban pynurlong ïa kane ka mat kaba la ktah shi katdei eh ïa ki paidbah.
Katkum ka ejahar, ka KSU-EJHDU ka la pynpaw ba ha ka 08 tarik u Nailar, 2023, ha ka por ka seng ka pynlong ïa ka jingiakhih paidbah ha Toll Gate ha Lumshnong, ha katei ka sngi, u Manager Technical jong ka NHAI, u Biswajit Jyoti Lahkar u la wan bad u la kular ruh hakhmat ki paidbah ba ïa ka surok yn maramot noh tang hapoh ka hynriew taïew.
“Hynrei mynta la don haduh phra taïew ruh ym shym la don dak eiei ban maramot ïa ka surok kumba u la kular, kane ka jingleh mynthi ki bor jong ka NHAI ka la buh jingeh bad buh jingma ïa ki paidbah ba leit ba wan na kane ka surok national highway namar ka jinglong jingman ka surok ruh ka la kham sniew shuh shuh katba nang mih ki sngi bad kane ka jingleh ka NHAI ka la long ruh pyrshah ïa ka aiñ," ong ka kyrwoh.
Jowai, Risaw 23: Ïa ka prokram prokram ai jinghikai suhjaiñ bad shna syntiew naka bynta ki nongshongshnong kiba don jingduna haki dkhot met (Persons With Disabilities) ha Kyndontuber, ïa kaba la pynlong daka Seng Kynjoh Shaphrang Ki Kynthei Kyndongtuber West Jaiñtia Hills District ha Vocational Training Center ïa kaba la bei pisa da ka Meghalaya State Skill Development Society (MSSDS) Shillong la plie pyrda ha kane ka 21 tarik Risaw 2022.
Ïa kane ka Program la wan plie da u BDO ka Laskeiñ Block Bah Bari Niang kum u kongsan ha ryngkat ka jingïadonlang ki dkhot Shnong, ki dkhot ka Seng bad ki nongshah hikai kane ka Training kiba na Kyndongtuber, Pammanik bad Mynso.
Ïa ka jingïalang ba lyngkot la pynïaid da U Rangbah Shnong Kyndongtuber ma Shiwa Siangshai.
Kiba la ai jingkren ki long i kong Selmim Lyngdoh Secretary ka Seng, bah Lambormi Suchen Skill Development Officer ka MSSDS, ma Rilinius War Secretary VEC bad ma Dasumar Shylla Secretary Shnong.
U BDO Laskeiñ Block haba ai jingkren shwa ban khap ïa u ribon, u la pynpaw ka jingkmen ïa ka MSSDS bad ka Seng Kynthei kiba la pynlong ïa kum kane ka Training ba kyrpang bad kaba nyngkong eh ha ka Block bad ka District nakabynta ki nongshongshnong kiba don jingduna ha ki dkhot met.
U la kyntu ïa baroh 30 ngut ki nongwan shah hikai ba kin long kiba minot bad ïaineh, u la khmih lynti ba hadien kane ka Training, kine baroh kin lah ban kyrshan bad seng kam la jong katkum ka jingtbit ba ki la ioh haka kam suhjaiñ, shna tiar kti bad syntiew rkhiang.
Ka MSSDS ka la wanrah shibun ka jingmyntoi iaki samla bad longkmie hakane ka juk kyrduh kam lyngba ki jingai jinghikai pyntbit ha kiba bun ki jait kam khnang ba kin lah ban ïeng hala ki jong ki kjat bad seng iaki kam ki jam ban ïoh kamai jakpoh.
Naka liang u Rangbah Shnong ula pynpaw ka jingsngewnguh kyrpang ïa ka MSSDS bad ka Seng Kynjoh Shaphrang kiba la lah ban ai ka jingmyntoi ïaki nongshongshnong lyngba kane ka ‘Skill Training’.
Nongpoh, Risaw 23 : Ka kong Macdalyne S Mawlong MDC jong ka Umsning Constituency haka sngi Saitjaiñ kala leit ban plie paidbah 2 tylli ki sem ap kali naka bynta ka jingdonkam bad ka jingmyntoi jong ki paidbah ka shnong Dulongnar bad Erpakon ba kin ioh ban rieh naka sngi u slap haka por ap kali.
Ïa kitei ki sem ap kali la tei lyngba ka 15th Finance jong ka KHADC jong u snem 2020-21 haka jinglut kumba T.
1.
50 lakh kawei bad la sakhi ruh ha katei ka sngi da ka jingdonlang naduh ki nongïalam shnong, ki longkmie longkpa bad ki khun samla ka shnong.
Haba kren ha katei ka sngi naka liang ka kong Macdalyne S Mawlong kala pynpaw ka jingsngewkmen hadien bala ioh ban plie paidbah ïakitei ki 2 tylli ki se map kali haka shnong Dulongnar bad Erpakon kaba long ka jingkyrkhu naka bynta ki paidbah katei ka shnong ba kin ioh ban shong jahthaid, ban rieh ruh naka sngi u slap haka por ap kali.
Kala ong ruh ba katei ka dei ka nongkynti jong ka shnong ba kidei ban shimkhia ban pynneh pynsah bad kumjuh ban sumar ïa katei ka iing ba kan neh, kumba ka long kaba donkam ïaki paidbah ban don katei ka iing ap kali.
Na ka liang ki paidbah bad nongïalam shnong jong kitei ki 2 tylli ki shnong kila pynpaw ka jingsngewnguh ïaka kong Macdalyne S Mawlong halor ka jingai ïa kitei ki iing ap kali haka por ba ki paidbah ki donkam bha.
Jowai, Risaw 09: Ki ar tylli ki ba kynthup ïa ka Hynñiewtrep Youth Council (HYC) Jaiñtia Hills District bad ka Jaiñtia Students’ (JSM) Western Region hapoh ka jingïalam u Organising Secretary samla Phaitki Suna ryngkat u Secretary ka JSM samla Chanskhem Suchiang, kila ïoh ban ai dorkhas ha u Member Secretary District Selection Committee ( DSC) West Jaiñtia Hills District haba ïa dei ka jingpynslem ban pynmih ïa ka result jong u snem 2021-2022 kiba dei hapoh ka District Selection Committee (DSC).
Na ka liang jong u Member Secretary ula pynpaw halor ka jingpynslem ïa ka result na ka daw ka Roster System jong ka sorkar jylla, hynrei wat la kata ruh na ka liang jong ki 2 seng kila ai jingmut ïaka Committee ban pynkloi noh namar ki samla wad kam kila poi noh sha ka over age.
Na ka liang jong u Member Secretary ula ai ïa ka Assurance ïa kitei ki 2 seng ba ïa ka result jong u snem 2021-2022 yn pynmih ha shwa ka Election MDC.
Nongpoh, Risaw 23: Da ki hajar ngut ki Longkpa ka Balang Katholik ba hap ha ka Zone-VII jong ka Shillong Archdiocese mynta ka sngi ki la leit phai noh sha la ïing la sem ban rah lang ruh ryngkat ki symboh pyrkhat kum kita ki Longkpa ban don ka jingkitkhlieh na ka bynta ka ïing ka sem, kaba dei hadien ba ka lympung ba hynñiew kaba la long ar sngi ha Nongkhrah ka la kut noh mynta ka sngi u Blei.
Kum ban pynpaw, kane ka dei ka lympung ba ju ïa kynduh lang ki Longkpa Katholik na ka Zone-VI jong ka Shillong Archdiocese kaba la dei ha ka wat kaba hynñiew bad ka jingthmu jong kane ka lympung ka long ban lum lang ïa baroh ki Longkpa Katholik ban ai ka jinghikai bad ruh ban ïa tai ïa thir halor ka kamram jong u kpa la ka long ha ïing ha sem, ha ka Balang bad kumjuh ruh wat ha ka imlang ka sahlang.
Ïa kane ka lympung ïa kynduh lang ki Longkpa ka Balang Katholik Zone-VI la pynkut noh mynta ka sngi lyngba ka Mass Bakhuid ba la wan pyndep ïa ka niam ka rukom da Most Rev.
Victor Lyngdoh kum u Lyngdohsad ba rangbah ha kaba la wan ruh ban shim bynta da ki paid riewngeit na ki saw tylli ki Parish kata ka Nongpoh, Umden, Umkadhor bad Byrnihat Parish.
Ha ka mass bakhuid nalor ka leh niam leh rukom bad ka ïa bam ïa sip ïa ka sacrament bakhuid, la ai ruh ïa ki kyntien sneng ki kyntien kraw da u Most Rev.
Victor Lyngdoh kum u nongsharai ba rangbah, u ba la pynpaw ka jingkmen ban iohi ba ki Longkpa Katholik ki pynlong ïa kane ka lympung na ka bynta ban ïa tai, ïa thir bad ban saindur ïa ka kyrdan longkpa ha ka ïing ka sem, ha ka Balang bad ruh wat ha ka imlang ka sahlang.
Kumba ka kyntien phira ba la buh ha kane ka jingïakynduh lang, ka long, “Ieit, Shakri bad Ïalap’ na ka liang u Most Rev.
Victor Lyngdoh u la ai ka jingkyntu kynpham ïa ki Longkpa ba ki dei ban tip ïa la ka kam ram kum u Longkpa bad lada ki Longkpa ki don ka jingkitkhlieh naduh na la ïing la sem, ha ka Balang bad ha ka imlang ka sahlang kan wan ka jingkylla bad kumjuh ruh ka suk ka sain ha ki ing ki sem bad wat ha ka imlang ka sahlang.
Da kaba sot ruh ïa ki kyntien na ka Bible, u Most Rev.
Victor Lyngdoh u la ban khia ban ïalap ïa ka ktien ka jong u Blei bad ngi dei ban phla sha ka pyrthei ba u Trai u long u Nongpynim jongngi, da kaba u la ïap halor ka Diengpha ban pynim ïangi bad ka dei pat ka kamram jongngi ban ïalap ba baroh ki tip ba u Trai Jisu u long u Nongpynim jongngi.
Shuh shuh, u la kyntu ruh ïa ki Longkpa ba kin dei ban pyntreikam ïa ki symboh pyrkhat ba ki la ioh lum na kane ka lympung, ba ki dei ruh ban rah sha la ïing la sem bad sha ka Balang ban ïalap sha kiwei bad kum ki Longkpa kim dei ban don ka mynsiem jong ka jingduh jingkyrmen bad ki dei ban don kata ka mynsiem jong ka jingkhlieh ha la ïing la sem ,ha ka Balang bad ruh ha ka imlang ka sahlang ba ngin lah ban pyndep ïa ka deiti kaba la buh da u Blei Nongbuh Nongthaw, u la bynrap.
Hadien ka Mass bakhuid, la bud sa ka jingmane Sacrament ba la pyndep ïa ka niam ka rukom da u Fr.
Glorious Syiemlieh, Parish Priest ka Umden Parish bad ha kane ka jingmane Sacrament leh burom ïa ka Eucharist Bakhuid da ka jingshonkun shong Blei ryngkat ki kyntien kyrkhu kyrdoh da ute u Lyngdoh sad bad la ioh ruh ka jingkren da u Bah Grigori Kharumnuid uba la kren halor ka phang ka jingsngewnguh ïa u Blei bad kumjuh ruh kumno ban don ka jingïadei hapdeng u Kpa bad ka kmie khnang ban skhem ka longing longsem.
La pynkut ruh ïa kane ka lympung da ka Cultural Programme ba la wan ban shim bynta lang da u MLA ka Nongpoh, u Bah Mayral Born Syiem bad kynthup naduh ki phadar, ki sister, ki rangbah balang, ki nongïalam ka synjuk bad ki paidbah riewngeit ka Balang Katholik.
La don ruh ka jinshad tynrah bad kiwei ki prorkam kaba long kawei na ka thong ban pynneh ïa la ka kolshor, ki riti ki dustur, kiba ïa dei dur bad ka jonglong Khristan ha ka leh niam ka leh rukom.
Shillong, Risaw, 22: Ka Bharatiya Janata Party (BJP) ka la pynsdang ïa ki rynsan ïalap Ilekshon da kaba pynlong ïa ki jingïalang ha ki 55 tylli ki Mandal Committee.
Ka thong kaba kongsan jong ka BJP ka long ban thaw ïa ki Booth Level Committee ba kin dup trei shitom na ka bynta ban pynjop ïa ki kyrtong ha ka Ilekshon sha ka Iingdorbar Thawaiñ ka Jylla ka ban sa long ha u snem 2023, la ong u State President ka BJP Meghalaya State Unit u Bah Ernest Mawrie.
Ha ki jingïalang ba la pynlong ha Mawkynrew, Pynursla, Rambrai, Ampati, Salmanpara, Songsak, Chokpot, Jirang, Nongpoh bad ha kiwei kiwei ki Mandal kiba ka BJP kam ju don ktem satia ha ki snem ba la leit noh bad ba la sakhi ruh ïa ka jingïashim bynta shitrhem jong ki paidbah.
Ha Nongthymmai bad ha Shillong East ka BJP ka bym ju don kyrtong ha ki snem ba la leit noh, hynrei mynta ka kynti la sakhi ïa ka jingïashim bynta jong ki spah ngut ki paidbah kiba la pynïasoh ruh ïalade kum ki dkhot ka BJP.
Da ka jingtrei shitom, ka BJP ka la don bun ngut ki nongtrei bad pynkha bun tylli ki shnat treikam tang hapoh u bnai Risaw.
U Bah Mawrie u la ïathuh ba ka party kan sa nang pynkha shuh shuh ïa ki shnat treikam ha ki Mandal bad ki Booth Level bad ban sei da ki kyrtong kiba don ka lad ban ïoh ïa ka jingjop.
U la ong ba ka BJP kan sa nang pynkha shuh shuh ïa ki shnat treikam ha rilum Garo namarba ka jingpynïasoh jong ki dkhot ka dang bun bha katba nang mih ki sngi.
U Bah Mawrie u la pyntip ruh ba u National President jong ka BJP u J.
P Nadda u lah ban wan iuhkjat ha nongbah Shillong na ka bynta ban ïakynduh ïa ki nongkitkam jong ka party.
U la ïathuh la kumno kumno ha ka taiew bakhatduh jong une u bnai Risaw ka BJP ka la buh hakhmat ïa ka thong ban pyndep ïa ka jingpynkha ïa ki shnat treikam ha baroh kawei ka jylla.
“Yn sa pynlong ïa ka jingïalang ban pynshai paidbah ban pynpoi ïa ka BJP ha ka bor synshar," u la ong.
“Ki nongïalam ka party ha ki jingïalang jong ki Mandal ki la pynpaw ba ha kane ka elekshon yn sa buh hakhmat ïa ki mat kiba kongsan kiba ïadei bad ki jingeh jong ki nonghikai, ka jingthylli ki kam sorkar ha ki tnat treikam, ka jingbym pyntreikam pura ïa ki skhim ka Sorkar Pdeng bad ki song jingïarap ba la ai sha ka Sorkar Jylla," la ïathuh u Bah Mawrie.
“Ki nongkitkam jong ka party ki la trei shitom ban pynphriang ïa u kyrwoh ba dei tang ka jingsynshar jong ka BJP kan wanrah ïa ki kam pynroi ha ka jylla Meghalaya," u la ong bad bynrap, “ ïa ki skhim bad ki song jingïarap yn sa lah ban pan na ka Sorkar Pdeng na ka bynta ka jingmyntoi jong ka jylla.
Nalor kane, yn sa pynshai paidbah shaphang ki skhim ka Sorkar Pdeng hadien ba la pynkylla kyrteng da ka Sorkar Jylla da kaba shim kabu ban ïoh jingmyntoi saiñpyrthei.
".
Shillong, Risaw : Ka General meeting jong ka Seng Samla Kur Lyngdoh Nonglait kan long ha ka 24-10-2022 ha ka Lah sngi U Blei ha ka por 11 baje mynstep ha Dorbar Hall Mission Shillong.
Ha kane ka sngi kan don ruh ka jingpynkup burom ïa ki samla ki ba pass bha ha ki jingïaleh exam bapher bapher bad kumjuh ruh ka jingai khusnam ïa ki nongjop ha ki jingïalehkai bapher bapher.
“Kumta ngi khot ngi ïawer ïa ki baroh ki samla ka Khasi Jaintia ban ia poi sha kane ka jingialang," ong ka kyrwoh ba la phah da u Publicity Secretary ka Seng samla Kur Lyngdoh Nonglait, u bah Seiborlang L Nonglait.
Shillong, Risaw :Ka Meghalaya Upper Primary School Teachers Association (MUPSTA)East Khasi Hills District, ha u kyrwoh lyngba u Bah BK Samiam, Publicity Secretary ka pyntip ba kan pynlong ïa ka general meeting jong ka ha ka 29 tarik mynta u bnai hapoh Mission Compound Dorbar Hall ha ka por 11 baje mynstep.
Kumta la kyntu ïa baroh ki dkhot ba kin ïa wan sha kane ka jingïalang.
Shillong, Risaw : Ka FKa Seng Nongjri, Shillong kaba la seng naduh u snem 1963 kan pynlong ïa ka General Meeting cum Social Meet kaba 59 jong ka ha ka 29 tarik mynta u bnai ha KJP Assembly Conference Hall, Barik, Shillong ha ka por 1 baje nohphai sngi.
Ha kane ka sngi kan don ruh ka jingai khusnam sha ki khynnah pule jong ka shnong Nongjri kiba ïoh marks heh tam ha ka eksam 2020, 2021 bad 2022, kata ha ka SSLC, HSSLC bad Deretary na kino kino ki skul, kolej, univerity bad kiwei pat.
Kumta la kyrpad ïa baroh ki para shnong Nongjri kiba shong ba sah shabar ka Elaka Nongjri ba kin ïa poi khnang khnang sha kane ka jingïalang khnang ba kane ka jingïakynduh lang kan long kaba jop.
Kane ka long katkum u kyrwoh lyngba u BahPM Nongsteng, Secretary Seng Nongjri, Shillong.
Shillong, Risaw : Ka Federation of All Meghalaya Adhoc Secondary Teachers Association (FAMASTA) ka la kyntu ïa ka tnat ba dei khmih ba kan pynsted ïa ka kam khnang ba kan lah ban pyllait noh kloi ïa ka tulop jong ki nonghikai kaba kim pat shym la ïoh la lai bnai mynta, kata naduh u Naitung, Nailar bad Nailur 2022.
Ha ka Seng ha u kyrwoh lyngba ka Secretary Kong M.
Pyrtuh kala ong hadien ba kala ïoh pdiang ïa ka jingujor na baroh ki nonghikai jong ka jylla ha kaba ïadei bad ka jingslem jong ka tulop kaba la kyntiew thymmai ba la pynmih da ka sorkar katkum ka notification naduh ka 1 tarik u Naitung 2022, kumta ruh ka Federation kala shimkhia halor kane da ka ba leit ban ïakynduh ïa ka Director DSEL ka Kong RM Kurbah ha ka 21.
10.
2022 ha ophis treikam jong ka ha Secretariat.
Ka seng kala ong ba ha ka jingïakren bad katei ka Director, kala pynshai ba ka dang shu wan shimti thymmai ïa kane ka tnat bad kumta kan hap ban peit bniah shwa ha kaba ïadei bad kane ka tulop jong ki nonghikai.
Hynrei, watla katta kala kular pat ba kan shimkhia ban pynkloi katba lah ïa kane ka kam.
Kumta ruh na ka Federation ka kyrmen skhem ba kane ka tnat kan pynsted ïa ka kam khnang ba kan ym buh jingeh ïa ki nonghikai ki bym pat shym la ïoh tulop mynta lah lai bnai kynthih.
Shillong, Risaw 23: U MLA jong ka South Shillong Constituency u Bah Sanbor Shullai uba long ruh u Myntri jong ka sorkar jylla ha ka sngi Saitjaiñ u la plie paidbah ïa ka Children Green Spaces Park Cum Play Field ha Madan Laban ïa kaba u la pynïoh na ka skhim Atal Mission For Rejuvenation And Urban Transformation(AMRUT) kaba ka jinglut ka long kumba 55,35,000 tyngka.
“Ka jingbuh ïa kane ka park ki khynnah rit ka thong ka long ba ki heprit kin ïoh lad ban lehkai myllen bad ban muja ha ki sawkun ba tawiar da ki dieng bad ka khlaw" u la ong ha ka por ba khap ribon ïa kane ka park.
U Bah Sanbor u la ong ba hashuwa ban plie ïa kane ka jaka lehkai khynnah ha Madan Laban u la dep ban plie shuwa ïa kawei pat ka jaka lehkai khynnah rit kaba don ha Lumparing.
Ha kane ka sngi u Bah Sanbor u la aiti ruh ïa u shabi sha u Rangbah shong u Bah Ioster Sunn kum ka dak ba ka shnong ka dei ka nongpeit nongsumar ïa kane ka jaka.
Shillong, Risaw : Ka Seng Hynñiewtrep Youths’ Council (HYC) Seng Kmie ha ka 22 tarik mynta u bnai kala ïoh ban pynskhem ïa ki dkhot bathymmai jong ka HYC Sohïong Circle na bynta ka samoi treikam jong u snem 2022-2025.
Ha kane ka sngi la ïoh ka jingkren na ki dkhot jong ka Seng Kmie kiba kynthup ïa u Samla Rangbah Joplang Kharnaïor (Assistant General Secretary) bad u Samla Rangbah Donbok Kharlyngdoh (Vice President).
Ki nongkren ha kane ka sngi kila ai khublei ïa ka Circle kaba ka leh shibun bah ki kam ba khraw kiba long ka jingmyntoi ïa ka dong ka thaiñ bad ïa ka Jaitbynriew hi baroh kawei.
Ki nongkren ki la ban jur ruh halor ka nongrim jong ka HYC ba ka ïeng na ka bynta ban ïakhun borbah na ka bynta ki daw bah jong ka Jaitbynriew Hynñiewtrep kaba dei ka Jaitbynriew rit paid.
U Samla Rangbah Donbok Kharlyngdoh uba dei ha ka juh ka por u Vice-President jong ka Seng Kmie ula ong ba ki bun ki Jaitbynriew rit paid ha ka pyrthei kila duh jait noh na ka jingshah tyllep ha ki Jaitbynriew heh paid.
Kumta donkam ïa ka Jaitbynriew jong ngi ba kan khih na ka bynta ban ïada ïala ka jong ka Jaitbynriew khnang ba kan ym shah tyllep ha kiwei ki Jaitbynriew heh paid.
La ïoh ruh ka jingkren na u President jong ka HYC Sohïong Circle, Samla Purningstar Shabong ha kaba ula ong ba ha kane ka EC kaba ka dep kala leh shibun bha ki kam.
Hapdeng ka jing ïaid lynti jong ka Seng, ka la hap ban ïaid lyngba ki at ki thep, ki raieh raidam, kala hap ban ïaid ïa ka lynti ka jing shah kynthoh kiba bun.
Watla katta ula ong ba kum ki nongïalam ka Circle ki sngewthuh ba kim shym la leh na ka bynta ka jingbha jongno jongno, hynrei ka leh na ka bynta ka jingbha jong ka Jaitbynriew hi baroh kawei.
Ula buh ka jingkyrmen ba nangne sha khmat ka Seng kan sa dang kham treibha shuh shuh ban ïai bud dien halor ki mat kiba long ki jingmyntoi na ka bynta ka imlang sahlang, ka dong ka thaiñ bad ka Jaitbynriew hi baroh kawei.
La pynïaid ïa kane ka jingpynskhem da u Organising Secretary HYC Seng Kmie, Samla Rangbah John Lyngdoh.
Ki dkhot ba thymmai ba la jied ha katei ka sngi ki kynthup ïa u President: Purningstar Shabong, Vice-President i/c Finance Kampar Shabong,Vice-President Administration Kynsaijune Kharhunai, General Secretary Hamar bamut Thabah, Asst Secretary Dhotdingstar Nongbri, Assistant Secy Ïaidbor Jana, Sport Secy Govanwell Malngiang, Environment Secy Rambor Nongbri, Education Joinsngi Shabong, Socio & Cultural Diber Shabong, Publicity Banjied Kharjann bad Organising Secy Livingstone Paliar kynthup ia ki Executive Members.
Pynursla, Risaw 23: Ka Khasi Students’ Union (KSU) Nongtyngur Unit ryngkat ka jingïatreilang bad ka shnong, ha ka sngi U Blei ka la pynbha bad pynwan dur ïa ka jingkieng jri kaba don ha Nongtyngur, khnang ban wanrah ïa ki jingmyntoi bad jingitynnad bad ban pynneh kyrpang ruh ïa ki matti ba lah prat lynti da ki longshuwa manshuwa naduh mynhyndai.
“Ka sienjam ba ka Seng KSU Nongtyngur Unit ka shimti ban pynbha bad pyn janai ïa katei ka jingkieng jri kadei kum shi bynta ban ïada na ka jingshah pynjot pynjulor bad pynsniew dur ha ki briew ïa katei ka jingkieng diengjri bad nabynta ban wanrah ruh ïa ki jingïadei paralok kaba jan bad ka mei-ramew," ong ka kyrwoh na u Samla Melajied Khongbuh General Secretary ka seng.
Ha shuwa ba ka seng kan shimti ban maramot ïa kitei ki jingkieng diengjri na ka liang kiba bun ki briew ki lah pom dusmon bad bret pathar ïaki jaboh jabaiñ ha katei ka jaka riat kaba don ka diengjri hynrei kaba sngewkmen shibun ba naduh ba ka seng ka shimti hi ban pynbha bad sumar sukher bha kumta ki nongshnong ruh ki lah sdang ban sngewthuh bad ymdon shuh kiba wan pynjot bad pynsniewdur ïa katei ka jingkieng diengjri kaba lah maramot bad pynwandur da ka seng KSU Nongtyngur Unit ong ka kyrwoh na ka seng.
“Ban shu kyrtiang dien, ki jingkieng diengjri ki dei shisha ki matti ki longshuwa jong ngi kiba dang sahnam haduh kine ki sngi, ki jingkieng jri kiba kham pawnam hapoh ka Bri u Hynñiewtrep ki long ka jingkieng diengjri ha Nongriat, Mawlynnong-Nohwet, Kudengrim, Mawkyrnot bad kiwei de kiba ngim lah shuh ban jer kyrteng.
Kine ki dei ki dak ki shin kiba pynpaw shai kdar ba u Khasi hyndai u dei u jaitbynriew uba ïohi jngai bad pyrkhat maïan bha ïa ka imlang sahlang, ka mei mariang bad khamtam ïa ka lawei ki longdien ki ban sa wan.
Kumta lada kum ka jaitbynriew ngin ïai buddien ban pynjanai ïa ki dienjat ki longshuwa khlem pep ka jaitbynriew kan sa long kaba laitluid na ki jingjot ki ba ap ha ka imlang sahlang bad ka ri ka jaitbynriew jongngi" pynkut ka kyrwoh.
Shillong, Risaw 22 : Ka Bharatiya Janata Party (BJP) ka la pynpaw ïa ka jingbynniaw halor ka jingkyrduh kam kaba don mynta ha ka jylla Meghalaya baroh kawei.
Halor kane, u President ka Meghalaya BJP, Bah Ernest Mawrie u al ong ba wat hadien 50 snem ka jingsynshar jong kiba bun ki sorkar ruh hynrei ym pat lah pat ban pynmih bun ki kam ki jam na ka bynta ki samla hapoh ka jylla.
U la kam ruh ba ka jingïohi jong ka sorkar halor katei ka bynta ka long khim bha bad bun ki polisi treikam jong ka sorkar kim shym la lah ban kot sha ka thong.
U la kynnoh ruh ba wat ki nongmihkhmat paidbah ruh ki khlem lah ban pyndep ïa ka kamram kum ki nongthaw ïa ki polisi.
Na ka liang u Bah Mawrie u la ai khublei ruh ïa u Myntri Rangbahduh ka Ri, u Narendra Modi na ka bynat ka jingpyllait paidbah ïa ka ‘Raozgar Mela’ kaba la mang haduh 10 lak tylli ki kam sorkar ha ka sorkar pdeng ban ai sha ki samla ka ri.
U pynpaw ruh ïa ka jingkyrmen ba ki samla Meghalaya ruh kin myntoi lang na kane ka skim.
Shuh shuh u ong ruh ba ka sorkar jyla kam la lah satia ban pynmih kam pynmih jam na ka bynta ki samla nalor ba ka khlem lah wat ban pyndap ïa ki kam ba dang thylli.
U kdew ruh ba katkum ka jingwad RTI ka kdew ba ki la don haduh kumba 8000 tylli ki kam kiba shong thylli ha kylleng ki tnad jong ka sorkar jylla.
U Bah Mawrie u ong ruh ba ka Meghalaya ka donkam ïa ka sorkar ban ïalam da ka BJP kaban pynleit jingmut ban pynkylla ïa ka Meghalaya sha ka jylla kaba lah ban pynmih bun ka khajna bad ruh kaba lah ban shaniah dalade ïalade bad ruh ban long ruh kawei na ki jaka ba lah ban aikam aijam ïa ki samla.
Da kaba kdew halor ka jingmih ki samla ban kdew ïa ka jingkyrduh kam kyrduh jam, u Bah Mawrie u ong ruh ba kane ka mat ka ïahap lang bad ka jingthmu jong ka BJP.
U la ïai ban ruh ba ka sorkar ban wan hapoh ka jingïalam jong ka BJP kan sa peit ïa kitei ki ishu kiba ïadei bad ka ïohkam ïohjam ha ka jylla hakhmat eh.
Ka BJP ka pynkhreh ruh mynta ïa ka prokram ba 100 sngi ba hakhmat eh na ka bynta ban pyntreikam mardor mar ïa jop bad wan ha ka bor ha ka jylla.
Dang mynta katto katne sngi ngi ïohsngew ba u Chairman ka Mawmluh Cherra Cements Ltd (MCCL) u bah Wailad Shylla ba ka karkhana pynmih dewbilat kaba nyngkong eh ha ka jylla kan sa ïateh bad kawei ka kompeni na Kolkata kaba kyrteng ka Bhavika Commercial Private Limited (BCPL).
Ha kane ka juk internet mynta kam long kaba eh ban wad jingtip shaphang kano ka kompeni.
Katba lah ban lum jingtip ïa kane ka kompeni la sdang dang tang ha u snem 2011 bad ka kam ba ka pynmih dewbsilat kumba 1.
2 lak tonne shisnem.
Hynrei ynda haba tih shuh shuh ym lah ban tip thikna ïa ka rukom trei kam jong kane ka kompeni.
Katba kiwei ki kompeni kum ka Lafarge-Umiam Private Ltd kaba tih ïa u mawshun na Nongtrai bad phah sha Bangladesh lah ban tip thikna ïa ka jingmih shisnem shisnem lane ka annual turnover ïa ka BCPL pat ym ïoh jingtip kaba shai.
Ka Lafarge-Umiam ka thoh beit ha ka website jong ka kompeni ba ka jingmih ha ka shisnem ka long kumba 500 klur tyngka ei ei.
