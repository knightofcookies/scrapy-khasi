Katba ki sngi ka jingmarehbakongsan ha Tawang ki nangjan, ka jingkmen mynsiem jong ki nongïashimbynta ki ba ap khmihlynti ban ïoh ïamareh lang ban pynpaw pyrthei ïa ka mynsiem jingïatylli lyngba kane ka marathon kaba long ka jingthmu ba hakhmat eh jong ka Tawang Marathon.
Shillong, Nailur 15 : U Myntri Rangbah ka Jylla Conrad K Sangma, mynta ka Sngi Thohdieng, ula pyntip ba ka Sorkar Jylla ka la phaikhmat mynta sha kiwei ki thaiñ jong ka Jylla ban pyntreikam ne wanrah ïa ka lynti rel.
Kane ka la mih hadien ba ka jingthmu wanrah lynti rel ha Ri-lum Khasi bad Jaintia, ka la mad ïa ka jingpyrshah kaba jur na ki kynhun bapher bapher kynthup ki Sengbhalang kiba khuslai ïa ka jingwan rung kyrthep ki mynder ri.
U Conrad haba ïakren bad ki nongthoh khubor, ula ïathuh ba ki briew ka Northeast Frontier Railway (NFR) ki la kren ïa kaba dei ba kam mih satia kano kano ka jingkylli ban pynduh noh ïa ka lynti rel lane ka jingkylli ban shu pyntrei donbor ïa ka.
Ula ong ba ka project ba nyngkong ( Ha Ri-lum Khasi) ka la mad ïa ki diengpyngkiang namar ki la don ki jingeh ha lynti ïaid jong ka bad ka Sorkar kan hap ban pynbeit ïa kine ki jingeh kaba lah ban shimpor.
“Ia ka mynta, katto katne ka song pisa ka la don ban pyntrei ïa ka project lynti rel hynrei namar ki kam kim shym la ïaid shakhmat, ka Sorkar India kan sa buh jingkylli ba sa katno por yn shu buhkai ïa kane ka pisa.
Kumta, ngi hap ban pyrkhat la ngin pynphai noh lane pyntreikam noh sha kiwei ki jaka hapoh ka Jylla bad ban pyrshang pyndonkam ruh ïa kane ka pisa ba kan ym shu sepei kai….
kumta, ngi la pyrshang ban wad lada don kiwei ki thaiñ ka Jylla, kiba kloi ban pdiang ïa ka lynti rel bad kane ka jingïawad ka la ïaid shakhmat" ong u Conrad.
“Nga la pynpaw ïa kane kajuh ka jingsngew sha u Myntri lynti rel ka Sorkar Pdeng bad u Myntri ula ong ha nga ba u kloi ban pdiang ïa kane ka jingtyrwa.
Kumta, ngin hap ban bishar na kane ka liang bad peit lada don kiwei ki project kiba ngi lah ban pynïaid shakhmat bad lada don, ngi kwah ban pyntrei noh ïa ki lym kumta kan long ka jingduhnong ïa ka Jylla haba phai sha ka pisa namar ka pisa ka la poi na ka bynta ki katto katne ki kam jong ka lynti rel" ula bynrap.
Nalor kane, u Myntri Rangbah ula ong ba lada phai sha ka roi ka par, baroh ki kwah ban ïohi ba ka lynti rel ka dei ban wan sha ka Nongbah bad kan kyntiew bha ïa ki lad pynïasoh, ka khaïi ka pateng bad ka ïoh ka kot.
“Ki don bun ki jingtynjuh, ki don ki jingsngewkhia na ki kynhun bapher bapher bad kumta ngi kwah ban ïasyllok shuwa bad baroh ki kynhun bad hooid ym shym la don mano mano ruh ba ong ban shu buh sah ïa ka hynrei ka ishu hangne ka long ba ka pisa ka la shu sah na ka bynta ki katto katne ki project" ula ong haba bynrap “Namar ka dei ka kam ba nyngkong eh ka bym shym la ïaid, ngin hap ban ïaid da kiwei pat ki sienjam bad ha kajuh ka por ngin dang ïai bteng ban ïakren bad ban wad ïa ka lynti ba ïasngewthuh jingmut lang ba kumno ngin lah ban pynïaid shakhmat ïa ka project namar ka lynti rel ka dei kaba biang eh ïa ka Jylla bad ka dei kaba lah ban pyntrei da ki bynta bynta….
baroh ki lad ki lynti ki don".
Haba kylli la ka jingpyntreikam ïa ka ILP kan plie lynti ïa ka jingwan ka lynti rel ha Ri-lum Khasi bad Jaintia, u Conrad ula ong “Ka ILP ka dei ka aiñ ka ban pyrrkhing ïa ka jingrung ki briew ba nabar ka Jylla hynrei ki don ruh kiwei ki lad ki lynti kiba lah ban leh eiei halor kane ka jingsngewkhia".
“Kumta…ka ILP kam dei eh ka mat ba sngewkhia, ka jingsngewkhia hi ka dei ka jingwan rung beaiñ ki mynder bad ki bar Jylla bad ki briew ki sngew ba ka ILP lane don ki kynhun kiba sngew ba ka ILP ka ïarap ha ka ban tehlakam ïa kine ki jingsngewkhia.
Ki don ruh kiwei ki lad ki lynti bad dei na kata ka daw ngi la wanrah ïa ka MRSSA bad kiwei kiwei ki lad.
Namar kata ka jingïakren ka la don bad ki Kynhun bapher bapher ki la buh ïa kine ki kyndon, to ngin sa ïakhmih kumno ki kam ki ïaid.
Ngin dang ïai ïakren bad ngin pyrshang katba lah ban pynbeit noh ïa kane ka kam" ula ong.
Shillong, Naitung 30: Ki thei ïalehkai ka Mawlai SC sa shi sien pat ki la lah ban sei madan ïa ka sap lehkai jong ki ban rah ar sien lynter ïa ka namlahduh jong ka lympung lehkai Shillong Sports Association’s Women’s League 2023 kaba la long ha SSA Stadium, First Ground, Polo, hynnin ka Sngi Saitjaiñ jong ka taïew ba ladep.
Ha kane ka jingïalehkai kaba shongshit ka Mawlai, kaba la rah ïa ka namlahduh jong ka Women’s League ha u snem ba ladep da kaba pynliem ïa kajuh ka kynhun kaba ki ïakhun mynta u snem, ka la ïoh ban jop da 3-1 kol ïa ka Laitkor SC hakhmat palat hajar ki nongpeitkai kiba la wan sakhi ïa ka jingïakhun final hapdeng kine ki ar kynhun.
ïa ki kol la thep da i Sunalinda Iawren (15′), i Charlinda Nongtdu (40′) bad i Ideibanri Kharpan (50′) na ka bynta ka Mawlai SC, katba ka Iawanlang Nongbet (36′) ka la ïoh ban thep ïa ka shi kol na ka bynta ka Laitkor SC.
Ki thei ïalehkai ka Mawlai ki la dap da ka jingsngewkmen hadien ba la jam sha kaba kut jong kane ka jingïalehkai, katba ka Laitkor ka la mad ïa ka jingsngewsih kaba kthang namar kim shym la lah ban ïoh ïa kaei kaba ki angnud wat hadien ba ki la ïalehkai bha ha kane ka samoi da kaba jop lynter tad haduh ka jingïakhun final.
Ha kane ka sngi, ka Mawlai ka la lah ban ïalehkai janai naduh kaba sdang.
Bad lyngba ka Marbarin Nongrum ka Mawlai ka la ïoh shibun ki kabu ban shna ïa ki bol bad pynrung ïa ki na ka bynta ki player khmat, bad kawei na kine ka la plielad ïa ka Iawren ban khyrwit jlang ïa ka bol shapoh kol tang hadien 15 minit ba la ïaid ka jingïakhun.
Hadien ba la sdang ïa ka kylla kaba ar, ka Laitkor ka la wanphai da ka rukom lehkai kaba khampher kaba la pynshongshit ïa u paid nongpeitkai, hadien ba ka Majaw ka la ïoh ban pynbuh bol na ka bynta ka Nongbet kaba la khyrwit jlang shapoh kol.
Kane ka jingïoh ban pynïakhaid ka la ai mynsiem ïa ka Laitkor, hynrei tang hadien katto katne por ka Mawlai ka la ïoh ban tehlakam biang ïa ka jingïakhun ha ka 40 minit ka Charlinda Nongtdu ka la ïoh ban thep ïa ka kol kaba ar shuwa ba ka Ideibanri Kharpan kan pynthikna namjop ïa ka Mawlai lyngba ka kol ha ka 50 minit.
ïa ka song tyngka kaba 30,000 ryngkat bad ka khusnam sha ka kynhun ba jop la sam da i Kong Isawanda Laloo, IAS bad i ba dei ruh i Director of Sports and Youth Affairs, i la ïoh ban don ryngkat ha kane ka sngi kum i kongsan, katba ka Laitkor ka la ïohpdiang ïa ka song tyngka kaba 18,000.
Kiwei pat kiba la don ryngkat ha kane ka sngi ïakhun final jong ka Women’s League ki kynthup ïa ki dkhot kiba la rangbah jong ka SSA, kiba kynthup ïa i Bah Karsing Kurbah, Bah Prosper Warjri bad i Bah Freddy Kharpran, kiba la ïoh bynta ban sam ïa ki khusnam sha i Priyanka Latam (Best Goalkeeper) jong ka Lumparing SC’s , ka Nisilia Majaw (Player of the Tournament) jong ka Laitkor bad i Sunalinda Iawren (Player of the Final) jong ka Mawlai.
Jowai, Naitung, 30: Ka Rotary Club Jowai (RCJ) ha kane ka sngi saitjaiñ kala ïoh ban pynthymmai ïa ki nongkitkam naka bynta u snem 2023-2024, kaba long ruh ka sien kaba 28 (Installation Ceremony) haka jingïalang bala pynlong ha Infinity Restaurant Mooralong, Jowai.
Ha kane ka sngi na ka liang u Rtn.
Dr.
K.
S.
Elangbam (major Donor) ula long kum u kongsan ha ryngkat ka jingdonlang ki Dkhot ka Club bad la sdang ka prokram da ka jingrwai ïaka National Anthem.
Ka Rtn.
E.
Gatphoh MPH ka la pynsngew halor ka jingsdang jong kane ka Club da kaba ong ki la don ki dkhot kiba la mih na kane ka Club bad ki don ruh kiba la rung thymmai hapoh jong ka.
Hynrei kum ka Club kaba peit ïa ka bha ka miat bad ka roi ka par kala synñiang shibun ki lad jingïarap ha ka imlang ka sahlang.
Ha kane ka sngi ka Rotary Club Jowai (RCJ) kala sam ruh ïa ka khusnam sha uwei na ki dkhot ka Club u Rtn.
Montri Passah (MPHF) Past President uba la ju ïarap manla ka por ïa ka Club.
U Rtn.
Dr.
Vincent T.
Darlong PHF Vice Chancellor MLCU haba ai kren kum u kongsan ula kyntu ïa ki nongkitkam jong kane ka Rotary Club Jowai ba kin ïaitrei shitom ha ki kam ba bha.
Ula ai ruh ka jingïaroh ïa u President ba rim Rtn.
Samehi Laloo uba la trei shitom ban pynïaid shakhmat ïa ki kam ka RCJ.
U la kular ruh lada kane ka Club ka donkam kino kino ki lad jingïarap na ka liang jong u u kloi ban ai ka jingïarap da kaba ïatreilang, u ong kum ka Rotary ka donkam bha ban kiew shakhmat da ka jingpynrung ïa ki Member namar na ki Member kan pynkhlaiñ shuh shuh ïa ka Rotary ha ka ri jong ka pyrthei hi baroh kawei.
Da kaba u la pynsngew ba ka thong ba hakhmat eh jong ka Rotary ka long ban wanrah ïa ka jingshong suk shongshngaiñ bad ban pynkup bor ïa ki khynnah kynthei ha baroh ki liang.
Ki nongkitkam ba thymmai ka Rotary Club Jowai 2023-24 ki long u President Rtn.
Deibormi Toi, Vice President Rtn.
S.
K.
Lato, Secretary Rtn.
J.
M.
Pohsngap, IPP Rtn.
Samehi Laloo, Treasurer Rt.
Lakhon Laloo, Sergeant at arm Rtn.
O.
F Majaw, Foundation of Club Trainer Rtn.
E.
F Gatphoh, Director Club Service Rtn.
D.
Biam, Community Service Rtn.
B.
P.
Najiar, Vacational Service Rtn.
M.
Gatphoh, International Service Rtn.
B.
Lytan, Youth Service Rtn.
M.
Passah, Literacy Service Rtn.
D.
I.
Kjam bad Bulletin Editor Rtn.
R.
Nongtdu.
Kawei pa kawei ka jaidbynriew kaba im ha kane ka snieh pyrthei ka im ka roi ka man bad ka par namar ba ka ktien ka jongka ka ïai im ka ïar bad ka hiar na kawei ka pateng ha kawei pat, da kumta ka jaidbynriew kaba nang ban ri bad ban ñiew kor ïa la ka jong ka ktien, kiba pyndonkam hok shisha ïa ka, ym tang ba ka ïai im hynrei ka kylla long ka ri kaba khraw bad haba peit ïa ka jinglong jong ki nongshong shnong ka jylla kiba kren ïa ka ktien Khasi i kumba i la nang pynring swai ne pynring sdot ïa kane ka ktien.
Haba ïaphai sha la ka jong ka jylla, lehse ka kyntien Khasi kam dei satia kaba duk haduh katta, ym ba ka da riewspah, pynban lah ban ong ba ka shu long pdeng, namarba ïa ka ktien ka jong ka dang ïa kren ïa khana dang ïa thoh ïa tar ïa ka tad haduh kine ki sngi kiba mynta.
Pynban ka jingsdang ban kham ring sdot jong ka kyntien Khasi lah ban ong ba dei na ka jingbym ïa kit khia lem da baroh baroh, khamtam lei lei na ki riew stad pule ba la pynjanai ïala ka kyrdan pule hala ka jong ka ktien.
Ka mat kaba juh ïa pur bad ïakren ha kiba bun bah ki jingïalang ban pynriew spah ïala ka jong ka ktien, kam don ïa ka jubab kaba paka ban ai balei ba ka ktien Khasi ka nang ring sdot, hato kiei eh ki daw kiba pynlong ïa ka ba kan long kumba ka long ha kane ka juk kaba mynta.
Kumba ka paw ha ki snem baladep, ka la don ruh ka jingdawa na ki katto katne ki kynhun kiba kwah ban pynrung noh ïa ka Ktien Khasi ha ka VII Schedule jong ka riti Synshar ka ri India.
Kan long kum ka dieng tyllaw kaba baroh shi katta ka ïai mih satang da ka tdem, ka lah mynta ba kan sdang ba kan kem ding ban tbeh biang sa shisien ïa ki dak jong ka jingshai na ka bynta ban ïa sdang ban ïa kit khlieh lem da kumno ba yn lah ban sdang ban ïa pynriew spah ïala ka jong ka ktien Khasi.
Ka jaidbynriew Khasi kan sakhi biang sa shisien ïa ka jingringsdot ka ktien Khasi khamtam haba ka jubab RTI ba la ioh na ka Ophis jong ka MBoSE ka la pyni ba ki samla pule kiba shim ïa ka sobjek Khasi (MIL) ha ka klas ba 12 ki la nang hiar arsut ha kine ki snem watla ka jylla ka ïa khun borbah ban pynrung noh ïa ka Ktien Khasi ha ka Khyrnit ba Phra jong ka Riti Synshar jong ka Ri.
Katkum ki jingtip ba ai da ka Meghalaya Board of School Education (MBOSE), la kdew ruh ba ka jinghiar arsut jong ki samla pule ba shim ïa ka sobjek Khasi ka jur bha ha ki jaka pule ba don ha sor lada ïa nujor bad ki jaka pule kiba don ha ki nongkyndong ha kane ka rilum Khasi-Jaiñtia.
Katkum katei ka RTI ba la ïoh na ka MBoSE la kdew ruh ba don ki jaka pule ba ym don shuh kiba treh ban shim ïa katei ka Khasi kum kawei na ki sobjek jong ki naduh u 2014 haduh u 2015.
Katei ka RTI ka kdew ruh wat ki skul ba pawnam ha ka nongbah kim don shuh ïa ki samla pule kiba shim ïa katei sobjek Khasi.
Ym tang katta, hynrei wat ha kiwei ki skul kiba don ha kine ki Rilum Khasi – Jaiñtia ki kdew ruh ba watla ki samla pule ki shim ïa katei ka sobjek, hynrei kim lah satia ban ïoh mark shibun bad lada ki pas ruh kadei beit ha ka kyrdan 3rd Division lane pas salit.
Ki mat kiba lehse kiba lah ban shu ïa pashat lyngba kane ka kolom ka long ba man la ki skul khamtam lei lei ki skul phareng haba don la ki jong ki khynnah, dei beit ha kaban sdang naka bynta ban pynshlur ïa ki khynnah ba kin hap ba kin shim ïaka sobjek Khasi kum kawei na ki kot pule ka jong ki, ne lada ka kham sngewlong kaba laitlan ne bym da mon ban ïa shim kyllum da baroh ki khynnah, lehse lah ruh ban rai ba kan dei kum kawei na ki sobjek ba kyrpang (compulsory subject) tang naka bynta ki khynnah Khasi, khnang ba ka ktien ka jong ka kan ïai im.
Ka jingeh ïa kiba bun ki khynnah shong skul ka long ba ki kham salia bha ban shim ïa ka sobjek Khasi ha ki skul, namar ba ha ki, la plie lad ba ki lah ban jied da kiwei pat ki sobjek kum ka Alternative English kaba shiban ka kylla long ka dieng pynkiang bah ïa ka ktien Khasi ba kan ïoh ba kan rung ha man la ki jingmut jong ki khynnah.
La bun bun tylli ki snem ba ïa kum kane lad ban shim bujli ïa ka sobjek Khasi da kiwei pat ki sobjek ka la hiar la bun bun pateng, kaba mynta pat ka kylla long kawei na ki mat kaba la ïa sdang ban ïa lyngba bad pisa ba ka ktien hi ka la nang lam sha ka lynti ba imat ka sdang ba kan duhjait.
Pynban hapdeng ka jingeh ba ka ktien Khasi ka don ha ka jingjah lynti, ki lad pathai khubor lehse ki la shim ïa la ka jong ka kamram ban bah ïa ka lyngkor kaba khia naka bynta ban ïai pynim ïa ka ktien lajong.
Halor kane ka mat, sngew ban ai burom kaba khraw ïa ki nongseng ïa ki kot khubor, kiba hapdeng ka jingeh ba ki ïa kynduh, ki ïai pynmih kawei hadien kawei, ban pyrshang katba lah ha kaban pynim ïala ka jong ka ktien da ki jingthoh kum ki khubor, ki artikle, ki khubor ka pyrthei ba pynwan sha ka ktien lajong bad kumta ter ter.
Hynrei hapdeng ka jingpyrshang naka bynta ban pynneh ïala ka ktien lajong, mih ka ishu jong ka jingbym beit ne bym biang pura ïa ki dak thoh ba pyndonkam hala ka ktien lajong, ne don ruh ki jait jingmut jong ki kyntien kiba dei kiba dang shu kha shen ïa ki bad kaba eh shisha ha kaban pynwandur sha la ka jong ka ktien.
Hangne la shem ba ka daw hi baroh ka long ba ki samla pule ba la kham pule bha ïa ki kyrdan ba kham shalor ïa ka sobjek Khasi, ki tyngkan eh ïala ka buit ka bor ban ïarap ha kaban sei ïa ki kynja jingthoh ba ki la ngam jylliew naka bynta ban ïarap lem ïa ki lad pathai khubor ba kin sdang ban pynsaphriang lem ïa ki kyntien ba thymmai sha ki paidbah nongpule salonsar.
Shuh shuh ka jingeh ïa ka ktien Khasi ba kam lah ba kan kiew shakhmat, namar ba ki khynnah pule ha ki skul haba kim shim ïa ka sobjek, ki la sdang ruh ban da klet syndon wat ban kren ha la iing ha la sem.
Ki kmie ki kpa ruh ki ailad ïa la ki khun ban kren noh da ki ktien nongwei, namar ba jur pat ka jingsarong ba hana ki khun ki dei kiba la nang bad pnah bha ban kren ïa ka kyntien ki nongwei wat ha la iing ha la sem.
Guwahati, Naitung 30 : U Myntri Rangbah ka Jylla Assam u Himanta Biswa Sarma u la ong ba ka jingrung jong ki jaidbynriew Rohingya na Myanmar ha ka thaiñ Shatei Lam Mihngi ka Ri, ka long kaba ishyrkhei.
Ha jingïakren bad ki lad pathai khubor, u Himanta ula ong “ka don ka jingtreikam jong ki briew kiba wanrah ïa ki Rohingya sha Tura bad nangtei pat sha Assam bad sha kiwei ki bynta jong ka Ri.
Ki Pulit jong ngi ki la don ha Tripura bad ki la ïatreilang bad ka Sorkar Jylla ban leh eiei pyrshah ïa kine ki briew".
Ki Pulit ka Tripura lyngba ka Twitter, hadien ba u Himanta u la kren halor ka kam ki Rohingya ha Assam bad ong ba tad haduh u bnai Jylliew, na baroh ki 354 ngut ki nongwei ba wan rung kynthup ki Rohingya, ki Pulit ka Tripura ki la kem ïa ki briew kiba ïarap.
Mawkyrwat, ‘Naitung, 30: Uwei u briew uba ha ki karta 23 snem ei ei u la khlad noh hadien ka jingjia takhuh kali ha ka surok bah Mawlangwir – Mawkyrwat ha kaba ka jingjia ka la jia ha kawei ka jaka (surok) kaba don hajan ka Civil Hospital, Mawkyrwat, South West Khasi Hills District.
Katkum ka tyllong khubor na ki bor pulit la ïathuh ba kane ka jingjia ka la jia ha ka 30 tarik u ‘Naitung, 2023 ha ki por kumba 2:30 janmiet ha kaba kawei ka Pulsar ba rong ïong kaba don ruh ïa u number ML 05 E 7511 ba la ñiah da u Ialambok Lyngdoh na Mawlangwir ka la wan na ka phang Mawlangwir ban kiew sha Mawkyrwat bad kynsan ynda ka la poi hajan ka Civil Hospital, Mawkyrwat ka la ïa takhuh noh bad kawei ka kali kamai Maruti Alto 800 kaba don ïa u number ML 12 2962 ba la ñiah da u Jonalin Wartde, 23 snem na ka shnong Pyndensakwang ha kaba kane ka kali ka wan na ki phang Mawkyrwat.
La ïathuh ruh ba kane ka jingïa-takhuh kali, uwei u briew uba dei u nongshong ha ka ar-shaka u (Late) Shemphanglin Lyngdoh, 23 snem na ka shnong Mawlangwir u la don ha ka jingmynsaw jur bad mar mar la rah noh hapoh CHC Mawkyrwat bad tang katto katne por na ka daw jong ka jingjur palat ka jingmynsaw u la khlad noh.
Halor kane, ïa ka daw jong ka jingjia haduh mynta ym pat lah ban tip la ka dei ka jingbakla jong ka kali ar-shaka ne dei jong ka Maruti Alto 800.
Kumta na ka liang ki bor pulit ki dang pynlong jingtohkit kaba bniah.
Jowai, Naitung 30: Ka Jaiñtia National Council (JNC) ka kwah ban pynpaw ïaka jing sngewkhia kaba jur halor ka jingleh jong ka Karbi Anglong Autonomous Council (KAAC) halor ka jingbuh ka jong ka ïaka Khyrdop khrong Khajna (Entry Taxes Gate) hapoh u pud u sam jong ka Shnong Khanduli, West Jaiñtia Hills District.
Kane ka jingleh jong ka KAAC ka pyni shai kdar ba kim burom ïaki Regional Committee pynbeit pud jong ki 2 tylli ki Jylla (Meghalaya & Assam), ka seng ka lyngngoh ruh ban ïohi baka Jaiñtia Hills Autonomous District Council (JHADC) ka long tang ka nong peitkai halor kane ka jingkyntur jong KAAC sha u pud u sam jong ka JHADC, watla ka jingïa kren ban pynbeit ïa u pud u sam hapdeng kine ki 2 tylki ki jylla ka dang ïaid shait shait shakhmat lyngba ki Regional Committee for Border Disputed hynrei naka liang ka KAAC bad ki paitbah Karbi ruh ki dang ïaid shait shait shakhmat ban pyni bor ïaki Pnar bad kyntur ruh sha u pud u sam ka Jylla Meghalaya.
La pynsngew ba ka jingbuh jong ka KAAC ïaka khyrdop khrong khajna hapoh ka Shnong Khanduli, West Jaiñtia Hills kaba dang hap hapoh ka jingpeit jing khmih jong ka JHADC, bad ka jing pyndik pynthut jong ki Karbi ïaki jaka Rep jaka Riang jong ki Pnar, ka pynsuba jur ïa ka seng ba kine kiei kiei baroh kidei ki buit poh jong ka Sorkar Assam ban klun ïaki jaka jong ka West Jaiñtia Hills shapoh Assam, ha kane ka jing pynbeit ia u pud u sam (phase 2).
Kumta halor kane ka nongrim na kaliang ka JNC ka kyntu jur ïaka Regional Committee for Border Disputed, West Jaiñtia Hills District ban kynthup lang ïaki Waheh Shnong bad ki Daloi jong ki Shnong Khappud kiba hap hapoh ka jingpynbeit ïa u Pud u sam (phase 2) hapdeng ka Meghalaya bad Assam.
Kum ka seng kala sakhi haka jingïa pynbeit ïa u pud u sam (Phase 1) kam shem la pynhun ïaki ba bun ki Shnong bad kila kynnoh baka Sorkar kala shu leh donbor ïaki khlem da kynthup lang ïaki Nongshynshar Shnong, ki Syiem, ki Sirdar ter ter hapoh ka Regional Committee bad shibun ki jaka ba hap hapoh Meghalaya kila leit noh shaka Assam.
Khnang ba kan ym wanrah ïa kano kano ka jing bymhun ha kane ka jing pynbeit ia u pud u sam (phase 2) ka JNC sa shisien ka kyntu jur ïaka Regional Committee ban kynthup lang ïaki Waheh Shnong bad ki Daloi jong kito ki shnong ki Elaka kiba hap hapoh ka Jingpynbeit ïa u Pud u sam (phase 2) hapoh ka Regional Committee for Border Disputed Area.
Nongpoh, Naitung, 30: Da ka mynsiem ba sngewkhia halor kawei ka jingjia ba sngewsih ba la mad da kawei ka longiing ha ka shnong Mawiapbang ha Ri-Bhoi District, hadien ba ki thylliej ding kiba la klang ki la bam duh syndon ïa ka iing ka sem bad ki jingdon jingem baroh, ka seng Hynñiewtrep Integrated Territorial Organisation (HITO) Ri-Bhoi District ka la leit ban ai jingïarap bad noh synñiang sha katei ka longiing kum ka jingai mynsiem bad kyrshan.
Kum ban shu pyntip hangne ba ka ding kaba la klang ka la bamduh ïa ka ïing jong ka kong Bashisha Pyngrope ha ka step jong ka 19 tarik mynta u bnai haduh ba baroh ki jingdon jingem ki la ingkhong bad kylla dpei lut, kaba la wanrah ka jingsngewsih kthang ïa katei ka longiing.
Na ka liang jong ki nongïalam ka HITO Ri-Bhoi District ki la pynpaw ïa ka jingsngewkhia halor kane ka jingjia ka bym poi pyrkhat kaba la wanrah ka jingduh-nong kaba khraw ïa kane ka longiing.
Kum ka jingai mynsiem bad ka jingkyrshan naka liang ka seng ka la noh synñiang katba lah da ka bor barit sha kane ka longiing bad ha kajuh ka por ka Seng ka la kyrpad ruh ïa ki bor ba dei peit khamtam u Block Development Officer (BDO), ïa ki riewshimet kiba don ka mon babha ba kin ïa snohkti lang na ka bynta ban kyrshan ïa kane ka longiing ha kum kane ka por ba ka la mad ia ka jingjia basngewsih.
Nongstoiñ, Naitung, 30: Kum shi bynta ban rakhe leh kmen ïa ka jingkynjoh jong u Mawmer ba 25 snem, ka Siejlieh Sport Social & Cultural Youth Organisation ha ka sngi saitjain, ka la ïoh ban pynkut noh ïa ka lympung jong ka jingïakop pyni sap kyrpang kaba la tip ruh kum ka ‘Talent Show’ ïa kaba la pynlong ha Dorbar Hall shnong Siejlieh Nongstoiñ.
Ka jingrakhe ïa katei ka Jubili Rupa la sdang naduh ka 15 tarik u Nailar 2022 baroh shi snem bad la ong ba yn pynkut ruh ha ka 15 u bnai ban wan kata ha u Nailar 2023 kum ka dak jong ka jingpynhap pyrda ïa ka jinglehkmen na ka bynta ka Jubili Rupa jong ka Club.
Ïa katei ka sngi kyrpang ka club ka la pynlong ïa ki jingpynbyrngia ki bapher bapher kum ki jingïalehkai kynjat bol, Badminton, Carrom board, Volleyball, Basketball, ki jingshad, ki jingrwai bad kiwei kiwei.
Ïa ka nam lahduh ha katei ka sngi pyni sap, la ïoh ban rah da u Aibanjop Marweiñ kum u ba long ba nyngkong, u ba la pyni ïa ka jingleh Jadu.
La ïadonlang ha kane ka sngi da u bah G.
W.
Nonglang President ka Club, u samla Gerald Ïawphniaw, ka samla Pynsuk Thongni, ka samla Grace Lyngdoh kiba dei ki nongrwai ba pawnam ka thaiñ.
Kitei ki samla ha kajuh ka por kiba la long ruh kum ki nongbishar ki la ïoh ban sam ïa ki khusnam bad ïa ki Syrnod sha ki nongjop ha katei ka sngi.
Shillong, Naitung 30 : Ka National People’s Party (NPP) kaba ïalam mynta ïa ka sorkar jylla ka la pynkhreh ban sei da u MLA barim ban aireng ha kane ka elekshon MP kaban sa long shen ha u snem ban wan.
Ki tyllong khubor ba tikna watla kim pat kwah ban pynpaw ïa ka kyrteng hynrei ki la ïathuh pat ba utei u MLA barim u dei ruh uba la bat teng ïa ka kam kum u ophisar heh ha ka sorkar shwa ba un shongthait bad aireng ha ka elekshon ha u 2018.
Haba pyrshang ban wad jingtip la utei u kyrtong ba ka party ka pynkhreh ban sei u dei na ka party NPP lane na kiwei pat ka party, hynrei ka jubab kaba la ïoh ka long, “Sa tang khyndiat por eh yn sa pynbna paidbah noh," ong ki tyllong khubor.
Tangba, la sngewthuh pat ba utei u MLA um dei satia na ka NPP tangba u dei pat na ka party kaba don khyndiat ngut ki MLA kaba trei lang ha ka sorkar synrop MDA.
Kumba long haduh mynta, la ïathuh ruh ba kiba bun ki nongïalam jong ka party ki la ïa hun, hynrei ki hap pat ban bud ïa ki kyndon jong ka party ha shwa ban shim ïa ka rai kaba khatduh, kaba mut ba lada jia ba baroh ki biang nadong shadong, utei u MLA barim da kaba suk un ïoh ban ïa khun na ka tiket NPP ha kane ka elekshon MP.
Lah ruh ban kdew hangne ba na ki party kiba bun kiba don ha ka jylla, dei tang ka Voice of the People’s Party (VPP) kaba la dep ban pynbna ïa u kyrtong, kata u General Secretary ka party, Dr.
Ricky AJ Syngkon.
Katba kiwei pat ki party la ka long naduh ka UDP, BJP, HSPDP, AITC bad kiwei kiwei kim pat khih satia ban pynbna ïa u kyrtong ban aireng ha kane ka elekshon MP sha Lok Sabha.
Nongstoiñ, Naitung, 30: Ka jingpynslem jong ka sorkar ban leit jurip ïa ki jaka bad ki shnong ki thaw kiba hap ha ka Langpih sector, na ka bynta ban ïa pynbeit noh bad ka sorkar Assam, ka la pynpisa jingmut haduh katta katta ïa ki paitbah kiba shong ha ki shnong kiba don ha katei ka thaiñ.
Ha kine ki khyndiat sngi la ïoh ban ïa kren bad ki rangbah katei ka thaiñ ha kaba ki la pynpaw ïa ka jingsngewkhia, namar lai taiew mynshuwa ka Regional Committee on Border Dispute kaba dei peit ïa ka West Khasi Hills kaba la khlieh da u bah Paul Lyngdoh Myntri sorkar, ka la dep lum ïa ki rangbah shnong khappud bad ki sengbhalang ka West Khasi Hills ha Nongstoiñ, ban ïathir halor katei ka kam, ha kaba na ka liang u bah Paul Lyngdoh u la kren da kaba shai ba hadien khyndiat sngi, kin sa leit ban jurip ïa ki shnong ki thaw bad ki jaka khappud kiba hap ha ka Langpih sector.
Kitei ki rangbah ki la kyntu ruh ba ka Regional Committee ka dei ban pynshai noh kloi katba lah bad ban pyntip ruh lano kin wan bad hangno kin khot lang ïa ki paitbah nongshong shnong.
U bah P.
Nong-shlong sordar shnong Mawïamsyiem u la ong ba ka jingpynslem jong ka Regional Committee ban wan jurip ha khappud Langpih sector, imat kan ym lah ban urlong mynta u snem.
Lada ym lah ban pyndep mynta u snem kan sahteng shuh shuh, namar ba ha u snem ban wan ka Election MP ka la long bad naduh ki bnai Nohprah ter ter, ki heh sorkar na Assam bad na Meghalaya kin ym don por shuh ban leit ïakren ne ïapyrkhat ïa ki kam pynbeit pud namar kin bun kam ha ka jingleit ïalap Election.
Nalor kata u la ong ruh ba ha Meghalaya lei lei ki don ar tylli ki election kata ka MP bad MDC bad kan ktah bha ïa ka por jong ki heh sorkar.
Kawei pat ka tyllong khubor ba la ïoh lum na ka thaiñ Langpih, la ong ba ha ka taïew ba la dep ka Regional Committee on Border Dispute jong ka Assam, ka la pynlong ïa ka jingïakynduh lang ïa ki Sengbhalang, ki riew rangbah bad ki heh sorkar ha Boko na ka bynta ban ïakren halor katei ka mat pynbeit pud ha Langpih sector.
La ong ruh ba ha katei ka jingïakynduh lang, ki sengbhalang na Assam kum ka Rabha Hasong Autonomous Council, All Rabha Student Union, Gurkha Student Organisation bad kiwei wei ki la ïadon lang.
Nalor kata la ong ruh ba na ka liang ki nongïalam jong ki Nepali na Upper Lumpee bad Lower Lumpee, ba la ïalam da u Dombar Bahadur Bhatarai (Domare) u Biju Chetri bad kiwei kiwei ki rangbah Nepalee, ki la leit ban ïashimbynta lang ha katei ka jingïalang.
Ki thymmei khubor ki ïathuh ruh ba kaba wat na ka liang ki Garo kiba shong ha ki shnong khappud naduh Dronpara, Nawapara, Bangjeng, Mawïamsyiem bad kiwei kiwei, ki la leit ban ïadonlang ha katei ka jingïalang ban ai jingkyrshan ïa ka sorkar Assam bad ban pynshai ba ki kwah ban don beit ha Assam ym ha Meghalaya.
La ong ruh ba katei ka jingleit ai jingkyrshan jong ki Garo ïa ka sorkar Assam, ka la pynkmen ïa ki Nepali baroh kiba shong ha ka thaiñ Langpih bad ki la kyrmen beit triang ba naduh Mawsikar, baroh ki jaka kiba shaphang mihngi na ka surok haduh ka jaka ba don ka ktem pulit Assam ha Langpih kaba dei ka jaka ïew ba rim ki la dei lypa ki jong ka Assam.
Ki la pynpaw ruh ba ki bynta jong ka Meghalaya pat ki dei tang na shilliang kata naduh ka madan shaphang sepngi.
La ong ruh ba lada ka jingpynbeit pud kan dang sahteng kham slem ki paitbah kin dang mad biang shibun ki jingeh.
Shillong, Naitung, 30: Ki dkhot jong ka Khasi Students Union (KSU) West Jaiñtia Hills District Unit ha ka sngi Saitjaiñ ki la noh jingïarap da ki tip sop iing sha ka St.
Tomas Lower Primary School kaba don ha ka shnong Moolber.
Ïa kine ki tin sop iing la aiti da u Vice President ka Seng u samla Chanbor War, u Vice President jong ka KSU Laskeiñ Circle u samla Phrang Law bad kiwei kiwei ryngkat ka jingdon lang ka trai jong ka skul ka Kong Minphik Laban bad ki bahaiing hasem.
Kane ka skul ka la ai ka jingshakri la 10 snem tam ha ka shonng Moolber kaba don markhap bad ka Jylla Assam.
Ki don 6 ngut ki bonghikai bad 85 ngut ki khynnah skul kiba pule naduh ka klas KG haduh klas VI.
Na ka liang seng ka la kitbok kitrwiang ïa ka Kong Minphik Laban kaba la kloi ban mih shakhmat ban seng ïa kane skul kaba ai ka jingkyrkhu ïa ki heprit ki ban ïoh ïa ka jingnang jingstad ha kane ka thaiñ na kane ka skul.
Kum ka trai jong ka skul ka Kong Laban ka la pynsngew ïa ki jingeh ban pynïaid ïa kane ka skul namarba ka bai skul ka long kaba tad katba ka jingpynlut pat ka bun bha ba kynthup ïa ka jingsiew tulop ïa ki nonghikai.
Ka la ong, da ka ai mynsiem jong ka KSU, kan long ka jingkyrkhu ïa kane ka skul bad ïa ka thaiñ hi baroh kawei bad ha kajuh ka por ka la kitbok kitrwiang ïa ka KSU ba kan dang lah ban ai jingshakri kham bha ïa ka ri bad ka jaitbynriew hi baroh kawei.
Nongpoh, Naitung, 30: Ka Raid Marwet kaba hap hapoh ka Hima Mylliem, ha Ri Bhoi District kaba la thaw ïa kawei ka komiti ha ka 7 tarik mynta u bnai ha ka Sngi Saitjaiñ ka la leit ban ïa kynduh ïa u Syiem Raid jogn ka Raid Marwet ban pan ïa ka jingithuh bad ka jingkyrkhu kyrdoh ba ka komiti kan dup lah ban ai jingshakri na ka bynta ka bha ka miat bad ban ïada ïa la u pud u sam hapoh ka Raid Marwet.
Ïa kane ka Komiti la suit la shor kyrteng kum ka Raid Marwet Development and Social Welfare Committee (RMDSWC) bad kaba lyngba kane ka komiti ki paidbah nongshong shnong jong ka Raid Marwet ki la shim ïa ka rai ban ïatreilang na ka bynta ban kyntiew ïa ka bha ka miat bad ka roi ka par jong ki paidbah hapoh ka Raid Marwet.
Ki nongïalam jong kane ka komiti ki kynthup u Bah Munu Shakwa kum u President, u Bah Liam Pator kum u General Secretary, u Bah Dominic Lyngdoh bad u Nicholas Manar kum ki Treasurer bad kiwei kiwei ki dkhot ba la jied na ki paidbah nongshong shnong jong ka Raid Marwet.
Ha ka jingpynithuh ïa kane ka komiti, na ka liang jong u Syiem Raid ka Raid Marwet, u Paiem Ken Syiem u la ai ka jingkyrkhu kyrdoh bad ka jingbit ba kane ka komiti kan trei bad kan ai jingshakri na ka bynta ka bha ka miat hapoh ka Raid Marwet bad khamtam ban ai ka jingïatreilang bad ki bor synshar ka Raid khnang ba kane ka Raid kan dang kiew shaphrang ha baroh ki liang.
Ha ka jingïakren bad u President u Bah Monu Shakhwa bad u Secretary u Bah Liam Pator ki la ïathuh ba ka daw kaba ki khun ki hajar ka Raid Marwet ha ka jingïalam jong u Pa’iem Ken Syiem kum u Syiem Raid ki la thaw ïa kane ka komiti ka long ban peit kyrpang ïa ka bha ka miat bad ka roi ka par jong ki shnong bapher bapher ba hap hapoh kane ka Raid.
Ki la ong ruh ba kane ka komiti kan peit kyrpang ruh na ka bynta ka bha ka mait jong ki khynnah hapoh ka Raid ba kin lait na ki jingsniew bapher bapher kiba ktah ïa ka shongsuk shongsaiñ ki paidbah nongshong shnong.
Nalor ki jingshakri kiba bun ban wanrah ïa ka bha ka miat hapoh ka Raid, kane ka komiti kan peit kyrpang ruh ïa u pud u sam jong ka Raid, namar la jan bun na ki shnong kiba don hapoh ka jylli jong ka Raid Marwet ki don ha syndah bad ka jylla Assam.
Ki la pynpaw ruh ba kin ai jingshakri ryngkat ka jingïatrei lang bad ka ophis jong u Syiem Raid bad ka thong kaba hakhmat eh hi ka long ban kyntiew ïa ka bha ka miat, ka ïoh ka kot bad ka roi ka par jong ki paidbah hapoh ka Raid Marwet.
Shillong, Naitung 30 : U President jong ka All India Trinamool Congress (AITC), Bah Charles Pyngrope u la pynpaw ba ïa mynta ka dang eh ïa ki kum ka party ban rai ïano kin sei kyrtong ban aireng ha kane ka elekshon MP Lok Sabha kaban sa long shen ha u snem ban wan.
Ka daw tynrai halor kane, kadei namar ba ka party kam shym la lah ban leh bha ha kane ka elekshon MLA kaba dang shu dep mynta u snem.
Lah ban kdew hangne ba ka AITC ka la ïoh ban jop tang san ngut ki MLA ha ka Iing Dorbar kaba don 60 ngut, kata saw ngut na rilum Garo bad uwei na rilum Khasi kata ruh tang u President ka party marwei u ba jop.
“Ngim pat pyrkhat ei ei halor kane, kumba phi ihi ba ngim shym la lahban leh bha ha ka elekshon MLA kaba dang shu dep khamtam ha rilum Khasi bad Jaintia.
Kumta kan dei kaba eh ban shim rai mynta," la ong u President uba dei ruh ha kajuh ka por u MLA ka Nongthymmai.
Hynrei haba jubab la ka party kan kyrshan ïa kino kino ki party kiba sngewthuh jingmut, na ka liang u President u la pynpaw da kaba ong ba ïa kane ka bynta ruh kin sa shim rai ynda la dei ka por.
Shillong, Naitung 30 : U Myntri Rangbah ka Jylla Conrad K Sangma u la ong ba ka sorkar jylla ka kloi ban ïarap bad kyrshan ïa kito ki college kiba shem jingeh na ka bynta ban pyntreikam ïa ka National Education Policy (NEP) kaba thymmai ha ka jylla.
Haba kren bad ki lad pathai khubor, u Myntri Rangbah u la ong ba kam don satia kano kano ka jingpyrshah ïa ka NEP hynrei ka jingkylli kaba mih ka long kumno ban weng ïa ki jingeh bad kata kadei ha ka liang ka jinglut.
“Ka daw balei balei ki jingeh ki mih kadei namar donkam haduh saw snem ban pyndep ïa ka snem pule bad kumta donkam shuh kham bun ki jingtei, donkam shuh khambun ki briew bad ruh ban sdang sa ïa ka multi-discplinary course.
Kumta donkam kham bun ki professor, ki lecturer bad ki riewshemphang ban wan bad kam dei satia ba ki pyrshah ïa ka," u la ong.
Katkum ka jingong jong u Myntri Rangbha, ki college shimet kin ym lah ban pyntreikam ïa ka NEP mardor mar ïa sdang namar ka jingeh kadei naduh ka jingdonkam kham bun ki briew, ka pisa bad ki jingtei.
“Kumta, ngi la ïa kren ïa kane bad bun ki college bad ngi la ïakren ruh ban ïarap bad kyrshan ïa ki.
Kan ym lah ban long noh shisien long b aroh namar ka jingdonkam pisa kadei kaba bun hynrei ngi buh pat ka thong ban pyndep ïa ka bad ngin ïaid shakhmat," u la bynrap biang.
UMyntri Rangbah u la ong ruh ba ki riewshemphang bad ki college ruh ki ïaroh ïa ka NEP bad pynpaw ba kane kadei ka sienjam shakhmat ha ka liang ka pule puthi kaba don jingmut namar kan plie lad ïa ki samla pule sha ka lawei kaba don jingmut.
Shillong Naitung : Ka Meghalaya Youth Tourism Development Society (MYTDS), ka la pynbna ba kan pynlong ïa ka jingïakob thei bhabriew kaba la tip kum ka Miss Meghalaya bad Miss Teen Meghalaya 2023 ha ka 09 tarik u Nailur 2023 ha Soso Tham Auditorium, Shillong.
Ki nongïalam jong kane ka kynhun haba ïa kren bad ki nongpathai khubor, ki la ong ba ka MYTDS kadei kaba trei naka bynta ban kyntiew ïa ki samla jong ka jylla ha ki kam jngohkai pyrthei, hynrei mynta ka kynti, kala phaikhmat biang ban kyntiew ïa ki thei samla da kaba pynshlur ïa ki ba kin kiew ha ki rynsan ïakob thei bhabriew bad ban pyni ruh ïa ka sap ka phong jongki bad ïa ka jingproh jabieng.
Ki la ïathuh ba na ka bynta katei ka jingïakob, yn pynlong ïa ka Audition haka 12 tarik u Nailar 2023 bad hadien ba la dep jied ïa ki thei bhabriew, yn sa ai jinghikai bad jingpyntbit ïa ki naduh ka 12 tarik ha Youth Hostel, Shillong bad ïa katei ka jingïakob ban ïoh deng ïa ka pansngiat yn pynlong ha ka 9 tarik u Nailur bad ha kane ka sngi kan don ruh ka Fashion Show na ka Butterfly Clothes and Accessories bad ki nongjop kin ïoh pdiang ïa ka pisa kaba 2.
80 lak tyngka.
Ki nongjop ha ka Miss Meghalaya bad Miss Teen Meghalaya kin ïoh ban mihkhmat ïa ka jylla ha ki jingïakob thei bhabriew ki ban long ha ka Thaiñ bad ha ka Ri.
Kane ka rynsan kan long ruh kum ka jingplie lad ïa ki samla kynthei kiba don jingthmu ha kaban rung ha ka kam model, ban k ne kren paidbah bad lyngba kane ka rynsan yn ai jinghikai ïa ki ban pule, ban kyntiew bad ban pyntbit ïa ka sap ka phong jong ki ha kajingpynkhreh na ka bynta ka lawei ka jongki hi.
Nongpoh, Naitung, 30: Ka Synjuk ki Rangbah Shnong (SRS) Ri-Bhoi District, ka la takraiñ tyngeh bad ha kajuh ka por ka la pynpaw ïa ka jingsngewkhia kaba jur halor ka jingleh mon jong ki shakri Sorkar ha kaba bun na ki paidbah ki la ïa kynduh mawsiang ban pyndep ïa ki kam ki jam khamtam ban beh ïa ka por ba kordor.
Na ka liang jong ki nongïalam ka Synjuk ki la pynpaw ba ki don ki ophis Sorkar kiba bym don briew wat ha ki kynta long trei kata naduh 10:00 baje mynstep haduh 4:00 baje janmiet, don ruh ki ki nongtrei kiba poi sha ki ophis treikam haduh ka por shiteng sngi bad leit phai noh tang hadien kumba katto katne por ba la poi trei watla ka Sorkar ka la siew da ka tulop ïa ki ban leit trei man ka sngi bad ka por ba la buh kaba la ktah ïaka ïoh ka kot ka jylla khamtam ha ka district Ri-Bhoi kaba la tip kum ka Aspirational District.
Kane ka jingkynthah jong ki nongïalam ka Synjuk pyrshah ïa ka jinglehmon jong ki shakri Sorkar ka long hadien ba ki la kam ba ki la lap ba bun na ki shakri Sorkar ha ki tnad treikam bapher bapher ki la shimkabu shaba palat ban wan trei bad leit phai katba ki mon kat haduh ba ka la buh jingeh ïa kiba bun ki riewpaidbah khamtam kum ki ophis Sorkar kiba dei peit ïa ka roi ka par.
Ka Synjuk ka la kynnoh ruh ba kine ki daw ki pynlong ïa ka jinghiar jong ka jylla sha ka kyrdan ba sha trai ha ka liang ka roi ka par bad ha ka ïoh ka kot.
Ka synjuk ka la kyrpad ïa baroh ki Ophisar bad ïa ki nongtrei Sorkar ba ki dei ban pynbiang ïa ka por leit trei bad ka por leit phai iing ka jong ki khnang ba yn dup lah ban pyndep bad ban shakri hok ïa ka kamram kumba la bynshet ha ki.
Shillong, Naitung 30 : Ka UDP Mawlai Circle ka pynpaw ka jingsngewkhia jur halor ka jingshah lehbeiñ jong ki khynnah skul Jawahar Navodaya Vidyalaya ha ka jylla khamtam kumba la jia dang shen ïa ka JNV Niangbari ha kaba ki khynnah skul ki ïoh da ka um ba jngut ban dih, ki jingbam kiba la sma, ki dawai kiba la dier por bad kumta ter ter.
Na ka liang u Adviser jongka UDP Mawlai Circle u bah P.
T Sawkmie uba dei ruh u MLA ba rim ka Mawlai u la pynpaw ba ka UDP Mawlai Circle kam sngewïahap shuh ïa kane ka jingshah lehbeiñ ki khynnah skul ha ki bor pynïaid bad kane ka pynpaw ba kim don ka jingkitkhlieh kum ki nongpeit nongkhmih ïa ki khynnah.
U bah Sawkmie u la ong ba ka UDP Mawlai Circle ka dawa ba dei ban sospon noh mardor ïa ki bor ba dei peit ïa katei ka skul khnang ba kan long ka jingsneng ïa kiwei kiba peit kum ha Mawphlang bad ha kiwei kiwei ki district ruh.
“ U Deputy Commissioner u la dei ban leh la ka jongka kamram halor kane ka jingjia ha katei ka skul namar kane khlem pep kan ktah ïa ka jingkoit jingkhiah ki khynnah skul namar kumba paw na ka jingbym biang ka umdih bad ki jingbam ki la don ki khynnah kiba la poi hospital ruh.
Haka jingshisha ki skul ki ju hikai ïa ka jinglehkhuid bad jinglong beit haka jinglong jingim hynrei kane ka skul ka la pheil ha baroh ki liang" ong u bah Sawkmie.
Kiba kum kine ki jingjia ki DC ki dei ban leh ma mar da ka kam ym dei ban ap haduh ban da wan ka hukum na ka sorkar.
Nalor kata wat ki bor ba halor ka tnad pule puthi ruh ki dei ban leit jurip ïa kine ki skul namar wat la ki dei ki skul sorkar pdeng hynrei ki don hapoh ka jylla bad kiba bun ki khynnah skul ki dei napoh ka jylla khnang ba kin ïohi kumno ki bor pynïaid ki leh bad lada ki leh palat ruh ba kin ïïoh ban leh ïa kaba donkam, pynkut u bah Sawkmie.
Shillong, Naitung, 30: U MDC jong ka BJP na Tura u Bernard N Marak ha ka sngi U Blei u la dawa ba ka jingthung ïa ki deputy Commissioners (DC) bad ïa ki Superintendents of Police (SP) dei ban thung da ki trai jylla kiba don jingtip shaphang ka Khyrnit Bahynriew.
Ha u kyrwoh, u Marak u la ong, bun na ki Ophisar ba la thung da ka Sorkar Jylla ki dei ki bym don jingtip eiei wat tang khyndiat ruh shaphang ki jingïada ïa ki paid riewlum.
“Kim don jingtip eiei shaphang ka lariti, ki riti ki dustur jong ki riewlum namarkata bun na ki ophisar ki sngewthuh bakla shaphang ki riewlum," u la ong bad kynnoh ruh ba bun na ki ophisar kiba wan nabar jong ka thaiñ Shatei Lammihngi ki ñiew shiliang ïa ki riewlum bad ki peit poh ruh wat ïa ka rukom im.
U la pynpaw ba ki breiw kiba nabar ki dei ban don ki jingtip halor ki kyndon jong riti synshar bad ïa ki bhah bad ki jingïada ba ki riewlum ki ïoh kypang.
“Ki dei ban tip ba kim dei satia ban tam palat ïa u pud treikam kam pher watla ki shah pynbor na ki nongïalam saiñpyrthei jong ki," u la ong.
U Marak u la ong ruh watla ïa ka synshar ka khadar la pynïaid da ka Jylla hynrei ka iktiar bad bor laitluid ka shong ha ki paidbah bad ha ki Autonomous District Council (ADC).
“Ka aiñ jong ka ri ka dei ka aiñ jong ki paid riewlm, ym jong ka jylla.
Ki kam jong ka Jylla ki shah teh hynrei hangne ki nongïalam saiñpyrthei ki phrung wat ha ki ADC bad pynïaid ïa ka bor synshar ka ban pynmyntoi ïa ka jylla baroh kawei," la ong u Marak.
“Watla ka (Sorkar) pyntyllun ïa ka synshar ka khadar ha ka jylla Meghalaya, hynrei ka jylla Meghalaya baroh kawei ka hap hapoh ka kyndon rilum bad dei na kata ka daw ngi khot, ka rilum Khasi, ka rilum Garo bad ka rilum Jaiñtia bad baroh ki Administrative District ba la pynkha hapoh ka jylla ki don ïa ki rilum hapoh ka jong ka kum ka jingpynkynmaw ba ka Jylla ka dei kaba pyntyllun ïa ka synshar ka khadar hapoh ki kyndon jong ka Hill Provision ba la bsut hapoh ka riti synshar jong ka ri," ong shuh shuh u Marak.
U la kam ba ki jaka rilum bad ki riewlum, ki MDC ki dei kiba kham halor ban ïa ki MLA hynrei da ki phew snem la pynkylla khongpong ïa kane.
Ka jingïada ïa kiwei pat ki jaidbynriew (bym dei riewlum) ha ka riti synshar ka mut ïa kito kiba dei na ka General Category kaba kynthup ruh ïa ka jylla.
Une u nongïalam ka BJP u la kynnoh ruh ba ka jingïamynjur ïa ka Agreed Text for Settlement la pynwit da ka Jylla kaba thmu ban aibor shuh shuh ïa ki ADC.
U la ong ba ki Autonomous District Councils (ADC) ki don ïa ka kamram kaba kongsan ban ïada ïa ka khyndew ka shyiap, ban pynbha ïa ki jaka bad ban ïada ïa ka bha ka miat jong ki paid riewlum.
Hynrei, ha kine ki khyndiat snem ka Sorkar ka la pynïaid ïa ki ADC bad knieh noh ïa kiba bun ki tnat treikam kynthup ruh ïa ka Primary Education, ka Public Health, ka Civil Works bad ki Town Committees.
Hadien ba la shimti hi, ïa ka lynnong kot jong ki riewlum la pynkylla salonsar bad ïa ki kot halor ka tynrai, ka Sixth Schedule, ki ADC bad kiwei kiwei la pynkylla salonsar bad ïa ki riewlum la pynbor ba kin kdup ïa ka rukom im (ki bym dei riewlum) ïa kaba ngi la ïoh jingïada da ka Khyrnit Bahynriew jong ka Riti Synshar ka ri.
Kine ki jingleh jong ka Jylla, ki pynbor ïa ki riewlum ban siew sut sha ki Municipal, pynbor ban pdiang ïa ki Scheduled Caste Certificates kum ki Tribal Certificates, pynbor ban pynrung kyrteng haba don ba kha bad ïap ha ki Municipal bad ha ki tnat treikam, pynbor ban ïoh ïa ki NoC ban ïoh bording, ban shna ing bad kiwei kiwei na ka Urban, MUDA, Municipal.
“Hato ngim ju sngewphylla ba balei ngi donkam ban ïoh jingbit na kine ki tnat treikam haba shna iing ha la ka jong ka jaka? Naduh mynno ki la kylla long ki bor halor jong ngi? Ngi donkam ban pynsngewthuh biang ïalade bad ban phaidien sha ka thymmei jong ki kpa tymmen," u la ong.
“Khatduh, ki don bun ki jingpynkheiñ ïa ka hok jong ki riewlum khamtam ha rilum Garo, namarkata, donkam ban pynpaw eiei ïa kaba yn lah tang lada thung da ka Judicial High Level Inquiry khnang ban sei madan ïa ka jingshisha halor ka jingjia ba dang shen ha Tura," u la ong bad bynrap, ki longkmie ha ka imlang ka sahlang ai jait kmie kin shu kylla sohpdung bad dei na kata ka daw donkam ban wanrah biang ïa ka jingshahniah ha ka bishar ka khadar.
Na ka por sha ka por ngi ïohi ki jingkynthoh shaphang ka pule ka puthi ha ka jylla jong ngi ba ka la hiar arsut ha ka jak aba kan nang ïai kiew kat ba nang ïaid ka por.
Ka jingkylli ka long balei ngi hiar kumne ha ka liang ka jingnang jingstad haba mynshuwa ka nongbah Shillong ka pawnam bha kum kawei na ki thymmei ai jinghikai ym tang ïa ki briew ka jylla hynrei ïa ki samla pule na kiwei ki jylla ruh.
Balei keiñ ba ngim lah ban bat ïa ka kata ka pansngiat kaba la pyndeng ïa ngi ha ki por mynshuwa? Ki don bun ki daw bad ngi hap ban peit bniah ïa ki iwei pa iwei.
Nyngkong eh ka jylla Meghalaya ka duna palat ïa ki nonghikai kiba la ïoh ka jinghikai (training) kaba biang kumno ban hikai bad kiei ki lad ban pyndonkam khnang ba ki khynnah kin kham sngewthuh ïa ka jinghikai.
Ïa kane ha ka ktien phareng ki khot ka ‘Pedagogy’ lane ka rukom ba ki nonghikai ki lah ban pynsgewthuh ïa ki khynnah kiba sngap ïa ki.
“Ym baroh ki lah ban hikai," ka dei ka jingong jong ki riewstad.
Kane ka mut ba ki nonghikai ki dei ban don ka jinglong kaba kyrpang kum ka ban sngap bad pynshah shkor bha ïa ki khynnah bad ban twad lada ki la sngewthuh ne em ïa ka jingbatai.
Ym baroh ki khynnah skul ki don ka bor ban sngewthuh shisyndon ïa ka jingbatai ki nonghikai ha klas.
Don kiba stet ban kem; don pat kiba kham suki.
Don ki khynnah kiba wan na ka iing ka sem kaba ym don satia ban ïarap ïa ki ha iing namar ka kmie bad u kpa baroh arngut kim shym la ïoh lad ban leit skul.
Nga kren khamtam eh shaphang ki longiing longsem ha ki nongkyndong jong ngi.
Dei hangne keiñ ba ki nonghikai ki hap ban long ruh kum ki kmie ki kpa jong ki khynnah skul bad ban don ka mynsiem sngewlem bad wat ban shim khia ban pynsngewthuh ïa kaei kaba kim sngewthuh ynda la wai skul.
Hooid, ki nonghikai ruh bapli ki thait ban ki jrem hi ynda la hikai kot baroh shi sngi hynrei haba ki don ka mon ban ïarap ïa ki khynnah kiba kham duna ki lah hi ban ai khyndiat ka por jong ki ban ïarap ïa ki khynnah kiba kham suki ban sngewthuh ïa kiba khot ki ‘slow learners’ ha ka ktien phareng.
Haba ki nonghikai ki leit pule ïa ka kyrdan B.
Ed kaba hikai ïa ki kumno ba ki lah ban long ki nonghikai kiba tbit ka don ka bynta kumno ban hikai ïa kiba kham suki bad kumno ban pyndonkam ïa ka por jong kito pat kiba kham stet ban sngewthuh (gifted).
Dei hangne ba ka training ïa ki nonghikai ka long kaba kongsan bha.
Hooid ki don katto katne ki nonghikai kiba don ka sap ka phong ban hikai hynrei kiba bun hi ki donkam ban shah pyntbit ha ki skul kiba ai jinghikai kumno ban hikai (training).
Kaba sngew diaw ka long ba bun ki nonghikai khamtam ha ki skul nongkyndong kim shym ka ïoh training eiei ruh.
Sa kawei kaba ngi ïohi ha kane ka jylla jong ngi ka long ba khamtam ha ki skul Sorkar la shuh thung ïa ki nonghikai khlem da peit ïa ka jingtbit jong ki hynrei tang namarba ki ïajan bad u MLA ne Minister.
Kane ka jingrung jong ka politiks ha ka liang ka pule puthi ka la pynhiar dor ïa ka kyrdan jingpule.
Bun ki khynnah haba kim sngewthuh ïa ka jingbatai ki nonghikai ki sah klas bad namar ba ki kmie ki kpa ki long kiba duk te ki pynpep skul noh.
Ïa kum kita kiba pep skul noh shiteng por khlem pyndep ïa ka jingpule jong ki la khot ki drop-out.
Ka jylla Meghalaya ka bun palat kita ki drop-out.
Haba ïaid sha nongkyndong ngi shem bun bun bah ki khynnah kiba dang 12-13 snem ka rta ki leit kamai ap masi ap blang namarba ki kmie ki kpa kim lah kyrshan shuh ïa ki bad kawei na ki daw ka long ba lah bun palat ki khun.
Kane ka dei kawei na ki daw ba ka jingduk ka la nang kiew hapdeng jongngi ki Khasi-Pnar.
Sa kawei ka daw jong ka jinghiar ka pule puthi ka long namarba ki iing skul, khamtam kito kiba pynïaid da ka Sorkar ki long kiba jot ba pei bad kiba sop da ka tnum tin.
Haba jur u slap ka jingsawa ruh ka jur ban ym lah shuh ban hikai kot ïa ki khynnah.
Kaba ym lah ban sngewthuh ka long ba ha manla kawei pa kawei ka skul ka don ïa ka Managing Committee ha kaba u Rangbah Shnong ruh u long u dkhot uba kongsan, te balei ym lah ban pynbor ïa ka Sorkar ba kan peit kham bha ïa ki skul bad ban pynbïang ïa ki jingduna.
Ka Managing Committee ka don ka kamram kaba kongsan bha ban peit ba ka skul ka ïaid beit bad ba ka result Matrik (SSLC) manla u snem kan long kaba biang.
Lada kam biang bad bun bah kiba pheil ban ïa kiba pas ka Managing Committee ka don ka kamram ban wad bniah balei ba ka long kumta.
Ka kane ka jylla ka thoh ka pule ka dkoh ruh namar ki polisi trei kam jong ka Sorkar (Education Policy).
Bun ki thup jinghikai (curriculum) kim ïahap shuh bad kane ka juk kaba ïaid stet ha kaba ki khynnah skul ki ïoh shibun ka jingtip lyngba ka internet.
Bunsien ki khynnah ki tip kham bha bad kham kloi ban ïa ki nonghikai ruh.
Dei namarkata ba ki nonghikai ruh ki dei ban long kiba tbit bha ha ka liang ka Technology lane ka jinghikai kaba lyngba ki komputor (online teaching-learning) kumba ki la hap leh ha ka por ba wan lap ka khlam Covid.
Ka Sorkar ka ladei ruh ban khmih bad peit pyrman bha ïa ka rukom hikai jong ki nonghikai namar lada ki duna ka rukom pynsngewthuh ïa ki khynnah ka pop kam dei ka jong ki khynnah skul lada kim lah ban leh bha ha ka eksamin.
Khlem da don kano kano ka jingpeit pyrman ki nonghikai ruh kim don ka jingkitkhlieh ban kham pyntbit shuh shuh ïalade.
Sa kawei ka bynta ka long ba ki kmie ki kpa kim ju kham wan ban ïasyllok bad ki nongpynïaid skul haba ki ïohi ïa kano kano ka jingduna.
Bun kiba ong ba lada ki pynpaw eiei hakhmat ki nongpynaid skul lehse ki nonghikai kin pynhiar kput halor ki khun jong ki.
Kane ka long kaba bakla.
Ki kmie ki kpa ki don ka bynta kaba kordor bha ha kaban tei ïa ka pule puthi bad ha ka jingkiew jong kano kano ka skul.
Dei tang haba ïatrei lang baroh ba ka pule puthi ka lah ban kiew ha kane ka jylla.
Shillong, Naitung 30 : Kum ka dak ban sakhi ïa ka jingrakhe ïa ka lyngkhuh snem ba lai jongka National Education Policy 2020 u Myntri Rangbaah duh ka ri u Narendra Modi u la plie paidbah ruh ïa ka Akhil Bharatiya Shisha Samagam ha Bharat Madapam, Praggati Maidan ha nongbah Delhi.
Hangne ha nongbah Shillong ka tnad pule puthi jongka jylla ka la pynlong ïa ka prokram da kaba pyni Live Streaming ïa ka prokram jongu Myntri Rangbah ha Raj Bhavan, Shillong ha ka jingïadon lang u Lat ka jylla u Phagu Chauhan, u Myntri ka tnad pule puthi u Rakkam A Sangma, u Advisor ka tnad pule puthi u bah H.
M Shangpliang, ki ophisar, ki heh shipai bad ki khynnah skul na ki skul bapher bapher.
Kum shi bynta jongka prokram u Lat ka jylla u la leit jngoh ïa ka exhibition halor ka NEP 2020 kaba pyni ïa ka jingtrei ki khynnah skul bad ka DERT.
Ha ka jingplie ïa kane ka prokram ha nongbah Delhi u Myntri Rangbah duh ula pyllait ruh ïa ka bynta ba nyngkong jongka fund jongka PM SHRI Scheme.
Lyngba kine ki skul kin ai jinghikai ïa ki khynnah skul ha kiba bun ki bynta bad kin ai jinghikai ruh kumno ba kin long ka lawei ki ban trei ïa ka imlang ka sahlang bad ka ri kumba la prat lynti ha ka NEP 2020.
Kane ka prokram ba arsngi ba la pynlong da ka Ministry of Education bad ka Ministry of Skill Development & Entrepreneurship ka long halor ka thong ban ailad ïa ki riew khraw jabieng, ki riew stad, ki nongthaw policy, ki nonghikai, ki khynnah skul bapher bapher ba kin ïoh ban ïamir jingmut sani bha ha kaba ïadei bad ka jingpyntreikam ïa ka NEP 2020 bad kumno ban dang ïamir jingmut ban dang pynïaid shaphrang ïa kane ka kam.
Shillong, Naitung 30 : U Lamphang ka Iing Dorbar Thawaiñ ka Arunachal Pradesh, u Pasang Dorjee Sona ha ka sngi U Blei ula ong ba ka Inner Line Permit ka long kum ka waitlam arliang syrti.
Haba pynshai bha ïa kane, u la ong ba lada don ka ILP, ka don ka jingteh kyndon ïa kito kiba kwah ban theh ïa kino kino ki kam ban kyntiew ïa ka roi ka pa bad ka ïoh ka kot ha ka thaiñ.
“Ka long kumne, lada nga dei u nongbei tyngka ïa kino kino ki kam bad nga kwah ban leit sha kano kano ka jaka.
Hynrei lada bun ki kyndon pat nga lah ban leit noh sha kiwei ki jaka kiba kham duna ka jingbuh kyndon," ong u Sona uba dei ruh u Chairman ka Commonwealth Parliamentary Association (CPA).
Ha kajuh ka por u la ong pat ba lada kren shaphang kumno ban ïada ïa ka jinglong tynrai bad ka riti dustur, ka ILP kadei ka atiar kaba khlain bha ban ïada ïa ki jaidbynriew trai ri, ka kolshor bad ïa ki nongshong shnong.
Shuh shuh u la ong, “Lada phi kwah ban ïada ïa ka jinglong tynrai bad ïa ka kolshor phi hap ban duh ei ei khyndiat ha ka jingdon ki nongbei tyngka hynrei lada phi kwah pat ban don ki nongbei tyngka phi hap hi ban duh khyndiat.
Kumta kane ka long kum ka waitlam arliang syrti bad ka shong ha phi kumno ban leh ïa ka," u la bynrap biang.
Katkum ka jingong jong u, ka ILP ka don la ka jong ka jingïoh nong bad ka jingduhnong.
Katei ka jingkren jong u Sona kadei ruh ha ka por ba ka jingdawa ba dang sahteng jong ka Meghalaya kaba dawa ban pyntreikam noh ïa ka Inner Line Permit ha ka jylla kaba ka sorkar pdeng haduh mynta kam pat ai rai ei ei watla ka Iing Dorbar Thawain ka Jylla ka la mynjur da ka Resolution ha u snem 2019.
Halor ka jingkylli, utei u Lamphang na Arunachal ula ong ba ka sorkar Arunachal kam don jingthmu satia ban weng noh ïa ka ILP na ka jylla.
“Kam don satia ha ka jingmut jong ngi ban weng noh ïa ka ILP namar baroh la buh ha kato ka jaka bad ki paidbah ki la tip kumno ban leh namar ka la don ka IL kumta ki la pynkhreh lypa shwa ban wan sha Arunachal," u la ong da kaba bynrap ba ka sorkar ka la pynsuk ruh ïa ki paidbah da kaba ai online mynta ïa ka ILP khnang ba kito kiba wan ki lah ban shim ïa ka ynda ki la poi ha jaka rung.
“Ka shu don tang ka rukom pyrkhat hynrei mynta baroh la pynsuk lut, phi lah ban aplai online bad ïoh ïa ka ILP khyndiat kynta ha shwa phin leit.
Kadei tang ka rukom pyrkhat, phi lah ban weng noh ïa ka na ka jingmut jingpyrkhat bad baroh kan ïaid beit hynrei ka ILP kan dei beit ka ILP," la bynrap shuh shuh u Sona.
Jowai, Naitung, 30: Ka Jaiñtia Students Movement (JSM), ka la pynpaw ïa ka jingbitar shla halor ka jingsieh ka Karbi Anglong Autonomous Council (KAAC) ïa ka Signboard jingmaham ha ka jingjngai kumba 400 metar eiei na ka Enty Tax Gate hapoh u pud u sam jong ka shnong Khanduli, West Jaiñtia Hills District.
Ha u kyrwoh, ka JSM ka la takraiñ tyngeh ïa ka Sorkar Meghalaya Democratic Alliance (MDA) kaba ailad bad shu shah jem shaba palat pud kat haduh ba ki Karbi kin ïoh leh mon bad ban kam trai ïa ki jaka ki puta ha ka shnong Khanduli.
Ki Regional Committee jong ka Sorkar Meghalaya bad ka Sorkar Assam ha ka jingïakren pynbeit pud ba dang shen ha ka jingïalang kaba la long ka shnong Umkiang ki la buh sngi ban ïakren pynbeit shwa ïa u pud u sam jong ka Psiar-Khanduli bad sa ïa ka Block-1 kaba kynthup haduh 36 tylli ki shnong kham hadien.
Ka jingkyntur pud jong ka Sorkar Assam lyngba ka Karbi Anglong Autonomous Council (KAAC) sha u pud u sam jong ka Jylla Meghalaya ka la paw tyngkreiñ hadien ba ka la pynieng da ka Entry Tax Gate ha ka shnong Khanduli naduh ka 15 tarik, Ïaiong, mynta u nsem watla kane ka jaka ka dei kaba dang hap hapoh u pud u sam jong ka shnong Khanduli bad kane jaka kam hap satia ha ka jingïakhajia pud bad ka Assam hynrei ka Sorkar Meghalaya haduh mynta kam pat lah satia ban weng ïa ka khyrdop khrong khajna beaiñ jong ka KAAC.
“Kum ka seng, ka la ngiah bad dukha mynsiem ban ïohi ïa ka jingïoh lehmon jong ka KAAC da kaba kyntur pud beaiñ kat haduh ba ka la wanrah ïa ka jingduhnong kaba khraw bad wanrah ruh ïa ki jingeh kiba har rukom ïa ki Khasi-Pnar kiba shong basah ha khapupd bad ka West Karbi Anglong District namar ka jingmynthi jong ka Sorkar Meghalaya," ong u kyrwoh.
Ka Seng ka la rai, lada kine ki jingjia ki ïai jia shi jia kumne, kan leit hiar hi sha ka shnong Khanduli ban jynrat ïa ka Entry Tax Gate bad ïa ka Signboard ba la buh da ka Sorkar Assam na ka bynta ban ïada ïa ka khyndew ka shyiap bad ïa ki paradoh parasnam lajong kiba sah ha ka thaiñ khappud.
“Lada jia eiei ka Sorkar Jylla ka dei ban shim ïa ka jingbahkhlieh ïa kita kiei kiei baroh," la byrngem ka Seng.
Ka seng ka la pynrem jur ïa ka Jaiñtia Hills Autonomous District Council (JHADC) wat hadien ba ka Seng ka la aiti da ka jingthoh hynrei kam shym la leh eiei bad ka shu sngap mynthi haduh mynta.
“Kane ka pyni shai ba ka JHADC kam larkam eiei bad kam don ïa kata ka iktiar kumba la pynkhamti ha ka ban ïada ïa ka khyndew ka shyiap, ïa ka riti ka dustur bad ïa ka jait bynriew ritpaid," la kynthoh ka Seng.
“Imat wat ki MDC kiba shong hapoh ka District Council ki long tang kum ki diengïap, tang shu wan ka ‘erïong kin sa shah rong bad khyllem noh bad kane ka la pynskhem shisha ïa ka jingong mano re mano ‘ka JHADC ka la jan ngam jyllop" la pynkut ka kyrwoh na ka seng.
Dang shen ka Hynñiewtrep Border Dispute Redressal Forum (HBDRF) ka la aipor ïa ka Sorkar Jylla ban weng ïa ka Entry Tax Gate ba la buh da ka KAAC ha ka shnong Khanduli hapoh 10 sngi bad ha kauh ka por ka seng ka la pynpaw ruh ba kam banse ban mudui sha ka Meghalaya Human Rights Commission (MHRC) halor ka jingshah lehbeiñ jong ki paid Khasi-Pnar ha ki Karbi kiba ju khanglad ïa ki Khasi-Pnar ban leit iew leit hat bad ban leit wad jingsumar sha ki jaka ai jingsumar kiba don ha Meghalaya.
Shillong, Naitung 30 : Ka lympung Commonwealth Parliamentary Association India, Region Zone III, ba pynlong da ka Iing Dorbar Thawain ka jylla ka la kut noh hynne ka sngi U Blei ha nongbah Shillong.
Ha kane ka lympung ki presiding officeer na ki jylla ka thain shatei lam-mihngi jong ka ri, ki nongmihkhmat paidbah, ki commissioner and secretary jong ki Iing Dorbar Thawain ka jylla ka thain shatei lam-mihngi ka ri ki la wan ban shim bynta lang.
Ha ka sngi ba ar kaba dei ruh ka sngi kut jong katei ka lympung la bteng biang ban ïatai halor ka phang kaba iadei bad ka jingwan lyngshop ki bor ka mariang bad kumno ban pynduna ïa ka jingshah ktah bad ruh halor ka jingpyniasoh ïa kane ka thain shatei lam-mihngi jong ka ri bad ka India hi baroh kawei.
Ïa ka lympung kaba la pynïaid da u Chairman ka CPA India Regional III ba dei ruh u Lamphang ka Arunachal Pradesh u Pasang D Sona bad Vice Chairman ka CPA bad Lamphang ka Meghalaya Thomas A Sangma, la sakhi ïa ka jingïatai kaba sani bha ryngkat ka jingai jingmut haba ïadei bad kitei ki phang.
Ïa katei ka lympung la wan ban pynhap pyrda noh da u Lat ka Jylla u Phagu Chauhan kum u Kongsan.
Haba kren ha katei ka jingïalang, u Lat u la ong ba ki mat kiba katei ka lympung ka ïatai ha kitei ki arsngi kidei ki phang kiba kongsan bad ba donkam shisha kyrpang na bynta ka thain shatei lam-mihngi jong ka Ri.
U ong ruh ba lyngba kitei ki jingïatai bad ki jingïasyllok kin mih shibun ki jingmut bad ki sienjam kiba lah ban wanrah pat ïa ki polisi kiba donkam kiba donkam na ka bynta ka roi ka par jong kane ka thaiñ.
Shwa kane, u Chairman ka CPA u la ong ruh ba ha kitei ki arsngi ki la mih shibun ki jingai jingmut kiba donkam kiba ïadei na ka bynta kane ka thain shatei lam-mihngi jong ka Ri.
U la ïathuh ruh ba ki nongshim bynta ki la poi ruh ha ka jingmynjur lang haba ïadei bad katto katne ki bynta kynthup naduh kumno ban don sa kawei pat ka lynti ban pynïasoh ïa ka thain shatei lam-mihngi ka ri bad ka ri India nalor ka Siliguri Corridor kaba la tip ruh kum ka surok ryndang syiar ne ‘Chicken Neck’.
U ong ruh ba donkam ban don ka jingwad kaba bniah haba ïadei bad ka jingwan lyngshop ki bor ka mariang ha kane ka thain khnang ban ïoh pat ban shim ïa ki lad ban ïada lypa.
U ong ruh ba ïa kitei ki jingai ingmut yn sa buh bad lum thup bha bad yn sa phah pat bad ka Commonwealth Parliamentary Affairs Headquarter kaba ha London, nangta bad ka CPA India Region Headquarters bad ruh bad ki tnad ba dei peit jong ka sorkar pdeng ba kin lah ban pynrung ïa kitei ki jingai jingmut ha ki polisi.
Jowai, Naitung 31: Ka West Jaiñtia District Badminton Association (WJDBA) Jowai kala pynlong ïa ka jinglehburom kitbok ïa ki rangïalehkai Badminton jong ka District ki ban leit ïashim bynta sha ka ‘State Championship’ kaba 38th ha Nongstoiñ West Khasi Hills District.
Ïa kane ka lympung ïalehkai yn sdang naduh ka 2 tarik haduh ka 5 tarik jong u bnai Nailar 2023, la ïathuh ba kane ka kynhun WJDBA yn ïalam ïa ka da ki ar ngut ki Manager bad uwei Coach, katba na ka bynta ki rangïalehkai baroh ki don 12 haka liang ki kynthei bad 21 ngut haka liang ki shynrang baroh kin long 36 ngut kynthup ïa kitei ki Manager bad u Coach.
Na ka liang ka West Jaiñtia District Badminton Association ka ai ka jingkitbok kitrwiang ïa baroh kitei ki rangïalehkai jong ka District ba kin long kiba minot bad ban ïalehkai bha naduh ka mynsiem, khnang ban kin lah ban wanrah ïa ka jingjop bad ka burom ïa ka District hi baroh kawei.
Shillong, Naitung, 30: Ka Meghalaya College Teachers’ Association (MCTA) ka la rai ban ‘boycott’ ne ban ym shim klas ha ka First Semester kum ka dak ban pyrshah ïa ka jingleh bym suidñiew jong ka North Eastern Hill University (NEHU) ha kaba ïadei bad ka jingshim rai ban pyntreikam noh ïa ka National Education Police (NEP), 2020 ha ka Jylla.
Ïa kane ka rai la shim ha ka jingïalang bakyrkieh jong ka Association kaba la long ha ka sngi Saitjaiñ.
Ha u kyrwoh, ka MTCA ka la ong, “(ngi) pynrem jur ïa ka jingeh dohnud, ka jingbym don jingsngew bad ka jingleh mutlop da ki bor pynïaid jong ka NEHU, khamtam u Vice Chancellor, ban khynñiat beit shakhmat ban pyntreikam ïa ka NEP 2020 khlem ka jingmynjur jong ka Academic Council.
"Ha ka jingïalang ba kyrkieh ba la shu pynlong Online ha ka 29 tarik mynta u bnai, hadien ka jingïathir ïatai kaba bniah halor ka jingdon jingsgngew jong ki bor pynïaid ka NEHU khamtam eh u Vice Chancellor, Prof Prabha Shankar Shukla, la rai da kawei ka sur ban pynlong ïa ka Non Cooperation Movement pyrshah ïa ka NEHU da kaba sangeh shim klas ha ka First Semester jogn ka FYUP, la ong ka Assocation.
“Namarkata, la pyntip hangne sha baroh ki dkhot jong ka MCTA, naduh ka 1 tarik, Nailar, 2023, tad haduh ban da pynbna da kumawei pat, baroh ki dkhot ki dei ban ‘boycott’ ïa ki klas jong ka First Semester.
Shuh shuh, la bthah ïa ki dkhot ban kyntait ïa baroh ki jingshah pynkhamti kam kiba ïadei bad ka jingpyntreikam mardor ïa ka NEP 2020," la ong shuh shuh u kyrwoh.
Ha kaba ïadei bad ka 3rd bad 5th Semester, ki klas kin long beit kumba ju long khlem kano kano ka jingpynthud.
Namarkata, la bthah ïa ki dkhot ba kin leit shim ïa ki klas bad ban pyndep ïa ki lynnong kot katkum ka por ba la buh, la bthah u kyrwoh.
Shuh shuh ka MCTA, ka la pynpaw, “ngi sngewthuh ïa ki jingtynjuh ba kane ka rai ba la shim kan buh jingeh, hynrei, kumba ka long ha ki por ba la leit noh, phi la aiti na ka bynta ki kam jong ka Association, ka long kaba donkam eh ba ngin ïa tylli lang kawei khnang ban pynthikna ba ki shlem ai jinghikai jong ngi kin ïoh ïa ka burom bad ruh ban ïada ïa ka bha ka miat jong ki kynhun bapher bapher, khamtam eh ki samla pule.
".
Jowai, Naitung 31: Ka lympung ïalehkai phutbol Independence Day Cub Under-17 Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka Lah Sngi U Blei ha madan Kiang Nangbah Stadium, Dongmihsngi Jowai.
Ha ka jingïakhun kaba nyngkong kila poi sha ka jingïakhaid khlem da don kiba thep kol 0-0 hadpeng ka Demthring pyrshah ïa ka Khimusniang.
Ha ka jingïakhun kaba bud ka Mukhla Raij kala pynliem da 3-0 kol ïa ka Panaliar ïa ki kol na ka Mukhla Raij la the par kol da u Guiding Star Suna ha ka minit ba 3 & 13 bad u Sanga Sumer haka minit ba 42.
Ka jingïakhun lashai ka sngi 1 tarik Nailar kan long hapdeng ka NSA pyrshah ïa ka Dulong haka por 1 baje shiteng nohphai sngi, katba ka Lion kan ïakhun pyrshah ïa ka Tpep-Pale haka por 3 baje nohphai sngi.
Shillong, Naitung 31: Arngut ki samla ïakhun MMA jong ka jylla na ka Team Revolution MMA, Shillong, ki la ïoh ban khur ïa ka namjop ha rynsan ïakhun jong ka Bidang Fighting Championship  Season 3 kaba la long ha Ulubari Guwahati, Nehru Stadium hynnin ka 30 tarik Sngi Saitjaiñ.
Kine ki arngut ki kynthup ïa u Kisan Bareh bad u Ebiang Langstang.
Na ka liang jong u Kisan Bareh u la lah ban jop ha ka kyrdan ïakhun Bantamweight pyrshah ïa u Lima sunep na TCA, Nagaland lyngba ka submission  ha ka wat kaba lai.
U Ebiang Langstang u la khur ïa ka namjop ha ka wat kaba nyngkong jong ka jingïakhun pyrshah ïa u Aryan Trevidi na Gujarat  ha ka thup kyrdan ïakhun Flyweight, kaba la wan hadien ba u la ïoh ban ksih ryngdang lane kata ka Rear Naked Choke (RNC) kaba la pynlong ïa u Aryan ban rai rem.
Katba u Samla Johny Nongrum Sports Secretary jong ka North Khasi Hills District u ba ïakhun Co Main Event jong kane ka lympung ïakhun u la mad ïa ka namrem ha u Abhijeet Patkar na Maharastra ha thup kyrdan jong ka Light Heavy weight.
Watla kata ruh, na ka liang jong u Johny Nongrum u la ïakhun pyneh triang ban khur ïa ka namjop bad lah ban ïalam shaduh kaba kut, hynrei phewse u Abhijeet u la jop salit lyngba ka rai na ki nongbishar (unanimous decisions).
Ki la don ruh katto katne ngut ki nongjop kiba dei na ka Nongpoh  GnP MMA Gym.
Bad kine ki kynthup ïa u Donbester Syiemlieh, u Carrey Nongrum.
, u Jonnibor Tron.
Jowai, Naitung 31: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long hynne ka Lah Sngi U Blei ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Lumchyrmnag Mihmyntdu kala khur ïa ka namjop hadien ba ka la pynliem da 3-1 kol ïa ka Loompyrdi Iongpiah 3-1, ïa ki kol na ka Lumchyrmnag Mihmyntdu la thep da u Sooki Chyrmang haka minit ba 24, u Ohi Dkhar haka minit ba 52 bad u Wanphi Chyrmang haka minit ba 59.
Na ka liang ka Loompyrdi Iongpiah la thep da u Salan Passah haka minit ba 31.
Katba ha ka jingïakhun kaba ar ka kynhun ïalehkai jong ka Iooksi Youth Welfare kala pynliem da 2-0 kol ïa ka Lumsliarsliar, ïa ki kol na Iooksi YW la thep da u Pyrshang Tangliang haka minit ba 44 bad u Ngaitni Syngkon haka minit ba 58.
Ka jingïakhun lashai ka sngi 1 tarik Nailar kan long hapdeng ka Risingsun Mukhla pyrshah ïa ka Saindur Mihmyntdu ha ka por 10 shiteng mynstep, katba ka Catholic Youth Mihmyntdu kan ïakhun pyrshah ïa ka Pammanik haka por 12 baje shiteng sngi.
Shillong, Naitung 31: Ka tnat ba dei khmih ïa ki kam ïalehkai (Sports Department) jong ka North-Eastern Hill University (NEHU) ka la shim ïa ka rai ban pynlong ïa ka NEHU Inter College Football Tournament jong ki shynrang mynta u bnai, Nailar.
Kane ka Tournament ka dei na ka bynta ki samla pule jong katei ka Skulbah bad ruh na ka bynta kiwei pat ki khynnah pule na ki College bapher bapher.
Na ka liang jong ki nongpynïaid ki la pynkhreh ban sdang ïa kane ka Tournament naduh ka 21 tarik bad yn khylliap pyda ïa ka ha ka 31 tarik Nailar.
Katba ïa ka madan ban ïalehkai yn pynlong ha Sports Authority of India (SAI) Football Ground, NEHU Permanent Campus, Shillong.
Shuh shuh, ki kynhun lane ki College kiba kwah ban ïashim bynta ha kane ka Tournament ki lah ban phah jingtip sha ka tnat ba dei khmih ïa ka kam lehkai (Sports Department) jong ka NEHU ha lane shuwa ka 14 tarik Nailar, 2023.
Kane ka long katkum ka kyrwoh na ka Sports Department jong ka North-Eastern Hill University ha kaba ïadei bad kane ka tournament ba kan sa pynlong mynta u bnai.
Mairang, Naitung 31: Ha ka jingialehkai Second Division jong ka Pyndengumiong District Sports Assciation, Eastern West Khasi Hills District, mynta la don ar tylli ki jingïalehkai kiba dei ha ka Group D.
Ha ka jingïalehkai kaba nyngkong ka Mawphanñiew ka la pynliem ïa ka Jakhong da 7-1 kol.
Ïa ki Kol jong ka Mawphanñiew la thep da u Habildar Rani uba la ioh Hat Trick da kaba thep 3 kol.
Nangta kiwei pat kiba thep kol ki long u Colmanstar L.
Mairang, u Pynskhem Mawblei, u Nathaniel L.
Mairang bad u Saindorlang L.
Mairang.
Ia ka kol jong ka Jakhong la thep da u Kestarlin L.
Marshillong.
Ha ka jingïalehkai kaba ar ha kajuh hi ka Groip ka Kynshu Mawria ka la pynliem ïa ka Rahjingshai Dc da 1 la 0.
Ia ka kol jong ka Kynshi Mawria la thep da u Esheldonald Syiemlieh.
Ha u snem 2020, ka sorkar pdeng ka la thawda kawei ka National Educatoon Policy ban pyntreikam ha baroh ki skul, ki kolej bad ki skul bah jong ka ri baroh kawei.
Ka jingthmu jong ka sorkar haba wanrah ïa kane ka Polisi thymmai ka long ban nang pynbha bad kyntiew shuh shuh ïa ka pule puthi jong ki khynnah skul bad ki samla pule da kaba wanrah ïa kiei kiei kiba thymmai bad kiban kham ïarap ïa ka pule puthi ha ka ri.
Ha Meghalaya, hadien lai snem ba la wanrah ïa kane ka Policy, la ïohi na ka liang ka skul bah North Eastern Hill University (NEHU) ka la rai ban pyntreikam noh naduh ka snem pule lane ka academic year mynta u snem 2023- ’24, ka ban sdang naduh ka 1 tarik u Nailar 2023.
Hynrei ïa kane ka jingpynbna ka NEHU ban pyntreikam noh ïa ka NEP 2020 mynta hi snem la ïeng pyrshah jur da ka Synjuk ki Nonghikai College ha jylla kata ka Meghalaya College Teachers Association (MCTA) da kaba ong ba kadei ka rai kaba la shu leh kyrkieh khlem da ïa mynjurlang ki College kiba la affiliate bad ka NEHU.
Na ka liang u Vice Chancellor ka NEHU, u Prof.
PS Shukla ha ka sngi ba pynbna ban pyntreikam noh ïa ka NEP 2020 lyngba ki lad pathai khubor, kata ka 19 tarik u Naitung 2023, u la ïathuh ba ka skulbah ka la dep phah da ki shithi sha baroh ki jaka pule kiba la ïasoh ne hap ha ka jingkhmih jong ka NEHU ban pyntreikam noh ïa ka naduh ka 01 tarik Nailar 2023.
La pynshai ba lyngba ka NEP 2020, ka NEHU kan pyntreikam ïa ka Four-Year Undergraduate Programme (FYUP) bad kan pdiang ruh ïa ki jingpynrung thymmai ki samla pule da ka ba pdiang ïa ka Certificate jong ki Diploma bad ka Degree haba kut jong ka First, Second bad Third year.
U Prof Shukla u la ïathuh ba ka NEHU ka la dep ban pyntreikam ïa ka NEP 2020 na ka bynta ki kyrdan Post Graduate (PG) na bynta u snem 2022-2023 bad naduh 1 tarik Nailar 2023, ka NEHU kan pyntreikam ïa ka NEP 2020 na ka bynta ki kyrdan pule Under Graduate (UG).
U VC u la ïathuh ruh ba ka skulbah kam pat ïoh ïa ka jubab haba ïadei bad ka shithi ba la phah ban pyntreikam ïa ka NEP bad ki don katto katne ki College kiba pynpaw ka jingeh ban pyntreikam ïa ka.
Hynrei na ka liang ka NEHU ka la bthah ïa ki ban pyntip, balei kim lah ban pyntreikam khnang ba ka NEHU kan lah ban kner jingïarap sha kum kita ki College.
Nalorkata, u la ïathuh ba ha ki sngi ban wan kino kino ki College ki bym kot bor ban pyntreikam kin pyntip khnang ba na ka liang ka skulbah kan ïaleh katba lah ban kner jingïarap ban pynthikna ba ka jingpyntreikam ïa ka NEP 2020 ha Meghalaya ka long kaba seisoh.
Katba na ka liang ka MCTA pat ka la ong ba ka jingpyntreikam ïa ka NEP 2020, kadei kaba la shu rai hi da ka NEHU namar ba ha ka jingïalang jong ka Adacemic Council kaba 110, ha kaba ka MCTA ruh ka don ki dkhot ha kane ka Council, ym shym la shim kano kano ka rai ban pyntreikam noh ïa ka NEP 2020 naduh mynta snem, pynban ha kane ka jingïalang la rai ban ieh shuwa ïa ka jingpyntreikam, hynrei ban shna shuwa ïa ki Curriculum, ki Syllabus bad ka jingpynkhreh ruh jong ki College bapher bapher ban pyntreikam noh ïa ka NEP 2020.
Ka Synjuk ki Nonghikai ka la pynpaw ba ïamynta hi ki College kim pat long kiba la khreh, namar ba ka NEHU ka la shu pyntreikam kyrkieh, ha kaba kiba bun ki College kim pat biang ki Nonghikai ban sdang noh ïa kane ka Polisi kaba thymmai.
Ka MCTA ka la rai ruh ba naduh ka 1 tarik u Nailar 2023, ka sngi ba pyntreikam ka University ïa ka NEP, baroh ki dkhot kata ki nonghikai ba don ha kane ka Synjuk kin nym shim klas ïa ki First Semester ha baroh ki Subject/Lyngba kane, sa shisien pat ki samla pule kin mad jingeh namar ka jingïatyngkhuh hapdeng ki Nonghikai College bad ka NEHU.
Ka sorkar jylla ruh kadei ban tuklar namar la sngewthuh ba ka la phah ka jingthoh sha ka Univeristy hadien ba ka la ïoh jingtip ba bun ki College kim pat long kiba la pynkhreh ban pyntreikam ïa kane ka Education Policy jong u snem 2020.
Kan long kaba bha shibun lada ka NEHU, ka MCTA bad ka sorkar jylla ki ïapynbeit kloi, khnang ba kan nym long ka jingduh ïa ki Samla pule.
Nongpoh, Naitung 31: Sa kawei pat ka sengbhalang ka New Dawn Meghalaya, Ri-Bhoi District Unit mynta ka sngi kala mih shakhmat ban tuklar halor ka jinglip bording khah khah ha ka thaiñ Nongpoh, hadien ba bun naki paidbah kila ujor halor ka jingthud palat ka bording elektrik kaba la wanrah ka jingeh kaba khraw ïaki samla pule, ki nongseng kam seng jam bad kiwei kiwei ki jingdonkam jong ki paidbah.
Naka liang ka seng hapoh ka jingïalam jong u Samla Ulrich J Mawlong kum u President bad u samla Favorable Sylliang General Secretary ki la leit ban ïa kynduh ïa u SDO ka MePDCL, Nongpoh ban ïakren halor ki jing synjor jong ki post elektrik haki ba bun ki jaka bad ban wat jingtip na kaei ka daw kaba la pynlong ïa ka bording ban lip khah khah haki thaiñ Nongpoh bad kiwei kiwei ki jaka ka thaiñ Ri-Bhoi.
Haba kren sha ki lad pathai khubor hadien katei ka jingïakynduh, u samla Ulrich u la ïathuh ba u SDO u la aidaw ba ka jingsynjor jong kiba bun ki post elektrik kiba don ruh kiba la jan khyllem ka dei namar ba duna palat ki post elektrik kiba thymmai ha kane ka tnad bad hap ban pyndonkam shuwa da kiba rim katba ym pat poi thymmai.
Shuh shuh u Samla Ulrich u la ïathuh katkum ka jingïoh lum jingtip na u SDO, kadaw bah kaba pynlong ïaka jinglip bording khah khah ha ki thaiñ Nongpoh ka dei namar ba ki jingduna palat ki nongtrei hapoh kane ka tnad treikam.
U la ïathuh ruh ba naka liang u SDO u la ïathuh ïaki ba kane ka jingwan jong ka bording elektrik ha Nongpoh ka hap ban ïaid lyngba ki ba bun ki jaka kaba kynthup naduh na Umïam, Umsning, Zero Point, Jyntru bad kan sa poi pat ha Nongpoh.
Lada don kano kano ka jingthud haka bording electrik na kitei ki jaka kaba mut kan ktah ruh ïaka jingthud jong ka bording electrik ha ki thaiñ Nongpoh.
Jowai, Naitung 31 : Ka kur Phawa Siangshai Seng kmie kum shibynta ban ai mynsiem bad kitbok kitrwiang ïa u Shanborlang Siangshai uba long u wei na ki nong ïakhun kti ka jylla un leit ban mih khmat na ka bynta ka Ri sha Almaty, Kazakhstan ha ka World Arm Wresling Championship 2023 ka ban long ha u Nailar.
Na ka liang ka kur kala pynlong ka jingïalang kit bok kit rwiang ïa u ha kane ka 26 tarik Naitung ha ïing u ma u Hilarius Siangshai Adviser jong ka seng ha Shillong, ha ka jingïadon lang u ma Charles C Phawa General Secretary, ma u Hilarius Siangshai Adviser, u Lenar Phawa Chairman Arts and Culture, ka Meera Siangshai EC Member, u ma Donush Siangshai member bad kiwei kiwei.
Ha kane ka jingïalang ba lyngkot la ïoh ïa ki kynten ai mynsiem na u Advicer jong ka Kur u ma Hilarius Siangshai ha kaba u ma Hilar ula ai ka jingïaroh ïa ka jingtrei shitom jong u Shanborlang Siangshai wat lada u don hapdeng ki jingduna haka bormet ruh, u ma Hilar ula ai ruh ki ktien kitbok kitrwiang ïa u ha kane ka jingïaleh kai na ka bynta ban mih khmat ïaka Ri ha ka World Arm Wresling Championship 2023 kaban long ha Almaty, Kazakhstan naduh ka 24 Tarik u Nailar haduh ka 3 tarik Nailur.
Ka kur kala ai ruh ïa ka jingkren pynshlur ïa u ba wat lada u dei u ba duna ka bor ïohsngew ruh u la lah ban pynpaw pyrthei ïa ka sap ba u don bad ka kur Phawa Siangshai ka kitbok kit rwiang ïa u ba un poi sha ka thong ka jingjop ha kane ka Tournament ba u sa leit, ha kane ka por ka kur kala ai 10,000/- tyngka naka fund jong ka kur kum ka dak ka jingïadon bynta lang ka kur bad u ha kaba un leit mih khmat ïa ka Ri, bad la pynkut ïaka prokram da ka jingduwai pyneh rngiew da u Lenar Phawa Chairman Arts and Culture ka seng.
U Shanborlang Siangshai u dei u khun jongka Icydora Siangshai Khanduli West Jaiñtia Hills u ba long ruh u samla u ba duna ha ki bor ïohsngew, u Shanborlang da ka jingtrei shitom ka jong u ula tbit bha ha ka jingïaleh kai ïakhun kti ula la u mihkhmat na ka bynta ka jylla Meghalaya.
Dang shen u Shanborlang u dang wan mih khmat ïaka jylla haka jingïaleh kai ïakhun kti kaba la long ha Mathura, Utter Pradesh bad ula ïoh khur Takma Ksiar (Gold Medal) te mynta pat u la shahjied ban leit mih khmat na ka bynta ka Ri World Arm Wresling Championship 2023 kaban long ha Almaty, Kazakhstan.
La bun bun sien ba nga pynpaw haki jingkren ne jingthoh jong nga shaphang kata ka Chomangkan jong ki Karbi.
Te mynta lyngba jong kane ka jingthoh ngan ïathuh ïaphi ba kumno bad na ei ki Karbi ki ïoh ïaka Chomangkan jong ki.
“Chomangkan" kamut ka, “Shad Pnar" Chomang kamut Pnar, ba ki Karbi ki khot sin ïaki Pnar bad Kan kamut Shad kumta Chomangkan kamut ka Shad Pnar.
Ka Chomangkan ka long ka Shad Ñiam bad haka juh ka por, ka don jingïadei ruh bad ka Riti ka Dustur jong ki Karbi.
Bad mynta ki tip bad khreh ban pynkylla Kyrteng noh ïaka naka, “Chomangkan" sha ka, “Chomkan".
Chomkan kamut ka Shad Sa-ngia haka ktien Pnar.
Ka shad ne lehñiam kaba ki leh haka jingïadei bad ki mynsiem kiba la khlad noh, kum ka phur ka siang, ka thep shyieng ne thep mawbah ha ngi ki Khasi Pnar.
Ngam sngew donkam ban batai bniah ba kumno ki Karbi ki leh bad ki pyndep ïaka kñia ka khriam, ka siang ka pha, neka ñiam ka rukom haka ta ka Chomangkan jong ki.
Kaba donkam ïangi ban tip ka dei na ei bad kumno ki ïoh ïa kane ka Shad.
Kat kum ki jingtip kiba nga la ïoh lum naki ba bun ki jingïathuh khana, la shem ba ïaka ne ka shad la pynlong nyngkong eh ïaka daka briew kaba kyrteng ka Ksoo Lyngdoh naka Raid Labang jong ka Elaka Labang Nangphyllut.
Kane ka Ksoo Lyngdoh ka long ka briew kaba riewspah bha bad kaba khlaiñ bad skem ki jingmut jingpyrkhat, wei baka la mut la thmu ban leh bad pyndep te kam juh randien hynrei ka tur beit.
shaphrang.
Ym lah ban tip ïaki snem ki bnai, hynrei la ong ba ïakane ka Shad la pynlong ha kawei ka jaka kaba don ha khap jong ka wah Myn-i bad wah Umphe kmai (kane ka jaka mynta ka hap shapoh u pud u sam jong ka shnong Karbi kaba kyrteng ka Umpilangso) ha duh mynta mynne ïaka ne ka jaka latip kyrteng kum ka Madan Shad ka Ksoo Lyngdoh.
La ong ba hakata ka por, ki Labang Nangphyllut kim pat don pura laka Ñiam ka rukom ka Riti ka Dustur, kumta ka jingmut jingthmu jong ka Ksoo Lyngdoh haka ba pynlong ïaka ne ka shad ka long ban seng ban buh ïaka Ñiam ka rukom ka Riti ka Dustur jong ki Labang Nangphyllut.
Ka jingpynkhreh ïakane ka shad ka long kaba phylla shisha.
La ong ba naduh kata ka por ki pynkhreh haduh 40 mon lane 16 quintal u khaw tang ban shet kyiad pyrsi kumba ong haka ktien Pnar jong ngi te ka harak bad ka sidhiar.
Kat ki jaitdoh kiba bam u khun bynriew te la don lut.
Ka ja ka doh ka kyiad ka um u kwai u tympew ka khooner khoojem (shira) ki soh ki paid kumba long ka rukom khreh bam u Khasi haka por lehñiam leh rukom.
Ïa ka jaka shad la pynkhuid haka wei ka madan kaba don hapdeng ka shka jong ka wah Myn-i bad wah Umphe kmai (mynta kane ka jaka ka don hapoh jong ka shnong Karbi kaba khot Upilangso) ïaka ne ka madan la siang da u shyiap um uba ki khar na wah Mynriang bad wah Myn-i.
Ïa u ne u shyiap la kynruh bad sait haduh ban da khuid bha haduh ban ym bit tngit shuh haba shong halor jong u, nangta latheh bad siang ha madan.
Bad haduh mynta kane ka jaka ka dangkylla madan shyiap naduh kata ka por.
Kane ka shad kamdei kaba la don lypa ka kyrteng jong ka shad lane ka rukom shad bad kumno ban shad ïaka.
Ka jingthmu jong ka Ksoo Lyngdoh haka ba pynlong ïakane ka shad ka long naka bynta ban thaw thymmai lane ban buh ban seng thymmai ïaka shad kaban long ka riti dustur jong U Khun Khasi Pnar haka jait Labang Nangphyllut.
Kumta kila khot la wer ïaki Daloi ki Pator ki Kñi Waheh ki Sangot ki Maji bad ki Tymmen ki san ban ïa shong pyrkhat bad ban pynshong pynthiah lane ban thaw ïaka ta ka rukom shad ka rukom rwai ka rukom tem ka rukom pud ka rukom riam rukom beit bad ban khot ban jer ïaka kyrteng jong kata ka shad ka ban sa neh junom pateng la pateng haka riti ka dustur jong ki Labang Nangphyllut.
Kumta daki taïew ki bnai kine ki riew rangbah kila don lang haka ne ka jaka ban ïa shong pyrkhat halor kane ka kam.
La khot la wer lang ruh ia baroh ki khun samla kynthei bad shynrang hakane ka jingpynkhreh naka bynta ban hikai ïaki kumno ban rwai ban siaw ban riam ban beit ban pud ban tem bad ban shad.
Ki khun samla na baroh ka Elaka ruh ki la ïawan lut sha kane ka jaka naka bynta kane ka kam.
Bad kila ïashong ïasah bun sngi bun taïew naka bynta ban pynkhreh ïaka ne ka shad thymmai.
Haba la dep ka jingpynkhreh nadong shadong, la rai ban pynpaw pyrthei noh ïakane ka shad thymmai kaba la buh la seng hapoh ka Raid bad ka Elaka.
Te kila ïa khot ïawer lang ïaki lok ki jor na jan na jngai, la ong ba kila ïawan naduh Nartiang Raliang bad ka Khynriam, nangta saki Ahomia (Assamese) bad Mikirs (Karbi).
Hynrei sngewsih ban ong ba haka miet shwa ban sdang kane ka shad, ki khun samla bad rangbah kiba don hakane ka shad ki ïadih ïakata ka kyiad, ka harak ka sidhiar bad ki la buaid khawïang haduh ba kim ïashai ne ïatip briew shuh.
Kumta kila ïamih lymbung shaka ta ka madan kaba la pynkhreh bad kila ïa shad kynthei shynrang ha ryngkat bad ki jingrwai ki jingphawar daki ktien sih ktien sang suda ha ryngkat ka kynhoi bad ka risa.
Haba kita ki Daloi ki Pator ki Sangot ki Maji ki Tymmen kisan ki ïoh sngew ïakane te ki sngew rem bad sngewlehraiñ halor ka ka jingleh bad kila pynpep ne pynduh pyndam noh syndon ïaka ne ka shad khlem da pynlong shuh ïaka.
Hynrei la ong baki Mikir (Karbi) kiba ïadon lang haka ne ka por ynda kila ïohi ïaka ne ka shad bad bala kyntaid noh daki Labang Nangphyllut te kila shim noh shaki bad ki ai kyrteng noh ïaka ka “Chomangkan" kaba mut ka Shad pnar kumba la ïathuh haneng.
Jowai, Naitung 31: Kawei na ki seng treimon sngewbha ka ‘Khooid Ya ka Wah Myntdu’ kala ïoh bat ïaki trok bad ka JCB kiba dang khlong maw na ki bynta ka Wah Myntdu ha ka por mynmiet jong ka 18 tarik u Naitung.
Mynta ka sngi na ka liang katei ka kynhun ha ryngkat ki nongïalam ka Synjuk ki Waheh Shnong Jowai, ka Synjuk ki Waheh Shnong Ri Jaiñtia, ki seng bhalang kynthup ïa ka JSM, JSU bad ophis na ka tnad PHE, JMB, DFO Social Forestry, District Urban Planner bad na ka Meghalaya State Pollution Control Board kila pynlong ka jingïalang bad ka ophis u Deputy Commissioner ka West Jaiñtia Hills ha ka jingpynïaid u ma M.
Challam (ADM) halor kumno ban wad ki lad ki lynti ban ai ka jingïada ïa ki sawdong sawkun jong ka Wah Myntdu.
Kine ki kynhun hadien ka jingïalang na ka liang u President ka seng u ma Khroo L Pariat ha ka jingkren sha ki lad pahai khubor ula ong hadien jong kane ka jingïalang kila rai ban don noh kawei ka Account kaba la tip kum ka West Jaiñtia District Environment Protection & Restoration Fund (Myntdu) bad ka pisa ba la ïoh lum na kane ka Fund yn pyntreikam haka ban pynbha pynmiat ïa ka Wah Myntdu.
La ïathuh ruh ba na ka liang u Contractor uba khlong maw na ka Wah Myntdu ha kine ki sngi ba la dep u ma Friday Hinge ula ai kum ka Donation sha kane ka Fund ban pynbha pynmiat ïa ka Wah Myntdu lyngba ka Agreement kaba long haduh 5 lak tyngka.
Shuh shuh ula pyntip ba ïa u Shyiap uba don ha ki bynta ka Wah khamtam ha Moopiah yn sa khlong noh ïa u, khnang ba ki bynta ka Wah kin kham jylliew katba ïa ki maw kin neh heh kumba ki long.
Ha kaba ïadei bad u surok naduh jingkieng Treïongriang haduh lad Muphlang ba la dep pyntrei da u ma Ngaitlang Dhar kum u Contractor jong ka Dhar Company, uba la kular hadien ka jingdep ban shna ïa u surok kan don ka jingpynbha pynmiat bad ban pynjyrngam ïa ki sawdong sawkun jong ka Wah Myntdu bad ïa kane kila kyntu ïa u ma Dhar ba un sdang noh ban pyntrei ïa kane kam kaba ula dep kular bad ban ai jingïarap Donation kumjuh sha kane ka Fund.
Na ka liang u President ka Synjuk ki Waheh Shnong Jowai ma Allan Niangti ula ong ha kane ka jingïalang bala pynlong mynta ka sngi la khang pyrshah ruh ba ym dei shuh ban bret pathar ïa ki ñiut ki ner kiba lah ban poi sha ki bynta ka Wah Myntdu da kaba ong lada lap ïa kiba leh pynshah kin shah pynshitom katkum ki kyndon aiñ.
U President ka Synjuk ki Waheh Shnong Ri Jaiñtia ula ong ba ka Synjuk ka kyrshan pura ïa kane ka seng Khooid Ya ka Wah Myntdu kaba la ïaid lynti hadun mynta ban ïada ïa ka Wah Myntdu, ha ka jingïalang mynta ka sngi ula pyntip ba la khang ïa kino kino kiba leh pyrshah lane bret ñiut sha ki bynta ka Wah.
Katba na ka liang u President ka Jaiñtia Fishing & Environment Protection Association ma D.
H.
Pde ula ong kum ka seng ka don ka jingkitkhlieh na ka bynta ki dohum kiba im ha ka Wah Myntdu, da ka khang pyrshah ban ym bit ban tong sasi, wieh jar bad pyndonkam da ki dawai kaba la ktah ïaki dohum dohwah.
Ula kyntu ïa ka jaka ba la pynlong kum kawei na ki jaka ri dohkha ‘Sanctuary’ kaba don ha Syntu Ksiar, ula kyntu ba dei ban sumar bha ïa ki dohkha, khnang ban kan long ka jingmyntoi kaba khraw bad kaba lah ruh ban khring ïa ki nongwan jngohkai pyrthei.
Nongpoh, Naitung 31: Ka seng Federation of Khasi Jaiñtia and Garo People (FKJGP), North Khasi Hills District mynta ka sngi la leit ban buh syndon da ka dorkhas sha u Deputy Commissioner ka Ri-Bhoi District halor ka jingeh ba mad da ki khynnah skul ka JNV ñiangbari hadien ba ka seng kala leit jurip bad lap hi da la ki jong ki khmat ïaka jingeh bad jingjynjar ba mad da ki khynnah skul ha katei ka skul, ha kaba naka liang ka seng kala bsuh lang ruh ïaka jingujor sha u DC bala thoh bad soi hi da ki khynnah skul bala aiti sha ki dkhot ka seng.
Kum ban shu pynpaw ba ka seng FKJGP kala leit ban jurip hi ban jurip hi ïa katei ka skul haka 26 tarik mynta u bnai hadien ka jingujor na ki khynnah skul bad ki kmie ki kpa, hadien ba kila don ruh ki khynnah kiba kem pang naka jingdih ïaka um jaboh bad long kum ka rong sha dud kaba katei ka skul ka ai bad pynbiang sha ki khynnah ban sum ban sait bad ban dih bad kumjuh ruh ki jingujor halor ka bam ka dih kaba la sniew kaba ki khynnah ki ioh na katei ka shlem pule jong ka sorkar.
Haba kren sha ki lad pathai khubor naka liang u Bah Ricky Majaw Information Secretary ka seng haka jingdonlang u Samla Gabriel Sun Education Secretary bad u Samla Precious Khymdeit, Secretary ka Nongpoh Circle u la ong ba hadien ka jingleit ïakynduh ïa u DC ka Ri-Bhoi, naka liang u DC u la kular ban shimkhia ïa katei ka kam ha kaba u la pyntip ruh ba u la dep ban phah pynlong ka jingtohkit haki Magistor bad u dang ap ruh ïaka kaiphod naka tnad PHE bad Food Inspector halor katei ka jingjakhlia ka um ba ki khynnah skul ki hap bad dih bad kiwei kiwei ki jingeh ba mad da ki khynnah skul kumba kala paw pyrthei hadien ba kila don ruh ki khynnah kiba kem pang bad leit sha ki jaka sumar bad don ruh kiba la leit phai shala ïing.
U Bah Ricky Majaw u la pyntip ruh ba u DC ka Ri-Bhoi u pan por kumba 1 taiew ban pyndep ïaka jingtohkit halor katei ka jingeh ba mad da ki khynnah skul ka JNV Ñiangbari ban pyndep ïaka jingtohkit bad ban ioh ïaka kaiphod ba pura.
Naka liang u Deputy Commissioner ka Ri-Bhoi District u Arpit Upadhyaya haba kren sha ki lad pathai khubor u la ong ba tang hadien ka jingioh jingtip halor katei ka jingjia u la phah ïaka kynhun ki majistor ban pynlong ka jingtohkit mar mar kumba u la iohi lyngba ki dur bad ki video kala long shisha kaba isaitmet ban peit halor ka um kaba ki khynnah ki hap ban dih kaba lah ban ktah shisha ïaka koit ka khiah bad buh jingma ïaki khynnah skul bad naka liang jong u u dang ap ïaka kaiphod naka tnad PHE, Food Inspector hadien ba kila leit ban pynlong ka jingtohkit sha katei ka skul, bad ha kaba ïadei bad jingdonkam naduh ki paiñkhana, ki jaka sum bad kiwei kiwei, ki bor bahalor jong ka JNV ki dei ban shimkhia mardor ban pynthikna ba ki khynnah kin ioh ka jaka sah, ka bam ka dih bad ka mariang kaba khuid ha kaba kum u DC ka Ri-Bhoi un sa leit.
Ha kaba ïadei bad ka jingujor jong ki khynnah halor ka jingbym wan thikna jong u Principal sha ka skul naka liang u DC u la kular ban phah tohkit ban lap ïaka jingshisha bad kumjuh ruh ki nonghikai bad lada lap yn sa shim da ki sienjam kiba tyngeh.
Khliehriat, Naitung 31 : KKong Santa M Shylla, MLA ka Sutnga Saipung, ka kong Santa Mary Shylla, hynne ka sngi ka la phah da ka jingthoh sha u Myntri Rangbah ka jylla u Conrad K Sangma ba un tuklar lem ha kaba ïadei bad ka jingsniew jong ka surok NH6 naduh Mynkre shaduh ka shnong Malidor ha East Jaiñtia Hills.
Ka MLA lyngba une u kyrwoh ka la pynpaw ka jingsngewkhia kaba jur ha kaba ïadei bad kane ka rukom pyntrei ïa kane ka surok lyngba ka NHAI, bad pynpaw ruh halor ka jingkhih bitar jong ki paidbah halor kane ka jinglong jingman.
Ha kajuh ka por ka MLA ka thain ka la khot ruh na ka bynta ban pyntrei thymmai ban siang rong ïa kane ka surok kaba la julor palat pud bad kaba la wanrah ka jingeh kaba khraw ïa ki paidbah nongleit nongwan.
Kum ka nongmihkhmat ka thaiñ ka la leit ruh ban ïakynduh ïa u Symbud Myntri Rangbah ka jylla u Bah Prestone Tynsong ban kyntu ïa u ruh ban tuklar lem ha kaba ïadei bad kane ka phang.
Halor kane ka bynta ka la ong ba na ka liang une u Myntri u la khot pynlong ïa ka jingïalang bad ki heh ophisar ka NHAI ban ïamir jingmut halor kane ka mat ha ka 2 tarik u Nailar 2023.
Ha kajuh ka por na ka liang ka MLA ka la kyntu ruh ïa u myntri rangbah ka jylla kumjuh ïa ka Myntri ka tnat ka koit ka khiah ka Kong Ampareen Lyngdoh na ka bynta ban kyntiew kyrdan noh ïa ka Umkiang PHC sha ka CHC, kumjuh ban plie ïa ka PHC ha Sumer Sirdarship bad ïa ka health sub centre hapoh ka shnong Hingaria.
Shillong, Naitung 31: Ka Seng HITO Ribhoi District ka la leit ban ujor sha u EM ka Elaka, u Bah PN Syiem halor ka jinglap jong ka lyngba ka RTI ba u Syiem ka Raid Marwet naduh u snem 2011 haduh mynta u la ai Pata bad NOC palat spah tylli sha ki bar jylla ba kin shna ïing bad leh ïa kiwei kiwei pat ki jait kam.
Ki nongïalam jong ka Seng ki la ïathuh ba ki la lyngngoh ban ïohi ïa ki bar jylla ba kin ïoh shna ïing shna sem ha ki Shnong kiba hap ha ka Raid Marwet.
Hadien ba ki la ïohi kumne, khnang ban lap ïa ka jingshisha ki la pan jingtip lyngba ka RTI na ophis u DC Ri Bhoi District.
Ka Seng ha kae ka jingleit ïakynduh ïa u EM Elaka uba long ruh u Deputy CEM ka KHADC, ka la pynpaw ka jingsngewkhia kaba jur namar kane ka jingleh jong ki Syiem Raid kaba buh jingma shibun eh ïa ka jylla bad kumjuh ruh ïa ki paidbah.
Ka Seng ka la ong ruh ba ka la ïakynduh ruh ïa u Syiem Raid ha kaba u la ïathuh ba napdeng kine kiba la ai NOC ne Pata kidei ki riewlum jong kane ka thaiñ shatei lammihngi kum ki Kuki bad kiwei kiwei, hynrei wat la katta ruh, kane ruh kam long kaba ïahap satia namar ba ka buh jingma ïa ki trai ri trai muluk.
Na ka liang u Bah Pynshngaiñ, u la ong ba un sa peit ïa ki kot ki sla kiba la aiti da ka Seng.
Shillong, Naitung 31 : Ka Myntri ka tnad ka Koit ka Khiah, Kong Ampareen Lyngdoh haka sngi Nyngkong ka la pyntip ba ka sorkar Meghalaya kala pynkhreh ban ai noh da ki ‘cashless health card’ ïa baroh ki nongtrei sorkar.
“Mynta ka sorkar ka dang pynkhreh ïa ka cabinet memo kaba thymmai ban wanrah ha ka kynhun myntri na bynta ka ‘cashless card’ ïa ki nongtrei sorkar," ka la ong haba kren bad ki lad pathai khubor.
Ka la ong ruh ba kaei kaba jia ha ka Central Government Health Scheme la kdew ba ka sorkar pdeng ka rai da ki kyrdan kyrdan na bynta ban sumar ïa ki jait jingpang jong ki nongtrei sorkar.
Kumta ka la ong ba na bynta ka thain shatei lam mihngi jong ka ri ka sorkar India kam shym la pynthymmai ïa ka dor jong ka CGHS la slem bad dei ka sorkar Meghalaya bad kiwei ki jylla kiba kdew ïa kane sha ka Ministry bad kyrpad ban pynthymmai ïa ka dor ba thymmai jong ka CGHS," ong ka Myntri.
Nongpoh, Naitung 31: Ha kawei ka jingjia, u wei u rangbah briew ba la tip kyrteng kum u Rafiqul Islam u la khlad noh hadien ka jingsuba shah shoh dusmon bad shah pom da u sdie na ki bynta jong ka khlieh bad kane ka jingjia la suba ruh ba la jia ha ka shnong Pyllun Umroi, Ri Bhoi District.
Katkum ka jingtip ba la iohlum na ki pulit, la iathuh, ba ki pulit ka Ri Bhoi District ki la ioh jingtip ha ka por 8 baje duna eiei janmiet halor ka jingjia shah pynmynsaw u wei u rangbah briew u la mynsaw jur hadien ka jingshah shoh dusmon bad la pynkit sha ka Holy Cross Hospital ha Umsaw hynrei u la khlad noh hashwa ban poi ha ka jaka sumar.
La ioh jingtip ruh na ki pulit, ba ha ka jingtohkit, la shem ba u tei u briew ba la khlad noh u shong u sah lang bad ua wei pat u paralok jong u, u ba dang jah rngai mynta bad ki pulit ki dang thwet ia u tei u briew.
Ha ka jingtohkit ki pulit, ki la lap ruh ia u wei u sdie na ka iingsah jong u ne u rangbah ba la shah pyniap bad ka jingtohkit ka dang iaid shakhmat ban iohkem pat ia u briew ba la suba donkti ha katei ka kam pyniap briew.
Shillong, Naitung 31 : Ki la don palat 1046 ngut ki nos kiba la dep rejistar ïalade na ka bynta ka Overseas Job Fair kaban long ha Shillong ha ka 04tarik Nailar.
Haba pynbna ïa kane, ka Myntri ka tnad ka Koit ka Khiah ka Jylla, Kong Ampareen Lyngdoh ka la ong, “Ngi la rai ban don da ka rynsan tyrwa kam na bynta ki nos kiba khlem pat ïoh kam ha ka jylla bad kiba kwah ban leit trei shabar ri.
"Ka la ïathuh ruh ba ki don katto katne tylli ki ri kiba la pynpaw ba ki kwah ban thung kam ïa ki nos na Meghalaya, kine ki kynthup naduh ka Japan, United Kingdom, UAE, Germany bad Australia.
Katkum ka jingïathuh jong ka, kadon ruh kawei ka kompeni na Singaore kaba la pynpaw ïa ka jingkwah ban shim bynta lang ha katei ka rynsan tyrwa kam.
“Kane kadei ka sien kaba nyngkong eh kaba ngi kwah ban leh namar ngi ïoh jingtip baki don bun bha ki nos kiba la dep ka jingpule hynrei ki bym pat ïoh kam ha ka jylla," la bynrap biang ka Myntri.
La ïathuh ruh ba kitei ki nos kin ïoh ka jinghikai pyntbit kaba 6bnai kaba kynthup naduh ka ktien ka thylliej ha kaba ka jinghikai kan long ha ki nongbah kiba heh ha ka Ri kum ha Delhi, Mumbai bad Bangalore.
Haba kren pat halor ka kamram jong ka sorkar halor kane, ka Myntri ka la pyntip ba ym tang ba ka wanrah ïa ki briew sha katei ka rynsan tyrwa kam hynrei ka kloi ruh ban pynlut haduh 50hajar tyngka na bynta iwei i nos ha ka por ba ki don ha ka jingshah pyntbit.
La pyntip ruh ba ka jingsiew ba kitei ki nos kin ïoh ban phah sha iing kan long beit la kumno kumno 1.
5lak haduh 2 lak shi bnai nalor ba ki la dep ban siew ïa ka bai sah, bad ka jingpynlut ha kaba shah hikai.
Shillong, Naitung 31: Ka jingpyntrei ïa ka Surok na Shillong shaduh Dawki, kaba la ïakynduh bun ki dieng pyngkiang hadien katto katne por ba la sdang pyntrei ïa ka, mynta ka la dang lait ki sohkyrdot bad ka jingtrei mynta i kumba kan ïaid beit shaphrang, khlem da don bun shuh ki jyrwit jyrwat.
Ka daw ka long ba mynta ka sngi sorkar jylla lyngba u Joint Secretary ka Public Work Department (Road and Buliding) ka la pyntip ba ka jingpyntrei ïa ka surok Shillong Dawki ba la bei tyngka da ka JICA kaba dei ka kompeni na Japan kan sa sdang noh shen hadien ba ki jyrwit jyrwat ha kaba ïadei bad ka jingshim ia ka khyndew la lah ban weng.
Haba shim bishar ïa ka mokotduma PIL ba la ujor da u Kaustav Paul ka Kashari ki arngut ki nongbishar ba kynthup ïa u Chief Justice Sanjib Banarjee bad u Justice W Diengdoh, ka Kashari ka la pyntip ba na ka liang ka tnat PWD ka la aiti sha ka Kashari ïa ka kaiphot ha kaba ïadei bad kane ka surok.
Ka Kashari ka la pynpaw ba kumba long mynta ka don jingkyrmen ban ïohi ba ki jyrwit jyrwat la lah ban weng na bynta ban pyntrei noh ïa kane ka surok kaba ka NHIDCL ka la phiah ruh ha ki san lyngkot ne package bad ka la ong ruh ba kumba ka paw hi la lah ban aiti sha ki kontrak ban ïoh pyntrei noh.
Shuh shuh ha ka hukum ka Kashari ka kdew ba ka flyover kaba dei ha ka package ba nyngkong ne first package kaba la mut ban tei na Jhalupara la ïoh jingmynjur na ka sorkar jylla ha kaba ïadei bad ka jingpynkylla thymmai ïa ki katto katne ki bynta.
Shuh shuh ka Kashari ka ong ba wat ka Indian Institute of Geomagnetism, kaba la ïeng skhem triang ban ym ailad ban ïaid ka surok lyngba ki jaka ba ka long trai hynrei mynta ka kynti ka pynpaw ïa ka jinglong ba la kloi ban ai jaka da kaba kan kynriah noh kham sharud lada dei ba ka NHIDCL ka kloi ban bei tyngka ban kynriah na kane ka jaka ba ka don mynta.
Ha kaba ïadei bad ka second package, ka kaiphot ba ka sorkar ka la aiti la kdew ba ki trai jaka kiba la rai bna ym ai jaka ban tih surok ruh ki don arngut kiba la rai ban ai mynta, bad ka Kashari ka la kdew nalor kine don sa kawei pat ka trai jaka bym pat shym la wan shim ia ka bai lutksan na ka sorkar bad na ka liang ka Kashari ka pynpaw ba ka Deputy Commissioner jong ka East Khasi Hills kan pynthikna ba kane ka trai jaka kan wan shim noh ïa ka bai lutksan khnang ba kan ym long maw jynthud ha ka jingpyntrei ïa kane ka surok.
Haba ïadei bad ka third package, ne ka Pynursla bypass ka Sorkar ka la pyntip ba ka la dep ban rai ïa ki jaka ba kane ka surok kan iaid  bad ka sorkar kan sa phah ïa kane sha ka NHIDCL bad ki tnat sorkar India ban ïoh jingmynjur.
Ka Kashari ka la ong ruh ba ka ki kam kiba sah ha kaba ïadei ban tih ia kane ka surok kata naduh ka Jingshim ïa ka khyndew ne acquisition of land, ka forest clearance bad kiwei kiwei yn leh tad ynda la ïoh ia ka final approval.
Ka Kashari ka kdew ba  kane ka bynta ka dei kaba la sah teng la kham slem bad ka kdew ruh ba ka sorkar ka pyni ba ka don ka agreement ha kaba ïadei bad kane bad ka Kashari ka ong ba tang shu ïoh ia ka approval na ka NHIDCL bad ka Ministry, lada donkam ka sorkar ka lah ban pyntreikam ne invoke ia ki kyndon ka Land compensation na bynta ban ïoh ia ka jaka ban ïaid ka surok.
Haba ïadei bad ka fourth package na ka liang ka Sorkar jylla bad ruh ka NHIDCL ka pynpaw ba ym lah shuh ban pynkynriah wat lada ka mih ka jingdawa na ki nongshong shnong ka Mawshun bad kiwei.
Ka Kashari ka ong ba kaba donkam na bynta kane ka dei ba ka Sorkar kan ïapynbeit khnang ban ïoh ia ki jaka ban dup ïoh sdang pyntrei noh ia ka surok namar kumba long mynta la hap ban sahngeh noh namar ym lah ban ïaid shakhamat.
Ka Kashari ka ong ba ka khmih lynti ba kane ka package yn lah ban pynsted noh.
Haba ïadei bad ka package ba saw ka Kashari ka pynpaw ba ka kam ka dei ban ïaid noh shakhmat bad ba ka sorkar ka dei ban pynsted noh ïa kane ka kam.
Shuh shuh haba ïadei bad ka package ba san ka Kashari ka bthah ba ka Deputy  Commissioner ka East Khasi Hills ka dei ban pynsted ban ïoh jaka ha ki bynta ka  Wahkdait, Mawriang bad Umsyiem na bynta ban tih ïa kane ka surok.
Shuh shuh ka sorkar ka la pyntip ba ka tarik ba ki kontrak bad ki kompeni ki lah ban thep tender na bynta ban ïoh pyntrei ïa kane ka surok ka dei ha ka  2 tarik Nailar 2023.
Haba ïadei bad ka jingpynkyllem ïa ki dieng na bynta ban ïoh shna ïa ka flyove, ka kashari ka la hukum ba ka jingpynkyllem ïa ki dieng kam dei ban bteng tad haduh ba la sdang ban pyntrei ia kane ka surok.
Na ka liang ka Kashari ka pynpaw ba ka khmih lynti ba ka jingpyntrei ïa kane ka surok kan sdang noh hi shen namar kan long ka jingmyntoi ia ki nongleit nongwan bad ruh kan pynkylluid ïa ka bynta ban rung sha sor na Cantonment area.
Nongpoh, Naitung 31 : U Deputy Commissioner ka Ri-Bhoi District Arpit Upadhaya, ula phah tohkit ha ki Heh Ophisar jong ki tnad bapher bapher kynthup ka District Food Inspector bad PHE ban pynshisha ïa ka jingujor jong ki Khynnah Skul ka Jawahar Navodaya Vidyalaya (JNV), Niangbari.
“Hadien ka jingmih ha ki lad pathai khubor, nga la khot ïa ki Heh Ophisar jong ki Tnad bapher bapher bad la bthah ïa ki ba kin leit jurip bad tohkit halor ki jingujor jong ki Khynnah skul ka JNV khamtam eh halor ka jingïoh ïa ka bam ba khawot, ba sma bad ka umbam umdih ba saw sarang" ong u DC uba dei ruh u Chairman ka JNV, Niangbari haba iakren bad u nongthoh khubor.
Dang shen, ki Khynnah Skul ka JNV ki la phah ïa ka jingujor sha ka seng FKJGP-North Khasi Hills, ba pyntip ïa ka jingshah leh beiñ ha ki bor pynïaid ka skul, kiba ai ïa ka bam kaba khawot, ba sma, ba pyut bad ka umbam umdih kaba saw sarang.
Ki la kynnoh ruh ba wat ki dawai dashin la ai da kiba la kut ka por treikam bad ka jingbym ai ïa ki sanitary pad ha ka por ba biang sha ki khynnah kynthei.
“Haba bishar ïa ki dur ki dar bad ki video kiba la mih ha ki lad pathai khubor, ka long shisha kaba sngewkhia jur ba ki Khynnah kin hap ban mad ïa kum kine ki jingeh" ong u Arpit.
“ Nga la khot ïa ki Heh Ophisar jong ki Tnad bapher bapher ba nga la bthah ba kin leit jurip sha katei ka skul bad ban aiti ïa ka kaiphod sha u hapoh ka arsngi" ula ong haba bynrap “Hadien ba ïoh ïa ka kaiphod, ngan sa bishar bad sa leh ïa kaba donkam".
Halor ka jingujor ïa ki hostel bad ki jaka leit bar, u Deputy Commissioner u pyntip ba un sa shong bishar bniah ïa kane ka kam bad ki bor pynïaid ka JNV ba kin shimkhia mardor ha kaban pynbeit ïa ki khnang ba ki khynnah kin nym mad shuh ïa ki jingeh.
Halor ka jingujor ki Khynnah ba u Principal ka JNV um ju poi thikna sha skul kynthup ruh ki Nonghikai, une u Khliehduh ka District ula ong “Kum u Chairman ka JNV, ngan sa tohkit bniah ïa kane…ki Nonghikai kim dei satia ban shu pep skul khlem kino kino ki daw ba biang bad ka dei ka kamram jong ki ban peit ïa ka bha ka miat jong ki Khynnah skul".
Ka FKJGP-NKH mynta ka sngi ka la leit ruh ban buh da ka jingujor hakhmat une u khliehduh ka District bad Chairman ka JNV halor ki jingshem jong ka seng na ka jingleit jurip ïa kane ka skul dang shen.
Ka Seng hapoh ka jingïalam u Information Secretary Bah Ricky Majaw bad Education Secretary Gabriel Sun, kila dawa ruh ïa u DC ba un shim khia mardor ha kaban pynlong ïa ka jingtohkit kat kum ka jingujor jong ki Khynnah skul.
Shillong, Naitung 31 : Ki nongïalam ka Khasi Student’s Union hynne ka sngi ki la leit ai sakhi ha Lumdiengjri Police Station halor ka ejahar ba ki ujor ha ka taiew ba la dep pyrshah ïa ka LRO, da kaba ong ba katei ka kynhun ka la pynthohbria ïa ka KSU bad pyrshang ruh ban wanrah ka jingïapher niam.
Ki nongïalam ka Seng hapoh ka jingïalam jong u Bah James Hitler Mawphniang, Legal Affairs Secretary haba kren bad ki lad pathai khubor hadien ba ki la dep ban wan ai sakhi, ki la ïathuh ba mynta kadei ka kamram jong ki pulit ban kem sa ïa kitei ki briew ba donkti ha katei ka kam.
“Ka Police Department kadei ban leh ei ei ïa kane khamtam haba ïadei bad ka jingpynshit niam, pynisih jaidbynriew jong ka LRO namar lyngba kine ki jingthoh ba ka buh ha ka twitter ki saphriang sha kiwei pat ki rynsan jong ki social media bad kata kadei kaba ngi kyntu ïa ki pulit ban shimkhia," u la ong.
Shuh shuh u ong ruh ba ki pulit ki pyntip ba ïa katei ka rynsan social media jong katei ka kynhun la leh da ki briew kiba nabar bad ba mynta ki dang wad ïa kito kiba donkti.
Shwa kane, utei u nongïalam ka Seng u ïathuh ba ka jingujor jong ki da ka ejahar kadei hadien ba ka la mih ka jingkynthoh ïa ka seng bad ruh wat ïa ki nongïalam jong ki balang bapher bapher da kaba pynwandur ïa ka jingjia ha Mahadev Khola.
“Ngi pynshai ruh ba ka Seng ka khlem don bynta ei ei bad katei ka jingjia bad kumta ki pulit ki dei ban tohkit kham kloi.
"Na ka liang ki nongïalam ki ong ruh ba ki kwah ban pynshai ba ka jingjïa ha Mahadev Khola kam dei satia kaba don bynta da ka KSU lane da kino kino ki kynhun niam.
Shillong, Naitung 31 : U Myntri ka tnad Social Welfare ka sorkar jylla u bah Paul Lyndoh mynta ka Sngi Lah U Blei u la ïakynduh bad kyrpad ïa ka myntri sorkar pdeng ba peit ïa ka tnad Women and Child Development ka Smriti Zubin Irani ban bei pisa ïa ka sorkar jylla na ka bynta ban tei ïa ki ICDS Centre ha palat 1500 tylli ki shnong ha Meghalaya.
Haba kren sha ki lad pathai khubor na Delhi lyngba ka Video Conference u bah Paul u la ïathuh ba ka Myntri sorkar pdeng ka Irani ka la kular ban pyllait ïa ka fund ba 90% hadien ba ka sorkar jylla ka la kular ban pyndap 10 % khnang ban ïoh tei ïa kine ki ICDS Centre.
U la ïathuh ba palat 1500 tylli ki shnong ha Meghalaya kim pat don ki ICDS Centre namar ka thong jongka ICDS ka long ban ïarap bad kyrshan ïa ki khynnah kiba hapoh 6 snem ka rta da ki mar bam ba tei ïa ki met ki phad jongki.
U bah Paul ula ïathuh ba ka jingtei ïa kine ki ICDS Centre kan long ha ki bun bynta (Phase manner).
Nalor kane u la ïathuh ba ka Myntri ka la kular ruh ba ka jingpyntreikam ia ka Supplementary Nutrition Programme (SNP) lyngba ka ICDS kan dang ïai bteng ha ka jylla Meghalaya.
Kham mynshwa ka sorkar pdeng ka la byrngem ban pynsangeh noh ban pyntreikam ïa ka SNP ha ka jylla namar ki tharai ba ka lah ban don ka jingpyndonkam bakla bad khamtam kiba bun kiba ïoh jingmyntoi kim pat don Aadhaar Card.
“ Haba nga shimti nyngkong ïa kane ka tnad kiba la don Aadhaar ki long tang 13 % hynrei naduh u Jymmang haduh u Jylliew kiba pyndonkam Aadhaar Card ki la kiew sha ka 95 % bad mynta la kot sha ka 97%" ong u bah Paul.
Shuh shuh u bah Paul u la ïakren ruh na a bynta ka tulop jong ki nongtrei Poshan kaba ym pat siew mynta la saw bnai bad halor kane ruh ka Myntri sorkar pdeng ka la kular ban pyllait noh ïa kane hapoh ar bnai.
U la ïathuh ba shen yn sa thung kumba 2 haduh 3 ngut ki DPO.
Ha kaba ïadei bad ka skhim Nirbhaya, u bah Paul u la ïathuh ba ka tnad shen kan sa phah ka jingtyrwa ban buh ïa ki jaka sah na ka bynta ki kynthei ha ki bynta khappud jongka jylla.
Jowai, Naitung 31: Ka Jaiñtia Students’ Movement (JSM) mynta ka sngi kala thmu ban leit pynpra syndon ïa ka Entry Tax Gate kaba don hapoh ka shnong Khanduli ïa kaba la wan ban buh da ka KAAC naduh ka 15 tarik u bnai Ïaïong mynta ka snem kaba dang ïeng sah haduh mynta.
Ki Dkhot ka seng ynda kila poi ha ka shnong Khanduli na ka liang ki bor District ka West Jaiñtia Hills hga ryngkat ki pulit ki la pakhang lynti noh ïaki dkhot ka JSM haduh ba la mih ka thma ktien kaba jur hapdeng ki dkhot ka seng bad ki Magistrate.
La ïathuh da ka seng naka por shah ka por kila dep ban dawa kynriah ïa katei ka Entry Tax Gate jong ka Assam, haduh ba kila pynlong ïa ka jingïamih paidbah ha Nongbah Jowai ban kyntu ïa ki bor District bad kumjuh na ka ka JHADC ba kin shimkhia ïa kane.
Hadien ba ka seng kam shem la ïoh lad ban tur sha ka jaka ba don ka Tax Gate mynta ka sngi, naka liang jong ki bor District ki la pyntkna sha ki dkhot jong ka JSM ba haka 3 tarik u Nailar (August) kin sa wan ki 2 ngut ki Chief Minister jong ka Assam bad Meghalaya ha Shnong Khanduli na ka bynta ban ïakren halor jingïa pynbeit pud hapdeng kine ki ar jylla ha ka wat kaba ar bad kumjuh ïa kane ka Entry Tax Gate.
U samla Lening Star Rymbai uba dei u President ka Central Body ula ong na ka daw ka jingbuh teng jong ka sorkar ban weng noh ïa katei ka Tax Gate, kala pynlong ïa ka seng ban mih mynta ka sngi sha Khanduli, hynrei hadien ka jingïakren kila shaniah ïa ka sorkar hapoh kane ka taïaw ban wan na ka bynta ban pynbeit ïa kane ka jingdawa.
U samla Ribok Biam, President ka Western Region ula ong hadien ka jingïakhih na ka liang ka seng kam ban se shuh ban shim ïa kane ka sien jam ban leit pynpra ïa ka Entry Tax Gate, hynrei kila poi sha ka jingïakren sngewthuh jingmut mynta ka sngi ba ïa kane yn pynbeit noh ha ka 3 tarik u August.
Ula kren shai lada kim lah ban pynbeit ïa kane ka jingdawa ki dkhot ka seng ki lah ban leit tur beit sha khmat wat ha ki por mynmiet ruh ban ïoh pynpra ïa katei ka Tax Gate.
Shillong, Naitung 31 : Ki nongshong shnong na Block II ryngkat ki Rangbah Shnong hapoh ka jingïalam jong ka CORP hynne ka sngi ki la leit ban kynduh ïa u Deputy Chief Executive Member ka KHADC, Bah PN Syiem ban pynpaw ba kum ki Khasi ki kwah ban don sha u pud u sam jong ka Meghalaya.
Ha kane ka sngi, katei ka kynhun ka la rah ruh bad ki dulir kiba dei naduh ki snem 1951 ter ter ban pyni ha ki bor synshar jong ka Council.
“Ïa kine ki dulir jaka ngi la ïoh naduh ka por ba ka thain ka dang hap ha ka Sub Division Jowai," ong ka Kong S Myrsing, kawei na ki longkmie haba kren bad ki lad pathai khubor hadien ba ki la dep ban kynduh ïa u Deputy CEM.
Shuh shuh la ïathuh ruh ba tang ha Ummat, Block II kaba hap ha ka Raid Nongtung ki la don haduh kumba 300 ngut ki trai jaka kiba pynpaw ba ki kwah ban don beit sha Meghalaya.
“Ïa ki kam pynroi ngi ïoh na Meghalaya hynrei ka khyndew pat kam hap satia.
Kawei ruh lada ngi ha sha katei kawei ka jylal kan buh jingeh shibun ïangi namar ngim sngewthuh ka ktien ka thylliej ban ïa kren bad ki kam ban trei," ka la ong da kaba bynrap ba khlem ka khyndew ym don nongrim satia ban ieng kjat ha kito ki jaka.
Nalorkata, katei ka longkmie ka la ong ruh ba na bynta jong ka marwei hi, kam sngew ei ei wat ban duh ei katto katne ka jaka puta tang ban pyntikna ba kin ngat noh sha Meghalaya bad ruh ban ïoh pynbeit noh ïa u pud u sam.
Haba bynrap lang, u President ka CORP, Bah Bandari Ryntathiang u la ïathuh ba ha ka jingkynduh bad u Deputy CEM ki la ïakren bun kiei kiei kiba ïadei bad katei ka bynta khamtam haba ki paidbah na katei ka jaka ki thrang ban hap noh sha Meghalaya.
Na ka liang u Deputy CEM pat u la ïathuh ba kan bha shibun ba kitei ki nongshong shnong kin tylli lang kawei ka sur bad kin pynpaw ruh ha ka Regional Committee ha ka por ba katei ka kynhun ka wan.
Lah ban kdew hangne, ka jingïakren pynbeit pud ha ka kylla kaba ar hapdeng ka Meghalaya bad Assam kan sa long shen mynta u bnai hi bad ka Block II ka dei kawei na ki thaiñ kaban don lang ha kane ka thup.
Shillong, Naitung 31 : Ka Hynniewtrep National Youth Front (HNYF) mynta ka Sngi Lah U Blei ka la pynpaw ba ka kloi ban ïarap ïa baroh kito kiba ïoh pdiang ïa ki shithi dawa pisa ha ka kyrteng jongka seng Hynniewtrep National Liberation Council (HNLC).
“ Ngi kyrpad ïa kito baroh kiba ïoh pdiang ïa ki shithi dawa pisa ha kyrteng ka seng HNLC ba kin wan mih sha ophis ka seng HNYF namar ka seng ka kloi ban ïarap ïa ki ym ba kin leit sha ki lad pathai khubor khlem da pyntip bniah pat shaphang jongki namar ka long kaba eh ban tip bad pynshisha" ong u President ka HNYF East Khasi Hills District u bah Bless Dkhar.
Kane ka jingpathai khubor jongu mynta ka sngi ka la jia hadien shisngi ba kawei na ki longkmie ba kamai rit ka la phah ïa ka shithi sha u lyngba ka email bad sha kawei na ki kot khubor khasi ruh ba ka la ïoh pdiang ïa ka shithi dawa pisa haduh 20 lak tyngka na u Synshar Khymdeit uba kam ba u dei u u nonglum pisa ne collector ka seng HNLC na ka bynta ka East Khasi Hills bad ka Ri Bhoi District.
U bah Dkhar u la ong ba ula dap da ka jngkyndit haba u la ïohi ïa kane ka shithi ba la phah sha u da kawei ka longkmie kaba bym lah ban ithuh kaba la shu ïathuh ba ka dei kaba sah ha Mawlai bad kaba la phla ba ka la siew ruh khyndiat ka pisa sha u Khymdeit namar ka dap da ka jingsheptieng.
U la ong ba ka seng HNLC dang shen ka la pynshai kdar ba kam don kti ei ei ruh ha kaba ïadei bad kane ka kam dawa pisa namar ba ka jingkren ïasuk hapdeng ka Seng, ka sorkar pdeng bad sorkar jylla ka dang ïaid shakhmat.
Une u nongïalam ka HNYF u la suba jur ba ki lah ban dei ki ‘langiong’ ha lyndet kane ka jingphah ïa kine ki shithi dawa pisa ha kyrteng ka seng HNLC da ka jigthmu ban pynthut ïa ka jingkren ïasuk hynrei na ka liang ka HNYF ka la rai ban ïai bud dien ïa kane ka kam.
“ Ha kajuh ka por ngi ai ka jingmaham kaba tyngeh ïa u Synshar Khymdeit bad ngin ïai bud dien ban lap u dei uei.
Ngi kyrpad ruh ïa ki paidbah ban wan shakhmat namar ka HNYF ka kloi ban ïarap tangba kan long halor ka nongrim ba kin a kynduh ïa ngi markhmat.
Ngi maham jur ruh ïa kito baroh kiba pyndonkam bakla ïa ka kyrteng ka seng HNLC ba lada jia ei ei ïa ki ngin ym don kano kano ruh ka jingkitkhlieh" ong u bah Dkhar.
Nalor kane u la kyntu ruh ïa kito kiba ïoh pdiang ia ki shithi dawa pisa ba kin ujor da ka ejahar khnang ba ki pulit kin bud dien bad thwet ïa ki briew ba donkti bad pynngat ïa ki ha ki kyndon aiñ.
Jowai, Nailar 01: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long hynne ka sngi Hat Majai ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Rising Mukhla kala pynliem haduh 7-1 kol ïa ka Saiñdur Mihmyntdu, ïa kitei ki kol na ka Rising Mukhla la thep da u Rimi Pyrtuh haka minit ba 30, u Phrangsngi Challam haka minit ba 35, u Chembun Suna lai kol haka minit ba 40, 43 & 46, bad u D.
Nongrum ar kol ha ka minit ba 52 & 56.
Ïa ka shikol na ka Saiñdur Mihmyntdu la thep da u Kenal Dkhar haka minit kaba 68.
Katba ha ka jingïakhun kaba ar ka Pamanik kala pynliem da 4-2 kol ïa ka Catholic Youth Mihmyntdu, ïa ki kol na ka Pamanik la thep da u Emlang Pakma haka minit ba 9, u Jamris Talang haka minit ba 2, 33 & 60.
Ïa ki kol na ka Catholic Youth Mihmyntdu la kum thep bakla ïa ki da u B.
Langstang (own goal) haka minit ba 46 & 53.
Ka jingïakhun lashai ka sngi 2 tarik Nailar kan long hapdeng ka Umshangiar pyrshah ïa ka Khliehmyntdu Neinchnong Mihmyntdu ha ka por 10 shiteng mynstep, katba ka Pateinki Sabah kan ïakhun pyrshah ïa ka Mookyndur ha ka por 12 baje shiteng sngi.
Ka Sohmynting Dongnein pyrshah ïa ka Mupliang haka por 1 baje shiteng nohphai sngi, katba ka Lumpyrtuh Mihmyntdu pyrshah ïa ka Samaro ha ka por 3 baje nohphai sngi.
Shillong, Naitung 31 : ïa u maw mot dur ba shirynieng jong u Khlawait ka jaidbyriew u Tirot Sing Syiem yn sa tei ha ka Indira Gandhi Cultural Centre (IGCC) ha Dhaka, Bangladesh.
Haba pyntip ïa kane na Delhli lyngba ka Video Conference mynta ka Lah Sngi U Blei u Myntri ka tnad Art and Culture u bah Paul Lyngdoh u la ïathuh ba u High Comissioner jongka India sha Bangladesh u Pranay Verma u la phah shithi bad pyntip ïa u ba ki ar ri kata ka India bad Bangladesh ki la mynjur ïa ka jingtyrwa jongka sorkar Meghalaya ban tei sah kynmaw ïa u maw mot dur jong u Tirot Sing Syiem u nongïaleh laitluid bad Khlawait jongka jaidbynriew uba ïeng ban ïaleh thma pyrshah ïa ka sorkar Phareng bad iap ha phatok ha Dhaka.
U Verma u la pyntip ba ka High Commission jongka India ha Dhaka ki la bud dien ïa kane ka jingtyrwa ka sorkar Meghalaya bad ka tnad External Affairs bad ka ICCR bad la mynjur ban tei ha ka IGCC Dhakha.
Kum shi bynta ka jingrakhe ïaka Azadi Ka Amrit Mohotsav ha Bangladesh, ka Libarary jongka IGCC kaba don ha Dhanmondi kan long ka jaka ba biang eh ban tei ïa une u maw mot dur ba shirynïeng jong u Tirot Sing Syiem, ong u Verma.
U bah Paul u la ong ba u High Commissioner ka India sha Bangladesh u la ai jingmut shuh shuh ba ïa kane ka Library ruh la dei ban jer kyrteng noh kum ka Tirot Singh Memorial Library ban dang ïai pynneh pynsah ïa ka nam bad burom jong une u khlawait uba ïakhun thma pyrshah ïa ki shipai ka sorkar Phareng pateng la pateng.
U bah Paul u la ïathuh ba ka sorkar jylla kan sa ïakren bad ka Director IGCC ha Dhaka ban pynbit pynbiang ïa ki dur ki dar ban sdang ïa ka jingtei.
Hadien ba la dep tei yn sa pynlong da ka jingïalang plie ban ïadon lang ki heh na ka sorkar jylla, sorkar pdeng bad sorkar Bangladesh.
“ Ngi buh thong ban pyndep ïa kane ka jingtei hapoh u Naiwieng ne Nohprah mynta u snem" ong u bah Paul.
Shuh shuh u bah Paul u la ong ba ka sorkar kan pan ka jingïarap na u riewkhraw jabieng u Prof David Syiemlieh ban pynbiang ïa ki kot ki sla jong u Tirot Singh Syiem kata ban tip naduh ka tarik ba la kem ïa u, ka tarik ba u khlad na London khnang ban ïoh buh jingkynmaw ha IGCC Library.
U la ong kane ka jingïoh ban tei ïa une u maw mot dur bad lehse lada ïoh sa kata ka Library ha kyrteng une u khlawait ha Bangladesh kan long ka nam bad burom bad ka jingjop kaba khraw bad sah kynmaw ïa ka jylla Meghalaya.
Jowai, Naitung 31: Ka lympung ïalehkai phutbol Independence Day Cub Under-17 Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka sngi Hat Majai ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka hapdeng ka Dulong pyrshah ïa ka NSA, ka kynhun ïalehkai jong ka Dulong kala pynjemkhnap ïa ka NSA da kaba pynbam haduh 6-0 kol.
ïa kine ki kol na ka bynta ka Dulong la thep da u Sahame Lyngdoh ha ka minit ba 22, nangta u Yobhalangki Ryngkhlem ha ka minit ba 29, bud sa ka kol na u Lovingstar Suting ha ka minit ba 31, u Kynsai kupar Bareh ha ka minit ba 47, u Da o chwa Shylla ha ka minit ba 51 bad u Janial Rasmut ha ka minit ba 54.
Katba ha ka jingïakhun kaba ar kila poi noh sha ka jingïakhaid da mar 1-1 kol kaba la long hapdeng ka Lion SC pyrshah ka Tpep-Pale, ïa ka kol na ka Lion SC la thep da u Niawki Phawa haka minit ba 59.
Na ka liang ka Tpeppale la thep da u D.
Dkhar haka minit ba 40.
Nongstoiñ, Nailar 1: Ka West Khasi Hills District unit jong ka Nehru Yuwa Kendra, Sangathan (Ministry of Youth Affairs and Sports, Govt.
Of India) mynta ka sngi ka 1 tarik Nailar 2023, ka la pynlong ïa ka District level ‘Yuwa Utsav’ halor ka phang ‘PANCH PRAN’ ha St Francis D’ Assisi College, Siejlieh Nongstoiñ ha kaba bun ngut ki khynnah samla pule napoh ki skul bad kolej kiba don napoh jong ka District ki la wan ban ïa shim bynta ha kane ka prokram.
Ka ‘PANCH PRAN’ ka don san tylli ki thong kiba kongsan bad kita ki long, ka thong ban pynroi ïa ka Ri India, ban weng noh ïa ka jingmut jingpyrkhat jong ka jingsynshar phareng, ban sngew sarong ïa la ka jong ka nongkynti kaba la hiar pateng, ka jingïalong shi tylli bad ka jingïatreilang bad ban pyndep la ka kamram kum ki nongshong shnong ka Ri India.
U Bah H.
K.
Thabah, I/c Deputy Commissioner, West Khasi Hills, District u la long u Kongsan ha kane ka prokram, ha ka jingïa don rynkatlang jong u Bah S.
Nongsiej u ba la mih khmat na ka liang jong ka ophis U BDO, Nongstoiñ, u Bah D.
Rapsang Officer Incharge NYKS Nongstoiñ, Br.
C.
Wanniang, Principal jong ka St Francis D’ Assisi College, Siejlieh Nongstoiñ, ki nongtrei sorkar na ki tnat kiba pher, ki nonghikai skul bad kolej bad kiwei kiwei.
Haba kren ha kane ka prokram, u Kongsan, u la kyntu jur ïa ki khynnah samla jong ka thaiñ, ba kin ïa shim bynta man ka por, la ha kino kino ki prokram kiba la pynlong da ka NYK ne da kiwei pat ki tnat sorkar, khnang ba ïa ki sap ki phong jong ki, yn ithuh bad sakhi ym tang hapoh District hynrei wat shaduh ka jylla, ka ri bad ka pyrthei hi baroh kawei.
Ka jingïakop pynisap ka long ha ki san bynta kata, ka Young Artists talent Hunt (Dro Jingdro), Young Writers Talent Hunt (Thoh Poetry), Photography Talent Hunt, Declamation Talent Hunt and Cultural Festivals (Ka Jingïathong da ka Kynhun) ha kaba ki nongjop napoh ka District Level kin leit ïa shim bynta sha ka State level.
U Bah D.
Rapsang, Officer-Incharge, NYKS Nongstoiñ, u la ai ka jingkren plie bad kren pynkut ïa kane ka prokram ha kane ka sngi, ha kaba u la ai khublei kitbok kit rwiang ïa baroh kiba samla kiba la wan ïashimbynta ha kane ka prokram.
Ka jingkylli ka ba don hakhmat eh ka long balei ba ka tnad sorkar ne ka tnad Social Welfare kaba dei peit ïa ka bha ka miat jong ki khynnah rit kam shym la pyntreikam hok ïa ka aiñ ban ïada ïa ki khynnah ban nym ngop ha ki jingbam ne jingdih ba sniew ba ktah ïa ka bor jingmut jingpyrkhat jongki bad kumjuh ruh ïa ka bor met bor phad jongki?Kane ka aiñ kaba la tip kum ka Juvenile Justice (Care and Protection of Children) Act kaba thymmai ka la treikam naduh ka 15 tarik Kyllalyngkot 2016 hynrei haduh mynta ym pat ju ioh sngew koid ba ki bor ba dei peit kin kem ne ai jingsneng ïa kito kiba pynkheiñ ïa katei ka aiñ la ka dei ïa ki nongdie ne ïa ki nongthied ruh kumjuh.
Namar kat kum katei ka aiñ Juvenile Justice Act khamtam kat kum ka kyndon ba 77 la khang pyrshah ïa ki nongdie jingdie kata naduh kito kiba die ïa ki jingbam duma bapher bapher, ki Raja khoini, khoini, talab, zarda, Rajnigandha,Shekhar bad kumta ter ter bad kumjuh ruh ki jingdih pynbuaid kum u sikret, ka kyiad bad kiwei kiwei ba kin die sha ki khynnah skul ne ki khynnah ba hapoh 15 snem ka rta.
Hynrei ha kane ka jylla Meghalaya la ïohi ba naduh ki khynnah rit kiba dang leit skul haduh kito ki bym leit skul ruh ki ïoh beit ban thied ïa kitei ki jait jingbam bad jingdih kata ym tang ïa kito ki bym phong uniform hynrei wat ïa kiba phong uniform ruh.
Namar ym lah ban len tharai ym dei tang uwei ne ar kiba ïohi hynrei baroh baroh ki ïohi ba ki khynnah skul kiba phong uniform ne ki khynnah kiba dang rit ka rta ki bym phong uniform ruh ki bam ïa kitei ki jait jingbam bad ki dih sikret bad kyiad khlem salia shuh ïano iano ruh.
Mynta lei lei wat ki khynnah skul ha ka uniform ruh kim salia shuh wat la ki dih sikret ne buaid ha lynti syngkieng ruh bad kane ka ju jia eh haba don ki sngi kyrpang na ka bynta ki nonghikai, ki khynnah, ki social meet, ki sngi kha jong ki para khynnah skul ne ki paralok bad kumta ter ter.
Haba jia kumne ym tang ba ki thad ïa ka akor bad burom jongki hynrei kim nang shuh ban burom ïa kiba halor baroh.
Namar kata ka jingsneng tymmen halor ka akor bad burom ka la jah noh kumba long mynta bad ïano yn kynnoh hato ym dei ïa kita ki bor ba dei peit ban pyntreikam ïa ka aiñ bad kiba ïadon bynta lem bad ka.
Lada katei ka tnad kaba kam ba ka ïada ïa ka hok ki khynnah ka lah ban khot hajir ïa ki kot khubor tang namar ba jia teng ka khep ba mih kyrteng ne dur kito ki khynnah ba donkti ha ki kam beaiñ ne pyniap briew balei kam lah ban teh lakam sa ïa kane pat ka kam ban tohkit bad khot hajir ïa kito kiba die ïa kitei ki jait jingbam ne jingdih pynbuaid sha ki khynnah.
Hato kane kam pynpaw shai kdar ba kiba trei ha katei ka tnad ki ap kmang beit tang na ki kaiphod ba ki ïoh la ka dei na ki kot khubor bad nangne nangtai da kaba shu shong ha shuki bad ha miej katba ha madan kim trei kam satia.
Lada ka tnad Social Welfare kaba dei ka tnad kaba peit ïa ka bha ka miat jong ki khynnah ka la dei ban thaw ïa ka polisi ban pynkhlaiñ ïa ka tnad treikam ba kan lah ban phah ïa ki briew jongka sha madan ne sha surok lynti syngkieng ban peit bniah halor kane.
Namar lada don ki briew kiba peit bniah khlem pep lada ki lap ïa kiba thied ne ïa kiba buaid kin ïoh ban bat bad tohkit na ki bad hadien ba la lap na kaei ka jaka ba ki ïoh ban thied kin ïoh ban pynshitom ïa ki kat kum katei ka kyndon aiñ kein kata ym tang ban shah set phatok tang 7 snem hynrei wat ka kuna ruh kaba 1 lak tyngka.
Namar lada pyrkhing ïa katei ka aiñ khlem pep kan ïarap ban tei pat ïa ka imlang ka sahlang, namar balei ba ka imlang ka sahlang haduh katne ka jot ka pei, hiar ne ka pra ruh dei namar ba ym don ki bor jong ka aiñ ban teh lakam ïa ki khynnah.
Ban leh ïa katei ruh tang katei ka tnad Social Welfare kam lah satia hynrei ka dei ban ïatrei lang bad ki Dorbar Shnong, ki seng bhalang kiba trei shisha na ka bynta ka bha ka miat bad kumta ter ter.
Kumta khnang ban pyntrei kam pyrkhing ïa katei ka kyndon aiñ kaba kongsan ka long ba katei ka tnad ka dei ban iamir jingmut bad ki dorbar shnong nangta bad seng longkmie, seng samla shnong, ki seng bhalang, ki seng niam namar lyngba jongki khlem pep yn lah ban pyntreikam hok bad pyrkhing ïa katei ka kyndon aiñ ban tei pat sa shisien ym tang ïa ka bha ka miat ka imlang ka sahlang hynrei wat ïa ka akor ka burom jong ka jaidbynriew kaba la tip kum ka jaidbynriew kaba don “Akor kaba bha tam ha pyrthei".
Mawkyrwat, ‘Nailar 01: Ka South West Khasi Hills District Badminton Association (SWKDBA) ka la ïoh pynlong ka jingïalang hapoh ka Indoor Hall Mawkyrwat kum ka dak ban ai mynsiem ïa ki 13 ngut ki ‘rang bad ki ‘thei ïalehkai badminton kiba napoh ka South West Khasi Hills District ki ban sa leit ïa shimbynta ha ka 28th State Championships ka ban long ha Nongstoiñ.
Ïa ka jingïalang kitbok kitrwiang ha kane ka sngi la pynlong ha ryngkat ka jingïadonlang u bah H.
S.
Diengdoh kum u President jong ka South West Khasi Hills District Badminton Association (SWKDBA) ha kaba na ka liang jong u u la ai ruh ki kyntien jingkhublei bad kyrkhu kyrdoh ïa ki 13 ngut ki ban sa leit ïa shimbynta ha ka 28th State Championships ka ban long ha Nongstoiñ naduh 02 tarik haduh ka 05 u bnai ‘Nailur, 2023.
Ki 13 ngut ki ban sa leit ban ïashimbynta ki long kiba hapoh ka 13 snem (shynrang) u Mandapkupar Wanniang, hapoh 15 snem (shynrang marwei) dei u Adrian Mars Syiemlieh, hapoh 15 snem (kynthei marwei) ka Wansaphi Marpna, hapoh 17 snem (shynrang marwei) u Givenwarder Lyngdoh, hapoh 17 snem (kynthei marwei) ka Deidaphi Marpna, hapoh 15 snem (Boys Double) dei u Mewalambok Marweiñ bad u Adrian Mars Syimelieh, hapoh 17 snem (Girls Double) ka Wansaphi Marpna bad ka Deidaphi Marpna, hapoh 19 snem (shynrang marwei) u Alwin Richal Iawphniaw, hapoh 19 snem (Boys Double) u Givenwarder Lyngdoh bad u Alwin Richal Iawphniaw.
Nangta, ha ka Open Men Double u Evendonal Iawphniaw bad u Pynkhlaiñkupar Wanniang katba ha ka Mixed Doubles u Pynkhlaiñkupar Wanniang bad ka Judi Wanniang bad u Synsharlang Lyngdoh ha ka jingïalehkai Single Open.
Nongpoh, Nailar 01: Ka KSU Nongpoh Circle kan pynlong da ka jingïaid paidbah haka 02 tarik Nailar kala khot bad wer ïaki paidbah ban snohktilang bad ka seng ban pynlong da ka jingïaid rally kaba jai jai naduh ka por 12 baje mynsngi ban sdang na madan Pahamsyiem bad pynkut pat ha ophis treikam ka MeECL ha Umlyngkdait.
Ka jingthmu jong ka seng ban pynlong ïa katei ka jingïaid paidbah ka long ban pyrshah halor ka jinglip khah khah bad thud palat ka bording elektrik.
Khliehriat, Nailar 1: Ka Jaiñtia Eastern College, Khliehriat ha ryngkat ka jingïatreilang bad ka Meghalaya AIDS Control Society (MACS), Shillong, ka Kyrmen Foundation, Lad Rymbai, ka Jaiñtia Hills Cement Manufacturers Association, Thangskai ba la kyrshan lang ruh da ka Meghalaya Cooperative Bank, Khliehriat Branch bad ka Canara Bank, Khliehriat Branch, ka la pynlong ïa ka tamasa ba ar sngi lynter kata ha ka 28 tarik bad 29 tarik u bnai naitung, kane ka tamasa lane ka festival ka dei ka jingïalap paidbah khamtam sha ki samla ban pynsngewthuh shaphang ka jingshyrkhei u drok, kumjuh ruh shaphang ka jingpang HIV/AIDS “Long kiba ioh mynsiem bad kam kynti ïa ka lawei" ki dei ki kyntien phira ha kane ka prokram kiba ai mynsiem ïa kito kiba la duh jingkyrmen bad ruh lyngba ki jingiakop bapher bapher kin kyrsiew bad pynkhlaiñ pat ïa ki jingmut jingpyrkhat jong ki samla ban tei ïa la ka lawei.
Ïa kane ka prokram la pynlong ha Jaiñtia Eastern College Khliehriat, la wan ban plie da u Deputy Commissioner ka East Jaiñtia Hills District, u Abhilash Baranwal, IAS kum u kongsan, ha ka 28 tarik, haba kren ha ka jingïalang u la ong ba “Ngi im ha ka imlang ka sahlang, don la ka jong ka bynta ban leh ban wanrah ïa ka jingkylla dur da kaba sdang naduh ba sdang" u la ai mynsiem ïa ki khynnah pule ba ki dei ban tip kaei kaba sniew bad kaei kaba bha, ki dei ruh ban da shim khia bha ban sumar ïa ka koit ka khiah bad ruh ba kin long kiba jop ha ki jingialeh ban jop ruh ïa kaba sniew.
Ha ka 29 tarik, u bah Wailad Shylla, uba dei u MLA 2-Jowai, u la wan ban long kongsan, haba kren ha ka jingialang, utei u nongmihkhmat na Jowai, u la ai ka jingkhublei bad ai ka jingïaroh ïa kiba la pynlong ïa kum kane ka prokram kaba don jingmut, u la ai ruh ka jingkhublei ïa baroh ki samla pule kiba la wan ban ïashim bynta ha kane ka tamasa ba la pynlong ha kine ki ar sngi bad u la kyntu ruh ïa ki samla ba ki dei ban pyn saphriang ïa ka khubor ha kaba ïadei bad ka HIV/AIDS bad kiwei kiwei ki jait jingpang khamtam ha ri lum Jaiñtia ba kane ka HIV/AIDS ka la kiew, ha kajuh ka por u kyntu bad pynshlur ruh ïa ki samla ba kin shim ïa ki synjam ha kaba ïadei bad ka iohkam iohjam da kaba seng ïa ki kam la jong ban long ruh kita ki nong ai kam sha kito kiba wad kam.
Na ka liang i Asst.
Professor History Department, i Prof P.
Syrpailin Phawa, i la ai ïa ki kyntien lamphrang halor ki kyntien phira kaba dei ruh ka phangpdeng jong ka prokram na ka bynta ki samla, i la ong ruh ba ki samla ha kine ki sngi ki ïakynduh shibun ki jingeh kiba ki hap ban ïakhun pyrshah ha ka jingim jong ki, hynrei wat hapdeng kiba bun ki jingeh ki samla kim dei pat ban duh jingkyrmen hynrei ki dei ban long kiba la pynkhreh bha ban ïakhun pyrshah ïa ki jingeh da ka mynsiem ba shlur.
Kiba la ai jingkren ki kynthup ruh, u Principal, Jaiñtia Eastern College Khliehriat, u Dr.
P.
Nongtdu, ka Nodal Officer, RRC jong ka JEC, ka kong F.
Dalam Lytan, ka Dr.
B.
Decruse, kaba dei u Project Director, MACS, Shillong, ka Dianghun Shadap, kaba dei ka Asst Professor, English department, u Prof Bestarwell Dkhar, u Prof.
D.
S.
Diengdoh.
Ha kane ka tamasa la wan ban ïashim bynta da ki khynnah pule jong ki phra tylli ki college na West bad East Jaiñtia Hills, ki khynnah na ki hynñiew tylli ki skul baroh kiba poi sha kane ka prokram ki don 502 ngut lem bad 16 ngut ki nonghikai bad 48 ngut kiba la shah khot sngewbha kynthup na East Bad West Jaiñtia Hills District.
Ki jingïalehkai skit bad drama, ki quiz bad bun jait ki jingiakop ha kane ka prokram ba ar sngi lynter ki dei beit halor ka phang ba pashat jingtip shaphang ka jingpang HIV/AIDS ka STI/RTI bad ka jingma kaba mih na ka jingkyrni dih drok, ha kajuh ka por ki skit, ki drama bad kiwei kiwei ki prokram ki ai jinghikai ruh halor kumno ban jop ïa ki jingpynshoi ba sniew bad ki ai mynsiem ruh ba jop ïa u drok, ban jop ïa ka jingshongkha pathar bad kumno ban rat diengkhong ïa ka jingpang HIV/AIDS bad ruh kumno ban kyrshan lem ïa kito kiba don ïa ka jingpang HIV/AIDS da kaba ai mynsiem lem ïa ki, ym ban peit i beiñ ïa ki hynrei ban ïasyllok ïa ki ba kin ïoh pat ïa ka lawei kaba bha.
Hapoh kitei ki ar sngi la pynlong ruh ïa ki prokram bapher bapher kum ki jingïalehkai skit bad drama ha ki hynñiew tylli ki jaka ha Khliehriat bad ha Ladrymbai, kum ki drama, ki skit, ki jingshad tynrai bad la pynlong ruh ïa ka Abhivyakti – The Red Show (Drama), ïa kane la pyniaid da i kong Rinibeth Patlong, iba dei i Programme Manager jong ka Mihmyntdu Community Social Welfare Association (MCSWA), Khliehriat bad i la ai ruh ki jingkren bad jingpynshai shaphang ka jingpang HIV/AIDS kata ha shwa ban sdang kane ka jingiakop Red Shows.
Kiba la jop ha kane ka jingïakop Abhivyakti (The Red Show) ki long ka Shangpung College, Shangpung kaba la ïoh rah ïa ka nam lah duh, ka Riwar Jaiñtia College, Amlarem, ka la ioh rah ha ka kyrdan ba ar bad ka Jaiñtia Eastern College, Khliehriat ka ioh rah ha ka kyrdan ba lai.
Ha kine ki ar sngi la ioh ruh ïa ka jingkren na u Asst Professor of Don Bosco College, Byndihati, u Prof.
Sevendar Dkhar, kaba long kum ka jinghikai halor ka Personality Development bad ki kyntien ba ai mynsiem ïa ki samla pule.
Ka la don ruh ka jingïamareh Marathon kaba 5 km ba la tip kum ka Red Run kaba la ïa shim bynta da ki 183 ngut ki samla pule ha kaba u Sub-Inspector jong ka Khliehriat Police Station, u bah James Dkhar, u la pyllait ïa ka lama marathon.
Ka la don ruh ka jingpyni Yoga ba la shimbynta da ki samla pule na ki college bad ki skul bapher bapher na East bad West Jaiñtia Hills District.
Kiba la jop ha ka Quiz ki kynthup u Babidol Bareh bad ka Kyrmenlang Pala kiba pule ha Jaiñtia Eastern College ki la rung ha ka kyrdan ba nyngkong, katba u Heiyootremi Syngkon bad ka Deiniroy Mukhim kiba na Kiang Nangbah Govt.
College, Jowai ki la rung ha ka kyrdan ba ar bad u Mutbha Lapasam bad ka Lanami i Daka Susngi kiba na Thomas Jones Synod College, Jowai ki la rung ha ka kyrdan ba lai.
Ki bor pyniaid jong katei ka Red Ribon Club, ki la ai ruh ïa ki syrnot sha kito kiba jop ha ki jingiakop bad ki la ïathuh ruh ba kito ki samla kiba la ia shim bynta ha kane ka Red Ribon Club Festival kiba la jop ha ki jingiakop bapher bapher kin sa leit ban mihkhmat bad ïa shim bynta ha ka State Level Red Ribon Club ka ban sa long.
Nongstoiñ, Nailar 1: Watla ka jingshna shait shait ïa ka surok two lane na Nongstoiñ-Rambrai-Chaygaon ka la pynkmen shibun ïa ki paitbah, hynrei namar ba ka dei ka aïom slap, kumta ka la pynthut haduh katta katta ïa ka leit ka wan jong ki paitbah nongshong shnong khamtam ha ka kit ka bah, ka pang ka shitom.
Halor kane ka jingeh ba ki paidbah ki kynduh, ki nongïalam ka FKJGP Rambrai circle ki la leit ban ïa u Executive Engineer ka tnad PWD Nongstoiñ, na ka bynta ban kyrpad ba un tuklar lem bad ba un ïakren bad ki Engineer jong ka Kompeni ba kin ïapeit lem ha kaba thep maw ha ki jaka kiba la sniew palat namar ba ki kali kim lait shuh.
Ha katei ka jingleit ïakynduh jong ki u Executive Engineer um shym la wan trei, kumta kitei ki nongïalam ka seng ki la leit ban ïakynduh ïa u bah S.
Puweiñ Assistant Engineer ha kaba ki la ai ruh da ka jingthoh na ka bynta ba ma u ryngkat u Executive Engineer kin tuklar lem.
U bah Jiedstarland Lyngkhoi President ka circle haba ïakren ban ki nongthoh khubor hadien ba ki la mih na kamra treikam jong u Assistant Engineer, u la ong ba ka jingleit ïakynduh jong ki ïa kitei ki ophisar ka PWD, kam mut ba kin pynwit ïa ka jingpyntrei ïa katei ka surok.
Hynrei, ban kyrpad ba ka Kompeni kam dei ban kheiñ sting bad ban shu ieh kumto ïa kito ki bynta kiba la sniew shaba palat, hynrei ka dei ban peit lem da kaba thep maw, khnang ba ka leit ka wan ka kit ka bah kan ym thut.
Utei u nongïalam ka seng u la ong ruh ba ha kine ki sngi, ki kali kiba leit sha Sohmynthar, Mawthir, Mawdumdum, Kyllang bad kiwei kiwei ki shnong ha katei ka thaiñ, kim lait shuh wat ki Mahindra pickup kiba dei ki four wheel ruh kim lait shuh.
Kumta ki paitbah kiba wan donkam sha Rambrai, Nongstoiñ bad kiwei kiwei ki shnong ki hap ban ïaid da ka kjat.
U la ong ruh ba naduh Mawdumdum bad Kyllang, lada ïaid da ka kjat ka shim por kumba lai kynta tam kata lada dei ki shynrang kiba mlien ban ïaid kjat, hynrei lada dei ki kynthei lei lei ka lah ban shim por haduh saw kynta.
Nalor kata u la ong ruh ba dang ha kine ki sngi la don iwei I khynnah I ba shitom jur bad la don kam ban kit kyrkieh sha Rambrai PHC, hynrei namar ba ym lait kali shuh itei I khynnah I la khlad noh.
Nalorkata ka la shem shitom haduh katta katta ban kit ïa ki mar bam ban pynpoi sha bun tylli ki shnong ha katei ka thaiñ.
U la ong ruh ba ha katei ka jingleit ïakynduh u Assistant Engineer, u la kular ban shimkhia bad ban ïakren bad ki heh ka Kompeni ba kin ïarap lem ban pynthep maw ha kitei ki jaka tang ban lait ki kali.
Nalorkata ka surok kaba la dep tih bad kaba sniew bha mynta ka dei kumba shi kilomitar na ka jingkieng Syllang sha khmat bad ki kali rit ki la shem shitom palat ban ïaid.
Kumta ki la kyrpad ruh ba na ka liang ka PWD kan bthah ïa ka Kompeni ba kan siang maw noh ïa katei ka bynta ruh.
U la ong ruh ba ka long kaba I lehraiñ ban peit ba ki don ki jaka ba la dep shna kynroh bad muri, hynrei tang mar shu wan u slap ki la twa namar ka jingtrei torti palat jong ki nongtrei.
U la ong ruh ba ka Kompeni kam dei ban ai jingtrei ha ki kontrak ki bym pat biang namar ka jingduh nong ka dei ïa ki paitbah.
Mawkyrwat, ‘Nailar 01: Ki nongniah kali bad ki paidbah kiba ju kamai kali na ka surok Nongstoiñ sha ki thaiñ Mawkyrwat bad ki thaiñ Wahkaji ha kine ki sngi ba wan ka lyiur ki la ïa kynduh jingeh namar ka jingsniew ha ki katto katne ki jaka jong ka surok Nongstoiñ sha Wahkaji, South West Khasi Hills District.
Katkum ka jingïathuh jong ki nongñiah kali, ki la ong ba namar ka jingsniew palat ka leit ka wan ruh bun sien ka thut bad ka jingsahkut ki kali ruh ka la pynthut shikatdei ïa ka ïaid ka ïeng ki paidbah.
“Ka jingsah kut ki kali da ki kynta, kane ka pynthud ïa ka ïaid ka ïeng bad bunsien ïa kane la sakhie ha ka wei kaja ka ha shnong Nonglwai, West Khasi Hills District ba ki kali ki la sahkut ha ka ktieh ha kaba hap ban ïa khynniat ruh da ki briew khamtam ïa ki kali rit, kim lait shuh ban ïaid na ka jingsahkut namar ka jingktieh ka surok", ki la ïathuh.
Shuh shuh ki la ong ruh ba kane kam dei ka sien ba nyngkong hynrei bunsien ki kali ki hap ban sahkut da ki kynta haduh ban da lait ki la ong ruh ba ka jingeh ka dei namar ka jingbym shimkhia katei ka kompani ba pyntrei ïa katei ka surok ba ki theh tang da ka khyndew ha kaba ka sa pynlong ïa ka surok bad ki kali ba kin hap ban sah kut.
Namarkata, na ka liang ki nongñiah kali bad ki paidbah ki la kyrpad ïa ka kmpani ba kan ban pyrkhat lem ïa ka ïaid ka ïeng jong ki kali da kaba kin wan ban pyndap da ki maw khnang ba kan ym don ka jingsah kut jong ki kali bad ruh ba ki briew kiba leit donkam ha kino kino ki bynta kin ym duh ei.
Khliehriat, Nailar 01: Ki pulit jong ka East Jaiñtia Hills District, hapoh ka jinglamkhmat u DSP, u Jason Mairom, MPS, hynnin ka miet jong ka 31 tarik u naitung ha ka por 11 baje mynmiet ki la ïoh bat ïa kawei ka kali Alto kaba don u registration number AS-23-J-0171 ha Umtyra bad hadien ba la pynlong ïa ka jingkhynra, ki pulit ki la lap ïa u ganja Marijuana ba la song bha khop bad sop da ki brown tape, une u ganja u don haduh 41.
157 kilo ba la thmu ban pynpoi sha nongbah Shillong.
Ïa kitei ki ganja la buhrieh bha hapoh ka bonet kali, ha ka engine kali, ki law bad buhrieh ruh ïa ganja hapoh ki head light kali bad buhrieh da kaba kinla law bad buhrieh ianki ganja nangta kin sa pyndait biang ïa ki head light kali.
Ki pulit ki la ioh bat ïa katei ka kali hadien ka jingpynap ktem ha Umtyra kata hadien ba ki la ioh jingtip ba tikna na ki tyllong ai jingtip.
Ha kaba ïadei bad kane ka jingkhaïi beaiñ ïa u ganja, ki pulit ki la kem noh ïa u Shir Debbarma, 37 snem kyrta, uba na ka shnong Ashigarh, West Tripura bad u Pradip Debbrama, 32 snem kyrta, uba na ka shnong Ram Durga, West Tripura District, ïa ka ejahar la register ha Khliehriat Police Station bad pynngat hapoh ki kyndon aiñ NDPS Act bad ka jingtohkit ka dang ïaid shakhmat ban lap dien shuh shuh ïa kiba don kti.
Ki pulit ki la kurup noh ïa utei u ganja, lem bad ar tylli ki mobile phone lem bad ka pisa T 10530 tyngka.
Shillong, Nailar 01 : Ka Voice of the People Party ha ka sngi Baar ka la dawa na ka sorkar jylla ba kadei ban pyllait noh mardor ïa ka pisa kaba dei na ka bynta ka jingpyntreikam ïa ka skim MGNREGA ha ka jylla.
Ha ka kyrwoh ba la phah da u Nongai ktien ka VPP, Dr.
Batskhem Myrboh la ong ruh ba ka sorkar India ha u Jylliew mynta u snem ka la bthah ban pyllait noh ïa ka pisa ha ka kylla kaba nyngkong kaba dei ka bai thied tiar jong u snem 2023-2024 sha ka sorkar Meghalaya kaba long 301.
94 klur tyngka.
Na ka liang ka party ka ong ruh ba ka jingpyllait kloi ïa katei ka pisa kan ïarap ïa ki paidbah nongkyndong kiba shaniah tylli ha katei kaskim kum ka lad kamai ban pyndap pynbiang ïa ki jingdonkam ha iing.
Tura, Nailar 01: Uwei u rangbah uba dei u nongrep ula duh noh ïa la ka jingim na ka jingshah hiar thma ha ki hati khlaw ha Ri-Lum Garo.
Kat kum ka khubor, kane ka jingjia ka la jia ha ka miet sngi Nyngkong ha ka shnong Kurung jong ka Pedaldoba kaba hap hapoh ka thaiñ Tikrikilla, West Garo Hills.
Ia une u rangbah la tip kyrteng u Milendro Momin ba 59 snem ka rta, uba dei u nongrep uba khmih ïa ki lyngkha kba lem bad arngut kiba haïing jong u.
Kine ki briew ki la ïohi ïa ka jingwan u hati ha ka por 1 baje eiei mynmiet bad ki la pyrshang ban beh ïa ki hynrei kane ka la pynbitar ïa ki hati kiba la beh kylla bad lap ïa une u nongrep bad kyrdem ïa u haduh da iap.
Kane ka jingjia kala jia marjan ka khappud ka Assam kaba dei ka jaka ba ju wan bha ki hati khlaw ban wad bam.
Shillong, Nailar, 01: U Vice Chancellor jong ka skulbah North Eastern Hill University (NEHU) u Prof.
PS Shukla u la kular ban khot da ka jingïalang ba kyrkieh jong ka Academic Council hadien ba ka North Eastern Hill University Students’ Union (NEHUSU) bad ka Hynñiewtrep Youths Council (HYC) ki la pan jingpynshai ha kaba ïadei bad ka jingpyrshah jong ki nonghikai kolej ban pyntreikam ïa ka National Education Policy (NEP) naduh ka 1 tarik, Nailar, 2023.
Ha ka jingïakren bad ki lad pathai khubor, u President ka HYC u Bah Robertjune Kharjahrin u la ïathuh ba u la buh ka jingkylli hakhmat u Vice Chancellor ka NEHU hato ki Kolej kiba la ïoh jingithuh na ka NEHu ki lah neem ban pyntreikam ïa ka NEP-2020.
“Ngi la pan jingpynshai ruh hato ka University ka lah neem ban ai jingkyrshan ha ka pule puthi ha ki Kolej," ong u Bah Kharjahrin bad bynrap, “ki don ki samla pule kiba ladep siew ïa ka bai pule, hato kan don neem ka jingjied hi jong ki katkum ka Syllabus kaba rim.
Hato kan don neem ka jingkylla ha ka mon ba ki jied bad kan don neem ka jingpynbor ïa ki Kolej ban pynbiang ïa ki jingdonkam baroh.
Lada ki hap pynbiang, mano ban siew ïa kita? Ha kaba kut, kin hap ban siew hi ki samla ple bad kan don ka jingktah ïa ki kmie ki kpa bad ïa ki bahaing hasem kiba kyrshan.
"“Ngi la kylli ruh (ïa u Vice Chancellor), la ki la biang neem ïa ki Study Material na kabynta ki nonghikai bad ki samla pule,"la ïathuh u Bah Kharjahrin.
“Balei ka Academic Council kam shym la shim ïa ka rai ban pyntreikam noh mynta ïa ka NEP? Ngi la kren shai ba tang ka Executive Council ka lah neem ban shim ïa ka rai? ula buh jingkylli.
“Lada peit ïa ka Statue bad ka Ordinance jong ka NEHU ka kren shai ba ïa ki polisi treikam jong ka NEHU yn hap ban shim rai da ka Academic Council bad ban pyntreikam pat da ka Executive Council.
Ha ka jingsngewthuh jong ngi, kat haduh ban pyntreikam ïa ka NEP dei ban shim rai da ka Academic Council," u la bynrap.
“Na ka liang jong ka NEHUSU bad ka HYC ngi la pan jingpynshai na u Vice Chancellor ban shim ïa ka jingkithlieh ban pynbeit ïa ki kynrum kynram ba la mih ha kine ki taiew.
Ngi la dawa ruh ban khot ïa ka Emergency Meeting jong ka Academic Council ba baroh ki Principal, ki ophisar jong ka tnat pule puthi ka Sorkar Jylla, ki nongmihhmat na ka MeTTA, MCTA bad ki kynhun sengbhalang bapher bapher ban ïathir ïatai khnang ba kan ym ktah ïa ka lawei pule jong ki samla"“Ngim kwah ban ïohi ba ki samla kin pep noh tang shiteng por ki jingpule tang na ka daw ba kim lah ban siew ïa ka bai Kolej.
Lada ki Kolej ki hap ban thung ïa ki nonghikai bad ki nongtrei kin hap ban pynkiew ïa ka bai pule Kolej," u la ong.
Shillong, Nailar 01 : U Myntri ka tnad Pule Puthika jylla u Rakkam A Sangma ha ka sngi Ba-ar, ula kular ban ïakren bad ka National Institute of Open Schooling (NIOS) halor ka jingslem ban pynbna ïa ka result jong ka Diploma in Elementary Education (D.
EL.
ED) mynta la 5 snem.
“Ngin sa ïakren bad ki bor pynïaid ka NIOS bad ngin wad ïa kaei kaba jia (ïa ka result jong ka D.
El Ed)" ong u Rakkam haba ïakren bad ki nongthoh khubor hadien ka jingïalang bad ka kynhun ki 29 ngut ki samla pule na Sibsingh Centre, West Khasi Hills District.
U Myntri ula ong ruh ba kane ka kam ka long ka bym ïahap satia bad u suba ba ki don bun ki centre hapoh ka Jylla kiba mad ïa kajuh ka jingeh.
Kat kum ka jingong jong u, kane ka kam ka la shu sahteng mynta la 4-5 snem.
Shillong, Nailar 01: Ki nongïalam ka Northeast Students Organization (NESO) hmynta ka sngi ha ka jingïalam u Chairman u bah Samuel B Jyrwa ki la leit sha Manipur ban wad ki lad lynti kumno ban lah wanrah biang ïa ka shong suk shong shngaiñ hapoh kane ka jylla.
Ki dkhot jong ka NESO kiba la leit shapoh ka jylla Manipur ki kynthup ki nongïalam ka Twipra Students’ Federation (TSF), All Arunachal Pradesh Students’ Union (AAPSU), Garo Students’ Union (GSU), Khasi Students’ Union (KSU) bad ka All Assam Students’ Union (AASU), Naga Student Federation (NSF) bad kiwei.
Ha kane ka jingleit sha Manipur, ka kynhun ka NESO kan leit sha ki jaka ba shah ktah ha ki kam ïa umsnam bad kin ïakynduh ruh ïa kiwei ki kynhun sengbhalang jong ka jylla Manipur ban ïakren kumno ban wanrah biang ïa ka shong suk shong shngaiñ hapoh kane ka jylla.
Naka liang ka NESO kan leit ruh ban jurip ïa ki jaka sah ba shipor jong kito kiba shah ktah ha kane ka jingïaumsnam naduh ki Kukis bad Meitei ha Manipur bad kan leit ruh ban kynduh ïa u myntri rangbah bad ïa u Lat jong katei ka jylla.
Shillong, Nailar 01 : U Justice Biswadeep Bhattacharjee ha ka sngi Ba-ar u la bam smai kum u Additional Judge jong ka Meghalaya High Court.
La pynsmai ïa u da u Chief Justice ka Meghalaya High Court, u Sanjib BanerjeeÏa u Bhattacharjee la kha ha ka 26tarik Lber, 1968 ha Shillong bad u la pyndep ïa ka LLB na North Easter Hill University, Shillong.
U la pynïasoh bad ka Bar bad sdang ban ïasaid kum u Advocate naduh u snem 1993.
Shwa kane, u la bat ruh kum u Additional Advocate (AAG) jong ka Jylla naduh u Nailur 2018 bad ha kajuh ka por u la shah thung ruh kum u Senior Advocate ha ka 24tarik Nailur, 2021 da ka Meghalaya High Court.
Shillong, Nailar 01 : U Myntri ka tnad Pule Puthi jongka jylla u Rakkam A Sangma, ula pyntip ba ïa ka kam ba ïadei bad ka jingpyntreikam ïa ka National Education Policy ba thymmai, yn sa rah ïakren ha ka jingïalang ban wan jong ka Meghalaya Higher Education Council (MHEC) ka ban long la 10 tarik Nailar.
Ha kajuh ka por, ka Sorkar Jylla ka la bthah ïa ka North Eastern Hill University (NEHU) ban khot pynlong ïa ka jingïalang jong baroh ki Khliehduh jong ki tnad Pule ka Jylla ban ïakren halor ka jingpyntreikam ïa ka NEP.
Haba iakren bad ki lad pathai khubor hadien ka jingïalang, u Rakkam u pyntip ba ha kane ka jingïalang ka MHEC, kaba un pynïaid, yn wan ïashim bynta ruh da ki Heh ka NEHU bad ki nongpynïaid jong ki jaka pule.
“Ngin ïakren bniah halor ka NEP.
Ngin sngap ruh ïa kaei kaba kiba bun ki don ban pynpaw (NEHU bad college)" ula ong.
U Rakkam ula pyntip ba ka Sorkar ka la dep pan ïa ka jubab da ka jingthoh na ki jaka pule hapoh ka Jylla ba kin pynpaw la ki la kloi ne em ban pyntreikam ïa ka NEP hynrei kiba bun ki la pynpaw ba kim pat long satia kiba la khreh ban pyntreikam mar mar ïa kane.
U Rakkam ula ïakynduh ruh ïa ka kynhun ki Nongïalam ka Hynniewtrep Youth Council, kaba la kyrpad ïa u ban tuklar lem halor ka jingrai kyrkieh jong ka NEHU ban pyntreikam ïa ka NEP naduh u Nailar 2023.
Ula ong ba ka NEHU kan ïaid beit shakhmat ha ka ban pyntreikam ïa ka NEP kat kum ka jingpynbna jong ki bad ka Sorkar Jylla kam don bynta eh hangne haba bynrap “Hynrei, ngi la dep kyrpang ïa ki (NEHU) ba kim dei ban pynbor ïa ki jaka pule haba pyntreikam ïa ka NEP".
Nalor kane, u Myntri ula pyntip ba ka Sorkar kala kyntu ruh ïa u Vice Chancellor ka NEHU ba un lum ïa ka jingïalang bad ki Khlieh pynïaid jong ki tnad pule bad ban ïatai sani bad ban ailad jynsur ruh ïa ki jaka pule ha ka ban pyntreikam ïa ka NEP.
Haba pynpaw ba ka Jylla Meghalaya kam dei ban shah ïeh shadien, ula ong “Ngi don ka lynti ban jam shakhmat.
Hooid ngi don ïa ki jingeh hynrei lada ka Meghalaya ka shah ieh, kan ym long satia kaba sngewtynnad".
Haba kren halor ka rai jong ka Meghalaya College Teachers Association (MCTA) ban boycott ne sangeh leit shim klas ïa ki 1st Semester ban pyrshah ïa ka rai jongka NEHU halor ka NEP, u Rakkam ula ong “Ngan da kmen eh lada ka MCTA ka don ïa ka jingïalang bad ki Khlieh pynïaid jong ki jaka pule ban ïakren bad wad ïa ka lynti ban jam shakhmat".
Kat kum ka jingong jong u, ki samla pule kim dei ban shah ktah naba ki dei kiba ka Sorkar ka phaikhmat bha.
Haba mynjur ba bun ki jaka pule kin shah ieh shadien lada pyntreikam ïa ka NEP da ka hybrid mode, u Rakkam ula ong “Kane ka dei ka jingshisha naba ha ka hybrid mode, katto katne ki college kin shah ieh shadien bad ym don satia kawei ka college kaba kwah ïa kane hynrei lada baroh ki rai ban nym shah ieh, ka Jylla baroh kawei kan shah ieh ïa kaba ngin hap ban jied.
Namar kata, ai ba ki khlieh jong ki jaka pule bad ka NEHU kin ïakren sani bha ïa kane ka kam.
Ka lawei jong ki samla pule ka kham kongsan ha baroh ki jaka pule".
Halor ka jingdawa ka HYC ban don noh ïa ka State University, u Myntri ula ong ba haba tip ïa ki jingeh jong ka Jylla bad khnang ban lah btin lynti shakhmat ïa ka kam pule dangle ka Jylla, ka Sorkar ka la dep ban rai ha ka ban wanrah ïa ka State University ba la tip kum ka Captain Williamson Sangma State University, ha Tura, West Garo Hills District.
Ula ong ba ka HYC ka la dawa sa kawei ka State University ka ban don ha Nongbah ka Jylla haba kular ba un sa rah ïakren ïa kane ka kam bad u Myntri Rangbah ka Jylla Conrad K Sangma.
Shillong, Nailar 01 : Ka Congress ha Meghalaya ka la kob ba ha Shillong parliamentary seat hi dang kham lah u Ma Vincent H Pala ban bteng biang ïa ka kam kum u MP ka Lok Sabha hynrei haba ïadei pat bad ka rilum Garo ki dang wad mynta ïa u kyrtong uba biang ban aireng ha katei ka elekshon kaban sa long shen ha u snem ban wan.
“Ha Shillong hi ka la shai ba u Ma Vincent Pala un dei u kyrtong ka party hynrei ban ïaid beit ka kam kum u kyrtong hap ban bud ïa ki kyndon ba la buh ban thep kyrteng," ong u Working President ka Meghalaya Pradesh Congress Committee, Bah PN Syiem haba kren bad ki lad pathai khubor.
Nalorkata, u ïathuh ruh ba na bynta ka rilum Garo pat ki shaniah ha ki nongïalam na katei ka thaiñ ban leh ïa kaba donkam.
“Ka shong mynta ha ki nongïalam na rilum Garo kum ka Deborah Marak, MLA barim bad kiwei kiwei ban jied ïa u kyrtong bad sa phah pat sha ka All India Congress Committee ban mynjur," u la bynrap biang.
Utei u rangbah uba dei ruh u Deputy CEM ka KHADC u la kob ba ki jingjia kylleng ka ri, ki kdew shai ba ki paidbah mynta ki la phaikhmat sha ka Congress ha kane ka elekshon MP kaban wan.
“Nga ïohi mynta ki paidbah ha Ri India ki la sngewthuuh ba dei tang ka Congress kaba dei ka party kaba lah ban wanrah ïa ka jingïalong kawei ha ka ri.
Kane ka lyer kan ïarap shibun ïa ka party ha ka jylla ruh," u la ong.
Nalorkata, u ong ruh ba ha Parliament, barabor hi donkam ïa ka party kaba don ïa ka sur lah ban dei 50 ne 100 ne 200 ngut ki MP.
“Hynrei ban shu leit kumto kan ym don jingktah ïa ka Jaidbynriew namar mynta ban ïa kren ban ïada ïa ka Jaidbynriew, donkam ki party kiba khlain ha baroh kawei ka ri ban pynurlong," la bynrap biang u Bah PN Syiem.
Shwa kane, utei u heh Congress u la ong ruh ba lada kren naduh ba ki ïoh ïa ka jylla ba pura, dei ka Congress lyngba ka Indira Gandhi kaba la ai sbun mynsiem ïa ka jylla.
U la ong ruh ba u Rajiv Gandhi kum u Myntri Rangbahduh, ha ka por ba wanrah ban pynkylla ïa ka 73rd Amendment ban pyntreikam ïa ki Panchayat, ha kato ka por u Rajiv u la ong ba ïa ka thain shatei lam-mihngi jong ka Ri ym donkam ïa ka Panchayat namar la don kiwei pat ki ain ban ïada.
Shillong, Nailar 01 : Ka Meghalaya High Court ha ka sngi Nyngkong ka la bthah ban pyndait da ki jaka thew kali khnang ban ïoh bat ïa u dewiong ba khaïi beain ha ki trok kiba kit palat pud ha ka jylla.
Haba bishar halor ka PIL halor katei ka phang, ka Division Bench ka ong ba ki kyrmen ba katto katne na kitei ki jaka thew yn lah ban pyndait noh ha shwa ba yn shong bishar biang ïa katei ka mat bad na ka liang ki nongujor bad ka jylla ruh ki dei ban kdew haei ba ïa kitei ki jaka thew la dep ban pyndait bad ha kiei pat ki jaka ba dang donkam ban pyndait.
“Ka jingthmu jong kane ka long ban pyntikna ba ka jingkhaii ïa u dewiong beain ha ki trok kit palat pud dei ban ïoh bat ryngkat bad ka mar kaba la kit palat ïa kaba la buh ban kit ha ki surok National bad State Highway," la ong da kaba bynrap ba la bthah ruh ïa ka jylla ba kan peitngor halor katei ka bynta khnang ba yn dup lah ban pynsangeh noh ïa ka khaii beain ïa u dewiong ha ka jylla.
Ïa katei ka PIL la ujor da u nongtrei monsngewbha u Tennydard M Marak pyrshah ïa ka jingbym lah jong ka jylla ban tehlakam ïa ki kali ba kit palat pud kiba ïaid ha kylleng ki bynta jong ka Meghalaya.
Ka report bala phah da ka jylla ha ka 19tarik Naitung, 2023 ka kdew ba 23 tylli ki weighbridge ki la don ha ka jylla bad ki la treikam pura bad la pyndonkam ruh ïa ki man ka sngi.
Ka jylla ka pyntip ruh ba ha shwa ba kan mih kane ka jingbthah, la pynkhreh ban pyndait ïa kitei ki jaka thew bad yn pyni da ki kam hapoh 10 sngi naduh ba pynmih ïa ka report.
Halor ka jingkylli jong ka Ïing Bishar ïa ka jylla ïa ka jinglong jingman kaba ïadei bad kitei ki weigh-pad, ka jylla ka pyntip ba ym pat phah satia ban pynpoi ïa ki tiar.
Kumta, ka la buh jingkylli kumno wat hadien ba la kdew ha ka report kaba 19tarik Naitung hynrei ym pat ïohi dak ban pyndait ïa kitei ki jaka thew kali, ong ka Bench.
“Ka jylla ka la ong ba san jur ki weigh -pad la tyrwa ban phah pynpoi bad kumta la kyrmen ba kitei ki weigh-pad yn pyndait bad pyndonkam noh ha ki artaïew naduh kane ka tarik," ka la bynrap biang.
Nongpoh Nailar 01: Ki nongniah kali kamai naduh ki trai kali hapoh ka lama jong ka JAC All Ri-Bhoi Passenger Vehicle Association (JACARBPVA) ha ka sngi Baar ki la tur sha ophis treikam jong u Deputy Commissioner ka Ri-bhoi District naduh ka por mynstep ban set kut lut ïa ki kali jong ki ha phyllaw kane ka ophis na ka bynta ban dawa ïa la ka jong ka hok kaba dei ka bai leit sha ki kamram Elekshon bad Covid-19.
Ki nongñiah kali kamai ki la ap beit khui bun kynta ha phyllaw ban ïoh ïakren bad u Deputy Commissioner na ka bynta ban dawa ïa ka pisa kaba ki ap khmihlynti baroh shikatta bad ban pan jingshai na u DC halor ka jingpynslem ban siew ïa ka pisa.
Kane ka kynhun ki nongñiah kali kamai ki la dawa na ka por shaka por bad leit ai jingthoh ruh bunsien sha u Deputy commissioner ba dei ban siew noh ïaka pisa kaba ki la leit duty bad ka sorkar.
Ka ka jingsangeh kamai jong ki nongniah kala ktah ruh ïa bun paidbah nongleit nongwan na Ri-Bhoi District kiba leit sha ki jaka bapher bapher bad bun naki nongñiah kali kamai ki hap ban ap da ki kali na Assam bad kumjuh ki kali shimet tang ban poi sha ki jaka ba ki thmu ban leit bad wat ka kamai jong ki nongñiah kali.
Hadien ka jingïakynduh bad u DC kaba la mih ruh ka jingïañia kaba la khluit tar na ka liang jong ki nongïalam ki la pan jingshai beit halor ka daw ka jingpynslem ïa ka pisa kaba ki ap shitom baroh shi katta kaba ki shem jingeh wat ban pyndap ïa ka ïing ka sem bad ban siew ïa ki khajna kali bad u DC u pynpaw ba ym don pisa mynta bad baroh ka shong ha u Chief Electoral Officer (CEO) bad ki bor bahalor ha kaba u la dep ïakren ruh bad u CEO halor ka jingeh bad ka jingïakhih jong ki nongñiah kali bad pan por ruh 15 sngi ban pyndep ïa ka jingsiew ïa kitei ki nongñiah kali bad kumjuh ruh ki nongshong dukan ha ka por elekshon ha kaba naka liang ki nongïalam kila mynjur ryngkat ki nongñiah kali ryngkat ka jingmaham ba lada ki bor ba dei peit kim lah ban siew hapoh 15 sngi, ki hap ban bah khlieh lada jia ei ei.
Haba kren sha ki lad pathai khubor na ka liang u Bah Vincent Sohkhwai Secretary ka JAC ha ka jingdonlang u Bah Bines Makri Chairman u la ong ba kum ki nongñiah kali ki la sngew bitar halor ka jingleh kuman jong ka sorkar kaba ki la ïarap haka por elekshon bad kumjuh ruh hakapor ka jingwan lyngshop ka khlam Covid-19 kaba haduh mynta kim pat ioh pisa eiei kaba kum ki nongñiah kali ki shem jingeh shisha hadien ba ki la pynlut por bun bnai bad ka sorkar khlem ioh pisa.
U la ong ruh hadien ka jingïakynduh bad u DC u la kren shai ba ïa mynta na ka liang ka ophis kam pat don pisa bad dang hap ban ap kumba katto katne por ha kaba u DC u la pan por 15 sngi ban pyndep ïaki jingsiew jingtda sha ki nongñiah kali namar ba donkam ban pan pisa biang naka sorkar (Additional Fund) ban siew ïaka pisa baroh kaba dei ban siew sha ki nongñiah kali kamai, bad kum ka kynhun ki nongñiah kali ki kyrmen skhem bad ap ïa ka por.
Shillong, Nailar, 01: Lyngba ka shlem hikai shad kaba don ha Dongkadiang, Nongmensong kaba la tip kyrteng kum ka EDI Dance Academy, ar ngut ki samla shynrang kiba la tip kyrteng kum u Steve Jyrwa (16 snem) bad u Ashmit Gurung (18 snem) ki paw mynta ha ka rynsan ïakob shad Hip-Hop India ha Mumbai ïa kaba la pyni paidbah lyngba ka Amazon MiniTv.
Ïa kane ka rynsan ïakob shad, kaba dei man la ka sngi thohdieng, la bishar da ki khlur ak phlim bad nongshad ba pawnam ka Bollywood kata ka Nora Fatehi bad u Remo D’Souza.
Kine ki khynnah hadien ba ki la shah jied na ka Audition ha Kolkata ki la shah jied pat ban ïakhun ïa ka Final Audition ha Mumbai ha ki khyndiat sngi ba la dep bad hadien ka jingshad jong ki ka Nora bad u Remo ki la ai 100 points namar ka jingtbit jong ki bad kum ka lad ban jam sha khmat ha ki kyrdan ïakob jong kane ka rynsan ïakob shad.
Ka Nora bad u Remo ki la ïaroh jur namar ka jingsted bad ka jingbiang por jong ki ha ka rukom shad naduh kaba pynkhih ïa ki kti ki kjat bad ka met bad haba kut ki jingshad kine nongbishar ki da ïeng ruh ban ai mynsiem shuh shuh ïa u Amit bad u Steve.
Kine ki ar ngut ki dei kiba la shah hikai ha katei ka Academy la kumba 7 snem eiei da ka trai jong kane ka Academy, ka Kong Zarina Jyrwa ha ryngkat u Rohit Singh Rajput.
“Ki dei ki khynnah kiba trei shitom bad pynleit jingmut bha haba shah hikai", la ong ka Kong Zarina kaba la ïathuh ba ki khynnah kin hap ban kyrshan nalade ïa ka jinglut jingsep haba ki leit ïa shim bynta sha ki rynsan bapher bapher.
“Ynda la poi sha ki bynta ban poi sha ka Grand Final ki khynnah kin sa ïoh jingkyrshan na katei ka rynsan ïakob", ka la ong da kaba pynpaw ka jingkhmih lynti ba u Steve bad u Amit kin trei shitom ban wanrah burom ïa ka Academy bad ïa ka Jylla hi baroh kawei.
Halor ka rukom sei sap shad u Steve bad u Amit, ka Kong Zarina ka la ong ba ka long kaei kaei kaba sngewkmen bad sngew sarong na ka bynta jong ki haduh ba ki nongbishar ki da ieng ban ai mynsiem bad ïaroh ïa ki.
“Nga don ka jingngeit kaba skhem ba u Steve bad u Amit kin long ruh ka nuksa ïa kiwei pat da ka jingtrei shitom bad jingpynleit jingmut jong ki bad kin ïoh ban wan sha khmat ban jop ïa kane ka rynsan", ong ka Kong Zarina da ka jingsngew skhem bad bynrap ba kine ki ar ngut ki dang don ha Mumbai bad ki donkam ïa ka jingkyrshan bad jingïarap na ki paidbah ka Jylla.
Jowai, Nailar, 01: Ki paid nongshong shnong jong ka Elaka Labang Nangphyllut Pangam Raliang kaba tip paitbah kum ka Block-1 ki la pynpaw ïa ka jingsngewsyier halor ka jingmih pyrthei jong ka kynhun kaikhlaw bathymmai jong ki Karbi kaba la tip kyrteng kum ka United People’ Front of Karbi Long (UPFKL) katkum ba la paw ha kawei na ki lad pathai khubor Local News jong ki Karbi ha ka 29-30 tarik, Naitung, 2023.
Arngut na ki dkhot jong kane ka kynhun kieng atiar ki Karbi ki la shah kem ha ki Pulit jong ka Manja Police Station, Karbi Anglong ïa kiba la tip kyrteng u kum u Sanjay Ingtih bad Rajesh Phangcho na ka shnong Jrikyndeng kaba danghap hi hapoh Block-1.
Katkum kane ka khubor, la ïathuh, na kine ki arngut kiba la shahkem la ïoh kurup shibun ki shithi dawa pisa ha ka kyrteng jong ka United People’ Front of Karbi Long (UPFKL).
Ym shym la ïathuh ka kyrteng jongno la thoh ha kine ki shithi dawa pisa, hynrei la ïoh jingtip ba kine ki shithi ki lah ban don ki kyrteng jong ki Khasi-Pnar ruh.
“Katkum ka jingtip kaba la ïoh lyngba ki briew kiba ngi la phah tohkit la ong ba kane ka kynhun ka don kumba 500 ngut tam ki dkhot bad ka jingthmu jong kane ka seng kieng atiar ka long ban pyntieng pynsmiej ïa ki paid Khasi-Pnar ba kin ym nud ban leit ban wan bad ban dawa ïa ka hok jong ki ban don beit shapoh Meghalaya bad ban pynshitom ïa ki harrukom kumba ju jia ha ki snem 2000 haduh 2012, 2013," la ong u Chairman ka Hynñiewtrep Border Disputed Redressal Forum (HBDRF) Bah Chandame Sungoh.
“Ki paid nongshong jong ka Elaka Labang Nangphyllut bad ka Hynñiewtrep Border Disputed Redressal Forum ka la pyntip ïa ki paradoh parasnam jong ka Bri u Hynñiewtrep bad ïa ki Sengbhalang baroh kiba don hapoh ka Rilum Khasi Jaiñtia ba kin tip ban long kiba la khreh ba lada jia kaei ka ei kaba sniew ïa ki paradoh parasnam jong ngi ban ïoh ïarap.
Kum ki pait nongshong jong ka Labang Nangphyllut Pangam Raliang ki kyrpad ïa baroh ki khun ka Bri u Hynñiewtrep da lei dalei kim dei ban iehbeiñ lada jia ka jingshah thombor ha kine ki lehnoh lane ki paid Karbi," ong u Bah Sungoh.
“Kum ki paid nongshong bad ka Forum ki kyntu ruh ïa ki paid Karbi ba kim dei ban thaw kum kane ka buit bymman ban wanrah ïa ka jingïa umsnam lane sngewpher jaitbynriew.
Kum ki nongshong shnong ki kwah ïa ka shongsuk shongsaiñ bad lada ki Karbi ki dang ïai kynroi ngim ban se ban thawlad ban ïada ïalade," u la ong shuh shuh.
“Na ka liang jong ka Forum kan ym ieh ïa ki Karbi kiba shong basah hapoh Meghalaya ba kin ïoh shongsuk shongsaiñ lada ki Khasi Pnar ba shong basah hapoh Karbi Anglong kin shah pynshitom bad shah lehbeiñ.
Kumta ngi kyntu ïa ki Karbi ba kin long kiba ïa ieit markylliang bad ban burom markylliang khnang ba kan don ka shongsuk shongsaiñ kumba juh long naduh ki phew phew snem ba la leit," la kyntu une u nongïalam ka Forum.
“Kum ki paid nongshong shnong bad ka Forum ngi ai ka jingïatrei lang bad ka Sorkar na ka bynta ka jingpynkhreh ban pynbeit ïa u pud u sam bad ngi kwah ba ki ar Sorkar kin pynbeit ïa u pud u sam da ka lynti jong ka jingsuk bad ki paid Khasi-Pnar jong kane ka thaiñ kin ïoh ïa ka hok jong ki.
Ngi kyntu ruh ïa ka Sorkar Assam-Meghalaya ba kin shimkhia ban thwet ïa kine ki lehnoh bad ban pynduhjait ïa ki khnang ba ka shongsuk shongsaiñ kan wan phai," ong shuh ka Forum.
Shillong, Nailar 01: U Bah Synshar Khymdeit, uba la shah pynmih khubor ba u phah shithi dawa pisa ha ka kyrteng ka HNLC, mynta ka sngi, u la mih pyrthei ha ki lad pathai khubor ban pynshai ba um dei satia ma u, uba la phah shithi dawa pisa ha ka kyrteng ka HNLC.
“Ngam dei satia uta u Synshar Khymdeit kumba la soi ha ki shithi dawa pisa ha kyrteng ka HNLC bad uba la kam ruh kum u Area Commander jong ka Seng", la ong u Bah Synshar ha ka jingïakren bad ki nongthoh khubor ha Shillong Press Club.
U Bah Synshar uba la wan lang bad u hymmen jong u ryngkat ka jingïadonlang ruh ki nongïalam jong ka Seng HNYF, u la ong ba mar synïohi ïa ka jingmih khubor, wut wut u la leit mih sha ki Pulit ban pynshai ba um dei satia ma u, bad u la ujor ruh da ka ejahar sha ki Pulit halor kane.
U la ong ba um shym la mih ban pynshai paidbah namar u mut ba ka la biang haba la pyntip sha ki Pulit.
Hynrei haba la mih khubor biang ba la don ki briew kiba kiba la shah dawa bad kiba la siew ïa ka pisa katkum ka jingmih ha ki lad pathai khubor, um banse ban mih shakhmat ban pynshai namar kane ka buh ruh ïa ka jingim ha ka jingma.
Une u Samla uba dang 25 snem ka rta, u la ïathuh ba um pat ïakren than ïa kane ka kam ha ïing ha sem namar ba i kmie jong u, i don hapdeng ka jingshitom.
Ha shuwa ba un wan ïakynduh ïa ki nongthoh khubor, u Synshar u la leit ïakynduh shuwa ïa ki nongïalam ka HNYF, namar ba ki nongïalam kane ka Seng hynnin ka sngi, kila ai ka jingmaham kaba tyngeh ïa kito kiba dawa pisa ha ka kyrteng ka HNLC bad namar ba u President ka Seng, u Bah Sadon Blah, u ïadon bynta ha ka jingïakren ïasuk hapdeng ka HNLC bad ki bor sorkar, namar ba udei u Ksiang ka HNLC, ka HNYF ka mih shakhmat ban ai ka jingmaham ïa ki paidbah bad ka wer ruh ïa kito kiba shah dawa pisa ba kidei ban mih shakhmat ban pyntip, khnang ban lap ïa ki briew kiba donkti.
U Hymmen jong u Synshar, u Bah Kyrshan Khymdeit, uba don lang ha ka jingïalang bad ki nongthoh khubor, u la kren da kaba skhem ba u para jong u, um tip eiei halor ki shithi dawa pisa, hynrei u la ong ba don ki briew kiba la pyndonkam da ka kyrteng jong u, ïa kaba u la ong ba kane ka buh ïa u para jong u ha ka jingma.
“Ngim tip kumno kine ki briew kiba pyndknam ïa ka kyrteng jong u, ki tip ïa ka jaka sah u Synshar ruh", u la ongNa ka liang u Bah Synshar bad kumjuh ruh ki nongïakam ka HNYF, ba la mihkhmat da u Bah B.
Dkhar, President ka HNYF East Khasi Hills, ki la kyntu ïa ki Pulit ba kin thwet kloi ïa ki briew kiba la pyndonkam ïa ka kyrteng jong u Synshar khnang ba kan nym buh ïa ka ïaid ka ïeng bad ka jingim jong u ha ka jingma.
Shillong, Nailar 02: Ka Social and Economic Life Development Department (SELDD) jong ka Khasi Jaintia Presbyterian Synod Sepngi lyngba ka Agency for Sustainable Development Initiative (AfSDI) ka la rai ban pynjlan biang ïaka tarik pynrung kyrteng (register) ïa kino kino kiba kwah ban ïashimbynta haka Marathon kaba la tip kum ka ‘Shillong Run- 10K, 2023’ kaba la thmu ban pynlong ha ka 12 tarik mynta u Nailar, 2023 naduh ka por 5:30 baje mynstep, ka ban sdang na Parking Lot, Polo.
Ka phang lane ka Theme jong kane ka jingïakop mareh ka long : ‘Run with different abilities’ ryngkat bad ki katto katne ki jingthmu ba ha khmat eh kumba la bthah hangne harum:(1) Ban pynsngewthuh ïa ki jingeh bad ïa ka jinglong ryngkat dor ki briew ba don jingduna ki dkhot (2) Banpynmih pisa (fund) na ka bynta ki project kiba ka Synod ka la seng na ka bynta ki khynnah kiba don ki jingduna ha ki dkhot met, kata: Mairang Vidyajyoti Inclusive Secondary School, Mairang, Community Based RehabilitationCentre, Mairang bad Rev.
Amirkha School for Disabled, Mawlai.
Kino kino kiba kwah ban pynrung kyrteng ïalade ban ïashimbynta ha kane ka jingïakop mareh ka ban sa long mynta u bnai ki lah ban thep lyngba ka Online Registration da kaba shu scan ïa u ‘QR Code’ kiba ka SELDD ka la buh ha ki Flyer bad Ki Banner.
Lah ruh ban thep kyrteng lyngba ka Offline Registration lyngba ki Form kiba lah ban ïoh na ka Ophis treikam jong ka KJP Synod Sepngi, Mission Compound Shillong lem bad kine ki jaka; Rubok Sports, Umsohsun, Dazzle Sports,Laitumkhrah, Weson Electricals sale and Service, Mawlai stand Bus, Mebaai Sports, Polo, Ms Nongrum Enterprise, Dong Spengthawlangmlah, New Nongstoin.
9402546842, na i TBn I.
D Nongsiej, Mairang.
8730946570, na Marwein Restaurant, Mawkyrwat South West Khasi Hills (Oposite MCAB Bank) 8974190977, Tiewla Enterprise, Sohra (7085885477).
La shah ruh ïa ki briew ba don jingduna ha ki dkhot bad la phiah ïa ki ha ki ar Category, kata hapoh ka 15snem (Juniors) bad shaneng ka 15 snem (Seniors) kiba lah ban ïashimbynta khlem da siew ïa ka bai pynrung kyrteng.
ïa ki Chest Number yn pyndait da ki Timing Chip ryngkat ki ar tylli ki Timing Machine.
Ka lynti na ka bynta kane kane ka jingïakop mareh na ka bynta ki Senior (18 snem shaneng) – kan long naduh Parking Lot, Polo Ground – Jingkieng (Polo Bazar) – Lad Lawmali – Jaiaw Jingthangbriew – Jaiaw Mawbynna – Jaiaw St.
Joseph – Jaiaw Pdeng – Lad Jaiaw Lansonalane – Jaiaw Shyiap – Riatsamthiah Presbyterian Church – Umsohsun Road – Sani Mandir (GS Road) – 9-Lad – Raj Bhavan – Barik – Dhanketi – Don Bosco Square – Shillong Commerce College – PGT College – B.
K.
Bajoria School – 4th Furlong – Polo Bazar – Parking Lot, Polo.
Katba na ka bynta kiba dang hap hapoh 18 snem shapoh kynthup ruh bad ki nongïashimbynta kiba duna dkhotmet – kan sdang na Parking Lot, Polo Ground – Jingkieng (Polo Bazar) – Lad Lawmali – Jaiaw Jingthangbriew – Jaiaw Mawbynna – Jaiaw St.
Joseph – Jaiaw Pdeng – Lad Jaiaw Lansonalane – Jaiaw Shyiap – Riatsamthiah Presbyterian Church – Umsohsun Road – Sani Mandir (GS Road) – 9-Lad – Pegasus Hotel – Hotel Polo Towers – Polo Bazar – Parking Lot, Polo.
Yn sam takma ïa ki nongjop ha kane ka jingïakop mareh bad ruh ki certificate, bad ka buskit na ka bynta kito kiba hap ha ka thup 18 – 35 snem kiba hap ha ka Open Category, Shynrang bad ki Kynthei ka long: 1 st –50,000/-; 2 nd – 30,000/- bad 3 rd – 20,000/-.
Ia kiwei kiwei ki category kan don ka trophy bad 1 st – 5,000/-; 2 nd – 3,000/- bad 3 rd – 2,000/-.
Baroh ki nongïashimbynta kin hap ban leit shim ïa ki Bib Number bad ki Kits na ka Ophis jong ka KJP Synod Sepngi kaba don ha Mission Compound (hajan ka skul KJP Girls Higher Secondary School) ha ka 10 th bad 11 th August 2023 naduh ka por 11 baje mynstep haduh 5 baje janmiet.
Mairang, Nailar 02: Ha ka jingïalehkai jong ka 2nd Division ka Pyndengumiong District Sports Association Eastern West Khasi Hills, kaba la long hynne ka sngi Balang, ka kynhun ïalehkai jong ka Mission Braveheart ka la pynliem ïa ka Nongrang SC da 2 kol la 1.
