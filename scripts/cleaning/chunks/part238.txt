Kane ka dei buit sangem jong ki khwan lalot ki ba don ha ka bor ban ioh kjit na ki paidbah ym ban shakri ia ki.
Ka thong jongki ka long beit tang ban jop elekshon na ka wei ka por sha ka wei pat.
Na kata ka daw ha kane ka elekshon ka mih ka jingong ban pynshong tnum bos bad ban ai da um tang i bilor rit ia kito ki kyrtong/nongmihkhmat ki ba lah ban don ha ka liang pyrshah.
Kane ka jingkren pynshong tnum bus ne ai um da u bilor rit tang ban lait iap ka dei ka jingkren bein ia u paidbah.
Ha ka jaka ban ngin tieng ia kum kine ki phlan duman ngi dei ban dumok ia ki bad ngim dei ban ai lad ba kin leh kumta.
Ha kine ki phew snem ba la leit noh la mih ki MLA ba shu leit long shamsha ia ki politishian ba don ha ka bor tang ban ia ioh bynta lem ia ki saphit saphai jong ka sorkar.
Ki leit tur iap tur im ban leit kyrshan ia ka party kaba lah ban thaw sorkar wat haba ki tip ka long pyrshah ia jingbha ia ki paidbah.
Bad kane ka la pynshlur hi da ki paidbah nongkyrshan.
Hynrei kane baroh ka long tang ka jingsngewthuh bakla.
Ka jingleh shilliang khmat jong kito ki ba don ha ka bor ka mih na ki lai tylli ki daw.
Nyngkong eh, ka mih na ka jingtlot ha ka jingmut jing pyrkhat kito ki ba leh ia.
Kim don ka jinglong nongialam hynrei ki dei tang ki politishian ki ba shu kwah jop elekshon khlem lah ban wanrah jingmyntoi ia ka jylla.
Ba ar, ka mih na ka daw ba ki khawpud bad ka mynsiem leh mon.
Ki kwah ba ka liang pyrshah kan tlot bha khnang ba kin ioh leh katba mon ne ban nym shah pynpaw pyrthei ia ka jingbymlerkam jongki.
Balai, ka mih ruh namar ka jingbieit ki paidbah.
Haba ym don ka roi ka par ha ka constituency jong u/ka MLA liang pyrshah, ki paidbah ki kynnoh ia u MLA ym ia ka sorkar ne ki myntri.
Ia ka/ki Sorkar/Myntri/MLA liang sorkar donkam ban bishar kumno ki trei ha ka jylla baroh ka wei.
Lada ka jylla ka sahdien bad kam jam sha khmat ha ki liang ba bun ki dei ban ai i aka jingkitkhlieh sha u paidbah.
Kine nalor ka pisa MLA Scheme ki pyndonkam ia ka pisa jong ka jylla baroh ka wei.
Ka pisa ka jylla ka don ha ka kti jongki namar ki bat ia ka lakam synshar.
Katba ki MLA liang pyrshah kim don pisa hynrei ki don tang ia ka pisa MLA scheme.
Katba ka kamram jong ka sorkar/myntri/MLA liang synshar ka dei ban wanrah ia ka roi ka par ha baroh ka wei ka jylla, ki MLA liang pyrshah ki don ka kamram tang ban kdew ban pyni ia sorkar/myntri ia ki jingeh u paidbah ha ki constituency jong ki bad ki jingeh ki paidbah ka jylla hi baroh ka wei.
Ki MLA liang pyrshah ki la pyndep ia la ka kamram haba ki iasaid ia ka eh ka shon ki paidbah bad rah ia ka ha khmat ka sorkar.
Ka long kaba bakla ban bishar ia ki myntri/MLA liang synshar tang ia ka ei kaba ki leh ha ka constituency jong ki.
Hap bishar ia ki kumno ki leh ia ka jylla hi baroh ka wei.
Ki paidbah ki ba iai jied ia u juh shi u juh u nongmihkhmat u ba leh sat ia ka jylla tang namar ba u pynthame da ka leh mynleh bha ia ka constituency lajong ki dei ki paidbah khwan bad ki ba mangkaring jinglong.
Ka dei ka kamram jongki ban peit kumno ka jylla ka long hapoh ka jingpyniaid jong kum uta u nongmihkhmat jongki.
Lada ngi tei pop ia ka jingsahdien bad jingbymbiang ha ka constituency ia u MLA liang pyrshah wat hadien ba u la dep pynsngew ia ki jingdonkam ha ka sorkar/u myntri, ka long ka kam biet ba khlem nongrim.
Lada ki paidbah ki pynrem ia u MLA liang pyrshah jongki tang na kata ka daw bad pynjop pat ia u kyrtong jong ka seng sain pyrthei ba don ha ka bor ka long kum ba ai jingkyrshan iaka sorkar leh shiliang khmat bad ba sniew.
Ha ka elekshon 2023 la don ki constituency ki ba pyni ia kum kane ka jingbiet; la long kumba bret ia u mawlynnai ha khmat ka sniang.
Hadien ka elekshon ka don ka sorkar bad ki myntri.
Ngi dei ban kynmaw dngong ba kam dei ka sorkar jong ki katto katne ki constituency.
Ka dei ka sorkar jong ka jylla bad ki myntri ki dei ki myntri ka jylla kaba kynthup ia ki 60 tylli ki constituency.
Ka dei ka kam pap kam sang ba ka sorkar bad ki myntri kan/kin pyndonkam iaka pisa jong ka sorkar jylla (ne sorkar India ba la mang ia ka jylla) ban pynroi tang ia ki constituency jong ki ne ki paralok party jong ki.
Ngan ai nuksa hangne ba u PWD minister u hap ban peit ia ki surok jong ka jylla baroh ka wei.
Lada ka surok ka sniew ha ki constituency jong ki MLA liang pyrshah, u PWD minister u dei ban shim ka jingkitkhlieh hadien ba la pynsngew ne buh jingdawa ha u.
Halor kane ka nongrim ka long ka ei ka ei ka ba bakla jur ban don ka rukom pyrkhat ba tang ki ba don ha ka liang synshar kin ioh ia ka roi ka par.
Ngin peit ia ka sorkar MDA bad ki myntri jongka kumno kin leh ia ki constituency jong ki 14 ngut ki MLA liang pyrshah.
Ki paidbah kim dei ban longki ba shah jemdaw ba ka sorkar kan leh shilliang khmat ia ki.
Ki dei ban bishar kumno ka sorkar ne ki myntri ki leh ia ki constituency jongki bad ka jylla hi baroh ka wei.
(U Batskhem Myrboh u dei u nonghikai ha ka sobjek Political Science, Synod College bad u nongaiktien jong ka Voice of the People Party).
Shillong, Ïaïong, 11: Ki nongïalam jong ka Khasi Students Union, North Eastern Hill University ha ka sngi Baar ki la ïakynduh ïa u Vice Chancellor ka North Eastern Hill University u Prof.
P.
Shukla ban pan jingpynshai ha kaba ïadei bad ka jingsah thylli haduh 198 tylli ki post nonghikai naduh 10 snem mynshwa ïa kiba ym pat pyndap satia haduh mynta bad 31 tylli ki post ha ka Group-A kiba hap hapoh ka Non-Faculty.
Kane ka jingpynsngew ha u Vice Chancellor ka long hadien ba ka seng ka la ïoh ïa ka jubab ba la pan jingpynshai na ka ophis u Registrar (incharge) ka NEHU u Prof.
SK Dixit ha kaba ïadei bad ka jinglait thylli jong ki kam nonghikai bad nongtrei hapoh kane ka skulbah.
Katkum ka jubab na u Registrar (Incharge), la pyntip ba ki post ba sah thylli ha ka kam Professor ki long 67 tylli, Associate Professor-79 tylli, Assistant Professor-52 tylli.
Katba ki Non-Faculty Post kiba hap hapoh ka Group-A ki don 31 tylli.
U President ka seng u samla Richest Malngiang ha ka jingïakren bad u nongthoh khubor u la ong, “ka jingbym pyndap jong ka skulbah NEHU ïa ki post ba thylli jong ki Professor, Associate Professor bad Assistant Professor ka la buh jingeh haduh katta katta ïa ki samla pule bad khamtam ïa ki 1200 ngut ki Research Scholar kiba pule ha kane ka skulbah.
"“Ka jingbym pyndap ïa ki Non-Faculty Post kiba hap hapoh ka Group-A ka la ban khia ïa ki Professor nalor ba ki hap ban hikai ki la shah tynrong ban peit shipor ïa ka kam Registar bad ha kiwei kiwei de ki kam.
Kane ka la buh jingeh haduh katta katta," ong u samla Malngiang.
U la ïathuh ba u Vice Chancellor u la kular sha KSU ha u bnai Jymmang mynta u snem un sa ïaleh katba lah ban pyndap noh ïa ki post ha ka Group-A kiba dang sah thylli da kaba pynbna mardor ïa ka Advertisement laitkam.
“Ngi khmihlynti ba um dei ban shu kular da ka ktien hynrei u dei ban leh ruh katkum ba u la kular," ong une u nongïalam ka seng.
Haba kylli, u la ong, “ka jingshimpor ban pyndap ïa ki post kiba thylli ki dei na ka daw ba ki Vice Chancellor barim kim shym la khot ïa ka Advertisement bad kim shym la khot ruh ïa ka Selection Process.
Dei na kane ka daw katba nang mih ki snem ka jingthylli ki post ka la nang bun," bad bynrap, “kine ki 198 tylli ki post ki dei kiba don tang hapoh Shillong Campus bad ka jingduna nonghikai lei lei ha manla ki Department ka don beit.
"Une u nongïalam ka KSU NEHU Unit u la maham lada ki bor ba dei peit jong ka NEHU kim lah ban pynurlong ïa kaba la kular ka seng kam banse ban pynlong da ka jingïakhih.
Shillong, Ïaïong 11: Ka Maitshaphrang da ka jingïatreilang bad ka Federation of Khasi Jaiñtia and Garo Peoples (FKJGP), ka Khasi Students’ Union (KSU) lem bad ka Hynniewtrep National Youth Front (HNYF) ha ka sngi Ba-ar ka la khot bad wer ïa ki nongïalam jong ki kur bapher bapher ka rilum Khasi bad Jaiñtia ban ïashim bynta lang ha ka jingïalang ka ban sa long ha ka 15 tarik u Ïaïong, 2023 ha Jaiaw shyiap Lumpyllon cumminity Hall na ka bynta ban ïathir ïatai sani khnang ban dawa ïa ka sorkar jylla ban pynkylla ïa ka aiñ kaba aibhah lang ïa baroh ki khun khlem da kheiñ ne leh shiliang tang ïa ki khun kynthei khatduh.
Ha ka jingïakren bad ki lad pathai khubor u Convenor jong ka Maitshaphrang u Bah Michael Syiem u la ong ba ka jingdawa ïa ka sorkar ka long ban pynkylla ïa ka Meghalaya Succession to Self Acquired property (Khasi & Jaiñtia Special Provision) Act 1986 khnang ba ka aiñ ai bhah lang ïa ki khun shynrang bad ki kynthei ïa ka nongkhynraw bad ka nongtymmen ki kmie ki kpa.
“Ka nongkhynraw kaba hiar pateng sha ki khun ka kylla ka nongtymmen ba ki ïoh pateng bad bunsien kane ka nongtymmen kaba mih na ka nongkynraw ka kylla nongtymmen bad tang ki khun kynthei khatduh ba ïoh bhah bad dei na kane ka daw ngi dawa ban pynkylla ïa kane ka aiñ ba kane ka nongkhynraw ba kylla nongtymen ki khun kynthei bad shynrang kin ïoh bynta lem," u la ong.
U la ong ba jingïakren ha kane ka jingïalang kan dei beit ïa ka nongtymmen ba ïoh na ka nongkynraw ki kmie ki kpa ym na ka nongtymmen ba dei trai da ka kur.
Shuh shuh u la ong ba ka Maitshaphrang ka wer ïa baroh ki nongïalam ki sengkur, ki riewpaidbah ban shim bynta ha kane ka jingïalang khnang ban ïatai ïa thir na bynta ban pynkhlaiñ ïa ka jaidbynriew lyngba ki longiing longsem.
Nongpoh, Ïaiong 11: Uwei u heprit 15 snem ka rta u la duh noh ïa ka jingim ha shen bad ki kmie kpa ryngkat ka para jong u, ki la mynsaw, kaba dei hadien ka jingkhyllem jong uwei u diengbah ba la ban ha ka jingsah jongki ha Umling.
Kane ka jingjia ka la jia hynnin ka sngi ha ka por 2 baje ei ei, ha kaba la don ka jingbeh ka lyer kaba kham jur bad wei u dieng uba la ïap ula kyllon kynsan ban ban ïa utei u heprit uba la duh ïa kajingim ryngkat ki kmie ki kpa bad ka para jong u kiba la mynsaw jur.
Une u heprit uba la duh noh ïa ka jingim da ka jingkhyllem utei u diengbah la tip kyrteng kum u Banijied Hasdah uba dang pule Class-X ha St.
Francis School, Umling bad ki kmie ki kpa jong u pat la tip kyteng kum u Nicholas Hasdah bad ka Moni Kisku.
Halor kane ka jingjia, na ka liang ki bor shnong bad ki Pulit ka Ri Bhoi tang mar ïa ioh jingtip ki la hiar mardor ban ïarap ïa ki, hynrei utei u heprit u la duh noh ïa ka jingim na ka daw ka jingshah ban ha utei u dieng bah bad katba ki kmie ki kpa jong u ki la shu mynsaw ban rah noh sha Civil Hospital ban ioh ïa ka jingsumar.
La ïathuh ruh ba ïa ka met jong une u heprit ruh la rah sha Civil Hospital Nongpoh ba la pyndep noh ïa ka postmortem mynta ka sngi, ha kaba kiba haing ki la rah noh ïa u sha la shnong sha Assam ban tep don burom noh ïa u.
Kumba la paw, na kane ka jingkyllon une u diengbah ba ban ïa katei ka ïing, katei ka ïing ka la jot bad pra hi phum bad ka daw kaba la kyllon utei u diengbah ka dei namar ba u dei u dieng uba la ïap bad na ka jingpyud na ka trai jong u diengbah u la kyllon noh hadien ka jingwan ka lyer kaba kham jur, ong ka tyllong khubor.
Shillong, Ïaïong, 11: Ka Khun Hynñiewtrep National Awakening Movement (KHNAM) ka la dawa ïa ka Sorkar Meghalaya Democratic Alliance (MDA-II) ban pynsangeh shwa ïa ka jingpynbna rungkam tad haduh ban da pynbeit pura ïa ka Roster System.
“Ka jingkren jong u Symbud Myntri Rangbah halor ka Roster System kam paw kumba ka don jingkular.
Ngi kwah ban pynpaw ba ka jingïathir sani halor ka Roster System tang hapoh ka jingïalang Kynhun Myntri kan ym weng ïa ka jingeh.
Ki sienjam ba la shim da ka Sorkar ka long ban ïakren halor kane ka mat, ha ka jingïalang Kynhun Myntri, ha ka jingïalang jong ka MDA, ha ka jingïalang jong baroh ki seng saiñpyrthei bad kiwei kiwei kumba la pynpaw da u Symbud Myntri Rangbah ka pynpaw tang ban tuh ïa ka por katba ha kawei pat ka liang ka jingpynbna thungkam ha ki tnat treikam bapher bapher ka la nang ïaid stet ban shim kabu ïa ka Roster System be-aiñ kaba mynta khnang ba kan ïarap tang ïa kawei ka jaidbynriew," ong u kyrwoh ba la phah da u Vice President ka KHNAM u Bah Thomas Passah.
“Dang khyndiat sngi, ngi la ïohi ba ki don bun tylli ki Advertisements ba la pynmih ha kaba ïadei bad ka jingpynbna thungkam ha ki tnat treikam bapher bapher jong ka Sorkar bad ki don ki khep ha kaba ïa ki post kiba lait la pynbna paidbah katkum ka bhah ba la pynmih lyngba ka Roster System, ha kaba bun tylli ki Seat la mang kham bun sha ki Garo bad duna sha ki jaidbynriew Khasi bad Jaiñtia," la bynrap u kyrwoh.
“Namarkata, lada ka Sorkar ka sngewkhia, ngi dawa ba baroh ki jingthungkam dei ban pynsangeh shwa tad haduh ban da wanrah ïa ka Roster System ba shong aiñ," ong shuh shuh u kyrwoh.
Shillong, Iaiong 11 : Ka Khasi Hills Autonomous District Council (KHADC) ha ka jingpynbna ba pynmih ha ka 4 tarik Iaiong, kala khang ïa ki Rangbah Shnong, ki Myntri bad ki Sordar Shnong ban ïadon bynta ha ki kam saiñ pyrthei bad don bynta ruh bad ki seng saiñ pyrthei.
Kat kum kane ka jingpynbna ba la soi da u Secretary ka EC, la pyntip ba ka Executive Committee kaba shong jingïalang ha ka 15 tarik Lber kala rai ba “Ki Rangbah Shnong, Myntri Shnong bad Sordar Shnong, Matabor, kim dei ban ïadon bynta bad kino kino ki seng saiñ pyrthei lane ki kynhun kiba ïadonbynta ha ka kam saiñ pyrthei lane ïarap ha kano kano ka bynta bad ki kam saiñ hima sima".
“Baroh ki Khlieh Nongsynshar kata ki Rangbah Shnong, Myntri Shnong, Sordar Shnong, Matabor, ki dei ban ïoh ïa ki Sanad na ki Khlieh Nongsynshar jong ki Hima kat kum ki Aiñ, ki Rule jong ki Hima/Elaka.
Kano kano kaba long pyrshah ïa kane yn ñiew beaiñ bad shim ruh kan ym treikam shuh" kala bynrap.
Ka KHADC kala pynbna ba kino kino ki Nongmihkhmat ha ka jaka jong ki Dorbar Shnong shuwa ba kin ai ïa ki “Residential Certificate" sha ki Nongshongshnong, ki dei ban da pynthikna shuwa ïa ka jinglong jingman jong kine ki Nongshongshnong kat kum ka Aiñ, Rules jong ka Hima/Elaka.
Nalor kane, ka KHADC kala bthah “Ki Rangbah Shnong, Myntri Shnong, Sordar Shnong, Matabor ki dei ban ai Residential Certificate sha ki paid Khasi kat kum ka Khasi Hills Autonomous District (Khasi Lineage) Act, 1997 bad ki Rule jong ka.
Nalor kata, ym dei ban ai ïa kano kano ka Residential Certificate ïa kiba kylla ïa ka Kur/Jait lane ba shim ïa ka Kur/Jait jong kiwei khlem da ïaid kat kum ka kyndon 3 bad kyndon 12 jong ka Aiñ bala kdew haneng".
Shillong, Iaiong 11 : Ka seng Hynniewtrep National Liberation Council (HNLC) kala sei mynta da ki kyndon ban bteng ïa ka jingkren ïasuk bad ka Sorkar ba kynthup ïa ka kam ba ïadei bad ka Instrument of Accession (IOA) bad ka Annexed Agreement (AA).
U Nongmihkhmat ka HNLC bad President ka Hynniewtrep National Youth Front (HNYF) Bah Sadon K Blah haba pyntip ïa kane mynta ka sngi Ba-ar, ula ong “Ngim lah ban ong ba ka jingïakren kan dei kaba khlem ka jingbuh kyndon namar ki don ki kyndon kiba ngi la buh hakhmat sorkar".
“Ki jingkren hi kim lah ban long 100% ba khlem kyndon namar lada dei kaba khlem jingbuh kyndon, ngim donkam shuh ban ïakren.
Ki don ki mat kum ki kam synshar khaddar bad kiwei kiwei ki kam kiba ïadei bad ki nongrim jong ka HNLC kiba la don mynta la 35-37 snem ba hap ban ïakren" ula bynrap.
U Bah Sadon ula ong ruh ba ka kam ba ïadei bad ka Instrument of Accession (IOA) bad ka Annexed Agreement (AA) ruh ka dei shibynta jong ka jingïakren.
Haba pyntip ba ka jingïakren ba kongsan kam pat sdang satia, u Bah Sadon ula ong “Ka jingïakren kyllum para ma ngi (unofficial) ka dang ïaid shaid shaid hynrei ka jingïakren ba kongsan (official) halor ki mat kam pat sdang satia.
Kine ki kam kiba ngi dang ïapyrshang ban pynbeit mynta ban lah pynïaid noh shakhmat ïa ka jingïakren ba kongsan bad kyrpang".
Une u Nongmihkhmat ka HNLC ula pynpaw ba um lah satia ban batai lut ïa kiei ki mat ïakren jong ka HNLC namar ïa kane un sa wanrah hadien ba la sdang ka jingïakren kaba kongsan bad ka Sorkar.
Haba kylli, u bah Sadon ula banjur ba ka jingmap noh (amnesty) ïa ki kam pyntriem kiba rim, ka dei kaba donkam khnang ban lah pynïaid shakhmat ïa ka jingkren ïasuk.
“…Kino kino ki kam pyntriem ba ïadei bad kane ka kynhun kiengatiar la ki dei ha India ne kiwei kiwei ki bynta jong ka Pyrthei bad ha ka thaiñ Shatei Lam Mihngi ruh, la donkam ban weng noh ia ki jingpynngat kyndon namar kane ka dei kaba kongsan bha ban mab noh" ula ong haba pyntip ba ki arliang mamla kim pat ïakren satia halor kane ka jingmab noh ha kano kano ka kyrdan bad shisien ba la sdang ka jingïakren ba shisha “Ngin sa ïakren ïa kine ki kam bymman namar ka jingmab noh ka dei kaba kongsan".
Haba pynpaw ruh ba kam don satia kino kino ki diengpynkiang ha ka lynti jong ka jingkren ïasuk, une u Nongmihkhmat ka HNLC ula ong ba ka Sorkar India bad ka Sorkar Jylla kila kut jingmut ban sdang noh kham kloi kat kaba lah ïa ka jingkren ïasuk.
“Ka Sorkar kala dep ai ïa ka lynti ïaid ba shngainñ ïa ki Nongïalam ka seng HNLC ki ban ïadon bynta ha ka jingkren ïasuk" ula pyntip.
Halor kawei pat ka jingkylli, u Bah Sadon ula ong “U Nongïalam barim ka HNLC (L) Cheristerfield Thangkhiew um shym la don bynta satia ha ka jingkren ïasuk ha kato ka por bad kaba ar ba um dei ruh uba wan pyndemwait, hynrei u dei uba shongthait na ka HNLC bad kam shonghok ïa u ban kam ïa ka song jingïarap naba u khlem wan pyndem wait ha ka por ba ïaid ka jingkren ïasuk".
Ula ong ba ka seng HNLC kam pat ïakren satia ïa ka kam ba ïadei bad ka song jingïarap.
Ha kawei ka liang, u bah Sadon ula ong ba ka jingïakren ïasuk kam dei ka kam kaba lah ban shu shim rai kyrkieh.
“Ka jingïakhun jong ka HNLC ka la don mynta la jan 40 snem bad ban shu shim rai kyrkieh ka lah ban lam sha kano kano ka jingjia ka bym sngewtynnad" ula ong haba kyntait ban kynthoh ïa ka jingkhlaiñ bor jong ka HNLC kumba long mynta.
Jowai, Ïaïong 12: Ka Meghalaya State Government Employees Federation, Jowai Jaiñtia Unit, shen kan pynlong ïaka 10th U Kiang Nangbah Inter Office Badminton Tournament 2023, ïa kaba yn sdang naduh ka 25 tarik u Ïaïong haduh ka 28 tarik u Ïaïong 2023 ha Indoor Hall ka Seiñ Raij Jowai kaba don ha Tpep-pale (Madan Ryngkaw) Jowai.
La ïathuh ha kane ka lympung ïalehkai jong ki nongtreikam sorkar kin don ar tylli ki kyrdang kata ka Men Single bad ka Men Doubles, kumta ka Federation ka khot bat wer ïaki nongtrei sorkar kumjuh ruh ki Hospital/Bank kiba don ha Ri-Loom Jaiñtia ban wan ïashim bynta sha kane ka lympung ïalehkai Badminton.
Ha kaba ïadei bad kane ïaki jingtip ba kham bniah lah ban phone ha u ma Teddy Laloo Secretary Sports ka Federation, ka tarik ba khadduh ban pynpoi ïaki entry kan long haka 21-4-2023 hapoh ka por 5 pm janmiet lane phone ha kine No: 9378194223/ 9366215391.
Shillong, Ïaïong 11: Arngut ki nongïalam jong ka Balang Presbyterian Laitumkhrah, u Pastor Rueben G.
Laloo bad u T.
Bn (Dr) T.
Nongkhlaw ki la shah bat ha ki riew runar mynta ka sngi ha Bihar bad ki la shah rah sha thanad Pulit.
Hynrei na ka liang ki Pulit hadien ba ki la tohkit ïa ki, kim shym la lap eiei bad ki la pyllait noh ha ka por janmiet bad mynta kine ki arngut ki la wanphai noh ha nongbah Kolkata.
Lashai kin wan phai noh sha ïing.
Haba ïakren bad u Pastor EL Kharmawphlang, Pastor Incharge ka Balang Laitumkhrah, u la ïathuh ba kine ki arngut ki la leit sha Bihar namar u don uwei u paralok Pastor ba trei shathie.
Hynrei ha ka por ba ki dang pynlong jingduwai, shi kynhun ki briew ki bym lah ban ithuh ki la wan rung jubor ha ïing.
Hynrei hadien la wan poi noh ki Pulit kiba la ïalam noh ïa u Pastor bad Tymmen Basan sha thanad ban ai ai jingïada ïa ki.
Hynrei hadien ka jingtohkit ha thanad, la shem ba kam don ei ei kaba kum kata bad na ka liang ki Pulit ruh ki la pyllait noh ïa ki khlem da rejistar case ei ei.
Hynrei kane ka khubor ba shah bat kine ki nongïalam Balang sha Bihar ka la pur sted ha ki Social Media hangne ha jylla bad bun ki briew ki la wad jingtip halor kane ka jingshah bat jong ki.
Ha ka por 4:10 baje janmiet, u Myntri Rangbah ka jylla, u Conrad Sangma, u la thoh ha ka twitter jong u ban pynrem jur ïa ka jingleh ki riew runar ha Bihar pyrshah ïa kine ki nongïalam ka Balang Presbyterian Laitumkhrah.
Na ka liang jong u, ula ong ba u la bthah ïa ki Pulit ka jylla ban ïakynduh kyrpang ïa kine ki nongïalam niam ban wad jingtip khambha khnang ban ïoh ban ujor da ka ejahar sha ki Pulit Bihar pyrshah ïa kine ki riew runar ba la pyndik ïa u Pastor Laloo bad T.
Bn Nongkhlaw.
Na ka liang u SP ka East Khasi Hills, u Bah Sylvester Nongtnger, u la ïathuh ba ha ka por 1:30 mynsngi, ki khubor ki la saphriang ba ka la don ka jingpynkylla niam jubor ha ka ïing ba don u Pastor bad u Tymmen Basan.
Na ka liang u SP East Khasi bad u DGP ki la ïakren kyrkieh bad u SP ka Patna bad u SP (City) East Patna halor kane ka jingjia.
Na ka liang ki Pulit ki la poi ha katei jaka, ha kaba ki la lap ba shi kynhun ki briew ki la don ha katei ka ïing bad ki la don ka jingïapyni nia bad ka jingktah kti.
Na ka liang ki Pulit ka Bihar ki la ïalam noh ïakine ki arngut sha Thanad ha ka por janmiet la pyllait noh ïa ki bad la leit synran shaduh kad Liengsuiñ ba kin leit phai noh lyngba ka nongbah Kolkata.
U SP ka East Khasi Hills u la ïathuh ruh ba na ka liang ki Pulit ka Bihar kin sa shim jingpynshitom katkum ka aiñ ïa kine ki riew runar.
Na ka liang u Symbud Myntri Rangbah, u Bah Prestone Tynsong, u la ïathuh ba mar ïa ïoh jingtip ïa kane ka jingjia, ka sorkar ka la bthah ïa ki Pulit ka jylla ban ïakren wut wut bad ki Pulit ka Bihar ban ai jingïada ïa kine ki arngut ki nongïalam Balang.
U la ong ba lyngba kane ka jingtreikam kaba sted kine arngut ki la lait na ka jingma jingmynsaw.
Ka Khasi Jaiñtia Church Leaders Forum ruh ka pynpaw ka jingsngewkhia halor kane ka jingjia ha Bihar.
Hynrei ka kyntu ba long jai jai bad nym ngeit kulmar ruh ïa kaei kaba mih ha ki Social Media.
Haba pynrem jur ïa ki kam thombor pyrshah ïa ki nongtrei mishonm, ka Forum ka kyntu ruh ïa kito kiba trei ha ki kam mishon ba kin da peit bha katkum ka jinglong ka jaka.
Na ka liang u MLA ba rim ka Mawlai u bah P.
T Sawkmie u la pynrem jur halor kane ka jingjia kaba la jia ïa I Pastor R.
G Laloo bad Tymmen Basan T.
Nongkhlaw ha Patna, Bihar ha ki briew ki bym lah ban ithuh kiba la pynthut ka ka jingleit jngoh jongki ïa ka lyngkha trei jongki ha katei ka jaka.
Na ka liang jongu u kyrpad ïa u Myntri Rangbah u Conrad K Sangma ba u dei ban thoh da ka shithi sha u Myntri Rangbah ka Bihar ba dei ban kem bad pynshitom ïa kitei ki briew ba donkti namar kine ym tang ba ki pynthut tang ïa ka shongsuk shongsaiñ hynrei ki thombor ïa ki paid Khristan ha katei ka jaka.
Shillong, Iaiong 11 : U Symbud Myntri Rangbah ka Jylla Bah Prestone Tynsong, mynta ka sngi Ba-ar ula kyntu ïa ki paid nongshong shnong ka Jylla ban nym pynsaphriang ïa ka video ba shah bat ki Nongïalam Niam na Meghalaya ha ki dkhot ka Bajrang Dal ha Patna, Bihar bad ba aiti sha ki Pulit namar kim shym la shah ktah kti kumba la kynnoh hynrei ka la jia tang ka jingïa pyni nia ba jur.
U Symbud Myntri Rangbah ula kyntu ïa ki paidbah ba kin ym pynsaphriang ïa ki jingtip ka bym dei, kaba lah ban wanrah ïa ka jingkynad sngew pher jaidbynriew hapoh ka Jylla.
Haba pynshai ïa kaei kaba jia, u Bah Prestone ula ong ba ka don tang ka jingïapynphai ktien markylliang bad ki Nongïalam Niam kim shym la shah ktah kti satia.
Haba pynsngew ïa ka jingsngewkhia ba ka jingpynsaphriang ïa ka khubor thok ka lah ban lam sha ka jingïakynad sngew pher jaidbynriew ha Jylla, ula kyntu ïa ki paidbah ban kiar na ka jingpynsaphriang ïa ka video ha ki social media.
U Bah Prestone ula kular ba ka Sorkar kala shimkhia ïa kane ka kam bad kala shim ruh ïa ka sienjam ba dei ban shim.
U pyntip ba u Chief Secretary ka Jylla bad ki Heh Pulit kila dep ïakren bad ki Ophisar jong ka Bihar bad la kyrpad ruh ban ai ka jingpahara ïa ki arngut ki Nongïalam Niam.
U Bah Prestone ula pynthikna ba kane ka dei ka dei kaba la dep ïapynbeit hapdeng ki arliang mamla.
Kine ki arngut ki Nongïalam Niam la khmih lynti ba kin wan poi mynta ka miet ha Guwahati hadien ba ki la mih noh na Patna mar syn jia kane ka jingjia.
U Superintendent of Police ka East Khasi Hills Bah S Nongtnger, ula pyntip ba u Director General of Police (DGP) ka Jylla bad ki Pulit ka East Khasi Hills ki la phone hi dalade sha u Superintendent of Police ka Patna bad Superintendent of Police (Sity) East Patna halor ka jingïoh jingtip ïa kane ka khubor ba saphriang ha ki social media ba shah shoh ki arngut ki Nongialam Niam na Shillong ha Bihar.
Kat kum ka jingong jong u, la ïoh khubor ba ha ka por 1:30 baje mynta ka nohphai sngi, ka khubor hamsaia ka la saphriang ba ka don ka jingpynkylla niam ha kawei ka ïing ha Patna ha kaba ki briew ki la leit ban khynra kaba lam sha ka jingïania bad ktah kti ïa ki briew ba don hapoh ka ïing.
U ong ba ki Pulit ka Alamganj Police Station kila wan poi ha kane ka jaka bad ki la synran noh ïa kine ki arngut ki Nongïalam Niam ba khlem don jingmynsaw eiei ruh em sha Thanad ban ai jingïada.
U pyntip ba la dep ïakren ruh bad ki Pulit ka Bihar ba kin ai ka jingpahara bad jingïada ïa kine ki arngut ba kin wan phai sha Shillong.
U ong ba ki Pulit ka Bihar kila synran ïa kine ki arngut haduh kad liengsuiñ bad ka jingtohkit mynta kala ïaid shakhmat pyrshah ïa kine ki nongleit pynkulmar.
Mawkyrwat, Ïaïong 12: Ka ophis jong u District Sports Officer (DSO), South West Khasi Hills District (SWKHD), Mawkyrwat kan pynlong ïa ka Block bad District Level Chief Minister Under-12 Football Tournament 2023 na bynta ki kynthei bad shynrang ha Ranikor bad Mawkyrwat Block naduh ka 10 tarik Jymmang, (May) 2023 bad ki kynhun kiba jop ha kane ka lympung na baroh ar tylli ki Block kin ïa khun ha ka District Level ka ban long ha 19 & 20 tarik Jymmang, 2023 hapoh Mawkyrwat.
Na kane ka lympung yn sa jied ïa ki nongïalehkai ba tbit na baroh ar tylli ki Block ban mihkhmat ïa ka District sha ka State Level ka ban sa long shen ha Shillong.
Kino kino ki Skul, Sports Club lane Association kiba kwah ban shimbynta ha kane ka jingïalehkai kin sngewbha ban wan shim ïa ki phom (form) na ka Ophis treikam jong u DSO, South West Khasi Hills District ha kano kano ka por long trei.
Ka tarik ba khatduh ban pynpoi ïa ki phom kan long ha 2 tarik Jymmang, 2023.
Ka Sngi kha na bynta kito ki nongïashimbynta kynthei bad shynrang ka dei ban long naduh ka 30-06-2011 bad hapoh ïa ka 30-06-2014.
Ïa ki jingtip ba kham bniah lah ban wan kylli na ophis lane phone ha kine – 9485358870/9856925283.
Kane ka long na ka kyrwoh khubor na u bah D.
Syngkon, District Sports Officer, South West Khasi Hills, Mawkyrwat.
Shillong, Ïaiong 12: Ka Muay Thai Association Meghalaya kala pyntip ba ki don 4 ngut ki rang ïa kura ba kynsai jong ka kin leit ban ïashimbynta ha ka Senior Men & women IMFA World Champion Muaythai ka ban sa long ha Bangkok, Thailand naduh ka 4 tarik – 13 tarik u bnai Jymang 2023.
Kine ki 4 ngut kiba shah jied ki kynthup ïa u samla Lapynshai Syiemlieh ha ka U-23, bad u Pynnehbor Mylliemngap haka 48 kg weight, u samla Edilbirt Ryndongsngi ha ka Elite bad 85kg, u Skhemborlang Marweiñ ha ka Elite bad 51kg bad 2 ngut kidei Referee & Judge ki kynthup u samla Anglus Sun bad u samla Pynsuklang Sumer.
Haba kren sha ki lad pathai khubor u samla Anglus Sun uba long ruh u President MTAM ula ai ka jingïaroh ïa ka sorkar Meghalaya kaba la ïarap bei tyngka lem ïa ki rang ialehkai jong ka kiba la wan ialehkai dang shen ha Dubai.
Mawkyrwat, Ïaïong, 12: Ka Photjaud-Rangthong Sports Club mynta ka sngi ka la long ka lahduh hadien ba ka la pynliem noh da 1 – 0 kol kol ïa ka Mawkyrwat Sports Association ha ka jingïakhun phainal jong ka Second Division ba la pynïaid da ka Football Committee jong ka Mawkyrwat District Sports Association (MDSA) ha madan Artificial Turf, South West Khasi Hills District, Mawkyrwat.
Haba phai ha ka jingïalehkai jong ka kyllastep, ka Photjaud-Rangthong Sports Club ka la ïoh ban thep shi kol pyrshah ïa ka Mawkyrwat Sports Association ba la thep da u Sylvanus Syiemlieh ha ka minit kaba 16.
Nangta haba wan phai biang ha ka jingïalehkai jong ka kyllamiet, ka jingïalehkai kaba kham itynnad shuh shuh ha kaba ka Mawkyrwat SA ka la sdang ban khun tyngeh ban ïoh ban pynphai ïa ka shi kol hynrei wat hapdeng ki jingtrei shitom jong ka Mawkyrwat SA na ka liang ka Photjaud-Rangthong SC ruh kam shym la ai lad ba ka bol kan poi hapoh ka kol.
Namarkata, haduh ba kut jong ka jingïalehkai na ka liang ka Mawkyrwat SA kam shym la lah ban pynphai ïa ka shi kol ha kaba ka la pynlong ïa ka Photjaud-Rangthong SC ban tam noh da 1 – 0 kol bad rah syndon ïa ka nam jop.
Ha kawei pat ka jingïalehkai kaba dei ha ka Third Division, ka Mawthynrew Youth Sports Club ka la jop da 2 – 0 kol pyrshah ïa ka Nongktieh United Sports & Socio Welfare Organisation ha kaba ïa ki ar tylli ki kol la thep da u Banteiskhem Iawphniaw ha ka minit kaba 21 bad 65.
Ha kaba kut jong ka jingïalehkai na ka liang ka MDSA ka la ïoh ban sam ïa ki khunsam ryngkat ki medal sha baroh ki kynhun bad kyrpang ïa ka Mawthynrew Youth Sports Club kaba la jop ha ka Third Division kaba la ïoh rah ïa ka khusnam ryngkat ka song pisa kaba T.
20/- hajar katba ka Photjaud-Rangthong SC kaba la jop ha ka Second Division ka la rah ïa ka khusnam ryngkat ka song pisa kaba T.
30/- hajar.
Ha kaba pynkut ïa kane ka lympung u bah Renikton Lyngdoh Tongkhar, MLA ka Mawkyrwat Constituency kum u kongsan haba kren ha ka jingïalang ba lyngkot u la pynpaw ka jingaikhublei na ka bynta ka Mawkyrwat District Sports Association kaba la ïoh ban pynlong biang ïa kane ka lympung kaba dei ruh ka wat kaba khadduh ne ka final ha kaba ki saw tylli ki kynhun ki la mih sha madan ban pyni ïa ki sap ba ki jinglah jong ki ba ki poi ha kane ka bynta.
Namarkata, u la ai mynsiem ïa baroh ki kynhun ba kin sa ïalehkai bha khnang ba ka kynhun jong ki kan poi sha ka thong jong ka jingjop.
Ha kajuh ka por u la kyntu ruh ïa ki ‘rangïalehkai ba kin kiar na ki jingdih ba pynbuaid kiba long ka daw jong ka jingpyntroiñ ïa ka met jong ki ha ki kam ïalehkai pynban ki dei ban pynmlien ïa lade ha ki jingkilanmet khnang ba ka met jong ki kan long khlaiñ.
Haba kren pat ha kaba ïa dei bad ka jingpynkup burom na ka bynta ki ar ngut ki ‘rangïalehkai kiba la mihkhmat ïa ka Meghalaya Team ha ka Santosh Trophy kaba la long hapoh Saudi Arabia kata u Manbhakupar Iawphniaw bad u Wanboklang Lyngkhoi u la ong ba kine ki la long shisha kita ki khlur kiba la pyni ka nuksa kaba bha ïa kiwei de ki para samla ba kin don ïa kata ka mynsiem ban ïakhun bad poi sha kiwei de ki kyrdan ban mih khmat ym tang ïa ka jylla Meghalaya hynrei wat ïa ka Ri India ruh.
Kiwei pat kiba la ïadonlang ki long u bah T.
Marweiñ uba dei u Treasure ka MDSA, u bah P.
Wanniang, General Secretary ka MDSA uba la ai jingkren lem ruh bad kiwei de ki ‘riew rangbah bad ki paidbah riew ieit phutbol kiba long ki nongkyrshan ïa la ki jong ki kynhun.
Ka jingbym lah ban tehlakam ïa ka jingkhaïi dewïong be-aiñ hapoh kane ka jylla ka la pynlong ïa ka Ïingbishar Meghalaya High Court ban tuklar hi dalade kat haduh ba kan da pan jingïarap na ka tnat Pulit jong ka Sorkar Pdeng kaba la tip kum ka Central Industrial Security Force (CISF).
Dang shen ka Ïingbishar Meghalaya High Court ka la pan jingïarap haduh 10 pyrton ki Pulit Central Industrial Security Force (CISF) ban tehlakam ïa ka jingkhaïi beaiñ ïa u dewïong namarba ki Pulit jong ka Jylla kim lah satia ban tehlakam ha kine ki san snem ba la leit noh.
Kane ka jingtuklar hi da ka Ïingbishar Meghalaya High Court ka pynpaw shai ba ka tnat Pulit jong ka Jylla ka long kaba tlot haduh katta katta.
Ka jingbym lah jong ka Sorkar Meghalaya Democratic Alliance ba la ïalam da ka NPP ha ki san snem ba la leit noh ban tehlakam ïa ka jingkhaïi be-aiñ ïa u dewïong ka la wanrah ka jingduhnong kaba jur na ka jingïohlum khajna jong ka Sorkar na u dewïong.
Katkum ka kaiphod jong u Comptroller Auditor General of India ka ïathuh u dewïong u la jah rngai da ki spah Metric Ton bad ka Sorkar Jylla ka la mad ïa ka jingduhnong na ka jingïohlum khajna na u dewïong da ki spah klur tyngka.
Ka jingkylli kaba mih mynta ka long, mano ba donkti ban kit tuh ïa uta u dewïong da ki spah metric ton? Balei ka tnat Pulit kam ïohi ïa kane? Ki tnat treikam jong ka Sorkar ki matlah ne ki shu thiah sngi bad bam ei ïa ka tulop khlem da trei?Kine ki jingjia ha ki san snem ba la leit noh, ka la ktah mationg ïa ka burom ka ijot jong ka tnat Pulit ha ka jylla namarba ki hap ban kohnguh ïa ki bor ba halor bad kan long pat ka jingjah burom ïa ka jylla baroh kawei lada ka Sorkar Jylla kan pdiang ïa ki Pulit CISF ban peitngor ïa ka jingkhaïi dewïong be-aiñ ha kane ka jylla.
Ka jingkylli ka long hato ki Pulit ka jylla kin leh aiu lada wanrah ïa ki pulit CISF ban trei ïa ka kam pahara/talasi trok kit dewïong be-aiñ jong ki Pulit ka jylla Meghalaya? Hato ki Pulit ka Jylla kim pat kotbor ban trei kumba trei kiwei pat ki Pulit ha kiwei ki Jylla bad kumba la hikai pyntbit ïa ki? Kum kine ki jingjia kin ktah mationg haduh katta katta ïa ka tnat Pulit namarba ka jingkhaïi be-aiñ ïa u dewïong ka la jur shaba palat liam.
La jan baroh baroh ki kdew kti lut ïa ka Sorkar MDA ba ïalam da ka NPP ha ki san snem ba la leit noh, kata, naduh ki nongkhaïi dewïong haduh ki Nongmihkhmat paidbah.
Hynrei ka Sorkar ka ïai pyneh beit triang ba kam don satia kata ka High Level kaba pynïaid sop sop ïa u dewïong bad dawa ruh ïa kiba kynnoh ba kin sei madan bad ki sakhi satar.
Hynrei wat haba kawei na ki sengbhalang ha ka jylla ka la ïoh bat ïa ki trok kit dewïong be-aiñ pynban ka Sorkar ka sngap manman la kumba khlem jia eiei ruh em.
Kine ki jingjia, ki shu jah klep kumto namarba ka Sorkar ka sngap kyllut bad kam treh ban kubur ba ka don ka jingkhaïi be-aiñ ïa u dewïong.
Ki jingleh jong ki briew kiba don ha bor ka pynlong ïa ki Pulit ban kylla langkñia wat lada ki trei hok ïa ka kam namarba lada kim kohnguh ïa ka hukum kaba wan najrong ka jingpynshitom ka la ap lypa ïa ki.
Namarkata, ban lait na ka jingjah burom, ka Sorkar ka la dei ban pyrkhat bha bad kam dei ban ailad ban wanrah ïa ki Pulit CISF ha ka jylla namar kan ktah ïa ki Pulit kiba tip kham bha ïa ki jingtreikam bad ban pynïadei bad ki nongshong shnong jong ka jylla.
Kumba long mynta ka rukom treikam jong ka Sorkar Jylla bad ki Pulit ki pynpaw shisha ba kim lah ban tehlakam ïa ki kam shalan bad tih dewïong be-aiñ ha ka jylla bad kane ka la pynduh jingshaniah ïa ka Ïingbishar wat hadien ba ka National Green Tribunal (NGT) ka la pynjari ban khang noh ïa ka jingtih dewïong thliew khnai hapoh ka jylla Meghalaya naduh u snem 2014, halor ka nongrim ba ka pynjot ïa ka mariang bad ka buh jingma ïa ki nongtih ha ki par dewïong bad kiba kwah ban tih dewïong ki dei ban pyntreikam katkum ka juk saïan bad teknolji ban lait na ki jingshah pynjulor jong ka mei mariang.
Wat hapdeng ki kyndon ba pyrkhing jong ka NGT bad ka Ïingbishar ban tehlakam ïa ki kam khaïi bad bad tih dewïong be-aiñ ha ka jylla, hynrei ki kam be-aiñ ha ka jylla ki dang ïaibteng haduh mynta ha ka kyrteng jong ka ‘High Level’ bad ïa kane la ban sakhi na ki jingjia ba ki nongtrei ha ki par dewïong ki la duhei ïa ka jingim na ka jingtwa jong ki par dewïong bad wat u dewïong ba la lum thup naduh naduh u snem 2014 haduh mynta ruh um lut shuh bad ki trok kit dewïong ki ïaid sahuh manla ka sngi ha ki surokbah.
Ki jingbthah jong ka NGT ban khang ïa ka jingtih dewïong be-aiñ kim shym treikam pura ha jylla namarba ki Pulit bad ki Magistrate ki dang ïai lap ïa ki jingtih dewïong be-aiñ ha ki par dewïong ha ki snem ba la leit noh.
Kine ki jingleh be-aiñ ki kylla long pynban kum ki jingkhanglad ïa ki trai par dewïong barit ban ïoh kamai katba ki nongkhaïi heh spah ki ïoh kam ban bteng ïa ki kam khaïi dewïong sahuh ha ka kyrteng ‘High Level’ bad ban ïaid laitluid ha ki surok bah.
Lada ka Sorkar thymmai kaba mynta kam lah ban leh eiei u paidbah hi un sa duh noh ïa ka jingshahniah.
Shillong, Naiwieng 07 : Ka Meghalaya ka la rem ha ka Uttarakhand da ka innings bad 353 ron ha ka lympung ïalehkai U-19 Cooch Behar Trophy ha ka jingïalehkai hynne ka sngi Nyngkong ha Mangaldai, Assam.
Ka Meghalaya ka tied 96 ron ha ka inning kaba nyngkong ha kaba ka Uttarakhand ka la pynphai da 556/8.
Ka Meghalaya ha ka jingkamai ba 50/2 ha ka sngi kaba ar bad ka la shah pynhap lut ki wicket da kaba kamai 107 ron ha ka inning kaba ar ha ka sngi Nyngkong.
U Avinash Rai u la tied shuh sa kawei ka six na bynta ban kamai 12 ron bad ka Meghalaya ka la duh noh sa ar wicket da kaba ieh ïa kiba shadien ha ka jingkamai da 71/8 bad hadien ka la shah pynhap lut baroh ki wicket hapoh ki 100 ron ha kaba u Banïalam Mylliemngap bad Gavineal Marpna ki la wan ban tied ïa katei ka ron.
Kitei ki arngut kiba la wan ban tied ki la kamai ron lang da 31 ron shwa ba u Banïalam Mylliemngap un hap wicket noh da kaba kamai 17 ron, katba u Gavineal Marpna (not out) u kamai 13 ron.
Ka Meghalaya kan sa ïakhun pat pyrshah ïa ka Himachal Pradesh kaban sdang naduh ka 12 tarik Naiwieng 2022.
Shillong, Naiwieng 07 : Ka Manipur (Group 1) bad ka Nagaland (Group 2) ki la sdang da ka nam jop ha ka 2nd North East Olympic Games jong ka kyrdan ïalehkai U-21.
Ka Manipur ka la jop da kaba pynliem da 3-0 kol ïa ka Assam katba ka Nagaland da 2-0 kol ïa ka Arunachal Pradesh ha ka jingïalehkai hynne ka sngi Nyngkong ha madan MFA Third Ground, Polo, Shillong.
Ka Manipur bad Assam ki la ïalehkai ha ka por mynstep ha kaba u Dr Vijay Kumar D IAS uba dei u Co-Chairman jong ka 2nd NEOG 2022 bad Commissioner and Secretary jong ka sorkar Jylla, u Shivansh Awasthi IAS, uba dei u Director of Sports and Youth Affairs ki la sakhi ïa ka jingïalehkai bad ai khublei kti ïa ki player.
Na bynta ka Manipur la thep da u Seigoumang Doungel, Haokholen Kipgen bad Doungel.
Ïa ka Nagaland la thep da u Pursunep bad Thulunso Yimchunger.
Jowai, Naiwieng 07 : Ka lympung ïalehkai phutbol jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha madan Kiang Nangbah Stadium, Dongmihsngi Jowai kala jam noh sha ka jingïakhun Semi Final ka ban long ha kane ka 11 bad 12 tarik u Naiwieng, 2022.
Ïa kane ka lympung la pynïaid da ka (WJDSA) shi bynta na ka jingrakhe jubilee ksiar ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun ba nyngkong mynta ka sngi 7 tarik Naiwieng na ka liang ka kynhun ïalehkai jong ka Moosalyngkat SC kala lah ban pynliem da 3-0 kol ïa ka Chilliang Raij SC.
Ïa ki kol na ka Moosalyngkat SC la thep da u Ksohlangki Rymbai ha ka minit ba 12, u Rikenson Suting minit ba 44 bad u Lalthakuma Ngaite ha ka minit ba 62.
Katba ha ka jingïakhun kaba ar ka Mukhla Raij SC kala jop syndon da shikol (1-0) ïa ka Wahiajer SC ha ka jingïalehkai kaba ïakhait bha hapdeng kine ki ar kynhun.
ïa katei ka shikol na ka Mukhla Raij SC la thep da u Joydeep Bamon ha ka minit ba 63.
La pyntip ba kane ka lympung kala jam noh sha ka jingïakhun jong ka Semi Final ka ban long ha ka 11.
11.
2022 hapdeng ka Nangbah Iawmusiang SC pyrshah ïa ka Sailung Ialong haka por 1 waje shiteng nongphai sngi.
Katba ha ka 12.
11.
2022 ka ka jingïakhun kan long ha.
Jowai, Naiwieng 07 : U samla Wanraplang Thubru ula long syndon u nongjop haka Overall Champion in Bodybuilding, ha ka rynsan pyni dohksah bala pynïaid da ka ‘World Fitness Federation’ kaba la tip kum ka Mr.
& Ms.
East India Zonal Body Building & Models Championship ba la pynlong ha nongbah Sikkim ha kane 6 tarik u Naiwieng, 2022.
Kane ka jingjop jong u Wanraplang Thubru uba dei trai na ka shnong Nangbah Iawmusiang West Jaiñtia Hills District kala wanrah burom ym tam ïa ka Ri-Lum Jaiñtia hynrei wat ïa jylla hi baroh kawei namar ka jingdon kum kine ki rangïalehkai ïalehkai kiba tbit.
Shuh shuh halor kane ka jingjop u samla Wanraplang Thubru na ka liang ka Meghalaya Body Building & Fitness Association bad kumjuh na ka Jaiñtia Body Building & Fitness Association (JBB&FA) kila pynpaw ka jingai khublei ba kyrpang ïa utei u samla uba la wanrah ïa ka nam bad ka burom jong ka jylla, ha ka juh ka por kine ki Association ki ai ka jingkitbok kitrwiang ïa une u samla ba un dang kiew shaphang ha kane ka kam ïalehkai kaba long ruh kum ka lad ban ai mynsiem ïa kiwei de ki khun samla.
Ïa kane ka jingïakop pyni dohksah jong ka World Fitness Federation la pynïakhun ïa ki nongïalehkai ha kine ki kyrdan kiba kynthup ïa ka Body Building, Bermuda, Denim Jeans bad ka Women Sports Model.
Haba phai sha ki nongjop kiba dei napoh ka jylla Meghalaya ha kane ka rynsan pyni dohksah haka Junior Bodybuilding u Lalremawai Sangma ula wan ha ka kyrdan 2nd Place, ha ka Bermuda Beach Model u Vivian Pajuh ula wan 2nd place, u Aristottel Rynjah 4th place bad u Lucky Man kynjin ha ka 5th placeHa ka Women figure ka Whitney Lyngdoh Mawphlang kala jop haka 2nd place bad ka Averyl Lanong ha ka 3rd place.
Ha Women’s Sports Model ka Averyl Lanong 2nd place, ka Whitney Lyngdoh Mawphlang ha ka 3rd placeHa ka Denim Jeans Model (short) u Lucky Man Kynjin ula wan 1st place, u Kitbok Shangpliang haka 2nd place.
Ha ka Denim Jeans Model Tall u Rohit Barua ula wan ba nyngkong ha ka Overall Champion in Denim jeans model.
Ha ka jingïakop Bodybuilding ha ka kyrdan 60 kgs category, u Ebenezer Khongsit ula wan ha ka 2nd place bad u Ioanis Sangma haka 4th place.
Katba ha ka liang ki 70 kgs category u Wanraplang Thubru ula long u nongjop jong ka Overall Champion in Bodybuilding mynta ka snem jong kane ka rynsan pyni dohksah.
Shillong, Naiwieng 07 : U Ashik Bhownik u khlieh duh jong ki jingpyntrei ïa ki madan ïalehkai jong ka BCCI, u la ïaroh ba ka madan ïalehkai kriket ha Polo kadei kawei na kiba biang tam hapoh ka ri India.
Ka jingtrei shitom jong ka Meghalaya Cricket Association ban tei ïa ka madan ïalehkai kriket ha Polo ka la pynlong ïa utei u nongïalam ka BCCI ban ai ka jingïaroh.
Na bynta baroh ki jingïalehkai jong ka samoi 2022-23, katei ka madan ka dang don hapdeng ka jingpeit jingkhmih jong ka BCCI, ha kaba ïa ki kyndon yn sa pynbna hadien.
Ka MCA ka la dep ban pynkha ïa ka jingtrei ban pynbna shuh shuh ïa ka madan tied bol, da kaba wanrah ka khyndew ba thymmai bad ki phlang ba thymmai naduh shwa ban shah pynthut ha ka khlam jingpang Covid-19 lyngba ka jingkyrshan jong ka BCCI.
U Ashish Bhowmick, u la pynkynmaw ïa ka jingïaid shaphrang ka jingshna ïa katei ka madan naduh ba u la wan ban jngoh hashwa ban wan lyngshop ka khlam Covid-19.
“Ka madan ka la kham bha bun shah ban ïa kaba mynshwa bad kumjuh ka madan tied bol, bad kadei kawei ka madan kaba la paka tam hapoh ri India," ong u Bhowmick.
“Ka long kaba eh ban pynbit pynbiang ïa ka madan ïalehkai kriket ha ka thaiñ North East namar ka jingjur slap bad ka sngi ka duna bad baroh ki jylla jong kane ka dong ka thaiñ ki ïakynduh jingeh lut.
"U la ai jingmut ruh kumno ban nang pynjanai halor kitei ki jingeh da kaba pynpaw ba ka Alotgre Ground ha Tura, uba la leit ruh ban juip, ka donkam katto katne ki jingpynjanai.
Na ka liangu Naba Bhattacharjee uba dei u President jong ka MCA u la ong ba ka Association kan pyrshang ban khleh lang ki phlang ha ki samoi ban wan.
“Ngi dap da ka jingsngewkmen ba u Bhowmick u lap bad shem ïa ka jinglong jingman kaba biang jong ka madan.
Kumba nga la ong, ba ka jingeh kadei ha ka jinglong jong ka suiñ bneng," u la ong.
“Mynta ba u la wan ban jngoh, ha kaba kut jong ka samoi ïalehkai, ka madan ka don ha ka jingpeit bad jingkhmih jong ka BCCI.
"Watla mynta ka dang don hapdeng ka jingpeit jingkhmih jong ka MCA, hynrei ïa ki kyndon yn sa leh da ka BCCI, la ong shuh shuh u Bhattacharjee.
U Bah Gideon Kharkongor Honorary Secretary ka MCA u la ai khublei ïa u Bhowmick uba la pynlut ïa ka por ba kordor jong u ban wan ha Meghalaya bad pynpaw ka jingkyrmen skhem ba ka madan ïalehkai ha nongbah Shillong bad Tura yn sa ïoh ka jingithuh kum ka madan jong ka BCCI.
La pdiang burom ïa u Bhowmick da ki nongkitkam ka MCA bad ka Shillong Cricket Association, ba kynthup u Bah Rayonald Kharkamni Vice-President ka MCA, Honorary Treasurer Dhrubajyoti Thakuria, MCA Chief Curator Peter Jarman Lamare bad u Bah Peter Macdonald Kharsawian President ka SCA.
Jowai: Shi bynta na ka Mission Life ban wanrah biang ïa ka jingjyrngam jong ki khlaw ki btab mynta ka sngi 24 tarik u Nailar hapoh ka jingïalam u Waheh Shnong ka Chilliangraij, Jowai ma D.
H.
Pde ha ryngkat ki samla kila pynlong ka jingthung ïa ki tynrai ha mar pyrshah jong ka ophis thymmai ka Bordering Home Guard.
Ha kane ka sngi la ïadonlang naduh ki Waheh Shnong na ka Shnong Lathlaboh, Dongmihsngi, Mokyrdup bad na Lumpariat.
Na ka liang u ma Pde ula ai khublei kyrpang ïa baroh ki ba ïadon lang ha kane ka sngi ban ïashim bynta ha ka ban thung ïa kitei ki tynrai dieng kiba don kumba 120 tylli kiba kynthup ïa ki dieng Samplings Champa, Puma bad kiwei de.
La kyntu jur ïa ki paidbah ban sumar bha ïa kitei ki tynrai dieng khnang ba kin ïoh ban heh ban san, da kaba khang pyrshah ba ym bit ban pynjulor ïa kitei ki tynrai dieng ba la dep thung.
Shillong, Naiwieng 07 : Ka kynhun ki rangïalehkai phutbol ka Meghalaya ka la sdang ka jingïaid lynti jong ka ha ka lympung ïalehkai kynjat bol jong ka 2nd North East Olympic Games da kaba pynliem kput da 6-1 kol pyrshah ïa ka Sikkim ha ka kyrdan ïalehkai ki U-21 na ka jingïalehkai na ka Group 2 hynne ka sngi Nyngkong ha madan MFA, Third Ground, Polo, Shillong.
U Dajiedlang Wanshnong u la khyrwit Hat-trick (23, 32, 53 min) na bynta ka Meghalaya, katba u Wadajied Kynsai Ryngkhlem uba mih madan kum u rangïalehkai shongben u la thep ar kol (90+3, 90+4 min) bad u Oresterwell Langshiang (90+5 min) u la ïarap thep shi kol ha kaba ka Meghalaya kaba dei ka nongpdiang pynlong ïa kane ka lympung ka la thep lai kol ha ka jingïalehkai ba la jan kut ar tad.
Ïa ka shi kol na bynta ka Sikkim la thep da u Swarneem Gurung ha ka minit ba 66.
Watla ka 2nd NEOG 2022 yn plie pura ïa ka ha ka sngi Palei, hynrei ka jingïalehkai phutbol ka la nang ïaid shakhmat khnang ba ki nongïalehkai kin ïoh ban shong jahthait.
Ka Nagaland ka la pynliem da 2-0 kol ïa ka Arunachal Pradesh bad ka Manipur da 3-0 kol ïa ka Assam ha ka jingïalehkai hynne ka sngi Nyngkong.
Ka Meghalaya bad Sikkim ki la ïakhun sdang ha kane ka lympung ha ka madan ba pynïeng thymmai da ki jingshai ha MFA Turf ïa kaba la buh khnang na bynta katei ka jingïalehkai.
Ki player ki la ïoh ruh ka kabu ban ïakynduh ïa u rangïalehkai phutbol bar ri barim jong ka ri India u Bah Eugeneson Lyngdoh uba dei mynta u MLA ka Mawphlang Constituency shwa hashwa ban sdang ka jingïalehkai bad kumjuh ruh u Myntri Rangbah ka Jylla u Conrad K Sangma, uba la sam ruh ka khusnam Man of the Match sha u Wanshnong uba la lah ban pynpaw ka sap ïalehkai kaba itynnad.
Ka Sikkim ka la ïakhun tyngeh ha kaba sdang jong ka jingïalehkai na ka jingshah thep kol ha ka Meghalaya ha kaba u Figo Syndai u la ïoh ban khyrwit nyngkong ha ka minit ba 23, pynban u Sushil Limboo u rangap kol ka Sikkim u la ïoh ban kyrda noh.
Ka Meghalaya ka la ïoh biang sa shisien lyngba u Figo hynrei ka bol ka la tam noh na u dieng kol.
Shwa ban kut ka kylla step, u Gurung u la ïoh ka kabu kaba biang bha hynrei u Banshanskhem Kharsyntiew u la ïoh ba kem noh ïa ka bol.
Ha ka kylla miet, u Dajiedlang Wanshnong u la ïoh ban plie pyrda na bynta ka Meghalaya bad thep ruh ïa ka hat-trick shwa ba u Gurung un thep shi kol na bynta ka Sikkim, kaba la pynlong ïa ki paid nngkyrshan ban kynhoi risa na ki jaka shong.
Ka jingïalehkai la i ba kan kut noh da 3-1, pynban ka Meghalaya kaba la ïakhun tyngeh ka dang ïoh ban pynphai pat sa haduh lai kol ha ki minit ai tam, kata u Ryngkhlem u thep ar kol bad u Langshiang u la mih kum u substitute u la thep shi kol ha kaba ka Meghalaya ka la pynliem suk da 6-1 kol.
Ha ka sngi ba ar ka jingïalehkai kan long hapdeng ki kynthei U-17 ha kaba ka Manipur kan aireng pyrshah ïa ka Assam ha ka por 11 baje mynstep na ka Group 1 bud pat ka Mizoram pyrshah ïa ka Meghalaya ha ka por 3:30 baje janmiet na ka Group 2.
Mawkyrwat, ‘Nailar 24 : U Deputy Commissioner jong ka South West Khasi Hills District, Mawkyrwat mynta ka sngi u la pynlong ïa ka jingïalang bad ki trai jong kiba don ki jaka jngohkai ‘Tourist Spots’ kiba don ha baroh kawei ka South West Khasi Hills District na ka bynta ban kyntiew ïa ka kam jngohkai pyrthei ha kane ka distrik ha kaba ïa ka jingïalang la pynlong ha Multipurpose Hall jong ka DC ophis, Laitlawsang, Mawkyrwat.
U bah T.
Lyngwa, IAS, Deputy Commissioner, South West Khasi Hills District ha ka jingkren jong u, u la ong ba kane ka distrik ka don shibun ki jaka jngohkai kiba itynnad kiba lah ban khring ïa ki Tourist ban wan jngohkai sha kane ka jaka da kaba u bynrap ba ka jingthmu ba kongsan jong kane ka jingïakyndih ne jingïalang ka long ban lum ïa baroh ki trai jong ki Tourist Spots bad kito kiba la sdang ïa ki ïing sah-miet ne homestay na ka bynta ban ïa mir bad ïa phylliew jingmut halor kumno ban nang kham pynbha pynjanai bad ban kyntiew ïa kane ka kam jngohkai ha kane ka dong ka thaiñ.
Shuh shuh u la ïathuh ba la thaw ïa ka Adhoc Committee South West Khasi Hills Tourism Development Forum ha kaba ïadei bad kane ka bynta bad ynsa buh ruh ïa ka Tourism Information Centre ha kaba yn thung da ki Tourist Guide kiba la ïoh jonghikai (training) na ka sorkar.
“Ha kaba ïadei pat bad kiwei kiwei ki jingshna (infrastructure) u la ïathuh ba la khot ïa u Consultant na ka bynta ban pynkhreh ïa ka Master Plan bad ban buh dak (mapping) ïa ki Tourist Spots kiba don ha ka South West Khasi Hills District khnang ban lah ban pynurlong ïa kane ka jingthmu", ong u DC.
Ha kaba khatduh, u la ai khublei ïa baroh kiba la wan ban ïashimbynta bad kiba la shimkhia na ka bynta kane ka jingthmu kaba bha da kaba kyrmen ba ki kam ki kam kin ïaid beit shakhmat.
Lah ruh ban kdew ba ha kane ka jingïakyndih la wan ïashimbynta da kumba 23 ngut ki trai jong ki Tourist Spots kaba kynthup naduh u bah B.
Shylla, Owner Tourist Deborlew Tynnai, South West Khasi Hills, u Manager ka Jakrem Hotspring, Umjaraiñ, u Secretary ka Mawthawpdah Area Rilang Fishing Association, u Secretary ka Iawpaw Adventure & Tourism Association, Nongnah, u Secretary ka Meimariang Tourism Cooperative Society Ltd Larem, Nongsynrieh haduh u Secretary ka Kynrewmyllah Adventure Training Centre & Eco Tourism kiwei de.
Nangta, la wan lang ruh ki Myntri bad Secretary jong ki shnong kum ka Mawranglang, Mawten, Rangmaw, Photjaud, Nongkdait, Nongktieh, Phlangdiloiñ, Phlangmawprah, Umpung, Mawrap bad Nonglang.
Shillong, Nailar 24: Lai ngut ki MLA jong ka UDP kiba kynthup ïa u MLA jong ka Mawphlang Bah Mathew Beyondstar Kurbah, u MLA ka Mawsynram Bah Olan Sing Suin bad u MLA ka Ranikor Bah Pius Marweiñ ryngkat ka jingsynran lang da da ki Engineer ka PWD, kata, u Superintending Engineer ka PWD Eastern Circle Bah AB Umdor, Bah A Syiemlieh, Executive Engineer PWD Mawphlang Division, Bah K Kharsyntiew lem ki kontraktor ha ka sngi Balang ki la hiar jurip ïa ka bynta ba la pyntrei ïa ka surok naduh Wah Umpamtiah sha Weiloi.
Kane ka jinghiar jurip ïa kane ka surok ka long hadien ba ki nongleit nongwan ki la ud ïa ka jinglong jingman jong ka surok kaba dang pyntrei ban pynheh na Wah Umpamtiah shaduh Weiloi ha East Khasi Hills.
Ki nongleit nongwan ki la ud ba kane ka surok ka long halor ka jingktieh bad bun ki thliew ki syar, nalor ka jingpynhap mawria harud surok ka la pynwit ïa ka leit ka wan.
Ka jingsniew ha ka bynta jong kane ka surok, ka dei namar ba la don hapdeng ka jingpyntrei ban pynheh, kata ban kyntiew kyrdan na ka Single Lane sha ka Intermediate Lane, kaba la mang ha ka jinglut kaba la kot sha ka T.
49 klur, kata kaba dei naduh Wah Umpamtiah haduh Weiloi, kaba jrong kumba 28.
90 kilometer, ïa kaba la aiti sha ki ar ngut ki kontraktor ban pyntrei.
Kumba ka long, ka jingpyntrei ïa kane ka surok kaba la sdang naduh u bnai Kyllalyngkot mynta u snem, ka ladep kumba 20 persen bad ka por ba la buh ban pyndep ka dei haduh u bnai kyllalyngkot jong u snem 2025.
Kane ka surok kaba mynta ka don kumba 3.
75 meter bad kumta ka jingpynheh kan long sha ka 5.
5 meter, kumta na ka liang ka PWD kan hap ban shim jaka bad mait ïa ki lum ne tei kynroh ban pynbit pynbiang ïa ka surok.
Ha ka jingïakren bad ki lad pathai khubor, kine ki lai ngut ki MLA ki la pynpaw ba ka jingjurip da la ki jong ki khmat, ka long hadien ba ki la ïoh pdiang ki jingujor na ki nongleit nongwan halor ka jingsniew kaba la buh jingeh ïa ka leit ka wan ka jong ki.
Ki la pynpaw ka jingkmen ban ïohi ba ka kam ka la ïaid shakhmat wat hapdeng ki katto katne ki jingeh ba ïadei bad ka jingshim jaka ban pynheh ïa ka surok, kaba ki la kyrmen skhem ba ka tnat PWD kan sa lah ban pynbeit.
Ki la kyrpad ruh ïa ki nongleit nongwan ba kin ïai shah lem shipor namar ka jingwanrah ïa ka roi ka par kam mut ba mar ïa wanrah kan bha beit naduh kaba sdang.
Nongpoh, Nailar 24: Ka kong Ampareen Lyngdoh Myntri ka tnad ka koit ka khiah ka jylla mynta ka sngi kala plie paidbah ïaka University Hospital of Ayurveda & Naturopathy (UHAN), kaba dei kawei naki jaka sumar kaba la heh bad biang lut ki jaka sumar bad kaba don kumba 100 jingthiah ha skulbah University of Science and Technology kaba don ha Khanapara.
Haba kren ha katei ka sngi naka liang ka kong Ampareen Lyngdoh kala ong ba ka UHAN kadei kawei naki jaka sumar ka ban ai ka jingshakri kaba paka sha ki paidbah bad ka skulbah USTM ka la long kum ka shlem hikai kaba la biang lut nadong shadong bala pynïasyriem kum ka shnong jong ka jaka hikai bad ka pule ka puthi bad ka la pynpaw ruh ia ka jingsngewkmen kaba khraw ba la ioh ban plie paidbah noh syndon ïa ka mynta ka sngi.
Naka liang katei ka myntri sorkar jylla kala ai ruh ka jingïaroh halor ka jingkiew sted katei ka skulbah naduh bala seng bad saiñdur iaka ha katei ka jaka kaba ki samla pule na kylleng ka thaiñ Shatei Lam Mihngi ki wan ban wad jingstad bad pynthikna ruh ba ka sorkar Meghalaya kan ai ka jingkyrshan pura ban tei ïaka PA Sangma International Medical College and Hospital ha katei ka skulbah.
U Mahbubul Hoque Chancellor ka USTM u la ong ba shuwa u snem 2030 baroh ki tnad ka koit ka khiah naduh ka Allopathy, Unani, Sidha bad Homeopathy kin don ha katei ka skulbah, bad haba phai sha katei ka hospital kaba dang shu plie u Hoque u la ong ba katei ka jaka sumar kan ai ka jingshakri kaba paka tam naka bynta ki paidbah haki liang bapher bapher ha kaba kin don ruh ki doctor bad ki nongsumar kiba la shah pyntbit bha ïalade.
Lyngba katei ka jaka sumar bala plie paidbah ha katei ka sngi kan long ruh kum ka jaka wad bñiah jong ki jait jingpang bapher bapher ka ban long ruh kawei naki jaka sumar ban paw haka thaiñ shatei Lam mihngi jong ka ri.
Shillong, Nailar, 24: Ka Shillong Municipal Board (SMB) ha ka sngi Palei ka la kyrpad ïa baroh ki nongshong shnong ban bud ryntih ïa ki kyndon jong ka Rule 4 jong ka Solid Waste Management Rules, 2016.
Ha ka jingpyntip, ka Municipal ka la pyntip ba ki paidbah ki dei ban pynïakhlad ïa ki jaboh ha ki lai bynta, kata kiba pyut, ki bym pyut bad ki tiar jaboh ba mynsaw ha ki borti bret jaboh bad ban aiti ïa ki jaboh ba la pynïakhlad sha ki kali ba la buh kyrpang ban lum sha manla ki shnong.
Dei ban da song bha ïa ki jingsop ba ladep pyndonkam kum ki Diaper, Sanitary Pads bad kiwei kiwei, ha ki pla ba la ïoh na ki jaka shna lane na ki nongpynmih ïa kine ki tiar lane ban da song bha ïa ki jingsong bad ban thep bha ha ki borti ba la buh kyrpang ban bret ïa ki tiar ba rkhiang lane ki tiar ki bym pyut.
Ban pynlang la ka jong ïa ki tiar shna iing bym long shuh ban pyndonkam bad ban bret katkum ki jingbthah ba la pruiddak ha ka Construction and Demolition Waste Management Rules, 2016; andYn ym shah ban shu bret pathar, ne thang lane ban tep ïa ki jaboh ba leit bar da ki briew ha surok, ha ki jaka paidbah lane shabar ki phyllaw ing lane ban shu pyntuid sha ki nala bad sha ki wah duid.
Ki nongdie madan ki dei ban da buh ïa ki borti ban pynlang shi jaka ïa ki jaboh ba la bret na ki jingbam, ïa ki pliang pastik ne kot, ki jingsong, ki jingbam ba la bret, ki soh, ki jhur bad kiwei kiwei bad dei ban aiti ïa kine ki jaboh ba ladep pynlang sha ki kali ba la buh kyrpang ban lum.
Ka Municipal ka la bthah ruh ïa ki Hotel bad Restaurants ba ki dei ban pynthikna ban pynïakhlad ïa ki jaboh na jaka buh bad ban aiti pat sha ki kali kit ñiut.
Shuh shuh, ban pyntreikam ïa ka thong kaba kynjoh shi spah na ka shispah ban pynlang ïa ki jaboh, la pyntip paidbah ba naduh ka 1 tarik, Risaw, 2023 ka Shillong Municipal Board (SMB) kan sangeh noh mardor ban lum ïa ki jaboh ba la shu pynlang shi jaka bad lada lap ïano ïano ki bym pynïakhlad ïa ki jaboh naduh ka jaka lum kin shah daiñ kuna hangto hangto katkum ki kyndon jong ka Meghalaya SWM Bye Laws 2020.
Ka jingdaiñ kuna kan long na ka por sha ka por ba la pynkheiñ ïa ki jingbthah.
Nongstoiñ, Nailar 23: Ha ka sngi balang ba la dep ki nongïalam jong ka Garo State Movement ba la ïalam da u bah Nickman Marak president, ryngkat bad hynñiew ngut kiwei pat ki dkhot bad u bah K.
P Pangñiang President ka Hill State People Democratic Party bad katto katne ngut ki dkhot, ki la leit ban ïashimbynta ha ka jingïakhih shong kyllaiñ myngngor ba la pynlong da ka Indigenous People Front of Tripura ha madan Jantarmantar ha New Delhi naduh ka por phra baje mynstep haduh san baje janmiet.
Katei ka kynhun kaba pynlong ïa katei ka jingïakhih ka dei ka ka kynhun jong ki jaitbynriew rit pait na Tripura kaba dawa na ka sorkar India ba kan ai noh la ka jong ka jylla ba pura.
Kum ban pynkynmaw ba ka GSMC bad HSPDP, ki la long lypa ki dkhot ba pura jong ka synjuk ki nongdawa jylla, la ka jong kaba la tip kum ka National Federation of New State kaba u Professor Munish Tamang u dei u president.
U bah Nickman Marak Chairman ka GSMC haba ïakren bad u nongthoh khubor lyngba ka telephone, u la ong ba hadien ba la pynkut ïa katei ka jingshong kyllaiñ myngngor, la pynlong ïa ka jingïalang ba lyngkot ha kaba ka jingïalang ka la rai ba kin nang pynkhlaiñ shuh shuh ïa ka jingïadei bad baroh ki kynhun kiba dawa jylla la ka jong, khamtam eh bad ki para jylla barit pait ha ka thaiñ shatei lam mihngi jong ka ri India, kum ka jingdawa jylla Tripraland jong ki paitbah na Tripura, Garoland da ki paitbah Garo, Khasi Jaiñtia State da ki Khasi, Gurkha land da ki Gurkha bad kiwei kiwei.
U bah Marak u la ong ruh ba ka jingïalang ka la rai ban phah da ka memorandum sha u Narendra Modi Myntri Rangbah ka ri, ba u dei ban pynkut noh mardor ïa ka jingïaumsnam ha Manipur bad ban wan rah kloi ïa ka jingshong suk shong saiñ.
Nalorkata u la ong ruh ba ka jingïalang ka phaha ruh ïa ka kyrwoh sngew lem sha baroh ki lanot.
Ka kyntu ruh ïa ki nongïalam jong ka Kuki land kaba dei ruh kawei na ki dkhot jong ka NFNS, ba kan ïaleh katba lah ban wad ïa ki lad ki lynti na ka bynta ka jingsuk hapdeng ka saw ka sian.
Ha kaba ïadei bad kiwei pat ki mat ba ka jingïalang ka la ïakut la ïoh ban ïakren bad u bah K.
P Pangñiang president ka HSPDP u ba la leit ban ïashim bynta ha katei ka jingïakhih, u la ong ba katei ka jingïalang ka la ïakut ba baroh ki kynhun kiba dei ki dkhot jong ka NFNS, ki hap ban ïa ai jingtip mar kylliang haba ki don kino kino ki mat kiba donkam ban pynsngew sha ka sorkar pdeng lyngba u Myntri Rangbah duh ka ri, khnang ba ki lah ban pynbeit da ki jingïalang na ka bynta ban ïathir ban ïatai bad ban pynsgew ha ki nongïalam ba hakhlieh duh jong ka NFNS.
Nalorkata u la ong ruh ka jingïalang da kawei ka jingmut, ki la ïakut ban pynlong sa kawei pat ka jingïalang hapoh ka lama jong ka NFNS ha Tripura ha ka 9 tarik Nailur 2023.
Nongstoiñ, Nailar 24: Ka Hynñiewtrep Youth Council West Khasi Hills District hapoh ka jingïalam u Samla Lumlang Kharsyiemlieh President, ka la leit ïakynduh ïa u DC ka West Khasi u Sahep Garod LSN Dykes, halor ka jingud ki samla bad ki kmie kpa ki samla wad kam ïa ka ba aplai ïa ka post Technical Assistant ha DRDA.
Ka seng ka ong ba la khot advertisement ha ka 24.
8.
2022, ha kaba haduh 58 ngut kiba thep bad ka Screening Committee kaba ha ka 16 Lber 2023 ka la jied 7 ngut ban leit sha ka Personal Interview.
Hynrei ha ka Notice kaba mih ha ka 6 Naitung 2023, la bthah pat ban don ka Written Examination ha ka 19 Naitung 2023.
Hynrei kaba sngew lyngngoh pat ha ka por thoh exam mih ruh ki bym don ha ka list ba la dep jied da ka Screening Committee.
Ha ka Notice kaba la pynmih ha ka 1 tarik Nailar 2023 la jied 3 ngut, kata ki bym don ha ka list ki poi ha Final interview, kane ka la pynlyngngoh shisha, ong u Bah Lumlang Kharsyiemlieh President ka seng.
Kumta ka seng ka la pan jingshai na u DC u ba dei u District Programme Coordinator (DPC) u ba dei ruh u Chairman ka DSC.
Na ka liang u DC u la ong ka jingbym phah direct ïa ki sha interview kumba ka long, namar ka donkam 1/3 Ratio ha ka kan thep kam katkum ka kyndon.
Dei na kata ka daw hap phah thoh Examination.
Ïa kata kaba mih tam ha ka list ban thoh Exam ba la don 7 ngut, un sa wad bniah bad shimkhia.
Hynrei ïa mynta um pat ong ei ei, un sa ai ka jubab kham hadien namar ki don kiwei pat kiba pynïaid nalor jong u, namar kam pat interview ïa katei ka post Technical Assistant.
U DC u ong u kwah kaba DSC kan ai jingshaniah sha ki samla pule donkam ïa ka jingïatreilang.
Shillong, Nailar 24: Ha kaba iadei bad ka jingjia kaba la jia hynnin ka sngi ha Skul Laitumkhrah Presbyterian Higher Secondary School, Laitumkhrah, ki Pulit ka nongbah Shillong, ki la pynshai ba kam dei satia ka jingthmu rahbor, hynrei kadei tang ka jingsngewthuh bakla.
Katkum ka jingïathuh u Bah Vivek Syiem, SP City la ong ba mynta ka sngi ki arngut ki samla ki la shah kynnoh kum kita kiba thmu rahbor, ki la wan sha thanad Laitumkhrah hadien ba ki la ïohi ïa ka jingmih khubor.
Ha ka jingtohkit ki Pulit, la lap ba kine ki la leit sha skul Laitumkhrah Presbyerian HSS ban leit shaw ia uwei u khun pyrsa uba shong Class KG bad ki la ai da ka kyrteng sin jong une u pyrsa ïa uba ki nonghikai kim tip satia ka kyrteng sin jong u.
Ka leit jia ryngkhat ruh ba ha katei kajuh ka class don sa uwei u khynnah uba don kajuh ka kyrteng bad ka kyrteng sin une u khynnah ba mut wan shaw kine ki arngut.
Nalorkine arngut kiba la paw ha ki CCTV hynnin ka sngi, ki kmie ki kpa jong baroh arngut kine ki khynnah bad kumjuh ruh i Principal jong ka Skul bad i Class Teacher jong ka Class ki la wan mih hakhmat ki Pulit bad na ka jingïakren bad ki, ki Pulit ki la lap ba kadei tang ka jingïasngewthuh bakla, kam dei satia ka jingthmu rahbor.
Shillong, Nailar 24 : Ka sorkar jylla hynne ka sngi ka la hukum ban phah pynshisha ïa ki kot ki sla jong ki samla pule doktor haba ïadei bad kito kiban pule na ka bhah jong ka sorkar jylla.
Kane ka hukum ka la mih hadien ba ka KSU ka la kynnoh ba haduh 11 na ki 14 tylli ki bhah pule doktor na ka bhah jong ka sorkar jylla la ai sha ki samla pule ba dei na shabar Meghalaya ha ka thup Open Category.
Na ka liang ka KSU ka la dawa na ka sorkar jylla ba kan thad paidbah ïa ki kyrteng ba pura naduh Aadhar card bad ki EPIC jong kitei ki samla pule hadien ba ki la ïoh ïa ka jingujor ba ki dei na ka jylla Assam bad ki la ïoh ruh ïa ki kot ki sla na Ampati, South West Garo Hills.
Halor kane, haba kren bad ki lad pathai khubor, ka Myntri ka Koit ka Khiah, Kong Ampareen Lyngdoh ka la ong ba ïa katei ka phang la dep ban ïa kren bad u Myntri Rangbah ha katei ka janmiet.
“La bthah ïa ki ophisar ba kin pynshisha ïa baroh ki kot ki sla jong kito kiba aplai na bynta ban pule doktor na ka bhah jong ka sorkar jylla bad ngin ym ailad da lei lei ruh ba kan jia," ka la ong.
Shuh shuh ka la ong ruh ba lada lap kin sa weng noh ïa ka kyrteng jong kitei ki samla pule.
Katkum ka jingïathuh jong ka, ka jylla ka ïoh haduh 93 tylli ki bhah pule doktor.
Shillong, Nailar 24 : Ka Hill Farmer’s Union kaba dei ka kynhun jong ki nongrep hynne ka sngi ryngkat u jhur ha ki kriah ki la leit ban kynduh ïa u CEM ka KHADC Bah Pynïaid Sing Syiem kumjuh ïa ka Executive Member Market, Kong Grace Kharpuri ban pynpaw ka jingsngewnguh haba ïadei bad ka Market Act, kaba u Lat u la mynjur dang shen.
Katei ka kynhun ki nongrep hapoh ka jingïalam jong u Bah Commander Shangpliang kum u President ha ki la pynpaw ruh ka jingkhmih lynti ba katei ka aiñ ïew kan ïarap ïa ki nongrep haba ki leit ban die ïa ki mar rep jong ki nangne shakhmat.
“Baroh shi katta ka jingïai ud jongngi ki nongrep ka long ban pynduh noh ïa kane ka jingot kilo hynrei haba ym don ka aiñ kaba biang ka long ka jingeh ban pyntreikam.
Kumta ngi wan ban ai khublei kyrpang ïa u CEM bad EM ka tnad Market," ong u President ka HFU.
Shwa kane, u President ki nongrep u la ong ba ki nongkhaïi kim dei ban pynpaw ïaka jingsngewsih haba ki ïakhun ïa kane ka jingot kilo.
“Ngim kwah ban don kano kano ka jingbuhnud bad ki nongkhaïi namar khlem ki nongkhaïi ngi ki nongrep ngim im.
Kumta ngi ngeit skhem ba da kane ka ain kan pynduh noh ïa kane ka jingot kilo," u la ong.
Shuh shuh u la pynpaw ruh ba ki sngewkmen haduh katta katta hadien ba ki la ïoh ïa ka jingpynshai na ka EM ba ha kane ka ain la bsuh lang ruh ïa ki kyndon ba kan don wat ka dor (minimum support price) kaba kum ki nongrep kin ym ngat ha ka jingshah khñiot dor than.
Haba bynrap lang, ka Executive Member ka la ong ba kum ka Executive Committee baroh kawei hapoh ka jingïalam jong u CEM, ki sngewkmen haduh katta katta ïa katei ka jingwan jong ki nongrep.
“Kaba sah mynta ka long sa tang ban pyntyllun noh ïa ka kam shakhmat.
Ngin pyntreikam da kaba pyrkhing bad kumta kum ka EM nga kyntu ïa ki nongkhaïi ba ki ruh kin sngewthuh lem ba kane kam dei kaba ngi leh shilliang khmat ïano ïano namar kane ka ain ka wanrah ïa ka jingsngewthuh jingmut hapdeng u nongrep bad u nongkhaïi," ka la ong.
Ha kane kajuh ka sngi, ka HFU ka la leit ruh ban kynduh ïa u CEM barim ba dei ruh u nongïalam ka liang pyrshah ha KHADC, Bah Titos W Chyne ban pynpaw ka jingsngewnguh ïa u ruh namar dei ha ka por jong u ba la wanrah ïa ka kum ka Bill.
Shillong, Nailar, 24: Ki Pulit ka nongbah Shillong ha ka sngi Palei ki la register case bad kem noh ïa u nongñiah Scooty uba la tynrah ïa uwei u khynnah skul uba pule ha ka Class-XI ha St.
Edmund’s Higher Seconcondary School, Shillong katba u mih na Anton Hall ban jam sha shiliang surok kaba don markhap bad ka Dos Bocso Technical School, Shillong.
U Superintendent of Police (City) ka East Khasi Hills District Bah Vivek Syiem ha u kyrwoh ba la phah sha ki lad pathai khubor u la ïathuh ba kane ka la jia ha ka por 10.
55 baje mynstep ha kaba u nongñiah ïa ka Scooty (bym don registration plate) uba kit lang ïa u paralok u la tynrah ïa utei u khynnah skul hadien ba la ñiah stet bha ïa kane ka thuk thuk ar shaka.
Ïa u khynnah skul uba la mynsaw, la pynkit mar mar da ki paidbah sha Woodland Hospital da ka local taxi.
Ki Pulit kiba la wan poi ha kane ka jaka ki la bat noh ïa u nongñiah Scooty bad ïa uba shong lang bad phah leh medical check-up Woodland Hospital namarba kine ki arngut ruh ki la mynsaw.
U SP u la ïathuh ba ki doktor ki la bat noh ïa u khynnah skul hapoh Hospital ban ai jingsumar namarba ka kjat ka mon ka la paitdoh bad mynsaw ruh na ki bynta jong ka khlieh.
La pyntip ruh ba ki bahaïing hasem jong une u khynnah skul ki la pynkynriah noh ïa u sha GNRC Guwahati ha kaba mynta u la don ha ka jingtip briew.
U Superintendent of Police (Traffic) ka East Khasi Hills u K.
Prasad ha ka sngi Palei u la pynmih ïa ka hukum ba la bthah ïa ki IC jong ki Traffic Branch, Shillong ba kin pynlong ïa ka jingpeitngor bad ka jingtalasi namar ka jingñiah khlemakor, ka jingñiah stet shaba palat jong ki nongñiah thuk thuk ar shaka bad kaba lam sha ka jingmynsaw jong ki briew.
La bthah ruh ïa ki IC ba kin peitngor ha u pud treikam jong ki wat ïa ki kynnah ba dang rit ka rta kiba ñiah thuk thuk ar shaka bad ïa kiwei kiwei kiba pynkheiñ ïa ki kyndon jong ka Motor Vehicle Act.
“Ki dei ban bthah ïa ki Ophisar bad ïa ki Pulit kiba hap hapoh ka jingpeit jong ki ban bat/pynshitom lada lap ba don kino kino kiba ñiah thuk thuk ar shaka khlem akor," la ong u SP (Traffic).
La bthah ruh ïa ki IC ba kin pynlong ïa ki jingai jingpynshai halor ki kyndon ñiah kali (Traffic Rules and Regulations), ki lad jingïada kiba ïadei bad ka jingñiah thuk thuk ha surok la ka long ïa ki nongñiah bad ïa ki nongïaid lynti bad ban kham shimkhia bha ïa ki khynnah skul/kolej ban kin tip shaphang ki jingshngaiñ haba ïaid ha surok.
Kane ka hukum kan treikam noh mardor.
Nongstoiñ, Nailar 24: Ka synjuk ki Nongshynshar Shnong Nongmynsaw Syiemship ka dap da ka jingsngew lyngngoh bad sngew kyndit, ban ïohi ha ki lad phathai khubor ïa ka jingkynthoh jong uwei na ki Sordar Shnong napoh ka Hima Nongmynsaw Syiemship u Bah P.
Nongshlong, u ba la kren ha ki lad pathai khubor ba, ‘Ki paidbah Garo ha ki Shnong khappud kim kwah ban pynduh ïa ki EPIC na Assam.
Halor kane ka Synjuk ka pynpaw ïa ka jingbym sngew ïa hap bad ka jingpyrshah kaba jur ïa katei ka jingkynthoh, namar kane ka kam ka long ka kam ba la shu leh lyndet marwei jong u nongphah khubor, khlem ka jingtip lang jong ki para Nongsynshar ne ki paidbah nongshong shnong.
Ka Synjuk ki Nongsynshar Shnong ha ka jingïalang kaba la long kyrkieh ha ka 23 tarik mynta u bnai ha Office Hima Nongmynsaw Syiemship, ha kaba la wan ïa shim bynta lang da ki nongïalam shnong na ki shnong bapher bapher hapoh ka Hima, ha kaba la ïakren bniah halor kane ka kam.
La ïoh ruh jingpynshai na ki Sordar bapher bapher ba kam shym don kano kano ka jingbabe kumba la kdew ha katei ka khubor, ha kaba ki la kynthoh ruh ba ka jingpynmih ïa katei ka khubor, ka long tang ka jingpynbud nam sniew ïa ki shnong Garo kiba don ha ka thaiñ hapoh ka Langpih Sector.
Ka jingïalang ka pynpaw ba katei ka rukom kynthoh ka wanrah ka jingïasngew pher jaidbynriew (Communal) hapdeng u Khasi bad Garo, kaba kum ki paidbah ka thaiñ ngin ym lah ban pdiang satia da lei lei ruh em.
“Haduh mynta ki Nongshynshar Shnong hapdeng u Khasi bad Garo kumjuh ki paidbah Nongshong shnong ki don ïa kajuh ka sur bad ka jingïatylli tang kawei ka jingmut ban sah beit hapoh ka jylla Meghalaya ha kane ka jingthmu ïa pynbeit pud jong ki ar sorkar jylla", ong ka kyrwoh na u Teiborlang Nonglang President bad Serbilin Lyngdoh Secretary, ha ryngkat u W.
Marak u ba long u Chairman Joiñt Action Committee of all Garo Village Langpih Sector.
Shillong, Nailar 24 : Ka Synjuk ki Rangbah Kur ka Bri u Hynñiewtrep ka la ieng pyrshah ia ka jingnang jyllei kiba pynkylla jait Khasi tang da kaba shu leh da ka Affidavit.
Ïa kane la pynpaw da u Bah Erwin K Sutnga dkhot jong ka Synjuk bad ruh u nongïasaid aiñ hadien ka jingkynduh ïa u Chief Executive Member ka KHADC, Bah Pyniaid Sing Syiem ban ïa syllok halor ka jingshah pynphai biang ka Clan Administration Bill ba mynjur da ka KHADC dang shen.
Haba kren bad ki lad pathai khubor hadien ba la dep ka jingïakynduh, u Bah Erwin u la ong ruh ban ïada na ka jingshim jait pathar jong ki briew ki bym dei ki khun Khasi lyngba ki affidavit donkam ban pyntreikam thikna bad pura ia ka Khasi Hills Autonomous District Khasi Social Custom of Lineage Act, 1997.
U la ong ba la kylla aiñ sa ka Clan Administration Bill, kan pynkhlaiñ shuh shuh ha kaba ïadei ban teh lakam ïa ka jingshim jait pathar jong ki briew ki bym dei Khasi bad ha ka rukom synshar bad pynïaid ïa ka Kur ka Jait ha baroh kawei ka Bri Hynniewtrep.
La ïathuh ruh ba kum ka Synjuk ka la kyntu ïa u CEM ban tuklar mardor ïa kane ka jingshim jait pathar da kaba pyntreikam pura ïa ka Lineage Act, 1997.
U la ïathuh ba na liang u CEM ruh u la pynpaw ba ka long kaba donkam ban leh eiei noh halor jong kane ka jingshim kabu jong ki bym dei Khasi.
Hadien kane haba ïa kren pat bad u CEM u la ïathuh ba ki la don haduh kumba 3500 tylli ki Kur ki Jait Khasi, bad pynpaw ruh ba haduh mynta kam pat don satia ka aiñ ban nang pynkhlaiñ shuh shuh ïa ka jingtreikam hapoh ka long kur long jait.
U la ong ba na liang ka KHADC da ka jingïatrei lang jong baroh ki MDC ka la wanrah ruh ïa ka Clan Administration Bill, 2022, hynrei kane ka Bill ka shah pynphai noh ban bishar biang ha ka tnat aiñ jong ka Jylla bad ka tnat DCA.
Halor kane ka jingshah pynphai noh jong ka Clan Bill la ïakren ruh bad ka Synjuk jong ki Rangbah Kur ka Bri Hynniewtrep ban pynbit pynbiang.
Ha kawei ka liang u CEM u la pyntip ba katba ym pat long aiñ ka Clan Administration Bill, 2022, ka KHADC kan pynmih ïa ka jingpynbna ba ki Kur kiba la don ïa ki seng Kur kin pyntip bad pynrung kyrteng noh ka Council.
Shillong, Nailar, 24: Ka jingïakynad hapdeng ki Pnar bad ki Karbi ka la jan pynkylla thma ha ka sngi Palei hapdeng kine ki ar jaidbynriew ha ka shnong Lapangngap, West Jaiñtia Hills District.
U Waheh Shnong jong ka shnong Lapangap u Bah Deimonmi Lyngdoh u la ïathuh ba ka Dorbar Shnong Lapangap ka la thung ïa ki tynrai dieng ha ka jaka ba la shah pynjulor ki tynrai dieng ha ki Karbi ha u Lum Moo Pyrdet Pynthor uba don ha ka shnong Lapangap.
“Ngi la rai da ka dorbar shnong ban thung ïa ki tynrai dieng ha une u lum khnang ban pynskhem ïa ka jinglong trai jong ngi ïa ki jaka ki puta," u la ong.
Dang shen ki Karbi ki la pynjulor ïa ki hajar tylli ki tynrai dieng ba la thung ki nong Lapangap ha une u lum ha u bnai Naitung bad kumjuh ha u Nailar ba la ai da ka tnat Basin Development naduh u bnai Jylliew ban pynjyrngam ïa ki sawdong sawkun ki lum ki wah.
U Waheh Shnong u la ïathuh, katba ki paidbah ki dang pynleit jingmut ban thung ïa ki tynrai dieng hadien katto katne ki paidbah ki la ïohi ïa ka jingkiew ka tdem na ka liang ba buhai shnong da ki Karbi.
“Ngim tip ka tdem ka mih na ka ing ne nangno hynrei ki Karbi ki shu kynnoh ba la thang da ki paidbah jong ka shnong Lapangap.
Kane ka dei tang ka jingkynnoh lamler ban pynthohbria ïa ngi da ka buit sianti jong ki," u la ong.
Shuh shuh u la ïathuh ba ki Karbi ki la wanrah lang bad ki Pulit ka Jylla Assam.
“Donbok ba ki don ki Pulit ka Saitsama Out Post kiba la ai jingïada ïa ngi, hynrei lym kumta kan mih ka jingïa umsnam," u la ong.
Khliehriat, Nailar, 24: Katba ka jingïapynibor hapdeng ki paidbah bad ki bor Pulit jong ka East Jaiñtia Hills District ban ïoh rung sha ka jaka ba la pynlong ïa ka jingïalang pynsngew paidbah, la sakhi ruh ba ki don napdeng ki nongtrei bar jylla jong ka kompeni Topcem kiba la kynshoit ïa ki Pulit ban phah tangoh bad ban kawut lathi naphang ïa ki nongïakhih da kaba pynmih ruh wat ïa ki tien sih tien sang pyrshah ïa ki nongïakhih.
Kane ka jingleh khlemakor jong ki nongtrei bar jylla ka Topcem ka la pynbitar shuh shuh ïa ki paidbah bad ki la byrngem ruh ba kin ujor da ka ejahar pyrshah ïa kine ki bar jylla kiba kren khlemakor da ka ktien sih ktien sang.
La ïohsngew ruh bad la ïoh rekod ha ka camera ba kine ki bar jylla ki la kynshoit ïa ki Pulit ba kin, shoh kin dat naphang ïa ki paidbah da kaba ong ‘Maro Maro Sale……….
".
Jowai, Nailar 25: Ka Jaiñtia Body Building & Fitness Association (JBB&FA) kaba la seng da u Samla Yoosar Kynjing, naka shnong Panaliar Jowai da ka jingthmu ban pynkiew ïa ka sap ka phong jong ki khun samla ka Ri-Lum Jaiñtia, ha ka liang ka rukom pynwan dur pynwandar ïa ki dohksah ha ka met ka phat.
Mynta ka kynti ha ka sien kaba lai lyngba ka Jaiñtia Body Building & Fitness Association, ha ryngkat ka jingïatreilang ka Meghalaya Body Building & Fitness Association (MBB&FA) bad ka World Fitness Association (WFF) kin pynlong biang ïa ka rynsan pyni dohksah ba heh duh ha nongbah Jowai kaba la tip kum ka “3rd All Meghalaya Amateur Body Building Championship Mr.
Ironman Amateur 2023".
Ïa kane ka lympung yn pynlong ha ka 2 tarik u September, 2023 ha District Library Auditorium Mynthong Jowai.
Haba ïakren bad u President ka JBB&FA samla Yoosar Kynjing ula ong ba ka jingthmu hi ban pynlong ïa kum kane ka rynsan pyni dohksah ka long shi bynta ban pynrung ha ki jingmut jingpyrkhat jong ki khun samla napoh ka Ri-Lum Jaiñtia ban kin sngewtynnad ïa kane ka jingkilan met (Gym) kaba lah ban wanrah ïa ka jingkoit jingkhiah bad ban lait na ki kam sniew kiba ha rukom ha ka jinglong samla jong ki.
Ula ïathuh ka kam ïalehkai ‘Gym’ mynta kala sdang ban suh thied hapoh ka Ri-Lum Jaiñtia bad kiba bun na ki samla kila pyllait por khnang ban leit sha ki jaka kilan met (Gym) kiba don ha sor Jowai wad ha ki bynta jong ka East Jaiñtia Hills kumjuh.
“Ha ka jingïaid lynti na ka bynta ki khun samla ym lah ban leh ba ki don shibun ki riew rangbah napoh ka sor Jowai kiba la ai mynsiem ïa nga ba ngan dang bteng ïa kane ka kam khlem da kynrad dien" ong u samla Yoosar.
Ula pyntip la lai snem mynta ka jingïaid lynti jong ka ‘Jaiñtia Body Building & Fitness Association’ (JBB&FA), haoid ki don shibun ki jingeh kiba lah ban ïa kynduh namar ka seng kam juh wad ïa kino kino ki lad jingïarap (Fund) na ki riew shimet bad kumjuh na kiwei de.
Hynrei ha kane ka kynti kum ka lad ban ïoh jingkyrshan khyndiat khynsoit haka rukom pynmih Fund ïa ka seng yn pynkhalai da ka Lucky Draw kaba rit kum ka jingsdang ha katei ka sngi 2 tarik u September, 2023.
Ha kane ka “3rd All Meghalaya Amateur Body Building Championship Mr.
Ironman Amateur 2023", la pyntip ba yn sam ruh ïa ki khusnam sha ki nongjop da ka Cash Prize na ka bynta ki Overall Winner & Category Winner da ka jingithuh jong ka Meghalaya Body Building & Fitness Association bad ka World Fitness Federation India.
Na ka bynta ki Guest Posers kiba wan pynshong shit ha kane ka rynsan ki dei kiba jop na shabar ka jylla kiba kynthup ïa ka MS.
Suzie Oreal Basan MR/MS.
Women’s Physique NPC Nagaland 2023, ka MS.
Jehvera B Nongkynrih MR/MS.
India 2022, u Mr.
Wanraplang Thubru MR/MS.
India 2022 bad u Mr.
Vivan Oswin Pajuh MR/MS.
East India 2022.
U samla Yoosar ula pyntip ruh kiba wan ïashim bynta ha kane ka rynsan ki lah ban don haduh 70 ngut tam ei ei bad ki nongïashim bynta yn pdiang ïa kiba wan napoh ka Ri-Lum Jaiñtia, na Khasi, na Garo bad ïa kito kiba wan shong shnong hapoh ka jylla.
Ha ka juh ka por ka JBB&FA kan sam ruh ïa ki khusnam (Award) ba kyrpang sha ki Body Builder kiba jop shabar jong ka States, ïa ki nongthoh khubor hapoh Ri-lum Jaiñtia nalor kiwei kiwei de.
Katba ïa ki Ticket na ka bynta ki paidbah kiba wan sakhi ïa kane ka rynsan ki lah ban ïoh ha katei hi ka sngi ha ka jaka ba pynlong ïa kane ka rynsan kiba long kumne: 1) Donors Card Rs.
500 bad 2) Executive Class Rs.
300.
Ha ka juh ka sngi ka JBB&FA kan pynkhalai kumjuh ïa ka Lucky Draw kaba long 1st Prize: 50,000/-, 2nd Prize: 20,000/- bad ka 3rd Prize: 10,000.
Khliehriat, Nailar, 24: Ka jingpynsngew paidbah lane ka Public Hearing ba la pynlong da ka Meghalaya State Pollution Control Board (MSPCB) na ka bynta ban pynheh shuh shuh ïa ka jylli treikam ka Meghalaya Cement Ltd jong ka Topcem Thangskai, ka la kulmar puk tang ka daw ka jingleh sop sop MSPCB bad ki bor synshar District jong ka East Jaiñtia Hills.
Ka daw ka long ba ha ka jingshisha ia kane ka PublicHearing la mut ban pynlong ha ka Pandal kaba heh ba la shna khang na ka bynta kane ym shym la pynlong hynrei la pynlong noh ha ka Hall jong ka jaka treikam ka Topcem bad la khanglad pat ia kiba pyrshah ban leit iashim bynta.
Ki paidbah kiba pyrshah ïa kane ka jingpynsngew paidbah mar syn tip ia kane ka jingleh shalak ki bor sorkar, ki la ñiom sh aka Pandal bad ki la pynjulor naphang ïa ka ingdara, ïa ki shuki, ki miej bad ïa kiwei kiwei tiar ba la buh ban pynlong ïa kane ka jingïalang ha ka sngi Palei.
Naduh ka por 11:00 baje mynstep thik, ki paidbah kiba pyrshah ïa ka jingpynsngew paidbah ka Topcem kiba rah ryngkat bad ki plakad ki la wan poi ha khyrdop jong ka karkhana bad ha kane ka por ka la sdang ka jingïapynibor bad ki Pulit kiba la ap pahara hakhmat kane ka khyrdop.
Hapdeng ka jingïakhun bad ki Pulit, ki paidbah ki la ïohlad ban rung shapoh ka jaka pynlong jingïalang bad pynpra naphang ïa ka ingdara bad ïa ki miej ki shuki.
Namarba la mih ka jingpynibor jong ki paidbah bad ki dkhot jong ki sengbhalang, ki Pulit ki la hap ban siat pynbthei da ki bom pynsat khmat ne Tear Gas bad kawut lathi naphang ïa ki paidbah.
La lap ba ki don napdeng jong ki paidbah kiba la mynsaw na ka jingsiat Tear Gas jong ki Pulit bad ha ka jingïatur paidbah ban ïoh rung sha ka jaka pynlong Public Hearing.
Kawei ka longkmie ka la mynsaw na ka kti, don ruh kiba la mynsaw na kjat, na met.
Haba kren ha ka jingïalang, ki nongpynïaid ka kompeni ki la pynshai halor ka jingthmu jong ka Meghalaya Cement Ltd (Topcem) haba pynheh ne pynïar ïa ka Cement Clinkerisation Plant kaba na ka 2600 TPA (0.
858 million MPTA sha ka 4500 TDP (1.
485 million TPD lem bad ka 10MW CPP bad ka 9.
5 MW WHRS, ha shnong Thangskai bad pynshai ruh ïa ki bynta kiba ïadei bad kane ka projek.
Ha kane ka jingpynsngew paidbah ba la pynlong hapoh ka Hall jong ka kompeni la ïa don lang ki Ophisar jong ka Meghalaya State Pollution Control Board (MSPCB), u Additional Deputy Commissioner ka East Jaiñtia Hills District u Bah G.
Warjri bad katto katne ki trai shnong kiba kyrshan ïa kane ka Public Hearing.
U Bah Warjri ha ka jingïakren bad ki lad pathai khubor u la ong, “ha kane ka Public Hearing, ngi la ïoh ban pynsngew ha kaba ïadei bad kine ki kam ka kompeni halor ka jingthmu jong ka.
Ngi la ïohsngew ïa ka jingpynsngew na ka liang ka kompeni bad hadien kata ngi la khot ïa ki briew ba kin ai kano kano ka jingpynsngew kat kaba ki don katkum ka jingsngew jong ki.
Katto katne ki la wan ban ai jingkren bad ngi la buh rekod lut baroh.
"U la ong ïathuh ruh ba um don jingtip eiei halor ka jingpyrshah jong ki paidbah namarba u shu wan sha kane ka jingpynsngew paidbah kumba la bthah da u Deputy Commissioner bad u shu pyndep ïa la ka kamram bad ong ruh ba katba dang pynlong ïa ka jingïalang la shu ïohsngew ïa ka jingpynthei ïa ki bom tear gas shabar.
Ki paidbah bad ki Sengbhalang kiba pyrshah ïa kane ka Public Hearing ki la ong, “wat hadien ba la pynpra da ki paidbah bad ki sengbhalang ïa ka ingdara, hynrei ki (kompeni) la pynlong sopsop ïa ka Public Hearing hapoh Community Hall jong ka kompeni bad ki Pulit pat ki la shoh la tied ïa ki paidbah shabar khlem da ailad ïa ki paidbah kiba pyrshah ba kin rung shapoh ka jingïalang.
"“Ïa kane ka Public Hearing la shu pynlong shapoh ha kaba tang katto katne ngut ki trai shnong ki don.
Baroh kiba ïashim bynta ki dei tang ki nongtrei jong ka kompeni bad ki bahaïing hasem jong ki," la kynnoh ki paidbah.
Ki la ong ba ki paidbah bad ki sengbhalang kiba pyrshah kim lah satia ban pdiang ïa kane ka jingleh jong ka Sorkar bad kynnoh ruh ba ka dei ka Public Hearing kaba la shu pynlong sopsop.
Katkum u kyrwoh ba la phah da u Superintendeng of Police ka East Jaiñtia Hills District u Jagpal Singh Dhanoa, u la pyntip hadien ba ki paidbah ki la pynpra ïa ka ingdara, da ka jingïakren hapdeng ki bor synshar district, ki ophisar na ka Meghalaya Pollution Control Board, ki bor pynïaid shnong bad ki nongpynïaid ka Kompeni ïa ka jaka pynlong public hearing la pynkynriah noh sha ka Hall jong ka Kompeni.
“Ha ka por 2:00 baje nohphai sngi, ki paidbah ki la tur biang sha ka jaka ba la pynlong ïa ka jingïalang ban pynthud ïa ka jingïalang.
Wat hapdeng ka jingkyrpad ba la bun bun sien, ki paidbah ki la nang khie bitar bad thaw jingkulmar.
Ki la kawang da ki maw kat haduh ba ka la buh jingma ïa ka jingim jong ki paidbah, ki nongsynshar district bad ki Pulit.
La pyrshang ban pynpra ïa ka jingïalum paidbah.
Khyndai ngut ki Pulit ki la mynsaw ha kane ka jingjia," la ïathuh u SP.
Ki Pulit ki la register case hapoh Lumshnong Police Station hapoh ka Section 143/144/145/148/152 jong ka Indian Penal Code (IPC).
Ka jingtohkit halor kane ka jingjia ha kane ka sngi ka dang ïaid shakhmat.
Jowai, Nailar 25: Ka jingïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 ba la pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun ba nyngkong ka Mooknor Thadmuthlong kala lah ban pynliem da 3-2 kol ïa ka Lion, ïa ki kol na ka Mooknor Thadmuthlong la thep da u Phrangki Sari haka minit ba 58, u Style Sana haka minit ba 78 bad u Balanstar Suchiang haka minit ba 80.
Na ka liang ki kol na ka Lion la thep da u Banteidor Stngkrem haka minit ba 27 bad u Arkini Laloo haka minit ba 60.
Katba ha ka jingïakhun kaba ar kila poi sha ka jingïakhaid khlem don ba thep kol 0-0 hapdeng ka Chilliangraij pyrshah ïa ka NSA.
Ka jingïakhun lashai ka sngi 26 tarik u Nailar kan long hapdeng ka Shangpung Khliehmuchut pyrshah ïa ka Pynthorlangteiñ haka por 12 baje mynsngi, katba ka Panaliar kan ïakhun pyrshah ïa ka Iawmulong Nartiang ha ka por 2 baje nohphai sngi.
Mawlai, Nailar 25: Kum shi bynta rakhe ïa ka National Sports Day na ka liang jong ka Mawlai Grassroots Centre ha ryngkat bad ka Mawlai Sports Club ki la ïasnohktilang ban pynlong ïa ka program ïalehkai phutbol bad kilanmet na ka bynta ki khynnah hynne ka Sngi Thohdieng, ha Mini Stadium, Mawlai, Phudmuri.
Kumban shu pynkynmaw, na ka liang jong ka sorkar sorkar jylla Meghalaya ka la pynbna ïa ka taïew jinglehkai Sports bad kilanmet ha ka jylla naduh ka 22 tarik haduh 29 tarik, Nailar, kum shi bynta ban rakhe ïa ka National Sports Day.
Ha kane ka sngi ba ka Mawlai Grassroots Centre lem bad ka Mawlai Sports Club ka la pynlong ïa ka prokram lehkai na ka bynta ki khynnah la ïa don ryngkatlang bad u Bah B.
Lyngdoh, u ba dei u Football Secretary ka Mawlai Sports Club ryngkat ruh bad ki dkhot jong ka klob.
ïa kane ka prokram kilanmet la pynlong ha ka por 3 shiteng nohphaisngi bad ki la don haduh 94 ngut ki khynnah kiba la wan ban ïashimbynta.
Shillong, Nailar 25: Ka tamasa lehkai kaba la tip da ka BSF Inter Frontier Games jong ka Judo, Wushu, Gymnastics, bad Taekwondo la ïoh ban pynhap pyrda noh ha ryngkat ka phuh ka phieng hynne ka Sngi Thohdieng, 25 Nailar, 2023 ha NEHU Shillong.
Ha kane ka tamasa lehkai ki la don palat 700 ngut ki nongïalehkai na 11 tylli ki Frontiers jong ka Border Security Force kiba la ïashimbynta ban pynshit pynsngaiñ ïa kane ka tamasa lehkai kaba saw sngi.
Ka Sonali Mishra, IPS, ADG, BSF (Eastern Command) Kolkata, ka la long kum ka Kongsan ha kane ka sngi ha ryngkat bad u Pradip Kumar, IPS, IG BSF, Meghalaya Frontier, Prof, u Prabha Shankar Sukla, Vice chancellor NEHU, Sh T S Chavan, AD sports authority of India, ki ophisar ba la kham rangbah bad ruh ki heh ki haiñ jong ka BSF.
Kane ka jingwan ban don bynta jong ka ha kane ka sngi ka la long ka jingai mynsiem ïa ki nongïalehkai bad ruh ïa baroh kiba long dkhot ha ki jingïalehkai bapher bapher.
Ha kane ka jing pynhap pyrda ïa kane ka lympung lehkai la pynitynnat ruh lyngba ka jingïaid march past, haba ki nongïashimbynta na ki Frontier bapher bapher ki la ïashimbynta shitrhem da ka jingïatylli.
Hadien kane la ïoh ïa ka cultural programme kaba la pyni da ki khynnah jong ka BSF School bad ka kynhun ki BSF.
Ka Sonali Mishraa ka la ïoh ruh ban pynkup burom ruh ïa ki nongjop ha ki jingïalehkai kiba kynthup ïa ka judo, Wushu, Gymnastics, bad Taekwondo ïa ka jingtrei shitom ka jong ki.
Haba ai jingkren ha kane ka sngi pynkut, ka Sonali Mishra, IPS, ADG, BSF (Eastern Command) Kolkata, ka la pynpaw ïa ka jingkordor jong ka sports ban kyntiew bad ruh ban ïoh ïa ka met kaba shait na ka bynta ka jingbha.
Ka la ban biang da kaba ong ba ka BSF ka la ïohi ïa ka jingdonkam ban pynneh ïa ka met kaba shait bad ruh ban tyngkai ïa ka sap kaba ngi don.
Shuh shuh, na ka liang jong ka Kongsan ka la bynrap ruh da kaba pynpaw ba kum kine ki tamasa lehkai kam ïarap tang ban pynpaw ïa ka jingkhlaiñ ka bor met hynrei ka ïarap ruh ïa ka jingmut jingpyrkhat jong ki nongïashimbynta.
Ka la ïaroh ïa ka jinglen lade bad jingtrei shitom jong ki kynhun ba jop bad ruh ïa ka BSF kaba la ïada ïa ka India ha ki khappud bad ruh ha kajuh ka por ban pynlong ïa kine ki jait sports.
ïa kane ka lympung la khylliap pyrda noh da ka Sonali Mishra, ADG, BSF (Eastern Command), bad ka kynhun kaba la jop ha ka Judo kaKa Sonali Mishrai long ka Gujrat bad Jammu kiba la wan ha ka kyrdan ba nyngkong bad ba ar.
Katba ha ka Wushu, ka Punjab bad ka Jammu ki la wan kyrdan ba nyngkong bad ba ar.
Ha ka Gymnastics, ka Jammu ka la jop ba nyngkong, katba ka Kashmir ka la wan ha ka kyrdan ba ar.
Khadduh, ha ka Taekwondo, ka South Bengal ka la wan ba nyngkong bad kyrdan ba ar da ka Tripura.
Mawkyrwat, ‘Nailar, 25: Kum shibynta ban ai ka jingpynsngewthuh ha ki khynnah skul halor ka ka NALSA (Child friendly Legal Services to children and their Protection) Scheme 2015 bad Juvenille Justice (Care and protection of Children) Act 2015, ka ophis jong ka District Legal Services Authority (DLSA), South West Khasi Hills District Mawkyrwat mynta ka sngi ka la pynlong ïa ka jingïalang ha Rising Secondary School, Sohkhyllam, (RSSS), South West Khasi Hills District, Mawkyrwat.
Ka kong D.
Sohtun, CJM & Secretary DLSA, South West Khasi Hills District haba ai jingkren ha ka jingïalang ka la ong ba la pynlong ïa kane ka Awareness Programme da ka jingthmu ban hikai bad ban pyntip paidbah ha kaba ïa dei bad ki hok jong ki khynnah bad ki jingïada kiba ki dei ban ïoh bad ki lad ai jingshakri lyngba ki skhim bapher bapher.
Shuh shuh ka la ong ba ka NALSA (Child friendly Legal Services to children and their protection) Scheme 2015 ka ai ïa ki hok bad ki jingmyntoi ha kaba ïa dei bad ki khunlung khynnah bad kumno ban pynsngewthuh bad hikai ïa ki ba ki don hok ban tip ïa ki hok jong ki kat kumba la buh da ka konstitushon bad ki aiñ ki ka nun kum ka Child Marriage Restraint Act, Child Labour Prohibition Act, Juvenille Justice Act, POCSO Act, bad kiwei kiwei.
Nangta, ka la kyntu ruh ïa ki khynnah kumjuh ruh ïa ki kmie ki kpa ban wan shakhmat lada ki donkam kum ïa kitei ki jingïarap kiba ka sorkar ka la mang na ka bynta jong ki bad ka la pyntip ruh ba lada don kino kino ki jingujor ne ki donkam ki nongïasait-aiñ ki don ha ka ïa ka District Legal Service Authotiry (DLSA) kaba dei kawei na ki ophis ban ïarap ïa kiba donkam jingïarap ha ka aiñ ka kanun khlem da siew pisa ei ei.
Ha ka jingai jingpynshai jong u bah S.
R.
Kharkongngor, District Child Protection Unit, South West Khasi Hills District u la ong ba ïa ka Juvenille Justice (Care and Protection of Children) Act, 2015 kaba don ha ka ïa ki ar tylli ki mat kata ka Child in Need of Care and Protection bad ka Child in Conflict with Law kaba la pyntreikam naduh ka 15 tarik u Kyllalyngkot, 2016 bad kan bujli ïa ka Juvenille Justice Act, 2000.
Kane ka Act ka ïa dei bad kito ki khynnah kiba ïa takhuh bad ka aiñ bad ruh ïa kito ki khynnah kiba donkam jingsumar bad jingïada da kaba pynbiang ïa ki jingdonkam kat kum ka jingbthah kaba hap hapoh katei ka aiñ.
“Ka jingthmu jong kane ka aiñ ka long na ka bynta ban pynduna ïa ki kam sniew ba la leh da ki khynnah kiba hapdeng ka rta 16 haduh ka 18 snem", ong u bah Kharkongngor.
Ka kynhun Myntri jong ka Sorkar Jylla ba ïalam da u Myntri Rangbah ka Jylla u Conrad Kongkal Sangma dang shen ka la leit ban ïakynduh ïa u Myntri Rangbahduh ka ri u Narendra Modi ban pynsngew halor ki mat jingdawa ba ki paidbah ka jylla Meghalaya ki la dawa ban pynurlong noh ïa ka Inner Line Permit, ka jingpynrung ïa ka Ktien Khasi bad Garo ha ka Khyrnit Baphra bad kiwei kiwei de ki mat.
U paidbah ka jylla haduh mynta u dang ïai ap ïa ka jubab na ka Sorkar Pdeng lano kan pynurlong ïa kine ki jingdawa hadien ka Iingdorbar Thawaiñ ka ladep mynjur ruh da ka Resolution ha ka 19 tarik u Nohprah, 2019 ban pyntreikam ïa ka Inner Line Permit ha kane ka Jylla Meghalaya bad ban pynurung ïa ka Ktien Khasi bad Garo ha ka Khyrnit Baphra.
U paidbah u dang ïai kynmaw kyndiang ïa ka jingleit sha Delhi da ki nongïalam ka BJP-Meghalaya Unit pynsngew hakhmat jong u Myntri ka tnat Kam Pohing ka ri u Amit Shah halor ka jingdawa ban pyntreikam ïa ka aiñ ïada mynder ne ka Inner Line Permit ïa kaba ka Iingdorbar Thawaiñ ka ladep mynjur.
Ki sengbhalang ha kane jylla haduh mynta ki dang ïai pynsngew sha ka Sorkar ba kan dei ban leit buddien ïa kane ka jingdawa na ka Sorkar National Democratic Alliance (NDA) sha Delhi namar wat hadien lai snem kynthih ba ka Iingdorbar Thawaiñ ka ladep phah ïa ka Resolution sha ka Sorkar India hynrei haduh mynta ka Sorkar kam pat lah satia ban ai ïa kano kano ka rai la kan ai jingbit neem ban pyntreikam ïa kane ka aiñ ha Meghalaya.
Lah ban ong, ka jingleit Delhi jong ki nongïalam ka BJP shwa ka elekshon, ka shu long tang ka kam pynbiej ban ïoh khroh vote ha kato ka por hynrei ka Sorkar Pdeng kam shym la sngap satia ïa ka jingpynsngew wat na ki nongïalam ka BJP na kane ka Jylla Meghalaya.
Ka Sorkar Jylla bad ka Sorkar India kam dei shuh ban dang kam ba ka jingdawa ïa ka Inner Line Permit ha ka jylla Meghalaya ka dang dei tang ka jingdawa jong ki Sengbhalang namar ha ki snem baladep ki paidbah ki la mih sha surok ban pynpaw ba ki kyrshan shisha ïa kane ka aiñ kaba khanglad ïa ka jingwan rung kyrthep jong ki bar jylla bad ki mynder ri shapoh ka jylla Meghalaya.
Haduh mynta, ka Jylla Meghalaya ka dang don tang ïa ka aiñ ïada ba la tip kum ka Meghalaya Residents Safety and Security Act, 2016 kaba ïasyriem hi malu mala ïa ka Inner Line Permit hynrei wat kane ka aiñ ruh haduh mynta kam pat treikam pura namarba wat hadien saw snem ka Sorkar ka dang lah ban pynieng tang ïa kawei ka Entry Point ne ka khyrdop rung ban talasa ïa ki briew kiba wan nabar ban rung shapoh ka jylla Meghalaya.
Katba ka jingpynieng ïa ki khyrdop rung ne mih lane kita ki Exit Point haduh mynta kim pat urlong satia wat tang kawei ruh.
Nalor kata, wat ki District Task Force ba la dei ban thaw ïa ki district bapher bapher jong ka jylla katkum ba la pruiddak ha ka aiñ Meghalaya Residents Safety and Security Act, 2016 ruh kim pat treikam satia.
Kane ka jingsuki shaba palat jong ka Sorkar Jylla ban pynurlong ïa kane ka aiñ katkum ka jingdawa jong ka por ka la pynlong ïa ki kynhun bapher bapher bad wat ïa ki paidbah ban khñium ïa ka Sorkar Jylla.
Kumba ka paw mynta, ka Sorkar Meghalaya Democratic Alliance ka shu khih khohreh tang ha ka kam ïapynbeit pud namarba ka Sorkar Pdeng ka la bthah ïa ka Sorkar Assam bad ïa ka Sorkar Meghalaya ban ïa pynbeit hun mynsiem.
La san phew wei tylli ki snem, ka jingbym don ïa u pud u sam uba biang, ka la wanrah ïa ka jingïam kthang jong ki ing ki sem kiba la mad ïa ka jingshah dkhat jubor ka jingim ha khappud kiba long kum u sohkhliang uba dang ïai sah haduh mynta mynne.
Ka jingdawa ban pynrung ïa ka Ktien Khasi ha ka Khyrnit kaba Phra ka la shu sahkut ha suiñ, ka jingïakren ban ïapynbeit ïa pud u sam bad ka Jylla Assam ruh ka la shu sahkut ha suiñ bad shu sah sa tang ha ka jingïaburom ïa ka ‘Status Quo’ bad mynta ka mih sa ka jingdawa ban pyntreikam ïa ka Inner Line Permit.
Katba nang mih ki sngi bad nang ïaid ki snem ka jingdawa ka mih kawei hadien kawei pat, hynrei ym pat don satia wat tang kawei ruh ka jingdawa kaba ki paidbah kin ïoh kumba la khmihlynti.
Kumba ka long haduh mynta, ka Sorkar Meghalaya Democratic Alliance kaba bat ïa u lakam synshar hapoh ka Jylla Meghalaya ka la kam ba ka la lah ban wanrah ïa ki kam pynroi hynrei kaei pat kaba u paidbah u ïohi ka long ba kane ka Sorkar kam pat leh eiei wat ha kine ki tylli ki snem ba ka la bat ïa u lakam synshar hapoh ka jylla.
Nongpoh, Nailar 25: Ka Ri Bhoi District kala ioh ban khur haduh 7 tylli ki takma ksiar, 3 tylli ki takma rupa bad 3 tylli ki tkma rnong hadien ka jinglah ban ïalehkai bha jong ki thei ïalehkai kiba la mih khmat naka district ban leit shim bynta haka 1st Meghalaya Khelo India Pencak Silat Women’s League 2023 kaba la long haka 23 bad 24 tarik mynta u bnai ha Tura.
Kitei ki thei ïalehkai kiba la ioh khur takma ksiar ki kynthup ïaka Faustina Kassar, Banrilang Muktieh, Christina Kassar, Lucky Mery Pangcho, Samona Ingti, Ridaplin Klein, Heilin Rongpei, bad ka Khamtimon Rympei katba kiba khur ïaka takma rupa ki kynthup ïaka Bawan Kassar, Mariawan Kassar, Therina Ingti bad kiba khur ïaka takma rnong ki kynthup ïaka Jecika Pangcho, Sabani kongor, bad ka josphin Hanse.
Kitei ki thei ïalehkai bala khur takma ki dei ruh hapoh ka jingïalam jong u Bah Thomas Rongthaluh kum u President bad u Coach, ha kaba naka liang jong u, u la pynpaw ka jingsngewkmen kaba khraw bad ai ka jingkhublei ba kyrpang sha baroh kitei ki nongïalehkai kiba la wanrah ka nam bad ka burom ïaka district bad khamtam naka liang jong u Bah Thomas u la ai khublei kyrpang ruh ïaki briew kiba la donkti ban noh jingïarap sha ka kynhun ha shuwa ba kin mih naka district ban leit shim bynta ha katei ka lympung.
Nongstoiñ, Nailar 25: Ki rangbah shnong bad ki paitbah ba shong ha khappud kiba hap ha ka Langpih sector ba kynthup ïa u bah Brilion R.
Marak, sordar shnong Kampahduli bah Doiah Sangma sordar shnong Bangjeng, Bah Everet Sangma sordar shnong Nowapara, Bah Jebulon sordar shnong Dronpara, ryngkat ki sordar jong kiwei kiwei pat ki shnong ba la ïadonlang da u bah Phlowing Syiem Nongbah Syiem ka Hima Nongmynsaw, ki nongïalam ka Synjuk Ranbah Shnong Hima Nongmynsaw ki pynshai, ba ki paitbah jong kitei ki shnong naduh Kamphaduli, Bangjeng, Nowapar, Dronpara, Talimara, Umdiangkop, Umdiengphiang, Rajapara bad kiwei kiwei, ki pynpaw ba katkum ka khubor ba la mih ba dei ki ba kwah ban leit sha Assam ka long ka bym shisha bad kaba bakla haduh katta katta.
Ki la ong ba ki paitbah jong kitei ki shnong baroh ki kwah ban don beit ha Meghalaya bad kim treh da lei lei ban leit sha Assam.
Kitei ki sordar ryngkat ki paitbah ki la ong ruh ba ki paitbah kiba pule ïa katei ka khubor, kim dei ban pyrkhat da kumwei pat namar ba ka dei ka khubor kaba bakla, hynrei haduh mynta baroh ki sordar shnong bad ki paitbah ki dang ïaneh shkem ban don beit hapoh Meghalaya.
Nongstoiñ, Nailar 25: Ka Ophis jong ka District Sports Officer West Khasi Hills District, ha ryngkat ka jingïatreilang bad ka Ophis jong u Deputy Commis-sioner West Khasi Hills, District, mynta ka sngi ki la rakhe ïa ka ‘National Sports Day 2023’ hapoh Nongstoiñ West Khasi Hills District, da ka mynsiem kaba shitrhem bad la sakhi ruh ïa ka jingwan ïashim bynta jong kiba ngut ki riew ieit sport kaba kynthup naduh ki khynnah haduh ki samla.
Kum ka dak ban rakhe ïa kane ka sngi kyrpang kaba ïadei bad ki kam ïalehkai, la pynlong ïa ka jingïakop ñiah cycle bad ka jingïamareh thong na ka bynta ki kynthei bad shynrang ha ka jingjngai kaba 7.
5 km.
La sdang ïa kane ka prokram ha ka por 6 baje mynstep thik, ha kaba u SP jong ka West Khasi Hills District u Bikram D.
Marak, ha ka jingïadon ryngkatlang jong I Kong B.
Syiem, DSO Nongstoiñ bad kiwei pat ki nongtrei sorkar, u la kaweh lama ban plie ïa ka jingïakop ñiah cycle bad jingïamareh thong.
Haba ai jingkren, u la ai mynsiem ïa baroh ki nongwan ïa shim bynta ha kane ka sngi ba kin ai ïa kaba bha tam, la ka dei ha kano kano ka bynta kaba ki don ïa ka sap kaba ïadei bad ki kam ïalehkai.
La sdang bad la pynkut ïa kine ki jingïakop ha Campus D.
C.
Office.
La ïoh ruh ban sam ïa ki khusnam bad syrnod sha ki nongjop da ki bor pynïaid distrik, haba ki la ai mynsiem bad ïaroh ïa ka jingtrei shitom jong ki.
Nongpoh, Nailar, 25: Ki riew rangbah na ki shnong ha ka thaiñ Umsiang, Ri Bhoi District ha ka shatri jong ka Umsiang Border Area Development Committee (UBADC) ki la mih ban ai khublei kyrpang ïa ka sorkar jylla ba la lamkhmat da ka sorkar MDA-2 ha ka jingïalam u Conrad K.
Sangma kum u Myntri rangbah ba kane ka sorkar ka la wan rah biang ïa uwei na u MCS Officer, u Raja Brahma ban shimti kum u Project Director ka DRDA ha Ri Bhoi, nalor ba u bat ïa ka kyrdan kum u Additional Deputy Commissioner ka Ri Bhoi District.
Kum ban pynkynmaw, u Raja Brahma, uba la bat teng kum u BDO ka Umsning C&RD Block, u Border Magistrate u la shakri la kham bunsnem ha Ri Bhoi District bad tang ha kine ki khyndiat u bnai u la shah pynkynriah kam noh na Ri Bhoi sha Jaintia Hills, hynrei kaei kaba pynkmen ïa kitei ki riew rangbah, ka dei ka jingailad biang ka sorkar jylla ba un wan ban shakri ha Ri Bhoi kumba ki la lap ne shem ba u dei uwei na u ophisar uba don shisha ka jingkitkhlieh ban shakri ïa ki paidbah ka Ri Bhoi.
Katkum ka kyrwoh ba la phah da u Bah C.
Muktieh, Secretary ka Umsiang Border Area Development Committee, u la ong ba kane ka Committee ka sngewkmen ban tip biang ba une u ophisar u la wan biang sha Ri Bhoi na ka bynta ban ai jingshakri sha ki paidbah bad kum ka Committee ka kyrmen skhem ruh ba ka jingailad biang ka sorkar ïa une u ophisar ban wan trei sha Ri Bhoi un lah ban trei kham na ka bynta ka jingmyntoi jong ki paidbah ka them RI Bhoi.
U la ong ruh ba ka Committee ka sngew ban ai khublei kyrpang ïa une u ophisar, ka dei ruh halor ka nongrim ba kum ki riew rangbah bad ki nongïalam katei ka thaiñ ki la lap ba ha ka jingshimti une u ophisar kum u BDO ka Umsning C&RD Block u la lah ban wan rah shibun ki kam pynroi sha ki shnong ba hap ha ka thaiñ Umsiang ha Ri Bhoi.
Kum ka Committee ka la pynpaw ruh b aune u ophisar la lap ba u dei shisha u ophisar uba lah ban ïa trei bad ki paidbah bad uba dei ruh u ophisar ba trei borbah met bad mynsiem ha kano kano ka kam pynroi ba donkam ki paidbah bad khamtam une u ophisar u la lah ban leh shibun ki kam pynroi bad na ka bynta ka shongsuk shongsaiñ ki paidbah ha ki shnong khappud.
Shuh shuh, ha kawei ka bynta na ka liang ka NPP Mawhati Constituency lyngba u Bah R.
M Mukhim, ki la pynpsaw ka jingkhublei kaba kyrpang ïa ka sorkar jylla ba ha kane ka kynti ka la wan rah biang ïa une u ophisar bad ban thung ruh kum u Project Director ka DRDA bad kyrmen skhem kum u Project Director ka DRDA un dang lah ban wan rah shibun ki kam pynroi sha ki shnong nongkyndong ka Ri Bhoi.
Caption: Ki rang bad ki thei ïa kura kiba la ioh khur ïa ka takma ksiar na ka lymgpung Meghalaya Khelo India Pencak Silat’ League.
Jowai, Nailar 25: U President ka Federation of Khasi & Garo People (FKJGP) Jaiñtia Hill Zone u ma Tuesday Lytep ula pynpaw ka jingpyrshah jur halor ka jinglehbor jong ki pulit ïa ki paidbah kiba pyrshah ïa ka jingpynsngew paidbah (Public Hearing) ha Thangskai da kaba shah kawang lathi, kynjat, kura bad siat tear gas.
U la ong kane ka jingleh ki pulit ka long tang ban pynkohnguh ïa kitei ki heh nongpynïaid jong katei ka kompani Meghalaya Cement Limited’s kiba la dep thied ïa ki bad kiba la nud ban hukum ban bom naphang ïa ki paidbah.
Shuh shuh u ma Lytep ula ong kane ka jingleh jong ki pulit ka don kaei re kaei sha lyndet wat ïa ki nongmihkhmat jong katei ka thaiñ kiba dei ki MLA kila shah thied ha kitei ki heh spah jong ki Company Cement bad kim bym nud shuh ban pynsngew halor kane.
U la ban jur kum ki nongmihkhmat jong ki paidbah na katei ka thaiñ khamtam ïa ki ar ngut ki MLA naduh u ma Kyrmen Shylla bad ka kong Santa Mary Shylla ki dei ban don ka jingkitkhlieh na ka bynta ki paidbah ym ban shah thied ha kitei ki Dkhar Company.
U la pynrem jur ïa ki pulit kiba donkti ban lute na ki kali kiba ïaid lynti lyngba u surok NH-6 naduh Ummulong haduh Ratacherra East Jaiñtia Hills.
U Ma Lytep ula ïathuh ba ula dep ban shon dur ïa ki pulit kiba khrong ha shi lynter surok lynga ki Drone bad ïa kane un sa leit ujor khnang ba ki pulit ba donkti kin shah pynshitom.
Shillong, Nailar 25: Ka Seng HYC ka la pynpaw ka jingpyrshah ïa ka jingleh ka NEIGRIHMS ban khot thungkam Nurse lyngba ka Nursing Officer Recruitment Common Eligibility Test (NORCET).
Ka Seng ka la phah da ka jingthoh sha u Director jong ka NEIGRIHMS ban pynpaw ka jingpyrshah halor kane, nalor ba ka ka jingpynbna ha ka website jong ka All India Institute of Medical Sciences (AIIMS) dang pynbna mynta ka sngi ban aplai online, ka last date ne ka tarik ba khatduh pat la buh ba kan long ha ka 28 tarik mynta hi u bnai, katatang lai sngi.
Ka Seng ha ka jingthoh ba la phah da u Director NEIGRIHMS bad sha ka Myntri ka tnadka koit ka khiah ka sotkar Meghalaya, ka Dr.
Ampareen Lyngdoh, ka la dawa ban pynsangeh shuwa ïa kane ka eksam, namar ba ki samla pule Nurse kim pat tip bha ïa kane.
Khliehriat, Nailar, 25: Ka Public Hearing jong ka company dewbilat, ka M/s Green Valliey Industries Ltd ba la pynlong mynta ka sngi ha shnong Brichyrnot, elaka Narpuh, ka la iaid beit khlem kano kano ka jingthut, ha kane ka sngi la ïa don lang u ADC jong ka East Jaiñtia Hills District, u bah G.
Warjri, uba mihkhmat na ka ophis u Deputy Commissioner, ki heh na ka tnat Meghalaya State Pollution Control Board, lem bad ki paidbah.
Na ka liang u Wahehshnong Brichyrnot, u bah Stanly Masar, u la ong ba na ka liang ka shnong ba na ki nongshong shnong hi kim don kano kano ka jingpyrshah ïa kane ka public hearing bad 100 na ka 100 ki ai ka jingkyshan, u la ong ruh ba na ka liang ki shnong ba marjan kum na ka shnong Khaddum, u la shnong Pandare, shnong Lumshnong bad shnong Tongseng ruh kine baroh ruh kim don kano kano ka jingpyrshah bad ki ruh ki ai ka jingkyrshan ïa kane ka public hearing jong ka Green Valliey Industries Ltd, u la pynpaw ka jingsngew kmen halor ka jingia don bynta lang kine ki shnong ba marjan bad kumjuh ruh ki sengbhalang ha kane ka public hearing.
U Assistant Vice President jong ka M/s Green Valliey Industries Ltd, lane ka Max cement, u Pawan Kumar Joshi, u la pynshai ba mynta ka sngi la lah ban pynlong ïa ka public hearing halor ka wei ka jaka tih khyndew kaba don ha shnong Brichyrnot kaba heh 4.
77 hecter, u la pynpaw ka jingsngew nguh bad sngew kmen halor ka jingkyrshan lang ki shnong ki thaw ïa kane ka public hearing bad u la kular ruh ba un shim khia ban kyntiew lem ïa ki ruh ha ki sngi ki ban wan, khamtam ha ka lad iohkam iohjam, ha kaba shna ïa ki surok, ki lynti syngkien, ha kaba kyntiew lem ïa ka imlang ka sahlang bad kiwei kiwei, u la ai khublei ruh ïa baroh ki nongshong shnong jong ka elaka Narpuh kiba la ai ka jingkyrshan bad ka jinglam lynti, kum u Doloi jong ka Narpuh bad ki riew rangbah jong ka elaka kiba ju lam lynti bad ai ka jing kyrshan.
Ha katei ka public hearing la ioh ruh ban pynsngew paidbah ïa ka jingthmu jong ka M/s Green Valliey Industries Ltd, lane ka Max cement, ha kaba iadei bad ka jingthmu ban tih khyndew na kawei ka jaka kaba heh 4.
77 hecter, kaba don ha shnong Brichyrnot, ha kane ka public hearing ym shym la don kano kano ka jingpyrshah na ka liang ki paidbah kiba la wan sha kane ka public hearing.
U President jong ka Khasi Students Unin Narpuh Circle, u bah K.
S.
Suchiang, u la pynpaw ka jingsngew khia halor ka jingbym ioh ban don lang ha ka public hearing jong ka M/s Green Valliey industries Ltd ba la pynlong ha shnong Brichyrnot mynta ka sngi, namar ba ïa kane ka public hearing la pynlong kloi ha ka por 10 baje ym katkum ka por ba la pynbna ban long 11 baje.
“Mynne ngi ki dkhot ka KSU Narpuh, ngi poi ha Brichyrnot ha ka por kumba 11:00 baje mynstep, ngi leit sha pandal, ngi iohi ba ki paidbah ki la ïa pra bad ïa lum ha surok, haba poi ha pandal don tang ki shuki ki briew kim don shuh.
Haba pyrshang ban kylli na ki briew, ki ong ba ka Public Hearing ka la dep kut bad la sdang ïa kane public hearing ha ka por 10:00 baje mynstep," la ong u Bah KS Suchiang“Ngi sngew lyngngoh ïa kane.
Kumno kane ka lah ban long haba ka jingpynbna ka long da kumwei ha ka jingialang pat da kumwei.
Kum ka seng ngi suba jur ba ka Meghalaya State Pollution Control Board (MSPCB) bad ka Sorkar ki don ka jingleh lyndet bad ngim lah ban pdaing ïa kane bad ngi ioh jingtip ruh ba ïa kane ka public hearing ym shym la pynlong hapoh ingdara hynrei la pynlong ha Community Hall," u la bynrap.
“Na ka liang jong ka seng ngi kren shai ba ngim lah ban pdiang ïa kane ka public hearing haduh kat ban tih ïa ka khyndew na ka jaka kaba heh hato lah mo ba ka Sorkar bad ka MSPCB kin shu leh sopsop.
Kane ka don eiei sha lyndet," la kynthoh u Bah Suchiang.
“Kum ban shu pyn-kynmaw, ha ka jingpynbna (notification) ngi iohi ba la pynbna ba ka public hearing kan sdang ha ka por 11:00 baje.
Ngi la ioh jingtip pat ba ka sdang ha ka por 10:00 baje, kumno kane ka lah ban long" ong u Bah Suchiang.
Shillong, Nailar, 25: Ka Kong Ripnar Lyngdoh ka ophisar IAS ba la shongthait ka la shah thung kum ka State Information Commissioner jong ka Meghalaya State Information Commission.
“Ka Kynhun Myntri ka la mynjur ïa ka jingtyrwa ban thungkam biang ïa ka Kong Ripnar Lyngdoh, ka IAS ophisar ba la shongthait, kum ka State Information Commissioner jong ka MSIC," la ong ka Myntri Sorkar ka Dr.
Ampareen Lyngdoh ha ka jingïakren bad ki lad pathai khubor hadien ba la wai ka jingïalang Kynhun Myntri.
Ka la ong, la sngew donkam ban leh ïa kane namarba ka kam kaba dei ban leh ka long kaba kham jwat bad haduh mynta, tang Chief Information Commissioner uba don ha ka shuki, u Bah Nongpluh.
“Mynta da ka jingtbit ba ka la don, ngi ngeit ba ka Kong Ripnar Lyngdoh kan sa nang lah ban ïarap bad ngin sa lah ban kham ai bynta shuh shuh ïa ka RTI Act, 2005 ha ka jylla Meghalaya," la ong ka Myntri.
Shillong, Nailar, 25: Ka Khun Hynñiewtrep National Awakening Movement (KHNAM) ka la pynpaw ïa ka jingsngew lyngngoh halor ka jing bym pynrung ïa uwei ruh u trai jylla, kata, napdeng ki Khasi bad Garo, ha ka Expert Committe ban khmih bniah ïa ka State Reservation Policy.
“Ngi sngewlyngoh ruh ba tang uwei ruh u Khasi/Garo kim don ha kane ka Committee bad kumba paw baroh hi ki dei ki bar jylla.
Ngi la khmihlynti ba ki jong ngi ruh kiba sngewthuh bha ïa ka Reservation Policy bad ïa ki 51 tylli ki lynti ïaid jong ka kin don lang ha kane ka Committee," ong ka KHNAM ha u kyrwoh ba la phah sha ki lad pathai khubor lyngba u Vice President Bah Thomas Passah.
“Ngi sngewlyngngoh ruh bad khlem buh ïa kane ka Committee ban pyndep ka ki kam baroh.
Haduh mynta ngi ïohi ba ka Sorkar ka don ïa ka jingsheptieng ym ïa ka jingshimkhia ha kaba ïadei bad ka jingdawa ban pynkylla noh ïa ka Reservation Policy," la ong u kyrwoh.
“Ka Sorkar mynta ka sngi ka la thaw ïa ka Expert Committee ban pule ïa ka State Reservation Policy bad ki dkhot jong kane ka Committee baroh ki dei lut ki bar jylla.
Ka KHNAM ka pynpaw ïa ka jingbymïahap halor ka jingpyndonkam jong ka Sorkar ïa ka kyntien “STUDY RESERVATION POLICY" lane kaba mut kane ka Committee kan shu pule ïa ka Reservation Policy bad kan shu phah pat sha ka Sorkar ïa kaei kaba ki la pule bad shem," la ong shuh shuh ka KHNAM.
“Na ka liang ka KHNAM ha ka jingïalang jong ki seng saiñpyrthei kaba la long ngi la pynpaw ïa ka jingpyrshah ïa ka jingthaw ïa ka Expert Committee namarba ngi sheptieng ïoh ka shu pynslem ïa ka por, hynrei haba baroh ki la kwah da ka Expert Committee bad ka jingkwah jong kiba bun paid ka ieng.
Ka rai hi ha kane ka jingïalang ka long ban pynkylla ïa ka Reservation Policy ym ban pule ïa ka.
Na kata ka daw ngi shem ba kane ka Committee ka la ïaidlait na kaei kaba la ïa rai ha ka jingïalang," la bynrap shuh shuh u kyrwoh.
Shillong, Nailar 25: Ka Seng Voice of the People Party (VPP) kala pynrem jur ïa ki bor Pulit bad ïa ki nongtrei jong ka Meghalaya Cements Limited (MCL) kiba la donkti ha kaba bom bad tied ïa i paidbah naduh ki kynthei ki ki khynnah ruh ha ka jingpyrshah jong ki ïa ka Public Hearing ban pynheh ïa ka Topcem ha Thangskai.
Ka kyrwoh ba la phah da u Dr.
Batskhem Myrboh, Nongaiktien jong ka Seng, ka ong ba kane ka jingailad ki bor District ïa ki heh Topcem ban pynshit bad phah bom phah tied ïa ki paidbah bad ka jingbom pathar ki Pulit ïa ki paidbah ba ïakhih da ka jingjai jai, ka pynpaw ba ka sorkar MDA kam dei ka sorkar jong u paidbah, hynrei kadei ka sorkar tang jong ki heh spah.
Ka Seng ka la ong ruh ba ka roi ka par kam dei ban wan da kaba ïapeiñ pat bad ka jingim ki briew bad ka jingjulor ka mei mariang.
Ka la ong ruh ba ka jingïakhih ne pyrshah ba jai jai kadei ka hok jong ki paidbah, hynrei lada ka sorkar ka thom noh da ka bor ïa kine ki jingïakhih ba jai jai, ka pynpaw ba ki hok bad ka jingsynshar paidbah ki don hapdeng ka jingma.
Na ka liang ka Seng ka dawa ruh ba ki bor synshar District kidei ban pynshitom ïa ki Pulit kiba la bom pathar ïa ki paidbah bad kumjuh ruh ïa ki nongtrei ka Topcem kiba la pynshit ïa ki Pulit.
Shillong, Nailar, 25: Ka Kynhun Myntri jong ka Sorkar Jylla ha ka sngi Thohdieng ka la mynjur ban thung ïa u Secretary bapura jong ka Meghalaya State Council of Technical Education (MSCTE) bad ïa u Executive Chairman jong ka Meghalaya Board of School Education (MBOSE).
Ha ka jingïakren bad ki lad pathai khubor, ka Myntri jong ka Sorkar Jylla ka Dr.
Ampareen Lyngdoh ka la ïathuh ba la thung ïa u Secretary bapura jong ka MSCTE da kaba pynshong nongrim ba ki skul Polytechnic ki la don ha ki district, kynthup ha Shillong, Tura bad Jowai bad sa saw tylli kiwei pat kiba yn dang shna thymmai.
“Ka Additional Director ba mynta jong ka Directorate of Higher Technical Education ka A.
Ali kan sa shongthait noh shen bad la rai ha ka jingïalang ba kan sa long ka Secretary ba nyngkong eh jong ka MSCTE na ka bynta 24 bnai," ka la ong.
Ka Myntri ka la pyntip ba ka kynhun Myntri ka la mynjur ban thung ïa u CP Marak, uba long u Indian Forest Officer ba la shong thait kum u Executive Chairman jong ka MBOSE na ka bynta 12 bnai.
Ka la ïathuh ruh ba ka kynhun Myntri ka la pdiang bad mynjur ban pynkylla ïa ka kyrteng jong ka Captain Williamson Sangma Technical University sha ka Captain Williamson Sangma State University.
“Baroh ki tnat treikam ki la ïohi ïa kane ka jingtyrwa bad la sngewdonkam ban wanrah ka jingpynkylla bad ngin sa rah ïa ka Bill ha Ingdorbar Thawaiñ," ka la bynrap.
Ha kajuh ka por, ka Kynhun Myntri ka la mynjur ïa ka jingpynbeit thymmai ïa ka Meghalaya Judicial Service Rules, 2006 bad ïa ka Meghalaya Higher Judicial Services Rules, 2015.
“Ka jingtyrwa ban pynbeit thymmai ka long ban weng ïa ki kyndon ha ka jingthungkam ïa ki Judicial Officers da ka commission bad hadien ba la wanrah ïa ka jingpynbeit thymmai, ka jingthungkam kan long beit da ka Iingbishar Meghalaya High Court.
Shuh shuh, ïa ka kyntien ba paw Gauhati High Court, yn bsut noh da ka kyntien High Court of Meghalaya.
Ka jingpynbeit thymmai ka la tyrwa ruh ba pynkylla ïa ka rukom ai kyrdan ïa ki Judicial Officers katkum ka jingbthah jong ka Iingbishar Supreme Court," ka la ong.
Khliehriat, Nailar, 25: Ki Pulit jong ka East Jaiñtia Hills District, ha ka sngi Thohdieng ki la registar case pyrshah ïa ki briew kiba donkti ban kynshoit ïa ki bor Pulit katba ki dang tem ïa ki paidbhur kiba la pynthud ïa ka jingpynsngew paidbah kaba la long ha ka sngi Palei ha ka Thangksai.
U Superintendent of Police ka East Jaiñtia Hills, u Jagpal Singh Dhanoa, ha u kyrwoh ba la phah sha ki lad pathai khubor, u la ong, “ha ka 24 tarik ha ka por ba la pynlong ïa ka jingpynsngew paidbah hapoh ka jaka jong ka M/s Meghalaya Cements Limited,Thangskai ka la mih ruh ka jingïapynibor hapdeng ki Pulit bad ki paidbah, hynrei ka Video kaba pyni halor kane ka jingjia ka la mih paw lyngba ka Youtube, jong ka Batesi Tv, ha kaba la ïohi ïa ki katto katne ngut ki briew kiba pyrta da ki kyntien kynshoit.
"Ki Pulit ki register case hapoh Lumshnong Police Station hapoh ka kyndon 153B/503/504/506 Indian Penal Code (IPC) bad ka jingtohkit halor kane ka la ïaid shakhmat.
U SP u la pynpaw ruh lyngba u kyrwoh ba ka tnat Pulit jong ka jylla ka khmih na ka bynta ban pynneh pynsah ïa ka jingsuk hapdeng ki jaidbynriew bad kano kano ka jingpyrshang ban kynshoit bad pynshit pyn pynngat ha ki kyndon jong ka aiñ.
Shillong, Nailar 25: I Bah Gilfred Sing Giri khun jong I (L)Bressimai Khyriemmujat bad (L)Olim Sing Syiem, Syiem ka Hima Khyrim I la khlad noh ha ka 25/08/2023 ha iingsah jong I ha Nongrimbah Laitumkhrah.
Ka jingleit on tep Kan long ha ka 27 Nailar 2023 ha u Lum jingtep ka Balang Presbyterian Laitumkhrah ha Lawjynriew.
Ka jinglehniam ha ka sngi tep ha iing Kan long ha ka por 3:00 baje nohphai sngi.
La kha ia I Bah Gilfred Sing Giri ha ka 10 tarik Kyllalyngkot 1933.
I la trei kum u nonghikai ha ka Skul miet Mawkhar Christian naduh u snem 1954 haduh 1974 ha ka ba la pynkylla ia ka sha ka skul step.
Kum u nongthoh, I la long u Editor jong ka kot khubor Khasi “Ka Lympung Ri Lum" ka ba la pynmih man ka sngi saitjaiñ ha u snem 1956 – 1957.
Ha ka saiñ pyrthei, I la long u nongkyrshan ba radbah ia ka jingïaleh Hill State kane ka jylla jongngi.
I la long ruh u dkhot jong ka India Tribal Union bad trei ryngkat bad kiwei ki riew saiñ pyrthei kane ka thaiñ.
I la long u dkhot jong ka United Khasi and Jaiñtia Autonomous District Council bad hadien ka Khasi HillsAutonomous District Council naduh ka snem 1958 haduh 1967.
Ka Dorbar jong ka Council ha u bnai Rymphang – Lber 1966, ka la jied ia I kum u Chairman jong ka Khasi Hills Autonomous District Council bad I la bat ia kane ka kyrdan haduh u snem 1967I la long ruh u Member jong ka Legislative Assembly jong ka Provisional Government jong ka Autonomous State of Meghalaya ha u snem 1970.
Nongstoiñ, Nailar 25: Ka Voice of the People’s Party, ka seng saiñ pyrthei kaba thymmai mynta ka sngi ka la hiar sha Langpih ban pynlong ïa ka jingïalang pynshai paidbah ïa ki nongrim jong ka seng.
Ha kane ka sngi u bah Ardent Miller Basaïawmoit president rangbah ka VPP, u bah Adelbert Nongrum MLA ka North Shillong, kiwei kiwei ki riew pawkhmat jong ka seng VPP bad ki riew rangbah jong ka thaiñ Langpih, ki la ïadonlang ha katei ka jingïalang ïa kaba la pynlong ha phyllaw jong ka skul Raidmynsaw Upper Primary School Langpih.
Ha kane sngi ka seng na katei ka 33 Rambrai Jyrngam konstitwensi, ka VPP ka la ïoh ban pynrung dkhot ruh kumba san spah ngut tam ki paidbah kiba la wan ban pynïasoh hi ïalade ha katei ka seng VPP hadien ba la kut ka jingïalang.
U bah Ardent haba ai jingkren u la ong ba ka shynshar khaddar kaba khuid ka dei ka thong kaba kyngkong eh jong ka Voice of the People’s Party.
Ym tang katta hynrei u la ong ruh ba dei tang ka jingïatylli ka ban long ka atiar ba lah ban pynkhlaiñ pat ïa ka jaidbynriew.
U bah Ardent haba kren ha katei ka jingïalang u la ong ba sanphew wei tylli ki snem ki la ïaid, hynrei ki paitbah ki dang don ha ka jingsyier ka jingsmiej, ki dang sah ha ka jingduk jingkyrduh bad ka jingbiej.
U la ong ruh ba ha ki snem ba la dep ka jaitbynriew, ka la sei ïa ki nongïalam kiba sngew tynnad ban pynpait pynpra ïa ki shnong ki thaw bad kiba wanrah ruh ïa ka jingsngewïapher kynhun ha ka jaitbynriew.
Hynrei, ka VPP ka kwah ban hikai ïa ki paitbah ban wanrah ïa ka jingïatylli ha ki shnong ki thaw bad ka jaitbynriew.
Nalor kata u la ong ruh ba ka jingshaniah ha u Blei lyngba ka jingïatylli kam don jingmut ban kyrhuh sha ki paitbah.
U la ong ruh ba ka VPP ka don ki riew rangbah bad ki khraw pyrkhat ki bym kwah ban kyrsum ha ka politik.
Hynrei ki paitbah ki hap ban wan sha ka VPP, namar ki sngewthuh ba ka don ïa ka saiñdur bad ka jingpyrkhat kaba thymmai, na ka bynta ban wanrah ïa ka synshar khaddar kaba khuid bad ka jingshakri kaba beit bad kaba khuid na ka bynta ka ri bad ka jaitbynriew.
Shillong, Nailar 23: Ka Seng HITO kum ka dak ka jingpyrshah ïa ka jingkren pynshit bad kren sniew ki kattokatne ki heh jong ka Meghalaya Cements Limited ne ka TOPCEM hynnin ka sngi ïa ki paidbah ba ïakhih pyrshah ïa ka Public Hearing ha Thangskai, ka la khot ïa ki paidbah ban kyntait ne ban nym thied shuh ïa ka dewbilat bad kiwei kiwei de ki jingpynmih na kane ka Kompeni.
Mynta ka sngi ki dkhot jong ka Seng ki la leit tah da ki jingthoh ha kylleng ki jaka jong ka nongbah Shillong bad khamtam eh ha ki dukan die dewbilat ban kyntu ïa ki paidbah ban boycott ïa ka dewbilat TOPCEM.
Ka Seng ka la ong ruh ba hadien ba ladep na Shillong kan sa leit kylleng ka ri Khasi ban leit pynbna ïa kane ka jingboycott.
U President jong ka Seng, u Bah Donboklang Dkhar, u la ong ba ka jingkren pynshit bad ka jingkren tohmet ki da ki katto katne ki nongtrei jong ka MCL ban bom ban tied ïa ki paidbah ka long kaba bym lah satia ban pdiang.
“Ngim lah ban pdiang ïa ka jingleh ki heh ka Kompeni MCL pyrshah ia ki briew jong ngi bad ki briew ka MCL kidei ban kynmaw ba kidei tang ki bar jylla bad ki nongkhaïi ba wan hangne, kim dei satia ki trai shnong ba kin trei katba ki mon", la ong u Bah Donbok, da kaba bynrap ba ka Seng kan sa peit hadien lada kine ki briew kin pan map ïa ka jingleh jong ki.
Shillong, Nailar 25 (PIB): Ka Myntri Khynnah ba dei khmih ia ka tnat ka koit ka khiah, ka Dr.
Bharati Pravin Pawar ka la poi ha nongbah Shillong mynta ka sngi ban peit ïa ka rukom treikam ka tnat ka koit ka khiah bad ruh ïa ki skhim ba ïadei bad ka koit ka khiah ba bei tyngka ka Sorkar Pdeng ha Meghalaya.
Kum shi bynta kane ka jingwan sha Meghalaya, ka Dr.
Bharati Pravin Pawar ka la leit peit ruh ïa ka NEIGRIHMS.
Ka la pynlong ruh ka jingïalang bad ki ophisar bad ki nongtrei jong ka NEIGRIHMS.
Hadien kane, ka la pynlong ïa ka jingïalang ha ka jingdon ryngkat ka Myntri ba dei khmih ia ka tnat ka koit ka khiah jong ka Sorkar Meghalaya, ka Dr M Ampareen Lyngdoh bad ruh ki ophisar ka tnat ka koit ka khiah.
Ha ka jingiakren bad ki lad pathai khubor hadien kine ki jingialang, ka Dr Pawar ka la ong ba ha kine ki khyndai snem ba la dep, ka Sorkar ka la pyrshang ban pynkhlaiñ ïa ki lad ai jingsumar.
Ka la ong, “Ka jingthmu jong u Myntri Rangbah Duh ka dei ban pynkhlain ia baroh ki lad ai jingsumar lyngba ki skhim ka Sorkar Pdeng.
" Naduh u snem 2015, la mang tyngka shuh shuh ïa ka NEIGRIHMS ba kan tei ïa ka medical college, pynbun ia ki MBBS seat bad pynkhlain ia ka nursing college.
Ka la iathuh ruh ba ha une u snem ban wan yn pynbun shuh shuh sa 50 tylli ki MBBS seat ha kane ka jaka pule bad kumta kin don 100 ngut ki samla pule MBBS.
“Man u snem ngi pynbiang pisa hapoh ki bynta bapher bapher ban pynkhlaiñ ïa ka NEIGRIHMS.
Ha une u snem ba la dep, ka jingmang tyngka ka long 489 klur bad mynta u snem, ka jingmang tyngka ka long 528 klur.
" Ka la ïaroh ia ki kam jong kane ka jaka pule ban pynkhlain ia ka radio therapy treatment unit bad kiwei kiwei ki jingai jingshakri.
Ka la ong ruh ba ki jingpyrshang jong ka Sorkar Pdeng ki long ban pynkhlain ia kane ka jaka pule.
Ha ka jingkren shaphang ka jingpyntreikam ïa ki skhim lyngba ka National Health Mission, ka Dr Pawar ka la ong ba lyngba ka NHM, ka pisa ba la pynbiang ïa ka Meghalaya mynta u snem ka long kumba 600 klur ha ka jingphiah kaba 90% na ka Sorkar Pdeng bad 10% na ka Sorkar Jylla.
Ka la iathuh ruh ba hapoh ka Emergency Covid Relief Package-1, ka jingmang tyngka ba la ai ban tehlakam ïa ka khlam ka long T 25 klur ia ka Meghalaya bad hapoh ka Emergency Covid Relief Package-2 la ai T 117 klur.
Hapoh ka 15th Finance Commission, ka Sorkar Pdeng ka pynbiang T 150 klur ia ka Meghalaya ban pynkhlain ia ki Sub Centre bad ki Health and Wellness Centre.
“Ngi dei ban peit bniah ia ka jingpynkhreh lypa bad ka jingiada kumba thmu u Myntri Rangbah Duh khnang ba ngin long kiba la khreh ia kano kano ka khlam kaba lah ban wan," ka la ong.
Ha ka jingkren shaphang ka Pradhan Mantri Ayushman Bharat Health Infrastructure Mission, ka Myntri ka la ong ba lyngba kane ka skhim, ka Sorkar ka peit bniah ia ka jingpynkhlain ïa ki lad ai jingsumar.
Ka la ong ruh ba ha ka jingmang tyngka kumba T.
64, 000 klur ia ka ri baroh kawei, kumba T.
150 klur ka dei kaba la buh na ka bynta ka Meghalaya ha kine ki 4 snem ban wan.
Hapoh ka Ayushman Bharat Digital Mission (ABDM) la shna kumba san lak tylli ki ID.
“Kane ka iarap ia ki nongpang ba kin ioh ban iakynduh ia ki doctor, ba kin ioh ia ki kaiphod na ki lab lyngba ki lad digital bad kane ka iarap bha ia nongpang bad ki doctor ba kin shim ia ki rai kiba dei," ka la ongHa ka Pradhan Mantri Jan Aarogya Yojana (PMJAY) Meghalaya, ki don kumba 18 lak ngut ki briew kiba ioh jingmyntoi bad la dep sam kumba 5 lak tylli ki card.
Ka myntri ka la kyntu ia baroh kiba dei ban ioh ia kane ba kin wan shakhmat ban ioh jingmyntoi na ka PMJAY, kaba long ka skhim insurance kaba heh tam kaba ai jingiarap haduh T.
5 lakh ia man ka longiing kaba duk ha ka shi snem na ka bynta ka jingthiah hospital.
Haba kren shaphang ki Health Health & Wellness centre ka Myntri ka la ong, “Mynta jan 470 tylli ki Health & Wellness centre ki treikam ha jylla Meghalaya.
Ka Health and Wellness centre kadei ka jingthmu ha kaba ngi phaikhmat ban leh ia ka jingeksamin bad ai ruh ia ka jingsumar.
Ha ka Health & Wellness centre ngi leh ruh ia ka jingeksamin ia ka jingpang hypertension, jingpang shini bad ki jingpang cancer kum ka oral bad cervical cancer.
"Ka Myntri ka la ai jingïaroh ia ka sienjam jong ka sorkar Meghalaya ha ka jingpyntreikam ïa ka tele-consultation ha ka Jylla haduh mynta.
La shna ia ka Regional Cancer Centre ha NEIGRIHMS bad ka jingphaikhmat kalong ban ai jingsumar ia ki briew kiba pang cancer, ka la bynrap.
Haba iaroh ia ki sienjam jong ki nongtrei ASHA, ka Dr Pawar ka la ong kumba 7000 ngut ki nongtrei ASHA ki ai jingshakri ha kaba ïadei bad ki lad jingsumar sha ki jaka kiba jynjar ban poi jong ka jylla Meghalaya.
Ka Myntri ka la ïaroh ïa ki sienjam jong ka sorkar jylla ban pynduna ka jingkhlad ki khunlung bad ki longkmie kiba dang pun khun lyngba ki lad bapher bapher.
Shillong, Nailar, 25: Ka seng kieng atiar Hynñiewtrep National Liberation Council (HNLC) ba la shah kheiñ be-aiñ ha ka sngi Thohdieng ka la pynrem jur ïa ka jingpyndonkam palat ki Pulit ïa ka bor pyrshah ïa ki paidbah kiba ïakhih, ban pyrshah ïa ka jingpynïar ïa ka karkhana pynmih dewbilat ha Thangskai, East Jaiñtia Hills District.
Ha u kyrwoh, u General Secretary-cum-Publicity Secretary ka HNLC u Bah Saiñkupar Nongtraw u la ong, “ka HNLC ka pynrem jur ïa ka jingleh jong ki Pulit, ba la ïalam da u SP bar jylla.
Ka jingpyndonkam bakla ïa ki marpoh khyndew da ki karkhana bad ki karkhana saiñ dewïong ka la pynjaboh ïa ka um bad pynjaboh ruh ïa ka mariang.
"U la ong ba ka HNLC ka ïaiban ba la donkam ban pynkut noh ïa ka jingïakajia hapdeng ki jaidbynriew u Hynñiewtrep.
“Ngi sngew ïalade kum ka ri kaba la shah khñiot beiñ haba mad ïa ka jingshah phiah bad shah synshar ha ka sorkar, ïa kaba la bat lakam da ki briew ki bym dei ki khun u Hynñiewtrep.
Ki nongshun ki long kiba sian, namarkata, ka ladei ka por ïa u Hynñiewtrep ban sangeh noh ïa ka jingïasyndong kti bad ka jingïapyndonkam bakla iwei ïa iwei pat, khamtam eh ki Pulit Hynñiewtrep ki dei ban ïada ïa la ki briew jong ngi ym ban pynmynsaw tang ban pynsngewbha ïa ki kynrad jong ki bad ïa ki nongkhaii kiba nabar ka jylla," la ong u Bah Nongtraw.
Shillong, Nailar 25: Ka Sorkar jylla lyngba ka tnat Art and Culture mynta ka sngi Thohdieng, ka la pynbna ban ai ïa ka jaka kaba heh kumba 5000 Square Feet ha Tribal Research Institute, Mawlai Iewrynghep sha ka Khasi Author Society (KAS) ba kan tei ïa ka Ophis treikam jongka.
ïa kane la pynbna da u Myntri ka tnat Arts and Culture u bah Paul Lyngdoh uba la ïathuh ba kane ka jingai jaka ïa ka KAS ban tei ïa ka ophis treikam ka dei ruh kum ka jingai mynsiem ïa ka seng ha ka jingïakhun ban ïoh ïa ka jingithuh ïa ka ktien Khasi ha ka khyrnit kaba phra jong ka riti synshar ka ri India.
“Kum shi bynta ban nang pynshlur ïa ka KAS ha ka jingïakhun ban ïoh ka jingithuh ïa ka ktien Khasi ha ka khyrnit kaba phra jong ka riti synshar ka ri India, ka tnat Arts and Culture ka sorkar jylla ka la mang ban ai 5000 Square Feet sha ka KAS ba kan tei ïa ka ophis treikam hapoh ka jaka jong ka Tribal Research Institute kaba don ha Mawlai Iewrynghep mar pyrshah ka ktem ki Pulit CRPF" ong u bah Paul.
U bah Paul ula ong ba ka sorkar ka ngeit ba ka jingdon ka KAS ïa la ka ophis treikam kan nang pynkhlaiñ shuh shuh ïa ka KAS ha ka jingïakhun ban ïoh jingithuh noh ïa ka ktien Khasi.
Ula ïathuh ruh ba ka KAS ka don jingthmu ban pynlong da ka National Seminar ha nongbah Delhi bad ban shongkyllaiñ myngngor ha Jantar Mantar kum ka dak ban pyni ïa ka jingïakhun ban ïoh ka jingithuh ïa ka ktien Khasi.
Haba kylli halor ka jingslem ban ïoh jingithuh ka ktien Khasi u bah Paul ula ong “Ngam kwah ban kynnoh ïano ïano ruh hynrei ka ktien kaba la dei ka Sobjek pule ha ka kyrdan Graduation Level hapoh ka Calcutta University ha ki snem 1900, ka la don hok shisha ban ïoh noh ïa ka jingithuh".
Shillong, Nailar 23: Ka Kynhun Myntri jong ka Sorkar Jylla ha ka sngi Thohdieng ka la mynjur ïa ka Expert Committee ka ban khlieh da u Justice (Retd) Mool Chand Garg kum u Chairman.
U Justice (Retd) Mool Chand Garg u dei u nongbishar ba la shongthait jong ka Madhya Pradesh High Court.
Ki dkhot jong ka Expert Committee kiba tip shaphang ki aiñ jong ka ri ki long u Justice (Retired) Dr.
Satish Chandra uba dei u nongbishar barim jong ka Allahabad High Court bad u President barim jong ka Custom, Excise and Service Tax Appellate Tribunal.
Kiwei pat ki kynthup ïa u Prof D.
V Kumar na ka Department of Sociology, NEHU, Shillong kum u Expert Member ha ka Sociology, u Prof.
Chander Shekhar na ka Department of Fertility and Social Demography, Indian Institute of Population Sciences, Mumbai kum u Epert Member ha ka Population Studies bad u Prof Subhadip Mukherjee uba long u Assistant Professor jong ka Economics and Public Policy ha IIM, Shillong kum u Expert Member ha ka Economics.
Ki kyndon treikam jong ka Expert Committee ka long ban khmih bniah ïa ka Reservation Policy bad ban ai ïa ki jingkynthoh.
Lada donkam, kane ka komiti kan hap ban lum ruh wat ïa ki kynhun bapher bapher bad ban leit jurip ruh ïa ki bynta bapher bapher jong ka Jylla khnang ban ïoh na ka jingai jingmut na kiba bun balang.
La bthah ïa ka Expert Committee ban aiti ïa ka kaiphod sha ka Sorkar Jylla hapoh 12 bnai.
Ïa ka Expert Committe la thaw hadien ba ka Komiti kaba kynthup ïa baroh ki seng saiñpyrthei la thaw ha ka 25 tarik, Jymmang, 2023 ban ïakren halor ka jingpyntreikam ïa ka Reservation Roster system.
Ha ka jingïalang bad ha ka jingïathir ïatai, ka Committee ka la ai jingmut sha ka Sorkar ban thaw ïa ka Expert Committee ka ban khmih bniah ïa ka State Reservation Policy.
Ka Sorkar ka la pynmih ïa ka jingpynbna ba la thaw ïa ka Expert Committee ban khmih bniah ïa ka State Reservation Policy, ha kaba ki riewshemphang ki long kiba tbit ha ka Constitutional Law, Economics, Sociology bad Demographic Studies.
Ïa ki dkhot jong ka Expert Committee la bynshet ban wad ha Search Committee ba la khlieh da u Chief Secretary hadien ba la pynmih ïa ka jingpynbna ha ka 13 tarik, Jylliew, 2023.
Shillong, Nailar 25: Ka Seng Voice of the People Party (VPP) ka la pdiang ïa ka jingthung ka Sorkar ïa u Chairperson bad ki dkhot ka Expert Committee ban pynbha ïa ka Reservation Policy.
Haba ïakrem bad u Dr.
Batskhem Myrboh, Nongaiktien jong ka Seng, u la ong ba kumba ka Party ka la ïalam ïa ka jingdawa ban pynkylla ïa ka Reservation Policy bad tyrwa ruh ban thung da ka Expert Committee, ka pdiang ïa ki briew kiba la thung da ka sorkar, namar ki la don lut ha kane ka Komiti naduh ki Nongbishar, ki Nonghikai University bad kiwei kiwei khamtam eh kiba tip bha ïa ka kam.
“Ngi pdiang ïa ki dkhot kiba la thung da ka sorkar", u la ong.
Hynrei u la pynpaw ka jingbym ïahap pat ïa ka jingbuh por ka sorkar haduh shi snem ban pyndep ïa kane ka kam, namar u ong ba kam dei ka kam kaba da eh haduh katta katta, la kumno kumno hynriew bnai ka la biang bha ban pyndep.
Hynrei u la ong ba ka Party kan sa ïakren bha ïa kane ka kam ynda ka la shong jingïalang.
Ha kajuh ka por u Nongaiktien ka VPP, u la ai khublei sa shisien ïa i paidbah kiba la ai ka jingkyrshan ha ka jingïakhih jong ka Party ban dawa pynkylla ïa ka Reservation Policy bad kane ka jingthung ka Sorkar ïa ka Expert Committee bad ïa ki dkhot jong ka, kadei ka jingjop hi jong u paidbah.
Haba la kylli la ka Party kan phah ne em ïa ki jingai jingmut kumba la leh da kiwei ki Party, u Dr.
Batskhem u la ong ba ka Seng ban sa peit halor kane bad kan peit ruh ha kano ka rukom kane ka Committee ka treikam.
“ïa mynta hi ngim pat lah ban ong eiei", u la ong.
Lah ban kdew hangne ba ka jingïalang jong ka Kynhun Myntri kaba la long mynta ka sngi, ka la mynjur ïa ki dkhot jong ka Expert Committee on Reservation Policy, kiba kynthup ïa u Retd.
Justice Mool Chand Garg kum u Chairperson, u Justice ( Retd.
) Satish Chandra, u expert ha ki kam aiñ, u Prof.
DB Kumar, u expert ha ka Sociology na NEHU, u Prof Chandra Shekhar, u expert ha ka Population Studies, na ka Indian Institute of Population Studies, Mumbai bad u Prof Subhadeep Mukherjee u expert ha ka Economics na IIM, Shillong.
Khliehriat, Nailar, 25: Ki nongtrei trai jylla kiba don hapoh ka shatri jong ka Topcem Employees Association (TEA) ha ka sngi Thohdieng ki la dawa ban sospon bad ban wengkam mardor ïa ki arngut ki nongtrei bar jylla jong ka M/s Meghalaya Cements Limited, Thangskai halor ka jingkren da ki ktien khlemakor bad ka jingkynshoit ïa ki Pulit ban kawut lathi naphang ïa ki nongïakhih kiba pyrshah ban pynlong ïa ka Public Hearing jong ka M/s Meghalaya Cements Limited, Thangskai ha ka sngi Palei.
Ka TEA ka la aiti ruh da ka jingthoh ha u President jong ka Topcem Thangskai.
Ki arngut ki nongtrei bar jylla kiba kren da ki ktien khlemakor ki dei kiba la tip kyrteng kum u Arun Kejriwal-AVP, Corporation Affairs bad u Umesh Yadav uba dei u G.
M-Mines.
U President jong ka TEA, u Bah D.
Malang lem bad ki dkhot ka Association ki la pynpaw ka jinsgngew bitar halor ka jingkren khlemakor jong ki arngut ki nongtrei bar jylla bad ong, “ngi la aipor tagn 24 kynta ba ki dei ban panmap mardor kata ha ki ladpathai khubor.
"Na ka liang ki kynthei kiba dei ki dkhot jong ka TEA ki la pynpaw ruh da kaba ong, “ngi ïohi ïa kaba la jia hynnin ka sngi, ka long kaba sngewsih ïa ngi kum ki trai shnong, trai jaka ba ki briew kiba nabar ki wan ban maham ïa ngi da ki ktien kiba ngim sngewtynnad, da kaba ong ‘Maro Sub Ko’.
Kaei ka jingmut jong ki halor kane.
Ngi ki nongtrei trai jylla ngi dawa ba dei ban beh kam noh ïa ki mardor hi namar ka jingkren jong ki ka long kaba ngim lah ban pdiang namar da kine kiba wan nabar kin wan ban pynklumar bad pyntieng pynsmiej ïa ngi kum ki nongtrei hangne ha Topcem Cement Ltd.
"“Ngi kyrpad ïa ka Sorkar ruh ba kan shim khia halor kane ka jingjia kumba paw ha ki lad pathai khubor ba la mih ka dur jong kito ki briew kiba la kren khlemakor khamtam hynnin ha ka por ba ki kren nga don ha kato ka jaka.
Ngam lah ban pdiang kum ka longkmie.
Nga kyrpad ba dei ban shimkhia ïa kaba jia hynnin ka sngi.
Bun na ngi ruh kiba la mynsaw, ha kaba u Pulit u la bom wat ïa ki kynthei, khynnah ruh, ïa kane ruh ngim lah ban pdiang," pynpaw kawei ka longkmieU kurim jong ka longkmie kaba la mynsaw jur na ka kti, u la dawa ba ka kompeni ka dei ban siew bailutskan na ka bynta ban phah sumar namarba la rah ïa ka longkmie ba la mynsaw ban phah sumar ha Woodland Hospital, Jowai hynrei kane ka hopsital kam treh shuh ban sumar bad la bthah ban rah noh sha Supper Care Hospital, ShillongU la pynpaw ruh ka jingdiaw namar ka jingban ka jingkyrduh da kaba ong, “ngam don pisa ban rah sha Super Care, mynne la shu sop noh da ki dawai kynbat" u la ong.
Don ka ma ha ba la than ka suk, kine ki dei ki kyntien jingsneng jong u Myllung Soso Tham ha ka khana ba dei shaphang u masi lur bad ka masi lyngki ba la sot na ka kot Phawer Aesop.
Lehse ha ki sngi ba la thoh ïa kane ka ka kot kitei ki kyntien ki dang long kiba kham suhsat ba kham kylliañ ban pyrkhat bad ki long ka pharsi kaba siat jngai na ka jingim kaba man ka sngi jong ki briew.
Hynrei ha kine ki sngi kitei ki kyntien ki la long ki bynta jong ka jingim kaba man la ka sngi jong ki briew.
Ki briew ha kine ki sngi kiba mynta ki im shisha ha ka jingsuk na ka daw jong ka jingroi jong ka jingnang jingstad, ka ïoh ka kot bad ka jingkiew ka imlang sahlang.
Hynrei ka long pat kaba shisha kaba u nongrwai u rwai ‘katba nangwad jingsuk nang kham jynjar pynban".
Kine ki dei ki sngi kiba ki paidbah ki im ha ka jingsuk hynrei shibun bah ki jingma bad ki jingbymthikna ka jingim ki ap ïa ki.
Kumta katei ka ktien don ka ma ba la than eh ka suk ka kham don jingmut shibun eh ha kine ki sngi ba mynta ban ïa ki sngi kiba la thoh paidbah ïa ki ha kipor jong utei u myllung.
Ka jingim ha kine ki sngi ka la long shisha kaba suk ba lah ban ïohi ba tang ha ka jingjngai kaba shiteng kilo meter ruh ki paidbah ki la ap khia ban kiew da ka kali ne taxi kum ka nuksa na Police Pazar ha Motphran bad na them Bijoi sha Motphran.
Ki khynnah skul ha kine ki sngi kham ñiar ba kin iaid kjat lait tang ki katto katne hynrei la pynsuk ïa ka jingim jong ki da ki kali na iing (hooid ka don kam eh ka kali namar ba ki kot skul ha kine ki sngi ki la khia than).
Hynrei wat la katt ruh ka jingim hi ka la long kaba suk shisha.
Ki briew ki ïoh ïa baroh ki jingdonkam bad ki jingkwah jong ki ha kine ki sngi, hynrei shibun ki jingeh ki ap ïa ki.
Ki jait jingbam aïu ba ki briew kim ïoh ban bam ha kine ki sngi ba mynta, hynrei ha ka jaka ba kin nanglong kiba koit bakhiah pynban ki nang bun ki jingpang jingshitom.
Ka jingim suk palat jong ki briew ha kine ki sngi kiba mynta ka buh ha shibun ki jingma ïa ka jingim jong ki.
Ka jingbym pynmlien shuh ban ïaid kjat ka kham pynstet shuh shuh ïa ka rta jong u briew, ki jingpang ki kloi ban kem ha ka met kaba la pynsuk palat bad ka met kam don shuh ïa ka bor ban ïaleh pyrshah ïa ki jingpang.
Ha kine ki sngi kawei na ki jingpang kaba la pynsitom ïa u briew ka dei ka jingpang shini bad kane ka long ka kmie jong kiba bun ki jingpang na kane ka jingpang shibun kiwei pat ki jingpang ki ïoh ban shong skum ha ka met jong u briew.
Ka jingkiew ka jingsngaid jong u briew ka dei kawei na ka daw jong ka jingim suk palat namar ba kiba bun ki bam katba ki kwah katban iaid kjat pat kim lah.
Ym tang ha kaba ïadei bad ka koit ka khiah hynrei wat ha ka imlang sahlang ruh ka wanrah shibun ka jingeh bad ka jingma namar ba la than eh ka suk.
Haba peit ia ka jingkiew ka ïoh ka kot ha kine ki sngi kiba mynta la ima shisha ba dei kane hi kaba la buh ha ka jingeh ïa kiba duk ba suk pat namar ba wat la ka bam ka dih ka kiew dor kiba riewspah kim salia, hynrei kiba duk pat ki shah khñoit katba nangmih ki sngi.
Ka jingsuk ba ka spah ka ai bunsien ka pynsarong ïa ki briew bad katba ki nang riewspah katta ka jingsngew ïeit iwei ïa iwei pat ka la nangduna bad ka jingiabeh sha ki kam jingïatylli ka la nang duna shibun lait noh tang ha ki por ba ïa beh burom.
Ha kine ki sngi haba jia ka jingïap briew ne kino kino ki kam paidbah ym lah shuh ban ïoh ia ka jingiatreilang kum ha ki por ba mynshuwa namar ba ka jingroi ka ïoh ka kot ka pynsarong ïa ki paidbah hi.
Haba don kano kano ka jingjia ïap briew lah ban ïohi ba ki paidbah ki poi tang ban ïaleit ontep burom hynrei hadien kata tang shi ïing shi sem hi.
Ka jingïoh jingsuk jong kiba bun ka wanrah ka jingpynshoi kaba jur ïa kiwei pat kiba dang duna ban kot lang sha ka juh ka kyrdan bad ki la mih shibun ki kam kiba ktah pat ïa ka imlang sahlang, naduh ki kam bamsap kam lehjubor bad kiwei pat.
Katba ki briew ki nangriew spah katta ki kynroh ki nangjrong bad kane ka pyni ka ka dei shisha ba katta katba nangwad jingsuk katta ka nang jynjar pynban namar ba la nangtei kynroh bad pynjngai ïa lade na la ki parabriew.
Jowai, Nailar 26: U Abhinav Kuman Singh IAS uba long ruh u Sub Divisional Officer (Civil) jong ka Amlarem Sub-Division ula plie paidbah hynin ka sngi ïa ka training kaba la pynlong da ka Society for Urban and Rural Empowerment (SURE) ha ka Dorbar Hall jong ka shnong Syndai Kmai Shnong West Jaiñtia Hills District.
Ha kane ka sngi palat sanphew ngut ki nongwan shim jinghikai kila wan ban ïashim bynta ha kane ka jingïalang.
Haka jingkren jong u kum u kongsan u Abhinav ula ong ba kane ka training ka long kaba donkam bha na ka bynta ki samla jong kane ka thaiñ bad u sngewkmen ba nalor kaba ai training, ka SURE ka shimkhia ruh ban ai training halor ki jingbam tynrai jong kane ka thañ ruh.
U Abhinav ula ong ruh ba ha dang shen uwei u nongshet na Assam ula jop ha ka jingïakop Maser Chef bad u kylli ba lada na Assam ki lah ban jop balei ki briew jong ngi kin ym lah?Kane ka training kan long na ka bynta 17 sngi bad ki jait jinghikai kiba yn sa ai ha kane ka training ki dei, ka rukom shet ïa ki jingbam Indian, ki jingbam Chinese bad ki jingbam tynrai.
Kane ka training ka dei kaba la ju leh ha kiwei pat ki jaka hapoh ka thañ ha ki snem ba mynshuwa kum ha ka shnong Nongtalang, Amlarem, Nongbareh bad Darang.
Ha kane ka sngi la ïoh ïa ka jingkren na u Dr.
H.
H.
Mohrmen uba la ïathuh shaphang ka SURE, ki kam ba ka trei bad ka shaphang ka training ruh kumjuh.
Naka liang jong u ma Lambor Suchen uba long u Skill Development Officer ula batai kane ka Project ka wan ka ministry kaba dei peit ki thaiñ khappud bad la pyntreikam ïa ka da ka ophis jong u SDO Amlarem, u DC bad ka Skill Development.
U ma Daman Lakashiang uba long u Daloi jong ka Elaka Satpator ula pynpaw ïa ka jingsngewnguh ba ka sorkar kala paitkhmat sha ka Elaka bad u ngeit skhem ba kane kan ïarap khamtam ïa ki samla ki bym pat ïohkam ïohjam.
Ïaka prokram la pynïaid da ka samla Ilasiewdor Gashnga kaba peit ïa ka kam ai training hapoh ka SURE.
Ki nongshim Training kiba la wan ïashim bynta ha kane ka sngi ki dei ki samla na ka shnong ba marjan kum na Amlari, Jong u chen, Amjalong, Nongtalang nalor ki shnong kiba hap hapoh ka Syndai kum ka Syndai kmai Shnong, Syndai Mission bad Syndai Lyngkot.
Ha kane ka sngi la ïadonlang ruh u Donbok Syndai uba long u Waheh Chnong ka Syndai Kmai Chnong bad ïa ka jingbam sngi ha kane ka sngi la pynbiang da ka Kynjoh Shphrang SHG na Syndai Mission.
Saudi Arabia, Nailar 26: U khlur ïalehkai ba kynsai jong ka ri Portugal, u Cristiano Ronaldo u la ïoh ban khyrwit da ka hat-trick na ka bynta ka Al-Nassr kaba la ïarap ïa kane ka kynhun ban kyntiew ïa ka namjop kaba nyngkong ha ka Saudi Pro League mynta ka samoi.
Ha kane ka jingïalehkai, ka Al-Nassr ka la pynjemkhnap ïa ka Al Fateh da kaba pynbam haduh 5-0 kol ban khur ïalade ïa ki lai point.
Ha kane kajuh ka jingïalehkai, u player ba rim jong ka kynhun Bayern Munich, u Sadio Mane u la ïoh ban thep ar kol.
U Mane u la ïoh ban plie pyrda ïa ka kol kaba nyngkong na ka bynta ka Al-Nassr ha ka minit kaba 28 kaba la ïarap assist da u Ronaldo.
Hadien nangta u Ronaldo u la ïoh ban thep ar kol shuwa ba u Mane un ïoh ban thep ïa ka kol kaba saw na ka bynta ka kynhun ban pynthikna ïa ka namjop.
U ne u rangïalehkai na Portugal u la ïoh ban thep ïa ka kol kaba san bad hat trick na ka bynta ïalade shuwa ban kut ka por lyngba ka assist na u Nawaf Boushal.
Kane ka dei ruh ka Hat trick kaba lai na ka bynta u ne u rangïalehkai barim ka klob Manchester United bad Real Madrid, u Ronaldo na ka bynta ka kynhun kaba la u la pynïasoh ha ka samoi 2022-23.
Ka kynhun ïalehkai jong ka Al-Nassr mynta ka don ha ka kyrdan ba 10 napdeng ki 18-team hadien lai sien ki jingïakhun kiba la dep jong mynta ka samoi lehkai 2023-24.
Nongpoh, Nailar 26: Shibynta ban rakhe ïaka National Sports Day ka ophis jong u District Sport Officer ryngkat ka jingïatreilang bad ka bor district kila rai ban pynlong da ka jingïalehkai phutbol paralok ha madan NSCA Pahamsyiem haka 29 tarik mynta u bnai naduh ka por 2 baje janmiet.
Naka liang u Bah Boby Nongbet DSO ka Ri-Bhoi u la khot bad wer ïaki paidbah ban wan sakhi ha katei ka sngi ban rakhe ïaka National Sports Day kum ka jingai mynsiem ruh ïaki paidbah ba kin pynmlien ïalade ban ïalehkai ban lait naki jingmlien ba sniew.
Jowai, Nailar 26: Ka Diza’s Socio & Sports Club (DSSC) mynta u snem kan pynlong biang ïa ka ‘Miss Jowai Pageant 202’3 halor ka phang kaba ong “Empower Her: Grace, Culture, Sustainability" ïa kaba yn pynlong ha u bnai December, 2023.
Ka jingthmu ban pynlong ïa kane ka Jowai Pageant 2023 ka long shi bynta ban pynpaw pyrthei bad ai mynsiem ïa ki thei samla jong ka Ri-Lum Jaiñtia ban kin mih shakhmat ban ïashim bynta ha kum kine ki rynsan thei bhabriew.
La ïathuh ba ki thei samla ki ban ïashim bynta ha kane ka rynsan kin dei kiba don ha ka rta kaba 19-27 snem, ka jingjrong kan long 5.
2 shaneng (without Heels) bad kin dei kiba dang samla pura, kiba wan ïashim bynta kin long ki nongshong shnong ka Ri-Lum Jaiñtia bad kumjuh ïa kito kiba sah shabar kiba dang dei ki jaitbynriew Pnar da kaba pynshisha da ki syrnot.
Naka liang ka President DSSC ka kong E.
E.
Laloo kala pynpaw ka jingsngewkhem ban ïoh pyllong biang ïa kane ka rynsan thei bhabriew mynta ka snem, kala ïathuh ba ïa kane ka seng la sdang naduh ka snem 1988 ban pynkiew ïa ki khun samla ha ka liang ka jingïalehkai Sports ha kaba kane ka seng kala ïoh shibun ki jingjop ha ka jingleit ïashim bynta ha ki Tournament bapher bapher.
Ha kane ka kynti ym tang haka sports kala pynshang ban pynlong ïa kane ka rynsan thei bhabriew kum ka dak ban pynshlur ïa ki samla lud ban ki mih ha kum kine ki rynsan ban ïoh pynpaw pyrtehi ïa ka sap kaba ki don.
Katba na ka liang u Dr.
E.
Marbaniang Secretary DSSC bad u ma A.
J Nongkynrih A7G Enterprise Event Partner kila pynsngew la 35 snem ka jingïaid lynti jong ka seng ha kane ka kynti kila ki la pyrshang ban wanrah ïa ki rynsan kiba kham pher katkum ka juk ba mynta kiba lah ban khring ïa ki samla ban ïashim bynta.
La pyntip ba ïa ka tarik bad ka jaka ban pynlong ïa kane ka rynsan thei bhabriew yn sa pyntip hadien.
Katba ïa ki form ban pynrung kyrteng (registration) yn sa sdang naduh mynta ka sngi 26.
08.
2023 haduh ka 30 tarik u September, 2023.
Ki samla lud na Ri-Lum Jaiñtia kiba don jingmut ki lah ban leit mih sha ka Runo Health Clinic, Kynruh Saphlang hajan ka little Angles School, Jowai bad ban ïoh ki jingtip ba bniah.
Ka samla Lameca Passah kaba jop ïa ka Miss Jowai haka snem 2018 kala kyntu ïa ki samla la Ri-Lum Jaiñtia ba kin mih shakhmat ban ïashim bynta ha kane ka rynsan, lyngba ka jingïashim bynta jong ki thei samla kan plie lad plie lynti ïa ki ha kiba bun ki bynta jong ki jingïakop kiba kham shakhmat ban long ruh ki nongïalam, kiba ïadei haka imlang ka shalang bad ban long kum ki Ambassador.
Nongstoiñ, Nailar 26: Ki paidbah ka thaiñ Rambrai ki dawa na ka sorkar ba ka dei ban pynbha noh ïa ki surok ha ka thaiñ, khamtam ka surok na Rambrai sha Mawlangsu kaba ïaid lyngba ïa ka shnong Phudumbah, Domkohmen bad kiwei kiwei.
Halor kane ka juh ka phang, ki nongïalam ka Federation of Khasi Jaiñtia & Garo People Phudumbah area unit, ki la pynpaw ba ïa katei ka surok la shna naduh u snem 1996, hynrei haduh mynta ka sorkar kam shym la lah satia ban pynbha.
Ki la ong ruh ba katba nang mih ki sngi katei ka surok ka la nang sniew nang sniew, kat haduh ba ki paitbah nongleit nongwan ha ki por lyiur, ki la hap ban kyrsum ktieh man la ka sngi kum ki sniang.
Ki la ong ruh ba bunsien ki longkmie kiba ar met kiba la kit na ka bynta ban leit kha khun sha Rambrai PHC, ki la kha noh ha shiteng lynti.
Ha kajuh ka por ki la ong ba kaba kham sngewsih ka long ba ki don kiba pang ba shitom kiba la kit ban leit phah sumar, hynrei na ka daw jong ka jingsniew palat ka surok ki khlad noh ha shiteng lynti khlem pat poi ha ki jaka sumar.
Na ka liang ki nongïalam ka seng ki la ong ba lada ka sorkar jylla kam sngew lah ban thaw lad ban pynbha ïa katei ka surok, ka la dei ban aiti noh sha ka sorkar pdeng ba kan pyntrei lyngba ka PMGSY skhim kumba la leh ïa baroh ki surok ha kylleng ki jaka.
Ki la ong ba lada ka sorkar kam pyni kano kano ka dak ban pynbha ïa katei ka surok, na ka liang ka seng kam banse ban ïaid da kawei pat ka lynti.
Nongstoiñ, Nailar 26: Ki riew rangbah nongialam jong ki shnong kiba hap hapoh ka Mawshynrut C&RD Block, ki la ju maham na ka por sha ka por bad la khang pyrshah ban pynïap pathar ïa ki don um doh wah da kaba pyndon kam da ki dawai bih, khang jar, siat bom, pynrngad ïa ki um, shoh khariew bad kiwei kiwei.
Katei ka jingmaham ka dang ïai treikam haduh mynta.
U Bah Boylan Langrin uwei na ki rangbah ka thaiñ, u ba long ruh u Myntri ka Hima Nonglang Sirdarship, haba ïa kren bad u nongthoh khubor, u la ong ba ka jingpynïap pathar ïa ki doh um doh wah, ka dei ka kam beaiñ bad ka kam kaba sniew haduh katta katta.
U la ong ruh ba baroh ki riew rangbah katei ka thaiñ naduh ki sordar shnong, ki sengbhalang, ka synjuk ki nongkhwai bad ki paidbah ki don ka jingïatreilang, ban khang pyrshah ban pynïap pathar ym tang ïa ki doh um, hynrei ïa ki mrad ki mreng, ki sim ki doh bad baroh ki jingthaw ba im ha um bad ha ryngkew.
Utei u rangbah u la ong ruh ba na ka liang jong u kum u Myntri ka Hima Nonglang Sirdarship, u don ruh ka jingsngewkhia ïa ka jingpynjulor ïa ka mariang da kaba pom pathar ïa ki khlaw ki btap, ki dieng ki siej, namar na ka jingpom pathar ïa ki khlaw ki btap, ki mrad ki mreng, ki sim ki doh bad wat ki doh kha doh pnat kiba im hapoh um ruh, kim ïoh bam shuh bad kane ka pynlong ïa ki ba kin jah suki suki.
Ha kaba ïadei bad katei ka bynta, u la ong ba ki riew rangbah bad ki nongsynshar shnong baroh jong katei ka thaiñ, ki ai ka jingkyrshan ba pura ïa ka jingpynjari jong u District Magistrate da ka kyndon 144 Crpc ha baroh kawei ka District, ha kaba ïadei bad ka jingpynïap pathar ïa ki doh um doh wah bad ïa ki mrad ki mreng.
Khatduh eh, u la kyntu ïa ki paidbah nongshong shnong ba lada ki lap ïa kino kino kiba pynïap pathar ïa ki doh um doh wah, ki mrad ki mreng bad ki sim ki doh, ki dei ban pyntip ha ki riew rangbah, ne ki sordar shnong khnang ba kin leh ïa kaba donkam bad ba kin pynshitom ïa ki katba shong ka aiñ, da kaba ïatreilang bad ki bor pynïaid District bad ki pulit.
Khliehriat nailar 26: Ki dkhot jong ka Jaiñtia National Council hapoh ka jingïalam jong u President rangbah, u bah Sambormi Lyngdoh mynta ka sngi ki la leit ban hiar sha ka Company Topcem bad iakynduh ïa ki heh jong ka company, haba ïakren bad ki heh ka company ka seng ka la dawa ba dei ban beh noh mardor ïa kito kiba don kti ha kaba pynshit ïa ka jingiakhih ha Thangskai myn ha ka 24 tarik mynta u bnai.
“Haba iakynduh bad u heh katei ka company, ka seng kala dawa mardor ba dei ban beh noh shi syndon ïa ki to kiba don kti ban phah shoh, phah bom ïaki paidbah, bad ka seng kala dawa ruh ba khamtam ïa kito kiba kren baheh, kiba tim da ki ktien sih ba dei ban beh kam noh hi shi syndon bad ym dei shuh ban dang iohi ïaki hapoh kane ka thaiñ" ong u kyrwoh.
“Na ka liang jong u tei u heh ka company, u la pynpaw ba ïa ki to kiba kren baheh, ka company kala dep ban pynduh kam ïa ki shi por bad u la kular ruh hakhmat ka seng ban shim ïa ka sienjam kaba tyngeh ïa ki to ba donkti ban phah shoh phah dat"Katkum u kyrwoh, la iathuh ruh ba ki heh jong ka company Topcem ki la ong ba na ka bynta kito ki paidbah kiba mynsaw ha katei ka sngi, ka company kan sa ai ka jingiarap, u la pynpaw ruh ba ym lah ban mutdur satia ba kan jia da kumto ha katei ka sngi bad u la pan map ruh halor kato ka jingjia kaba pynsngewsih shi katdei eh khamtam ïa ki longkmie ba pli, pynkut u kyrwoh na ka Jaiñtia National Council.
New Delhi , Nailar 26 : U Myntri Rangbah Duh, u Narendra Modi u la leit jngoh ïa ka ISRO Telemetry Tracking and Command Network (ISTRAC) ha Bengaluru hadien ba u la wan phai na Greece bad u la ai jingkren ïa ka kynhun ISRO halor ka jongjop jong ka Chandrayaan-3.
