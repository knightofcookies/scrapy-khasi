Don ki snem ba ym don ïew satia wat ban die ruh bad lada ki nongrep ki thung ruh ki hap ban shu bret kai namar ïa u sying ki mrad ruh kim bam, u briew ruh u pyndonkam tang ban ber malu mala haba shet jyntah.
Nalor kata u la ong ba man la ka por ki nongrep ki ju ud sha ka sorkar bad ki ju kyrpad ba kan phah ïa ki stad wad bniah ba kin ïarap lem ban pynshai balei ba u sying u ïap stem khlem pat dei por bad u pyut.
Hynrei haduh mynta ka sorkar kam shm pat la phah ïa ki riew shemphang bad ki stad wad bniah ba kin pynshai sha ki nongrep lane ba kin batai kumno ban ïada na katei ka jingïap stem.
Khatduh eh u la ong ba ki nongrep ki la pyrshang ban trei shitom kumno ban thaw ki buit ki lad ban ïada na ka jingïap stem bad ka jingpyut, hynrei kim lah satia namar ba ka dei ka kam kaba ki la im sngi ha ka rep ka riang, kim nang shuh ban trei da kiwei pat ki jait kam bad lada ka sorkar kam ïarap lem ki nongrep kin shu sah ha ka um dum baroh shirta.
Nongpoh, Naitung, 14: Hadien ka jinglap ba bun naki dukan bar jylla kiba seng dukan haka thaiñ Nongpoh kim don ïaki kot ki sla kiba biang, ki pulit Enforcement jong ka KHADC mynta ka sngi kila bteng biang ban khynra ïaki dukan bar jylla kiba don haka thaiñ Nongpoh bad ha kane ka jingkhynra ïaki kot ki sla, ki pulit Enforcement ki la ïoh ban pyndep ïaka jingkhynra ïaki dukan kiba dang sah bad ki la ïoh ruh ban ïaid sha baroh ki dukan kiba don ha sor nongpoh bad ki dukan kiba don markhap bad ka Nongpoh.
Ha kane ka jing khynra ha sien ba ar ïaki kot ki sla jong ki nongshong dukan la lap biang sa lai tylli ki dukan ba dei trai da ki bar jylla kim shem la don ïaka Trading Licence bad ïaki kot ki sla kiba biang kiba la shu shong beaiñ haka thaiñ Nongpoh.
Na ka liang ki pulit Enforcement hadien ka jinglap ïaki dukan ki bym lah ban pynbiang bad pynshisha ïaki kot ki sla kila phah ruh ban khang khyrdep shisyndon bad ai por hapoh 10 sngi ïa kitei ki bar jylla ba ki dei ban wan mih sha ophis ban ai jubab halor ka jingbym lah jong ki ban pynbiang ïaki kot ki sla.
Kum ban shu kdew hangne ba katei ka jingleit khynra jong ki pulit Enforcement ka dei ruh hadien ka jingleit ai jingthoh jong ka KSU sha ka District Council, hynrei naka liang ka KSU kam shym hun ïa katei ka jingkhynra ba kum ki nongïalam bad ki dkhot kim hun satia bad katei ka jingleit khynra kam shym la don kano kano ka jingpyntip sha ki dkhot ka seng.
Nongpoh, Naitung, 14: Ka jinghap u slap u ba la neh kumba katto katne kynta mynta ka sngi ha ki thaiñ Jorabat, ka la wanrah biang ïa ka jingjia shlei um ha kiba bun tylli ki bynta jong u surok bah National Highway khamtam haka thaiñ Jorabat ba wat ki kali kim lait shuh ban leit, kaba la buh jingeh kaba khraw ïaki paidbah nongleit nongwan lyngba utei u surok.
Kumba la sakhi biang mynta ka sngi, ka thaiñ Joarabat ka la mad biang ïa ka jingjia shlei um bad kane kam dei shuh ka sien ba nyngkong hynrei ki paidbah nongleit nongwan naduh ki nongshong dukan ki ju shah ktah naka por shaka porn aka jingkiew ka um ha surok bah kaba la wanrah ruh ka jingdheng kali ba jur hakatei ka jaka.
Nalor ka jingshah ktah ki nongleit nongwan, ka skul St.
Jude Secondary School haka shnong Umpher kala shah ktah jur bad ka um kala rung haduh ki kamra klas jong ka mala ba shapoh, kaba lah ban ktah wat ïaka jinglong klas jong ki khynnah skul namar ka jingrung ka um bad ka ahor ktieh.
Katto katne ngut ki paidbah bad ki nongshong dukan ha katei ka thaiñ kila pynpaw ba ka jingshlei um ha katei ka thaiñ kam dei shuh ka sien ba nyngkong ba ki paidbah ki mad jingeh bad ka jingshlei um ka ju jia naka por shaka por lada jur slap, bad kum ki paidbah kila pynpaw ka jingsngewkhia kaba jur halor kane ka jingeh ba ki mad naka jingshlei um kaba ktah shi katdei ïaka leit ka wan ki paidbah khamtam ki nongshong dukan.
Na ka liang kiba bun ki paidbah kila kynnoh ruh ba ka daw ka jingshlei um khah khah ha katei ka thaiñ ka dei namar ka jingbym biang ki nala tuid um ba ka um kam lah ban tuid shaka jaka ba dei ban tuid bad sahkut ha katei ka jaka bad kyrpad ruh sha ki bor ba dei peit ba kin shimkhia ban lait naka jingeh bad ka jingshlei um ba man ka por ha katei ka jaka.
Shillong, Naitung: Ka ASICS, kaba long ka kompeni ba paw ha Japan ha ka jingpynmih ïa ki tiar ki tar na ka bynta ki kam ïalehkai sports ka la thung ïa ka khlur ak phlim ka Bollywood ka Shraddha Kapoor kum ka nongai ktien na ka bynta ka ASICS India.
Da kane ka jingïatehlok, ka ASICS India ka ïai bteng ban pynkhlaiñ ïa ka jingtreikam jong ka kata ka ‘Sound Mind’ ne ka Jingmut jingpyrkhat ba skhem bad ba khlaiñ, ‘Sound Body’ ne ka met ka phad kaba khlaiñ bad bakoit bakhiah krat bad ban pynlong ïa ka kyrteng jong kane ka kompeni kawei na ki kyrteng kaba paw hapdeng ki kynthei kiba ieid ban lehkai kilan met ha India.
Yn sa lah ban ïohi ïa kane ka khlur ak phlim ba kan ïalap shaphang ki juti bad ki jaiñphong ïalehkai na ka bynta ki kynthei.
“Ka ASICS India kan sa nang pynkhlaiñ ïa ka jingdon jong ha ki ïew ryngkat ka jingpyrshang ban poi sha ka jingïohi jngai jong ka bad kata ka long ban wanrah ïa ka jingpynïa ryngkat lang ïa ka jingim kaba khih ba ksar bad ha kajuh ka por ban pyntikna ba ka jingsuk bad jingaram ïa ki briew da kaba phong ïa kine ki jaiñ ki nep bad ki juti ba la pynmih da kane ka kompeni.
La ju tip ïa ka ASICS, kum kawei na ki shlem kaba trei radbah ha ka rukom treikam bad ha ki jingpynmih ïa ki buit treikam thymmai, ka la lah ban pynmih ïa ki tiar ki tar bad ki mar ki mata kiba bha kaba lah ban pynbiang ïa ka jingdonkam jong ki nongïalehkai sport bad kito kiba kilan met ha kylleng ka pyrthei.
Ka jingtbit jong ka Shraddha Kapoor ha ki kam ak phlim ka ïahap bha bad ki kam ba ka ASICS India ka trei bad kata ka long ban sumar ïa ka jingmut jingpyrkhat bad ka met ka phad, bad ka la pynlong ïa ka kaba bit ba biang na ka bynta kane kane ka kompeni.
Kane ka khlur ak phlim ka Shraddha Kapoor ka la ong, “Nga khmih lynti ban ïadon bynta ha kane ka jingïatehlok bad ïoh ban leh shibun kiei kiei ki kam ba bha ryngkat bad ka kynhun.
Ka ASICS, kadei ka kompany kaba paw bha ha ka jingpynmih ïa ki jaiñ ki nep bad ki juti ban phong na ka bynta ki kam ïalehka sport, bad ka jingthmu ba ha khmat eh ka long ba ki nongphong kin suk bad aram haba ki phong ne pyndonkam ïa ki.
"Da ka jingdon jong ki 880 tylli ki dukan ha India, ka jingthmu jong ka ASICS India ka long ba kan dei ka kompeni kaba ki nong mareh bad ki nongïalehkai sport kin jied ban pyndon kam, da kaba wanrah ïa ki jaiñphong ïalehkai bad ki juti ïalehkai kiba bha tam na ka bynta ki jingdonkam bapher bapher, kynthup naduh ban mareh bad ban pyntbit ha ki kam ïalehkai.
Shillong, Naitung: Ka Meghalaya State Branch jong ka Indian Red Cross Society, ha ka 11 tarik mynta u bnai ha ryngkat ka jingïatreilang bad ka Jaiaw Presbyterian Church ki la pynlong ïa ka prokram aijingsumar ne ‘Health Camp’ na ka bynta kito ki briew kiba la phet sakma na Manipur hapoh ka ïingmane jong ki Kuki ha Lum Ba Tngen, Shillong.
Kane ka sienjam ba la shim na ka bynta ban pynlong ïa kane ka Health Camp ka la wan lyngba u Rev.
W.
C.
Khongwir jong ka Balang Jaiaw Presby terian bad ruh na ki Life Member jong ka Indian Red Cross Society, Meghalaya State Branch.
Ki doktor kiba la wan ïashim bynta da ka mon sngewbha ha kane ka prokram ki kynthup ïa i Dr.
TWahlang DHS ba la shongthait na ka Balang Presbyterian Jaiaw abd I Dr.
Challiensung, ICI Madanriting.
ïa kine la ïarap lang ruh da ki arngut kiwei pat ki nos kiba la shongthait kiba kynthup ïa i Kong HunmonKharbuli bad i Kong DilIangrai nalor ki arngut ki dkhot jong ka Red Cross hapoh ka jingïalang u GeneralSecretary u Bah Andrew Sawian.
La plie ïa kane ka Camp da ka jingkren pdiang sngewbha na u Kipgen uba dei u Chairman jong ka Balang Kuki Church.
Kiwei pat kiba la ïa don lang nalor u Rev.
Khongwir, ki kynthup ïa u Chairman jong ka Indian Red Cross Society Meghalaya State Branch, u Bah R.
O.
Wallang, ki pastor jong ka Balang, u Rev Chongloi na ka balang Kuki Church bad kiwei kiwei.
Haduh kumba shispah ngut na kine ki briew kiba wan phet na Manipur ki la ïoh ïa ka lad jingïarap lyngba kane ka prokram aijingsumar, kata kynthup naduh kiba la san bad kiba dang khynnah kumjuh.
Katba na ka liang ka tnat ka koit ka khiah ka sorkar Meghalaya ka la aijingïarap ha kaba ïadei bad ki dawai dashin, na ka liang ka Red Cross ka la aijingïarap ha kaba ïadei bad ki blanket, ki tiar shet tiar tiew, u khaw, phan, umphniang, u piat bad kiwei pat ki jingdonkam.
Nalor kata kiwei pat ruh ki kynhun seng bapher bapher ki la ai ïa ki jingïarap kiba donkam na ka bynta jong ki.
Na ka liang u General Secretary ka IRCS Meghalaya State Branch lyngba une u kyrwoh u pynpaw ruh ba bun na kito kiba la wan phet sha kane ka jylla ki la duh noh ïa baroh ki jingdon jingem ki jong ki, kata kynthup ïa ki ïing ki sem bad kim don ei ei shuh lada kin leitphai pat sha la ka jong ka jaka.
Kumta ruh ki don ïa ka hok ban ïoh ïa ka jingsngew synei lem da kaba pdiang sngewbha bad aijingïarap na ka bynta jong ki.
Ka jingkhublei kaba kyrpang ka leit ruh sha ka Dorbar Shnong jong ka Lum Ba Tngen halor ka jingpynbit pynbiang ïa ki jingdonkam baroh.
Shillong, Naitung, 14: Ki samla jong ka Nongthymmai Constituency mynta ka kynti ki la phaikhmat sha u Bah Samuel Lyngdoh, ban aireng ha ka elekshon MDC, 20224 na Nongthymmai Constituecy.
U Bah Samuel Lyngdoh uba sah ha Umpling,Shillong u dei ruh u nonghikai mon sngewbha ha ki kylleng ki skul kiba don ha ka ri Khasi bad Jaiñtia bad u la hikai khatduh eh ha Don Bosco Technical School, Shillong bad ha u snem 2022 u la shongthait noh na kam.
La sngewthuh ba u Bah Samuel Lyngdoh u don jingmut ban pan tiket na ka KHNAM.
Shillong, Naitung 14: U Deputy Commissioner ka Ri-Bhoi District, mynta ka sngi Thohdieng, ula kyntu ïa ki paid nongshong shnong jong ki shnong ba don sharum jong ka wah Umiam, Damsite, ba kin husiar bha ïalade namar ka MeECL ka lah ban pyllait um ha kano kano ka por na ka pung Umiam.
Kat kum ka jingong jong u, ka um hapoh ka pung Umiam ka la kiew sha ka 3205.
75 kat haduh ka por 8 baje mynstep jong ka 14 tarik Naitung.
U ong ba ka MeECL ka lah ban pyllait ïa ka um na pung Umiam ha kano kano ka por lada ka um ka dang kiew ha kane ka pung sha u pud ka jingma.
Ula ong ba ki briew ba sah sharum ka dam Umiam la kyrpad ba kin husiar bha ialade bad la ai jingmut ba kin ym ïatur shajan ka wah Umiam khnang ban lait na kino kino ki jingjia kiba sngewsih.
Ula ong ba lada jia ba wan ka jingshlei um, ki briew ki dei ban pynjngai ïalade na ki post elektrik bad ki sainar khnang ban lait na ka jingshah bat bording.
Shillong, Naitung, 14: Ki Pulit jong ka Lumdiengjri Police Station ha ka sngi Thohdieng ki la khot hajir ïa u Working President jong ka Hynñiewtrep National Youth Movement (HNYM) u Bah Donlang Nongbri halor ka jingkren jong u ha ka jingïalang paidbah kaba la long ha ka 23 tarik Naiwieng 2022 ha ka shnong Mukroh, West Jaiñtia Hills District da kaba byrngem ban seng ïa ka kynhun lehnoh hapoh ka Jylla namar ka jingbitar ïa ka Sorkar Jylla ka bym shym la la shimkhia ïa ki jingjia ha ki shnong khappud kat haduh ba ka la wanrah ïa ka jingduhei jong ki mynsiem briew hadien ka jingshah siat ïap jong ki san ngut ki paidbah ka shnong Mukroh ha ki ktang suloi jong ki Pulit ka Jylla Assam.
Kane ka jingshah khot hajir jong u Bah Donlang Nongbri ka la jia hadien shitaiew tam ba u President jong kane ka seng u Bah Louis Dohtdong u la shah khot hajir ha ki Pulit jong ka Lumdiengjri Police Station halor ka jingkynnoh ba ka Secretariat ka dei ka krem ki mentuh.
Hadien ba la mih na thanat, u Bah Donlang ha ka jingïakren bad ki lad pathai khubor, u la kubur ba u la kren ïa kine ki kyntien ba u la byrngem ban seng da ka kynhun lehnoh namar ka jingbitar ïa ka Sorkar.
“Haoid, nga kynmaw ba nga la kren.
Ka dei tang ka jingkren bitar ïa ka jingbym ler jong ka Sorkar Jylla bad ka tnad Pulit ban ai jingïada ïa ki paidbah kiba sah ha ki shnong khappud," u la ong.
U Bah Louis Dohtdong haba bynrap, u la ong, ka Sorkar kam dei satia ban shu pynlut kai ïa ka por ban khot hajir ïa ki sengbhalang sha ki Police Station hynrei ka dei ban pyndep la ka kamram da kaba phah ïa ki Pulit ban ai jingïada ïa ki paidbah ha ki shnong khappud kiba mad ïa ki jingshah pyndik ba laiphew jait ha ki Pulit bad ha ki Karbi kiba sah ha ka Jylla Assam.
Shillong, Naitung, 14: Ka jingïalang pynrung dkhot jong ka Voice of the People Party (VPP) ha ka sngi Thohdieng ïa kaba la pynlong ha phyllaw jong ka Tirot Sing Memorial Hall, Mairang la sakhi ïa ka jingpynïasnoh sha ka party da ki bun spah ngut ki paidbah.
Haba ïakren bad ki katto katne ki riew paidbah ki la pynpaw ba ka jingshim rai jong ki ban pynïasnoh sha ka VPP ka daw hi ka dei namar ki ïohi ba dei tang kane ka party kaba long ka jingkyrmen ïa ka lawei jong ka dong ka thaiñ, ka ri bad ka jaidbynriew baroh kawei.
Ki la pynpaw ruh ba wat lada ka VPP kam shym la lah ban leh bha ha kane ka elekshon kaba ladep hynrei na ka liang jong ki, ki la rai ba mynta ka kynti ban pynjop don burom ïa uno uno ruh u kyrtong ba ka VPP ka sei.
“Ngin shaniah beit ha ka party ïano kan sei hynrei ngi te ngi la rai ban pynjop beit noh ïa u Prah ha kane ka elekshon MDC ban wan," ong ki katto katne ngut ki longkmie.
Shillong, Naitung 14: Mynta ka sngi dang step ki shipai BSF kiba don ha Bagli Border Out Post , South West Khasi Hills District, ki la ïoh jingtip ba ki don ki briew kiba thmu ban rung sha Bangladesh hynrei haba la ïohi ïa ki BSF ki la phet noh na katei ka jaka bad ki BSF ki la ïoh ban kurup haduh 16 tylli ki song.
Ki BSF ki la kurup ïa kitei ki song bad haba la plied ïa ki la shem ba dei ki jaiñ saree bad kine ki jaiñ ki la kot sha ka T.
14 lak tyngka na Bagli kaba hap hapoh jong ka South West Khasi Hills District.
Kine ki nongkhaïi beain ki la ïoh ban phet na ka tei ka jaka namar ka jinglong khlaw da kaba iehnoh noh ïa ki jingkit ban lait na ka kti jong ki shipai BSF,ïa kine ki tiar ba la ïoh ban kurup la aiti sha ki costom kiba don ha Borsora.
Ki BSF ki long kiba peitngor ban pynthikna ba ki nongkhaïi beaiñ kim dei ban ïoh lad ban ïa khaïi beaiñ ha khappud bad ka Bangladesh, ka jingïoh kem bad ki jingtip kaba ki ïoh ka long ba ki BSF ki la pynkhlaiñ shuh shuh ïa ki bor syntiat.
Shillong, Naitung 14 : Ka North Eastern Hill University Teachers’ Association (NEHUTA) mynta ka sngi Thohdieng, ka la pynlong ïa ka jingïaïaid paidbah hapoh phyllaw ka skulbah NEHU ban phah ïa ka khubor ka jingsuk, ka jingïalong shipara hapoh ka Jylla Manipur, kaba don hapdeng ka thma ïapher jaidbynriew.
Ha kane ka rally la wan ïashimbynta da ki spah ngut ki samla pule, ki nonghikai, ki nongtrei bad ki riew paidbah na kylleng jong ki hynniew tylli ki Jylla ka thaiñ Shatei Lam Mihngi.
Kane ka rally ka pyni ruh ïa ka jingkut jingmut bad ka sur ba naduh ka mynsiem ban wanrah ïa ka jingsuk jingsaiñ bad ban pynkut noh ïa ki jingïakynad ha Manipur.
Ka NEHUTA ka la ban jur ïa ka “Jingsuk bad jingbishar hok" kum ka mat ba hakhmat eh ba dei ban ïaid ha Manipur wat hashuwa ban pynkut noh ïa kane ka jingeh ba jyrwit jyrwat kaba la ñiew kum ka daw bah jong ka jingiakynad.
Shillong, Naitung 14 : U Myntri Rangbah ka jylla u Conrad K.
Sangma, ula leit jurip ïa ka thaiñ Khatarshnong Laitkroh C & RD Block ban khmih halor ka jingseisoh ki kam pynroi bad ban pynthikna ïa ka jingkut jingmut jong ka sorkar ban kyntiew ïa ka thaiñ bad ban pynkup bor ïa ki nongshong shnong ha ka roi ka par.
U Myntri Rangbah ula leit ban peit ïa ki jaka kiba la pyntrei ïa ka skhim Mahatma Gandhi National Rural Employment Guarantee Act (MGNREGA) hapoh Laitmawsiang bad Laitsohpliah bad ula ïamir jingmut ruh ba ki nongtrei Job Card, ki Self Help Group (SHG) kumjuh bad ki Village Organization (VO) kiba la ïa don ryngkat lang ha baroh kitei ki ar jaka, kiba la pynpaw ruh halor ka jingkut jingmut ban pynïaid shakhmat ïa ki jingtreikam na ka bynta ka roi ka par.
U Myntri Rangbah ula pyntip ïa ki sienjam ba la shim da ka sorkar Meghalaya na ka bynta ka shnong Laitryngew da kaba ong; “Ka jingphaikhmat ka jong ngi ka long ban pynkylla dur lyngba ka jingpyntrei ïa ki projek bad ïa ki sienjam ki ban kyntiew ïa ka jinglong jingman jong ki nongshong shnong.
Kane ka kynthup halor ka jingbuh ïa ka jaka ïalehkai na ka bynta ki khynnah ne ka ‘children’s park’ bad ka jaka kilan met ne gym hapoh ka kper jong ka krem Cave Park khnang ban pynshlur ïa ki nongshong shnong ha ka liang ka koit ka khiah".
“Ngi la kut jingmut ruh ban aibor shuh shuh ïa ki kynhun seng hapoh ka shnong ne Village Organisation (VO) da kaba pynïoh ïa ki kor ki bor bad kiwei pat ki jait tiar kiba lah ban pynmih ïa ki tiar ki tar pynsahnam bad ruh ban kyntiew ïa ka kam jngohkai pyrthei bad ngi la ai ka jingmynjur na ka bynta ka jingshna ïa ki lieng, ki jaka pynïeng kali, ki paiñkhana, bad ki lynti ïaid kjat hapoh kane ka park" ula bynrap.
U Myntri Rangbah ula ong “Ka jingseisoh jongka jaka jngohkai ha Umiam ne ka Umiam Viewpoint ka la pynïoh mynsiem ïa ngi ka Sorkar.
Ka thong ka jong ngi ka long ban kyntiew bad pynbha ha kaba ïadei bad ki dukan hapoh Tyngam Masi Viewpoint ka ban khring bad pynsngewtynnad ïa ki nongwan shangkai pyrthei.
Ngin kyntiew ruh ïa ki jingtei ban buh sahnam bapher bapher ka ban kyntiew shibun ïa ka kam jngohkai pyrthei" ong u Conrad.
Haba kren sha ki nongshong shnong bad ki dkhot jong ki Self-Help Group hapoh Laitsohpliah, u Conrad ula ong bad ha kine ki 50 tylli ki snem naduh ba la ïoh ïala ka jong ka jylla, la lah ban kyntiew ïa ka jingdon jong ki SHG jong ki kynthei sha ka 5000 tylli ha kaba la lah ruh ban pynïoh ïa ka jingïarap pisa kaba kot sha ka 30-35 klur.
Hynrei, ha kine ki 5 snem ba la dep ka sorkr MDA hapoh ka jingïalam jong ka National People’s Party la sakhi ïa ka jingkiew shakhmat lyngba ka jinglah ban thaw shuh shuh ïa kumba 45,000 tylli kiwei pat ki kynhun SHG ha ryngkat ka jingpynïoh ïa ka jingïarap pisa kaba kot sha ka 500 klur ban kyrshan ïa ki jingtreikam ki jong ki.
Ula ïathuh ruh ba ka sorkar ka la shimkhia ha kaba ïadei bad ka jingkyrpad jong ki nongshong shnong ban weng ïa ki jingeh kaba ïadei bad ka jingkyrduh um hapoh ka thaiñ bad lyngba ka Sohra Water Supply scheme, la mang T.
48 klur khnang ban lah ban pyntrei noh shen ïa ka projek pynïoh um.
Lyngba ka National Rural Livelihood Mission, la lah ban thaw haduh 44,067 ki Self Help Group (SHG), kaba la aijingmyntoi haduh kumba 427,195 tylli ki longïing.
Nalor kata la kyntiew shuh shuh sha ka 4,607 tylli ki Village Organizations (VO) bad haduh 39,571 ki SHG ki la ïoh pdiang ïa ka jingïarap pisa kaba kot baroh sha ka T.
171.
56 klur.
Ki VO ki la ïoh pdiang ïa ka jingïarap kaba kot sha ka T.
192.
34 klur.
Nongpoh, Naitung, 14: Ar tylli ki iing ki la kylla dpei ha ka shnong 18 mer Umdoh, Ri-Bhoi District hadien ba ki thylliej ding barhem ki la bamduh naphang ïa baroh ki jingdon jingem kat haduh ba ka la wanrah ruh ïa ka jingduhnong kaba khraw ïa ki trai ïing.
Kane ka ïing ka dei jong ka Kong Shebil Pohshna bad ka Kong Pangsngiatshisha Khriam.
Katkum ka thymmei khubor, la ïathuh ba ka jingpluh jong ki ar tylli ki ïing ka la jia dang step phyrngap ha ka por 3:00 baje eiei katba ki trai ïing ki dang ïohthiah lyngngai bad hadien ba la ïohi ïa ka ding kaba la klang ki trai iing ki la ïoh ban mih noh hapoh ka iing ban lait na ka jingmynsaw.
Ki bor synshar shnong ki la pyrshang ban pynlip katba lah ïa ka ding kaba klang bad ki la pynti ruh sha ki Pulit ka tnat Fire and Emergency Services, hynrei namar ka jingklang jong ka ding ka long kaba shyrkhei bha ki Pulit jong ka tnat pynlip ding ki la hap ban ïakhun haduh ban da lah ban pynlip ïa ka ding.
Ïa ka daw tynrai halor kane ka jingjia ym pat lah ban tip satia bad ki Pulit ki dang pynlong ïa ka jingtohkit.
Shillong, Naitung, 14: Da ki phew ngut ki dkhot bad ki nongïalam jong ka Hynñiewtrep Youths Council (HYC) ha ka sngi Thohdieng ki la tur kyndit sha ophis Main Secretariat ban pynrem ïa ka Sorkar Meghalaya Democratic Alliance (MDA) ba la ïalam da ka National Peoples Party (NPP) ka bym shym la lah satia ban pynïoh ïa ka jingdawa Inner Line Permit (ILP), ban pynrung ïa ka Ktien Khasi ha ka Khyrnit Baphra.
Haba pynrem jur ïa ka jingpynbna u Myntri Rangbah ka Jylla u Conrad Kongkal Sangma ba ka Sorkar ka la phaikmat mynta ban pynpoi ïa ka lynti Rel ha Khliehriat, East Jaiñtia Hills District, ki dkhot ka seng ki la pyrta shla da ka sur kaba jam, “No ILP, No Railway.
"Ka seng ka la buh jingkylli ruh ïa ka Sorkar halor ka jingpynslem ban pynrung ïa ka ktien Khasi ha ka Khyrnit Baphra jong ka riti synshar ka ri India bad ha kajuh ka por ki dkhot ka seng ki la pynrem jur ïa u MP ka Shillong u Bah Vincent H.
Pala halor ka jingai jingkyrshan ban pynpoi ïa ka lynti Rel ha Khliehriat, East Jaiñtia Hills District.
Ki bor Pulit hapoh ka jingïalam jong u Superintendent of Police (City) bad u Additional District Magistrate u Bah Ronnie Wahlang tang shu ïoh jingtip ïa kane ka jingtur kyndit jong ki dkhot ka HYC sha Secretariat ki la leit mar mar ban pynsngewthuh ïa ki nongïalam ba kin ym ïalum paidbah hakhmat ka khyrdop jong kane ka ophis treikam bakongsan jong ka Sorkar khnang ba kan ym pynthud ïa ka leit ka wan jong ki kali kiba ïaid lyngba nakhmat ka surok jong ka Main Secretariat.
Ki dkhot ka HYC ki bym shym pynsngap ïa ka jingkyrpad jong ki bor synshar District, ki la shong kyllaiñ myngngor syndon hakhmat ka khyrdop jong ka Main Secretariat.
Ha kane ka por, katba ka kali kaba kit ïa u Symbud Myntri Rangbah ka Jylla uba peit ïa ka tnat Kam Pohïing u Bah Prestone Tynsong ka dang thmu ban rung sha Secretariat, ki dkhot ka seng ki la pyrta shla, “No ILP, No Rest".
Ki dkhot ka seng kim shym la khih satia na kane ka jaka bad ki la rah da ki plakad ban bteng ka jingpyrta ïa ki sur pynrem ïa ka Sorkar MDA tad haduh ba u Symbud Myntri Rangbah Bah Prestone Tynsong un da khot ïakren.
Ha ka jingïakren bad ki lad pathai khubor hadien ka jingïakynduh ïa u Symbud Myntri Rangbah Bah Prestone Tynsong, u General Secretary ka HYC u Bah Roy Kupar Synrem, u la ong, “ngi la kren da kaba shai ba khlem ka ILP ym dei ban wanrah ïa ka lynti Rel.
Ngin ym shah ban ai jingbit ban shna ïa ka lynti Rel ha rilum Khasi bad Jaiñtia khlem da don ki aiñ kiba ïada shwa ïa ngi ki ritpaid na ka jingshah tyllep ha ki mynder kiba nabar ka jylla.
"“Ha kaba ïadei bad kane, u (Bah Tynsong) u la kren shai ba ka sorkar kam pat don jingthmu ban wanrah ïa ka lynti Rel hapoh rilum Khasi bad Jaiñtia ïa mynta bad kam pat don satia ka jingïakren hapoh ka Kynhun Myntri," la ïathuh u Bah Synrem.
“Ngi la ïakren ruh halor ki mat ba sahteng kum ka ILP, ka jingithuh ïa ka ktien Khasi bad ka MRSSA (Amendment) Bill, 2020 ha kaba u Symbud Myntri Rangbah u la pyntip ba ka Sorkar ka dang budien ïa kane ka kam.
Ka Sorkar hapoh ka jingïalam jong u Myntri Rangbah kan sa leit da ka Kynhun Myntri sha Delhi ban ïakynduh ïa u Myntri Rangbahduh ka ri bad ïa u Myntri ka tnat Kam Pohing bad ïa kiwei kiwei ki Myntri ka Sorkar Pdeng ban buddien ïa ki mat kiba sahteng," la ïathuh shuh shuh u Bah Synrem.
Halor kane ka jingpyntip jong u Symbud Myntri Rangbah, ka HYC ka la rai ban ap tad haduh ba ka Kynhun Myntri kan da leit bad kan da wan phai na Delhi shwa ban shim ïa kano kano ka rai.
Jowai, Naitung 14: Ha ka step Sngi Thohdieng ha ka por kumba 6:00 baje eiei, kawei ka bus kaba don ïa u nombar ML05 W 3993 kaba mih na Umrangso Assam ban leit sha Shillong ka la ïa tyngkhuh bad kawei ka trok 16 shaka kaba don ïa u nombar AS 01 PC 7426 bad kaba kit dewbilatLa ïathuh da ki nongshong shnong ka thaiñ ba kane ka la jia ha ka shnong Khonshong, West Jaiñtia Hills kaba don tang katto katne kilometres na ka shnong Iooksi.
Ha kane ka jingjia, bun na ki nongleit nongwan kiba shong hapoh ka Bus ki la mynsaw jur kynthup ïa u nongñiah ka Bus.
Mar mar ki paidbah bad ki nongïalam Shnong ka Khongshnong kumjuh na ka thaiñ Iooksi bad Saphai marsien tip ïa kane ka jingjia ki la pynkit noh ïa kitei ki nongleit nongwan kiba la mynsaw sha ki jaka ïa jingsumar.
Mairang, Naitung, 14: U President ka Voice of the People Party (VPP) u Bah Ardent Basaïawmoit u la ong ba dei da ki aiñ kiba la khñiot ïa u baduk bad dei ki aiñ ruh kiba pynïap ja ïa ki paidbah.
Haba kren ha ka jingïalang pynrung dkhot jong ka party ha Mairang, u Bah Ardent u la ong, lada bishar ïa ka jinglong jingman bad ki jingjia ha kine ki sngi ngi lah ban sngewthuh shai kdar dei da ka aiñ ba ka Sorkar ka khñiot beiñ ïa u baduk.
“Dei da ka aiñ, la hukum ban khang dukan 10:00 baje janmiet, dei ka aiñ kaba la hukum ban kamai kali da kata ka rukom Odd bad Even, dei ka aiñ kaba khang tih dewïong, dei ka aiñ kaba khang tih shyiap bad kumta ter ter bad ngi ïohi ba pleng ki aiñ kiba dei ban ai jingïada ïa ngi ki khñiot beiñ pynban na kata ka daw ngi donkam ban ïoh ïa ka Sorkar kaba don ka jingsngew bad ka jingpyrkhat ïa ki paidbah ban wanrah da ki aiñ ban long ka jingshngaiñ ïa ki ym ban khang lut katba don na kata ka daw ka VPP ka mih ban shim ïa kane ka bynta," u la ong.
“Phin peit ha ka jylla la bun snem la khang pom dieng bad tih dewïong hynrei namar la pyntian jubor khlem da ai jinghikai bad ïoh jingïatreilang na u paidbah kam don kano kano ka jingmyntoi na bynta u paidbah hynrei tang na bynta ki katto katne," u la bynrap.
U Bah Ardent u la ong ruh ba ka jingmih ka VPP kum ka seng saiñpyrthei ka long ban wanrah pat ïa ka burom ba la duh noh ka jaidbynriew bad ban tynrong ïa ka khia ka shon jong u paidbah.
“Lada nga pyrkhat tang ïalade shimet ngam donkam shuh ban dang pynmih seng saiñpyrthei hynrei ngan trei marwei na bynta ka Nongkrem nga lah ban leh kumta tangba ngi dei ban sngewthuh marwei katno ngut eh ngan lah namar ha ka synshar paidbah donkam ban ïoh ïa ka jingbun paid ban pynurlong ïa ki jingthmu bad ki jingangnud na bynta ka jylla bad phi lah ban ïohi ba ha ki jingïatai ki mat kiba nga rah ha ki snem kiba la leit watla nga jop ha ka jingïatainia hynrei ynda la poi ha ka jingïathep vote nga rem beit namarba ngam ïoh ïa ka jingbun paid na kata ka daw ngi la seng ïa ka VPP ka seng kaba don ïa ka thong kaba shai bad ki para nongïalam bad wat ki nongkyrshan ruh ki long kiba skhem bad kiba stad bad ngam ïohi jingartatien eiei ba ngin ïoh bat ïa u lakam synshar ha District Council ha u 2024 bad ha Assembly ha u 2028," u la ong.
Haba kren halor ka jingdawa ban pynkylla ïa ka Reservation Policy, u Bah Ardent u la ong ba ka jingdawa kumba ka long mynta ka la urlong bad satang khyndiat por yn sa ïoh ban kheit ïa u soh ka jingjop.
“Shuwa ban wan ka VPP ym ju don ba nud mano mano ban kren halor ka Reservation Policy namar hana ka long “sensitive" than hynrei ka ngim ju riej ban kren ïa ka jingshisha bad mynta baroh baroh wat kito kiba pyntieng ïa ngi ruh ki kren lut ïa kane ka mat," u la ong.
“Don lei kawei ka seng riewlum kaba la rim bha bad kaba dei ruh kawei na ki seng kaba khlaiñ tam ha ka jylla hynrei wat hadien ba ki la pynrung ïa kane ka mat ha ka Manifesto bad ki la leit sha u paidbah bad kular lada ki jop kin pynkylla ïa ka Reservation Policy hynrei ynda la thnam ka jingïakhih ka VPP ki dang hap ai ‘workshop’ ïa kita ki MLA kiba jop ïa kane ka mat kaba ki la kular bad sngewthuh kaei kata ka Reservation Policy ym kum ka VPP kaba la ïatai sani shuwa ban pynrung ha ka jutang elekshon jong ngi bad ngi sngewthuh shai ruh kaei kaba donkam ban leh," u la bynrap.
Haba kren halor ka jingshah thngan ha jaka ïeng kali kaba don ha syndah ka Additional Secretariat dang shen u Bah Ardent u la ïathuh ba dei namar kum u nongïalam u shim ïa ka jingkitkhlieh ba u shim ïa kane ka sienjam, ‘bad ki doctor kiba wan eksamin manla ka sngi, ha ka sngi shah thngan kaba khyndai ki lap ba lada nga bteng shah thngan satang shisngi ne arsngi ruh ka lah ban jia kaei kaei kaba sniew ïa ka met jong nga haduh na ka Sorkar ka hap pyndem ha ka jingdawa ka jong ngi," u la ong.
Ha kane ka sngi la ïoh ruh ïa ka jingkren na u Bah John Basaïawmoit uba dei u Organising Secretary ka Party ha Mairang, u MLA ka Mawlai u Bah Brightstarwell Marbaniang.
Shillong, Naitung, 14: ka Khasi Jaiñtia Church Leaders’ Forum (KJCLF) ha ka sngi Thohdieng ka la ong ba ka jingpyntreikam ïa ka Uniform Civil Code (UCC) kan lam sha ka jingshah rat dyngkhong jong ka dustur ai jait kmie jong ka jaidbynriew Khasi.
Ha u kyrwoh, u Secretary jong ka Forum u Rev.
(Dr.
) Edwin H.
Kharkongor u la ong, baroh ki kynhun jaidbynriew bad ki niam tynrai ki don la ki jong ki jingmut jong ki ban pdiang bad ban leh ha kaba ïadei bad ka shongkha shongman, ka pyllait san shyieng, ka jingïoh bhah bad kiwei kiwei, katba katto katne ki jaidbynriew ki don la ki jong ki jingïapher.
“Namarkata, kam long kaba dei ban shu pyntreikam ïa ka Uniform Civil Code ha baroh kawei ka ri," la ong u Rev.
Kharkongor.
“Ha ki jaidbynriew Khasi jong ka Meghalaya, kan long kaba ma shikatdei eh, namar ha ka jingaijait bad ka riti ka dustur lada pyntreikam ïa ka Uniform Civil Code kan wanrah jinglyngngoh bad kan pyndam syndon ïa ka jingai jait kmie hapdeng ki Khasi,"u la bynrap.
“Ïa mynta, ban peit katkum ba ka 21st Law Commission of India dang shen ka la ong ba ka Uniform Civil Code (UCC) “kam pat da donkam than lane kaba la kwah lang da baroh ha kum kane ka por," u la ong, bad bynrap, ban pynïaid beit shakhmat ïa ka jingpyntreikam ïa ka UCC pyrshah ïa ka mon jong ki paidbah ha ka ri, kan pynpaw ïa ka jinglong amriang bad ka jingbym pyrkhat bha jong ka Sorkar kaba bat mynta ïa u lakam synshar.
Shillong, Naitung, 14: Ka Balang Catholic ha Meghalaya ka la pyrshah bad pynpaw ïa ka jingbym sngew ïahap halor ka jingtyrwa ban pyntreikam ïa ka Uniform Civil Code (UCC) ha ka ri India.
Ha ka shithi ba la phah sha ka Law Commission of India, New Delhi ha ka sngi Balang, la soi da u Arcbishop ka Jylla Niam Bah Shillong u Most.
Rev.
Victor Lyngdoh, u Auxiliary Bishop ka Jylla Niam Tura u Most Rev.
Jose Chirackal, u Bishop ka Jylla Niam Nongstoiñ u Most Rev.
Wilbert Marweiñ bad u Bishop Elect ka Jylla Niam Jowai, u Most Rev Ferdinand Dkhar.
“Ngi sngewnguh shikatdei ei ïa U Blei ba ngi long ki nongshong shnong jong ka ri India.
Ngi long kiba donbok ban don ïa ka riti Synshar jong ka ri India kaba ïada ïa baroh ki nongshong shnong ha ka ri.
Ngi don ha ka ri kaba burom ïa ka jingïatylli wat hapdeng ka jingïapher bad ngeit ruh ba ka India ka dei ka ri kaba burom ïa ki jait Niam.
Ka dei ka ri kaba shah ban don la ki jong ki aiñ halor ka shongkha shongman, ka jingpyllait san shyieng, ka jingïoh pateng, ka spah ka phew bad kiwei kiwei.
Hynrei ka jingpynbna paidbah ba la pynmih ha ka 14 tarik, Jylliew, 2023 da ka Law Commission of India ha kaba ïadei bad ka jingpyntreikam ïa ka UCC ka dei kaba pynsngewkhia bha ïa ngi," la pynpaw ka Balang ha ka dorkhas ba la phah sha ka Law Commission.
Ka Balang Catholic ka la kdew ruh lai tylli ki mat ban pyrshah haba pyntreikam ïa ka UCC ha ka ri.
“Ki aiñ kiba mih na ka jingdon jong ki riti ki dustur, ki jingngeit bad ki jingleh jingkam kiba ïadei bad ka jingngeit niam yn ym lah satia ban leh shiliang lane ban pyndam noh da kaba wanrah ïa ka UCC.
Ngi pynpaw ka jingpyrshah kaba jur ba ki jingngeit, ki riti ki dustur bad ka tynrai jong ‘kawei ka niam’ yn pynjari ha kiwei pat ki jingngeit lyngba ka UCC.
Ka Article 25 ïa ki kynhun niam ka hok ban pynïaid la ki jong ki kam," ong ka dorkhas.
“Hapoh ka riti Synshar jong ka ri India (Article 341, 342 bad ka Sixth Schedule) la shna ïa ki kyndon ba kyrpang ban pynkupbor ïa ki jaidbynriew riewlum.
Ka jingpynrung ïa ka UCC kan pynjot syndon ïa ki hok kyrpang bad ïa ki jingmyntoi ba la ai sha ki jaidbynriew riewlum," la bynrap ka dorkhas.
“Haba ka 21st Law Commission ha u snem 2018 ka la pynpaw ïa ka jingsngew ba ka jingpyntreikam ïa ka Uniform Civil Code kam da dei eh kaba donkam haduh katta katta lane kaba da kwah da baroh ha kum kane ka por, namarkata, kaei ka jingkyrkieh jong ka Sorkar pdeng ba ka kwah ban pyntreikam noh ïa ka UCC," ong shuh shuh ka dorkhas.
Shillong, Naitung 14 : U Myntri ka tnad pule puthi ka jylla u Rakkam A Sangma mynta ka sngi Thohdieng u la pynbna ba la thaw ïa ka State Education Commission (SEC) kaba kynthup ïa ki saw ngut ki dkhot hapoh ka jingïalam U Prof Sherwin May Sungoh uba dei u Head of Education Department ka NEHU kum u Chairperson.
U Prof David Reid Syiemlieh IFS ba la shongthait bad ruh u Chairman ba mynshwa ka UPSC bad u Executive Chairman ba mynshwa ka MBOSE u Tony TC Marak kum ki nongaibuit.
U Secretary ka tnad pule puthi ka jylla u Ambrose Ch Marak kum u Member Secretary.
Nalor kine ka SEC ka la jied bad pynrung dkhot ruh sa 12 ngut kiwei pat ban ïarap ïa ki kam ka Commission, ïathuh u Sangma ha ki lad pathai khubor hadien ba la dep shong jingïalang ban kyrtiang dien bad bishar bniah halor kane ka Commission.
U Rakkam u la ïathuh ka por treikam jongka SEC kan long arsnem naduh ka sngi ba pynmih ïa ka jingpynbna.
Halor ki mat treikam u Myntri u la ïathuh “ Ka Commission kan ai buit bad ai jingmut ïa ka sorkar jylla khamtam ïa ka tnad pule puthi halor ki kam ba ïadei bad ki skul bad college, kumno ban siew ïa ka tulop sha ki nonghikai, ban pynbha ïa ki skul ki college bad ban peit ruh ba ki tnad pule dangle jongka sorkar ki dei ban treikam hok khlem kano kano ka jingpynwit ne pynthut".
“ Nalor kata kan ai jingmut bad ai buit ïa ka sorkar halor ki rukom treikam bapher bapher kumno ban pynïaid shakhmat ïa ka polisi treikam ban wanrah ki jingpynkylla ha ki skul bad ki kyrdan ba kham shalor kat kum ki jingkdew lynti ka National Education Policy (NEP) 2020" ong u Rakkam.
Shuh shuh ka Commission kan ai jingmut bad pyni ruh ïa ki kam ban wanrah ki jingkylla ban kyntiew ïa ka pule puthi ha ki skul bad college bad Higher and Technical Education.
Kumjuh ruh ka Commission kan peit bad bishar bniah ruh ïa issue kiba ktah ïa ka pule puthi ha ka jylla bad nangta kan phai ruh sha ki rukom pynïaid bad treikam jong kito ki skul bad college ba ïarap da ka sorkar.
Kumno ki School Managing Committee ki pynïaid ïa ki skul bad hadien kane kan ai jingmut ïa ki rukom ai grant ne jingïarap ïa kine ki skul bad college.
Kan dei ruh ka kamram jongka Commission ban peit ïa ka jingdon jong ki skul namar ki don ki jaka bym don skul, ki don ki jaka ba bun eh ki skul, ki don kiba duna ki khynnah skul, ki don pat kiba bun ki khynnah skul hynrei ki nonghikai ki duna, nangta ki nonghikai ban hikai ïa ki ktien tynrai lajong bad kumta ter ter.
Lyngba kane ka Commission kan bishar bniah ruh ïa kiba bun ki jingeh bad jingkynrum kynram kiba don ha ka tnad pule puthi bad kan ai jingmut kiei ki jingdonkam ban warnah ki jingpynkylla la ka long ha ka rukom treikam ne ka polisi treikam jongka tnad ruh.
Kan pynkhreh ruh ïa ka polisi ba thymmai ka ban ïa ryngkat kyrdan bad ka NEP 2020 bad ai jingmut ruh kiei ki subjek ba thymmai ba dei ban pyndonkam ha ki skul bad ki college, ki skul kin plie naduh katno haduh katno, katno kin ïoh shuti bad kiei ki prokram baroh shisnem ruh.
Ki khatar ngut ki dkhot ba pynrung ha ka SEC ki long Dr CAR Diengdoh, retd CDC, NEHU, Dr Vanessa Kharmawphlang, principal jong ka CTE (PGT) Shillong, Dr Nikme Salse Ch Momin, Prof NEHU Tura Campus, P Ryngksai, retd additional Director of School Education & Literacy, Dr Charles Rueben Lyngdoh, associate professor, Synod College, Sanggra A Sangma, associate professor, department of History, Donbosco College, Tura, Rahul Chatterjee, assistant lecturer (physics), Jail Road Boy’s Higher Secondary School, Shillong, Brother Solomon T Morris, Principal, St Edmunds School, Catholic Christian Brother Institution, Shillong, Richard Uriah, Principal North Liberty Hr Sec, School, Jowai, FC Shullai, retd Primary School Teacher, Polo Hills, Shillong, Aaron Warjri, Principal Shillong Public School, Shillong bad Dr (Fr)Phillip Abraham SJ, Principal Loyola College & Loyola Hr Sec School, East Garo Hills.
Shillong, Naitung 14: Ka United Democratic Party (UDP) mynta ka sngi Thohdieng, ka la aiti ïa ki jingai jingmut ba phra tylli ki mat sha ka Chairperson ka Committee ki seng sain pyrthei Kong Ampareen Lyngdoh, kiba ïadei bad ka jingshong bishar thymmai ïa ka State Reesrvation Policy ka Jylla.
Haba kren sha ki lad pathai khubor u general secretary ka UDP u bah Jemino Mawthoh ula ong ba ha ka jingïalang bad ka myntri ka tnat Law, na ka liang ka UDP ka la ai ki jingai jingmut kiba bha tam bad kiba lah ban pdiang da baroh ki jaidbynriew kiba don ha Meghalaya.
U bah Jemino ula ïathuh ba naka liang ka UDP kala shong jingïalang haduh 14 sien ha ka jingdon lang ki stad aiñ bad ki stad haka pule puthi ban ïakren kumno ban phah ïa ki jingai jingmut sha ka sorkar kiba biang tam ïa baroh ki jaidbynriew hapoh ka jylla.
Haba kylli kiei kita ki jingai jingmut, naka liang u bah Jemino ula ong “Haka jingïalang ka Myntri ka tnat Law ka la pynpaw sha ngi ba kam pat long ban pyntip paidbah, kiei kita ki 8 tylli ki jingai jingmut ba ka UDP ka la aiti sha ka Chairperson namar ïa kine ki jingai jingmut yn hap ban phah rah sha ka Expert Committee".
U bah Jemino ula ong ba watla kam pat long ban pynpaw paidbah ïa ki jingai jingmut hynrei na ka liang ka UDP ka la dep ban bishar bniah bha ïa baroh 8 tylli ki mat bad ka Party ka sngew ba kine ki jingai jingmut kim long pyrshah ïa kano kano ka jaidbynriew kiba don hapoh Meghalaya.
“Ngi la ïa im lang bad ki jaidbynriew Garo mynta la palat 51 snem bad nga ngeit ba ngi don ka jingïasngewthuh jingmut hapdeng baroh ar jaidbynriew ban wanrah ka jingkylla hapoh ka Reservation Policy kaba lah ban pdiang da da baroh ki jaidbynriew kiba don ha Meghalaya" ula ong.
Mawkyrwat, ‘Naitung 14: Kum ka dak jong ka jingaimynsiem bad ai jingpynshlur ïa ki samla jong ka thaiñSawsymper baroh kawei, ka Hynñiewtrep Youth’s Council (HYC) jong ka Sawsymper Circle ka la ïoh ban pynlong ïa ka prokram pynkup burom da ka “1st Turshaphrang Excellent Awards" ïa ka Jessica Marweiñ kaba la ïoh ha ka kyrdan Top 20 ha ka Exam MBOSE 2023 St.
Ferrendo Higher Secondary School, Sawsymper East Khasi Hills District.
Ha kane ka sngi, ka HYC Sawsymper Circle ka la ïoh ruh ban pynlong ïa ka jingïakop dro dur kaba ka phang ba ki la buh ka dei, “Natural Environment" bad ïa ki nongjop ha kane ka jingïakop dro dur la ïoh ban ai khusnam da ka syrnod bad ka song pisa bad la ai sngewbha ruh da ka Momento ïa ka Pearly Stone Academy Secondary School, Mawryngkang, East Khasi Hills District ha kaba baroh ki khynnah bha skul ki la pass baroh ne 100% ha ka Result jong ka MBOSE jong u snem 2023.
Haba kren ha ka jingïalang ba lyngkot, u bah George Lyngdoh uba dei u President jong ka HYC Sawsymper Circle ula pynpaw ka jingsngewkmem ba ki la don ki khynnah skul kiba la wan rah ïa ka nam bad ka burom ïa ka dong ka thaiñ kata ïa ka Jessica Marweiñ kaba la ïoh rung ha ka Top-20 ha ka result jong ka MBOSE kaba mynta u snem 2023 na ka St.
Ferrendo Higher Secondary School, Sawsymper.
Ym tang kata, ka burom ka leit ruh sha baroh ki Nonghikai kiba la treishitom ban ai ki jinghikai kiba paka na ka bynta ki khynnah skul khlem da kheiñ la ki long ki khynnah kiba stad ne kiba duna jingstad hynrei ki la ai kajuh ka jinghikai ba ki khynnah kin lah ban ïoh bat ïa kaei ba ki ki la ïoh hapoh ki kamra klas.
Shuh shuh u la ai ruh ka jingkhulei na ka bynta ka St.
Ferrendo Higher Secondary School, Sawsymper kaba ha sien ba nyngkong hapoh jong ka thaiñ Sawsymper ba la ïoh ban pass bha baroh ki khynnah skul kaba long 100% ha ka results jong ka MBOSE.
Namarkata, u la ai mynsiem ïa ki ba kum ki khynnah skul ki dang donkam shibun ban nang trei shitom shuh shuh nangne shakhmat namar ba kane mynta dang ka long tang ka jingsdang ïa kaba na ka liang ka seng ka ai khusnam.
“Nangne shakhmat ngin dang ïai bteng ban pynlong ïa kane ka jingpynkupburom da ka ‘Turshaphrang Excellent Awards’ lada don kiba leh bha", ong u bah George Lyngdoh.
Haba bynrap shuh shuh u la ong ba bun ki samla pule kiba la pass bha ha ki kyrdan bapher bapher ki kyntait ban trei hapoh ka jylla lajong bad kane ka pyndiaw mynsiem ïa ki kum ka seng.
Namarkata, ki donkam ban kyntiew ïa la ka jong ka jaidbynriew ba ki donkam kum ïa ki khun samla khasi ba kin long kum ki ophisar, ki doktor, ki nonghikai kiba trei hapoh ka jylla khnang ba kiwei jaidbynriew kin nym ïoh long trai hapoh kane ka Ri Khasi ba ieid jong ngi.
Haba kren ha kaba ïa dei bad ka jingïakop dro dur jong ki khynnah, u la ai mynsiem ba kum ki khynnah kim dei ban kut tang hangne, hynrei ha kawei ka sngi kin lah ruh ban ïoh ïa shimbynta ha kylleng ki jaka hapoh ka distrik bad ka jylla hi baroh kawei.
Namarkata, ka seng ka la tyrwa ba ka kloi ban ïarap ïa ki khynnah kiba don ka sap ha ka rukam dro jingdro jong ki ryngkat ka jingpyndonkam hok ïa ka sap ba ki ki don.
Ha ka jingkren jong u bah Arbok Kharjahrin, President ka HYC South West Khasi Hills District u la ong, “Ai ba kane kan dei tang ka sngi jong ka jingsdang bad kan ym kut noh mynta hynrei kan dang ïai bteng na uwei u snem sha uwei pat ryngkat ki jingaimynsiem lyngba ka jingpynkup burom ïa ki khynnah skul bad kumjuh ban pynlong ïa ki jingïakop-dro dur ha kaba ïa dei bad ka mei mariang, namar ka donkam kum ha kine ki juk mynta ban pynsngewthuh ïa ka jingkordor ka mariang.
“Ngi ïohi bad skhi ha kine ki sngi ïa ka jinglong jong ka mariang ha kaba ka la kylla shibun bad ngi ïoh mad ïa ka jingrang tyrkhong bad ka jingduna ha ka jinghap slap haba ïa nujor bad ki por ki snem ba la dep", ong u bah Arbok.
Kumta ban pynsngewthuh ba kumno yn lah ban ïa khun ban pynneh pynsah ïa ki dieng ki siej, ki lum ki wah, ka jingdro ïa ki dur jong ka mariang kam dei tang ban shu dro ban pynitynnad hynrei ki dei ruh ban da leh ruh da ki kam ban ïada ïa ka mariang.
Kumta u la ban jur ba ban kyntiew ïa ka jingnang jingstad bad ruh ïa jaidbynriew ki donkam ïa ka jingïatrei lang naduh ki nonghikai, ki kmie ki kpa, ki khynnah skul bad ym tang kata hynrei ki khynnah skul khamtam ki dei ban don ka mynsiem ban ïa khun ïa ki kyrdan kiba kham ha khlieh duh bad nym ailad ïa kiwei pat ki jaidbynriew ban ïoh ban shynshar hangne hapoh ka jylla Meghalaya namar sa tang katno lada ma ngi ngim don ka jingkitkhlieh ngin sa long kumba ka la jia ha ka jylla Manipur ha kine ki sngi ba mynta.
Ïa ka jingïalang ha kane sngi la pynïaid da u samla Francis Nongsiej bad la ïoh ruh ka jingkren na ka kmie jong ka Jessica Marweiñ ki nonghikai bad kiwei de ki ‘riew rangbah ha ryngkat da ka jingïadonlang ruh ki khynnah skul, ki paidbah bad kiba la shah khot sngewbha ha kane ka sngi.
Ka jingbam ka dei kaba donkam tam ia ka met jong u briew bad khlem ka bam ym don jingim.
Ka jingduna jong ka jingbam ha ka met ruh ka wanrah ia ka jingshitom bad ka jingpalat jong ka bam ha ka met ruh ka wanrah jingshitom kumjuh hi.
Kumba long kiwei pat ki jingdonkam jong ka jingim u briew ka bam ka dei ban long kaba biang ym ban palat ne duna.
Ka jingbam ia ki jingbam kiba bha bad kiba tei ia ka met ka wanrah ia ka jingmyntoi bad ka ai ia ka jingkoit jingkhiah, hynrei ka jingbam ia ki jingbam kiba sniew bunsien ka wanrah jingeh ia ki briew shimet bad bunsien la shem ba ka daw jong ka jingpang jingshitom ka dei na ka daw jong ka jingbam kulmar ia ki jait jingbam kiba ktah ia ka jingkoit jingkhiah jong ka met.
Namar kata khnang ban ioh ia ka jingkoit jingkhiah baroh ngi donkam ban nang ban bam ia ki jingbam kiba bha bad ki ban ym pynsniew ia ka met.
Ka jingbam hi ka dei ka dawai bah kaba khraw kaba ai ia ka jingkoit jingkhiah lada ngi nang ban bam kat kum ba dei biang naka bynta ka met jong ngi.
Bun ki khnium bad kynnoh ba ki jingbam ha kine ki sngi kim long shuh kiba biang bad kiba koit ba khiah namar ba la bun palat ka jingai dawai (chemical) naduh ki jhur, ka doh, ki soh, wat haduh ka umphniang bad kiwei pat ki jingbam ba la song ha ki jingsong bad kiwei kiwei de.
Kawei na ka jingshitom kaba kham kynrei eh ha kiba bun ka dei ka jingshitom kpoh bad kane baroh ka dei beit na ka daw jong ka jingbymbiang ha ka rukom bam.
Ha kine ki sngi la iohi ba kat shaba leit ki dap tang ki jaka die jingbam ki pynsuk (fast food) na ka bynta ki paidbah, kumta bun ki mlien bha ban bam ia kine ki jait jingbam.
90% na kine ki jingbam fast food la shem ba kim ju salia ia ka jingkoit jingkhiah hynrei ki longbeit kumno ban kamai bad pynbiang ia ka jingdawa ki paidbah.
Kum ka nuksa wat ki jhur ba pyndonkam bunsien kim ju sait khuid satia ia ki.
Kine ki jingbam bunsien ki dei kiba bun bha ka umphniang bad ka khlein kumta kim da long eh kiba na ka bynta ka koit ka khiah.
Ki briew kiba nang bam bam la iohi ba ki long ki briew kiba koit bakhiah bad ka long kaba eh ban shem ia ki briew kiba nang ban sumar ia la ka jongkoit jingkhiah ha kine ki sngi.
Bun kim salia satia ia ka jingkoit jingkhiah nalor ba ki jingbam kim long kiba paka shuh, pynban ki briew ki dang bam ia kiwei pat ki jingbam kiba sniew kum kaba dih duma bad bam ia ki khaini, raja bad kiwei.
Man ka por ba ki leit ban shah sumar ne iakynduh ia ki doktor ba ju batai ba ka jingkyrni ka jingdih sikret ne duma bad ka jingbam duma ki long kiba sniew bad kiba ktah ia ka koit ka khiah, hynrei kane kam shym la pynphikir satia ia ki paidbah.
Ka jingkoit jingkhiah ka don ha ka kti jong u briew shimet shimet ban phikir ia la ka jong ka jingim, palat nangta ka shong ha ka bor jong ka mariang.
Ha ka por jong ka jinglong samla ha ba ka bor met ka dang biang bad ba ka bor jong ka jingialeh pyrshah ia ka jingpang ka dang khlain, kam da don jingktah than eh ia ka koit ka khiah, hynrei wat la katta ruh bun ki samla ki ud bad ki mad shibun ki jait jingpang.
Ha kine ki sngi namar jong ka rukom long ka rukom im namar jong ka jngkiew ka ioh ka kot, ha kaba wat ki khynnah ki lah ban ioh kat kaba ki kwah namar ba ki kmie ki kpa ki pynbiang ia ki, bun ki khynnah kim kham bang ban bam ia ka ja bad ki jingbam kiba tei met, hynrei ki kham sngewtynnad ban bam da ki jingbam kai kum ki chips, ki shoklet, bad kiweipat.
Kumta wat ki khynnah rit ruh ki mad ia ki jingpang kiba ktah khamtam eh ai ka kpoh.
Kiwei pat ki jingpang kiba kynrei bha ha kine ki sngi hapdeng jong ki briew kiba la khamsan ki long ka jingpang shini (blood sugar), ka jingpang high blood bad kiwei pat.
Kine ki jingpang ki la dkhat ia kiba bun bah ki mynsiem briew, namar ba kiba ngat ia kane ka jingpang ki shem jingeh shibun ban ioh khiah namar ba ki hap ban kiar na ki jingbam.
Ki don ki briew kiba ong ym lei lei lada iap halor ka bam, kane ka long kaba bakla shibun eh namar ba hapoh ha lade ym don iwei ruh iba kwah ban iap bad baroh ki bam khnang ban im.
Na ka bynta kito kiba dei ban kiar ia ki jingbam kiba ktah ia ka met jong ki, ka jingbam kam iapher satia na ka kyiad bad na u drok namar ba ka pyntroin ia ka met jong ki.
Tang kawei ka buit kaba rieh ba kito kiba ngat ha kitei ki jait jingpang ka long ba kin sngewthuh shai kdar ia ka jingmut jong ka jingim bad ka jingbam.
Haba kum bam ia ka jingbam kaba ktah ka jingbang ka neh tang da ki minit bad ka jngbabe ka tied man la ka khyllip mat bad ka jingkoit jingkhiah ka nanghiar nanghiar.
Kumta kawei ka nuksa ka long, kumba ka bam kaba bang ka pynkmen ia ka mynsiem ka jingkoit jingkhiah ka kham pynkmen da ka spah shah.
Ia ka jingkoit jingkhiah lah ban lehkmen bad sngew shilynter jingim katba dang ring mynsiem hynrei ka jingbam bakla ka dap tang ka jingbabe.
Namar kata donkam ban nang ban bam bad lehkmen ha ka jingkhiah kran.
Nongthymmai-Shillong, Naitung 15: Hynnin ka Sngi Thohdieng ka KSU Nongthymmai Circle ha ryngkat bad ka Tramline Badminton Accademy ka la ïoh ban khylliap pyrda noh ïa ka lympung lehkai kaba la tip kum ka Maitshaphrang Khasi Khasi Badminton Tournament 2023.
Kumban shu pynkynmaw, ïa kane ka lympung la sdang naduh ka 11 tarik mynta u bnai ha kaba la don haduh 122 ngut ki nongïalehkai kiba la wan ban ïashim bynta hynrei hynnin ka sngi na ka liang jong ki bor pynïaid jong kane ka lympung ki la ïoh ban pyndep ïa baroh ki jingïakhun final ha ki kyrdan bapher bapher.
Haba phai sha ka kyrdan ïakhun para marwei jong ki kynthei (Girls Single U-15) ïa ka namjop la ïoh ban khur da ka Netania Tariang kaba la pynliem ïa ka Deiphishisha Dohling.
Ha ka thup ïalehkai para arngut jong ki kynthei (Girls Double U-15) ïa ka namjop la khur da ka Netania Tariang/ Rhema G Nongkhlaw kiba la pynliem ïa ka Deiphishisha Dohling/ Haphisha Massar.
Haba phai pat sha ka thup lehkai ki khynnah ba dang hapoh 15 snem ki shynrang (Boys Single U-15) u Hasael Nealson Shabong u la jop hadien ba pynliem ïa u Owayomi Toi.
ïa ka kyrdan lehkai ki samla kynthei ba dang hapoh 19 snem ka rta (Girls Single U-19), ïa ka namjop la khur da ka Catheresa Lyngdoh hadien ba pynliem ïa ka Gerymal Nongkhlaw.
Ha ka jingïakhun final para arngut jong ki kynthei ba dang hapoh 19 snem (Girls Double U-19) ïa ka burom la ïoh ban rah da ka Carylynda Nongbri ryngkat bad ka Geryma L Nongkhlaw hadien ba ki la jop pyrshah ïa ka Sanibha Suting bad ka Wansuk Shylla.
Ha ka jingïaknieh namlahduh jong ki shynrang ba dang hapoh 19 snem ka rta (Boys Single U-19), u Stephan N Marweiñ u la ïoh ban kheit ïa u soh ka jingjop hadien ba pynliem ïa u Vivian Wanshai Laloo.
Katba ha ka jingïakhun para arngut jong ki shynrang (Boys Double U-19) ïa ka namjop la khur da u Stephan N Marweiñ ryngkat bad u Vivian W Laloo hadien ba jop pyrshah ïa u Kenan Jomaia Rani bad u Mewanpyntngen Shadap.
Ha ka thup ïakhun khleh paralok kynthei bad shynrang (Mixed Doubles U-19) , ïa ka burom la khur da u Hasael Nealson Shabong bad ka Catheresa Lyngdoh hadien ba ki la lah ban pynliem ïa u Xavier T Tariang / Carylynda Nongbri.
Ha ka Women Single kiba la kham heh ka rta la jop da ka Elsarica Umdor kaba la pynliem ïa ka Larihun Warjri.
Katba ha ka thup ïakhun mar arngut jong ki kynthei (Women Doubles) ka Elsarica Umdor ka la jop khusnam biang sa shi sien ryngkat ka paralok jong ka, ka Zinnia Kahit kiba la pynliem ïa ka Ibalari Siangshai bad ka Pretty Mary Sumer.
Ha ka Men Single la khur da u Mebanker Shullai u ba la pynliem ïa u Gregoreo Passah.
Katba ha ka Mens Double la jop da u Mebanker bad u Gregoreo kiba la pynliem kiba la pynliem ïa u Hrisami Passah bad u Deilang Waoo Nongpluh.
Ha ka Mixes Doubles jong kiba la rangbah u Kieper W Shulai bad ka Elsarica Umdor ki la jop ïa u Mebanker Shullai bad ka Netania Tariang.
Ha ka Men Single 45+ la jop da u Thomas Khar Syiemïong pyrshah ïa u Aiborlang Ranee.
Katba ha ka Men Double 45+ la jop da u Aiborlang Ranee lem bad u Mark A Laloo kiba la pynliem ïa u Denison Pyngrope/ James Sunn.
Ha kane ka sngi la ïoh ruh ban pynkup burom ïan u Bah Donald Wahlang hadien ba u la shah jied kum u Vice President jong ka Basketball Federation of India (BFI), bad ïa ki khusnam sha ki nongjop la sam da i Samla Lambokstar Marngar u ba dei u kongsan ha kane ka sngi bad i D5 C.
O.
Rangad i ba dei i symbud kongsan.
Jowai, Naitung 15: Ka Jaiñtia Truck Driver Association kan pynlong ïa ka jingïalang haka 20 tarik u Naitung 2023, haka por 11 baje ha ophis treikam jong ka seng kaba don ha Pale Palace Loom Soo-Ïung New Hills, Jowai.
Ha kaba ïadei bad kane na ka liang u Assistant Secretary ka JTDA ma Firstmoon Kharpomtiah ula pyntip ba seng ka khot ïa ka baroh ki para nongñiah Trok kiba hap hapoh u pud u sam jong ka Jaiñtia Hills ba kin ïawan sha kane ka jingïalang khnang ba yn lah ban pynïaid ïa ki kam jong ka Association.
Ha kane ka jingïalang kan don ruh ka jingïaphylliew jingmut na ka bynta ka eh ka shon jong ki nongñiah trok bad kiwei kiwei de ki kam kiba dei ban ïakren.
Khot ka Jaiñtia Truck Driver Association sha ka jingïalang ha ka 20 tarikJowai, Naitung 15: Ka Jaiñtia Truck Driver Association kan pynlong ïa ka jingïalang haka 20 tarik u Naitung 2023, haka por 11 baje ha ophis treikam jong ka seng kaba don ha Pale Palace Loom Soo-Ïung New Hills, Jowai.
Ha kaba ïadei bad kane na ka liang u Assistant Secretary ka JTDA ma Firstmoon Kharpomtiah ula pyntip ba seng ka khot ïa ka baroh ki para nongñiah Trok kiba hap hapoh u pud u sam jong ka Jaiñtia Hills ba kin ïawan sha kane ka jingïalang khnang ba yn lah ban pynïaid ïa ki kam jong ka Association.
Ha kane ka jingïalang kan don ruh ka jingïaphylliew jingmut na ka bynta ka eh ka shon jong ki nongñiah trok bad kiwei kiwei de ki kam kiba dei ban ïakren.
Nongpoh, Naitung 15: Ka seng Hynniewtrep Integrated Territorial Organization (HITO) Ri-Bhoi District kala phah da ka kyrwoh kaba shai bad ka jingmaham ïa baroh ki tnad treikam jong ka sorkar pdeng, ki ophis semi government ba kim dei ban plie haka 17 tarik Naitung kaba dei ka sngi burom ïaka lyngkhuh sngi ïap ba 188 jong u khlawait Tirot Sing Syiem.
Naka liang ka seng kala phah ruh ïa katei ka kyrwoh dei hadien ba bun naki ophis treikam jong ka sorkar pdeng, ki semi-Government kim burom ïaki sngi kyrpang bad ki sngi shuti bad lada lap ïa kino kino ba leh pyrshah naka liang ka seng kan sa keit ban khang hi bad ban shim pat da kiwei ki sienjam.
Jowai, Naitung 15: U Waheh Shnong jong ka Chilliang Raij u ma D.
H Pde mynta ka sngi ula pyni ïa ka nuksa kaba bha da kaba ïalam ïa ki khynnah shnong ban ai ka jinghikai kumno ban pynneh pynsah ïa ka mei Mariang da kaba pynlong ïa ka jingthung dieng.
Ïa kane ka jingthung dieng la pynlong ha Trep-Pariat Pohsnieñ kaba don hajan jong ka wah Myntdu.
Ha kane ka sngi la ïoh ban thung 20 tylli ki tynrai dieng Puma.
Na ka liang jong u ma Pde ula buh ka jingkyntu ïa kito ki briew kiba ju mlien ban leit um leit wah ba kim dei satia ban pynjot pynjulor ïa kine ki dieng, kum ka jingpom pathar ne ka jingthang lum, khnang ba kine ki dieng kin ïoh ban heh ban san bad kan wanrah biang ïa ka jingjyrngam jong katei ka jaka.
Jowai, Naitung 15: U Chairman ka Khadi and Village Industries Commission (KVIC) u Manoj Kumar mynta ka sngi ha ka jingleit jngoh jong u ïa ka Amlarem Sub-Division, West Jaiñtia Hills District ula ïoh ban sam haduh 200 tylli ki synduk ri ngap sha ki 20 ngut ki nongtrei ngap jong kane ka thaiñ War Jaiñtia.
Napdeng kine 5 ngut ki dei na ka shnong Jong -U- Chen bad 15 ngut ki dei na ka shnong Pdengskeh ha kaba la ai ïa ki mar 10 tylli ki synduk.
Ïa kane ka prokram la pynïaid hapoh ka skhim Gramodyog Vikas Yojna, ka skhim kaba pyntrei da ka Khadi and Village Industries Commission (KVIC) kaba kyrshan ïa ki karkhana sha ki thaiñ nongkyndong.
Ha ka juh ka por u Chairman ula Sam ruh ïa ki tiar ri jingri bad ki syrnot sha ki nongïoh bynta.
Shillong, Jymmang 25 : Ka Khasi Hills Autonomous District Council (KHADC) hynne ka sngi ka la kyntu ïa baroh ki Rangbah Shnong ka sor Shillong ba kin peitngor ia ka rung ka mih ki briew kiba nabar ha ki shnong ki thaw khamtam hadien ka jingjïa ha Manipur.
Ïa kane ka rai la pynbna da u CEM ka Council, Bah Titos W Chyne hadien ka jingïalang bad ki Rangbah Shnong ha ka Conference Hall jong ka KHADC.
“Kane ka jingïalang ngi khot kyrpang tang ïa ki Rangbah Shnong ba don ha nongbah Shillong ban ïa kren halor ka jingïohi ha ki lad pathai khubor ïa ka jingsdang jong ka jingwan ki briew kiba nabar ban wan buhai shnong, wan riehtngen ha ka sor jongngi kumba phi ïohi ha Madanrting kaba ki paidbah na Manipur kiba la wan ban shnong ha Madanrting bad mynta lehse ki la krih sha kiwei ki shnong," u la ong haba kren bad ki lad pathai khubor.
Shuh shuh u ong ruh ba ha katei ka jingkynduh ïa ki nongïalam shnong, baroh ki rangbah shnong ki la pynpaw ba ki la shimkhia bad don kiba dang thmu ban sdang bad don ruh kiba la dep sdang.
“Kumjuh ruh ngi la kyntu ba kin long kiba peitngor ban tohkit bniah ïa ki briew kiba wan na shabar ym dei eh tang ïa kiba wan na Manipur hynrei ruh ïa kiba wan nabar jylla kiba wan ban shongwai kiba wan ban trei bad wan ban khaii ha kane ka nongbah.
Ha kane ka sngi, da ka jingai jingmut lang jong baroh ngi la shim ïa ka rai ban rejistar ïa ki nongshong wai baroh kiba don ha ki shnong jong ki.
Na kata ka daw, ngi la rai ban pynmih ïa ka notification na ka liang jongngi sha baroh ki Dorbar Shnong kaba ki ong ka Khasi Hills Autonomous District Maintenance of Household Register, kaba mut ka jingrejistar ki Dorbar Shnong ïa ki nongshong wai kiba don la ka long ki Khasi ne kiba wan na kiwei ruh ki jylla.
"U CEM u ïathuh ruh ba ki la shim ïa ka rai ba kino kino kiba mut ban wan shongwai ki hap ban ïoh shwa ïa ka jingbit na ki Dorbar Shnong, kaba mut ba ki trai iing ha shwa ba kin ai wai ïa ki iing jong ki, ki hap ban pyntip shwa sha ka Dorbar Shnong bad hadien ba ki la ïoh ïa ka jingbit kin sa lah ban ai wai ïa ki iing jong ki ym dei tang ïa ki iing shong wai hynrei wat ïa ki dukan ne khaii pateng ruh.
Ha kajuh ka por u la ïathuh ruh ba u Rangbah Shnong ka Madanrting u la pynshai ba ka jingwan jong ki briew kiba nabar ha katei ka shnong kadei khlem ka jingtip jong ka Dorbar Shnong hynrei lyngba kawei ka kynhun niam kaba ai jaka ba kin shong kin sah.
U ong ruh ba ka shnong ka la shimkhia bad haduh mynta ki don sa tang kumba 32 tylli ki longiing kiba dang don ha katei ka jaka sah hynrei ïa kiwei pat ym lah ban ïoh jingtip.
“Da ki spah ngut ym tip shaei ki la poi kaba mut ba ki lah ban poi sha kiwei pat ki Dorbar Shnong.
Na kata ka daw nga la khot ïa kane ka jingïalang ba ngin long kiba peitngor ba ngin long phikir bha ïa ka jingwan jong ki briew kiba nabar.
".
Shillong, Jymmang, 25: Da ki spah ngut ki samla pule kiba angnud ban bteng ïa ka jingpule Bachelor of Education (B.
Ed) ha PGT College, Shillong ki la mad ïa ka jingsuhsat hadien ba ki la hap ban leit ieng laiñ naduh dang saw tyngab tang ban ïoh ïa ka Form na kane ka College bad nalor kata la ïoh jingtip ruh ba ki don ki samla kiba la hap ban shu sah miet lypa tang ban ïoh ïa ka Form.
Katkum ka jingïathuh jong ki kmie ki kpa bad ki samla pule kiba ieng laiñ ban ïoh ïa ka Form na kane ka College ha ka jingïakren bad u nongthoh khubor, la ong ba ki bor pynïaid jong ka College ki la ai ïa ki Form tang 150 ha ka 24 tarik bad ha 25tarik bad sa 200 tylli ha ka 26 tarik u Jymmang, 2023, katba ki Seat ki don tang 33 tylli.
Ki la ïathuh ba la jan baroh ki samla na kylleng ka jylla ki la poi ban ieng laiñ tang ban ïoh ïa ka Form khnang ban ïoh bteng ïa ka jingpule B.
Ed ha kane ka College.
Ha kaba ïadei bad kane, ka Khasi Students Union (KSU) ha u kyrwoh ba la phah sha ki lad pathai khubor ka la ong, “ka jingjia ha PGT College ha kaba ka jingieng laiñ ka jina naduh mynstep ka long kaei kaei ka bym sngewtynnad namarba ka Sorkar hi kam shim khia.
"“Ka KSU lyngba ka Education Cell naduh ki snem ba la leit ka la ïakynduh ïa ki nongpynïaid bad ïa ki nonghikai jong kane ka College ban ïasyllok ïa kane hynrei ka daw hi baroh ka dei ba ka Sorkar kam shimkhia," la ong ka Seng.
Ka seng ka la pyntip ba kan sa leit jurip shibit ha ka por shiteng synñia namarba la ïoh jingtip ba kan don ka jingieng laiñ naduh 1 baje mynstep.
Ngim donkam ban pynjrong ïa ka khana namar baroh la ïa ïohi bad ïa tip lut kumno ka sengsaiñ hima kaba dang thymmai ha ka jylla Meghalaya, ka Voice of the People Party (VPP) ka la pynkhynñiuh ia ki khohsiew jong ka sorkar MDA 2.
0 naduh ba ka la sdang ban kren ia ka Reservation Policy ha Ïng Dorbar Thaw Ain jong ka jylla.
Kane ka Policy ka kdew beit thik ïa ka jingbhah kam kaba kat kum ka jingbun paid (population) ha ka jylla bad ia kane la pynwandur ha ka Office Memorandum (OM) shiphewsngi shwa ban ïoh ia ka Jylla ba pura (No.
PER.
222/71/138 dated 12th January 972).
Ngi dei kynmaw ba ka Reservation Policy kam pat dei ka aiñ ba la shna da ka Meghalaya Legislative Assembly bad dang suk shibun eh ban pynkylla ia ka.
Bun na ngi ki paid Khasi ngim pat da shai kamut ka aïu kane ka Reservation Policy ne ka jingbhah thung kam thung jam ha ka jylla jong ngi.
Ka jingthmu jong kane ka Policy ka long ban pynbynta ïa ki kam ki jam hapdeng ki Khasi bad ki Garo mar 40 percent da kaba pynshong nongrim katkum ka jingbun paid jong kine ki artylli ki jaidbynriew bad kaba tam pat ïa kiwei kiwei ki jaidbynriew kiba shong ba sah ha ka jylla.
Naduh 1972 ter ter la thungkam da kaba bud ryntih ïa ka jingbthah jong kane ka Poilcy kaba la batai shai ba lada ym don ba bit ban ïoh ia ka kam na kano kano ka jaidbynriew lah ban pyndap ïa ka da ki wei pat ki jaidbynriew riewlum na ka jylla.
Kito ki bym lah ban pyndap la bhah ba kin lah ban rung ha kito ki jaka ba kim pat dap tang hapoh lai snem.
Hadien kata kim lah shuh ban kam trai namar la ai sha iaka kam sha kiwei pat.
Ha u snem 2022, hadien ba ka Ïng Kashari badonburom jong ka Meghalaya ka la ai ka rai ba dei ban pyntreikam ïa ka Roster System ne ka pali ban buh ryntih ïa ka rukom bhah kam katkum ba dei ban ïoh, ka Sorkar MDA1.
0 ka la pynmih da kawei pat ka Policy bhah kam ha utei hi u snem bad dei naduh ba mih kane ka OM ba thymmai kaba la pynkulmar lut ïa ka jingthungkam ha ka jylla.
Lyngba kane, ka sorkar ka kwah ban khyllie pat ïa ki kam ba ki Garo kim shym la lah ban rung naduh 1972 bad kane ka la long ka jingduh kaba khraw ïa ki khun samla wad kam jong ka Bri U Hynniewtrep.
Kaba mut ba nangne shakhmat katba ki Garo kim pat lah ban pyndap ïa ka bhah ba kim lah pyndap naduh u snem 1972, ki Khasi kin nym ïohkam shuh.
Kat nang duna ki Garo ba ïohkam mynshwa namar ba kim don ki kyrdan kumba donkam, katta nangbun ki samla Khasi ban duh kam nangne sha khmat.
Ka jingpyntrei kam ïa ka Roster System ha ka jingshisha ka ïaid pyrshah ia ka Reservation Policy jong u snem 1972.
Hynrei ka sorkar MDA1.
0 ka khlem leit pynshai sha ka Ïing Khashari ia ki jingeh ki ban mih na ka jing pyntreikam ïa ka Roster System namar katkum ka Reservation Policy 1972 ym lah ban leh ïa ka Roster System.
Kaba phylla ka long ba ki 10 ngut ki niang kohnguh ki pynsted ban mynjur bad pyndem ha ki buit jong u Nongïalam ka NPP ban pyntreikam ïa ka Roster System kaba pynduhnong ïa ki Khasi-Jaintia.
Hato kane ka jing bymleit kyrpad ïa ka ïing Kashari ban khmih biang ïa ka hukum katkum ka reservation policy jong u snmen 1972 kam dei ka jingleh khnang?Kajingshihsha ka long ba lada ym pynthymmai bad pynbha ia ka Reservation Policy jong u snem 1972, ka jingpynrung ïa ka Roster System kan buh jingeh ïa ki Khasi.
Lada bud ïa kane ka Policy, kaei ka ban jia nangne sha khmat ka long ba bun bah ki kam sorkar kiba mih yn pyndap ïa ki jaka jong ki da ki Garo ki bym shym la thep naduh u snem 1972.
Hato ka lah mo ban long kumne haba ka rai ba la shim ha u snem 1972 lyngba ki kyndon jong ka RP ki long ba lada ym lah ban pyndap hapoh lai snem, ïa kine ki jaka yn ailad noh da kiwei pat.
Namarkata ïa ki kam ba dei ban ïoh ki Garo bad ba la pyndap da ki Khasi ha ki snem ba la leit ym dei shuh ban dang khyllie hynrei dei ban ap haduh da poi pat ka pali ka jong ki paralok Garo hi.
Lada shu leh jubor ban pyntreikam ïaka pali kan ktah shibun ïa ki hajar tyli ki kam ba dei ban ïoh ki Khasi da kaba thep da ki Garo wat la ka hok ba dei ban ïoh ka dei jong ki Khasi.
Bad iakane la sakhi ha ki kam ba mih naduh mynshym snem haduh mynta.
Ngi dei ban kynmaw ba ki Khasi kim shym la tuh ïa ka bhah kam na ki paralok Garo hynrei ki rung namar ba shah ka Policy.
Lada kim rung ki Khasi, ka jingtreikam ha ki ba bun ki ophis naduh kitei ki snem ki la hap ban sangeh namar ba duna ki nongtrei ban trei.
Nalorkata ka rukom bhah ïaka 40/40 hapdeng jong ki Khasi bad ki Garo ka la long lypa kaba bakla namar kumba ngi tip shai ba naduh kitei ki snem ki Khasi ki la tam bun shah ia ki Garo ha ka jingbunpaid.
Namarkata dei ban pynbeit ïa kane ka Policy jong u snem 1972 bad khein ïa ka jingkhein da kaba pynshong nongrim na ka mat ba nyngkong eh jong katei hi ka Policy.
Kaba lyngoh ka long ba balei pat ki MLA Khasi na ka UDP, HSPDP bad wat na ka NPP ruh kim lah ban sngewthuh ia kane ka mat kaba ktah pyrshah ïa u Khiewja jong ki paidbah.
La tikna ruh ba ka jingmynthi jong ki ka dei ba kim kwah hi ruh ban sngewthuh shaphang ka Reservation Policy bad ka Roster System namarkata ki shu kren lamwir noh kat shaba lap.
Ka jingsngapjar jong ki ka pynpaw shai ba kim don jingkitlhlieh kum ki Nongmihkhmat ba la jied bad pynkhamti ha ki ban trei na ka bynta ka jaidbynriew.
Kaba kham lyngoh ka long ba por kanbas elekshon ki pyndonkam bakla ïa ka kyntien ‘jaidbynriew’ tang ban khring vote, hynrei ynda la jop pat ki sngap jar jar bad rieh ha ki thapniang jong ka Sorkar MDA2.
0.
Kaba kham thamula ka long baka jingkynthup jong ki ïa mat Reservation Policy ha ki manifesto jong ki ka long tang ka kam pynbieij briew bad shukor ïa ki paidbah kiba la bud ia ki.
Hato dei namar ba ki la shah pynbieij ha ki ktien phareng ba jali jaum jong u Myntri Rangbah ne dei ba ki bunkam tang ban niew ïa ki spah bym hok haduh ba ym lait shuh tang ban jynhaw ruh.
Nga te nga iohi ba kim don hi ruh ïa kata ka jingieit hok ia ka jaidbynriew hynrei ki pynthame ïa u paidbah tang ban iohnong ialade shimet bad dei kane ka jingsngap jar jong ki kaba la ai mynsiem pat ia u Conrad K.
Sangma ba un kuman kumne.
Shillong Jymmang 25 : Ka Department of Surgical Oncology jongka NEIGRIHMS, Shillong ryngkat bad ka Department of Community Medicine bad Northeast-India Association of Surgical Oncology (NASO), mynta ka sngi ki la pynlong ïa ka jingïasyllok bad ki Nongïalam Niam ban ïatreilang ha ka jingïakhun pyrshah ïa ka jingkynrei ka jingpang bampong (cancer) ha ka jylla Megalaya bad ban shim ïa ki lad ki lynti ban tehlakam ïa kane ka jingpang.
Ha katei ka jingïasyllok la wan ban ïashimbynta da u Dr.
Nalin Mehta uba long u Director jongka NEIGRIHMS, u Sampath Kumar u Principal Secretary ka tnad ka koit ka khiah ka jylla Meghalaya ryngkat bad ki nongïalam niam hapoh ka kynhun Shillong’s All Faiths Forum.
La sdang ïa kane ka jingïalang da ka jingpyni ïa ki jingtip bad ki jingkheiñ halor ka jingkiew jong kiba ïoh ïa ka jingpang bampong ha ka jylla bad ïa ka jingdonkam kyrkieh ban leh eiei ïa kane ka jingeh kaba khraw bad la ïoh ruh ïa ki jingpynsngew kaba bniah na kito kiba la lait im na ka Cancer bad ki bahaïing bahasem jong ki nongpang Cancer kiba la batai ïa ka jingshah ktah jong ki na katei ka jingpang.
Ki nongïashim bynta ki la pynpaw ba ka long kaba kongsan ban shim ïa ki lad jingïada kum kata ka sienjam ban ïakhun ïa ka bampong bad ïa ka jingdonkam ban lap noh mardor ïa katei ka jingpang bad ban ithuh kloi ïa ki dak ki shin jong katei ka jingpang bad ban sam ïa ki kot ha ka jylla ban pyni ïa ki video ha ka ktien Khasi bad English ban pynsngewthuh ïa ki paidbah.
Nalor kane la ai jingmut ruh ban ithuh ïa ki kynhun niam bad ki Balang ban pynlong ïa ki jingïalang ki ban pynleit jingmut ha ka ban ïada bad ban ai jingsumar ïa ka jingpang Cancer.
Nalor kane, la ban jur ïa ka jingdonkam ïa ka jaka ai jingsumar kaba paka ïa ka jingpang Cancer khnang ba ki nongpang kin ym donkam shuh ban leit phah sumar sha kiwei pat ki jylla.
U Dr.
Nalin Mehta, ula ong ba ka long kaba kongsan ban pynsngewthuh ïa ki paidbah hynrei dei ban pynthikna ba katei ka rukom pynsngewthuh ka dei ban long kaba ngam ha ka jingmut jingpyrkhat ha kaba ïadei bad ka Cancer.
Nalor kane la ai jingïaroh ruh ïa ka sienjam kaba la shim lyngba ka Tobacco-Free Educational Institutions (ToFEI) program, kaba la bei tyngka da ka sorkar jylla ryngkat ka jingïatreilang bad ka NEIGRIHMS bad Sambandh Health Foundation bad ka long kaba donkam ban pynïar shuh shuh ïa kane ka prokram ha kylleng ki jaka na ka bynta ban wanrah ïa ka jingkylla.
Katba u Sampath Kumar ula pynpaw ïa ka jingeh ban poi shaduh ki 7,000 tylli ki shnong kiba don ha ka thaiñ bad ula pynpaw ïa ka jingdonkam ba ka imlang sahlang kan don bynta lang, ka jingai jingshakri ki doctor, Village Health Council (VHC) bad ki Self-Help Groups (SHG) ha ka ban ïada ïa ka jingpang cancer bad ula pynpaw ïa ka jingdonkam ban ïatreilang bad ki khynnah shynrang khamtam ha ka ban shimkhia ïa ka jingpang kaba ïadei bad ka pyrkhat pyrdaiñ bad ban ai jingkyrshan lem ïa ki.
Ka Meghalaya kadei ka jylla kaba jur bha ha ka jingïoh ïa ka jingpang Cancer ha ka ri India bad nalor kane, ka jylla ka dei ruh kaba jur bha haka jingpyndonkam ïa u duma ha kaba 47% ki dei ki samla (katkum ka Global Adult Tobacco Survey, 2016-17) bad 34% kiba ha ka rta 13-15 snem (katkum ka Global Youth Tobacco Survey, 2019) ha kaban pyndonkam ïa u duma ha kiba bun rukom.
Ka Esophageal Cancer kadei ka jingpang kaba jur tam hapdeng ki nongshong shnong ha ka jylla kaba la ktah ïaki 71.
2 percent na ka shi lak ngut ki paidbah bad kane kala long palat ruh ïa ka National Average kaba long palat 10 shah bad ka long ka mat kaba sngewkhia bha ïa ka jylla.
Shillong, Jymmang 25: Ki paidbah ryngkat ki nongkyrshan ka VPP ki la mih paidbah sha surok mynta ka sngi ban pynpaw ka jingkyrshan ïa ka jingshah thngan u Bah Ardent Miller Basaïawmoit halor ka Reservation Policy.
Ki paidbah ki la ïasnohkti lang bad ka VPP ha Pynursla kaba dei ka Constituency jong u Bah Prestone Tynsong, Symbud Myntri Rangbah ka jylla.
Ki paidbah ki la pynlong ka jingïaïaid paidbah da kaba ïa pyrta ban pynrem jur ïa ka Sorkar MDA:2 bad ban pyrta ruh ban dawa ïa ka jingkyrshan pynkylla ïa ka Reservation Policy.
Ki paidbah ki la mih da ki spah ngut bad napdeng kiba la mih ban ïaid paidbah ban shong kyllaiñ myngngor ha Pynursla la don ruh ki nongïalam kiba hakhmat jong u Bah Prestone da kaba ong ba kane ka mat jong ka jaidbynriew ïa kaba ki sngewdei ban kyrshan lang.
Ym tang ha Pynursla, hynrei ha Mawkyrwat ruh, hapoh ka shatri jong ka Sur u paidbah South West Khasi Hills, ki paidbah ki la ïamih ban pynlong ka jingïaïaid paidbah ryngkat ka jingpyrta ban pynrem jur ïa ka sorkar MDA bad bad kyrshan ïa u Bah Ardent.
Kawei na ki banner ba la rah ha kane ka jingïaïaid paidbah, ka ong, “Ha u MLA Mawkyrwat, Ha ei phi buh ïa ka lawei jong ngi".
Hato phi hun ba ngin mad ïa ka jingduh kam?".
Hadien kane ka jingïaid paidbah, la pynlong ïa ka jingïalang ha ïew Mawkyrwat ha kaba la ïoh ïa ka jingkren na ki nongïalam jong ka Sur ki paidbah nong South West Khasi Hills bad kumjuh ruh na ki nongïalam ka HYC, HANM, HITO bad ka Synjuk Seng Samla Shnong.
Uwei na ki nongkren ha na ka “Sur ki Paidbah South West Khasi", haba ai jingkren ha kane ka jingïalang, u la ong, “Balei tang u Bah Ardent marwei seh u hap ban ïeng na ka bynta ka ri bad ka jaidbynriew?, kiwei pat ki 35 ngut kin shu ïa ïeng beit ha ka jingkhang jong u Conrad Sangma rang ban biang ka shuki la jong?".
Ha Mawngap pat ha ka jingïalam jong ka VPP Mawphlang, ki paidbah ki la îanih ban ïasoi ha ka Signature Campaign ba la pynlong ha Stand Taxi Mawngap.
Ym tang ki Samla, ki longkmie, ki longkpa, hynrei ki khynnah Skul ruh ki la ïamih ban leit soi ban dawa ba u MLA ka UDP na Mawphlang Constituency un kren eiei halor ka jingdawa ban pynbha ïa ka Reservation Policy.
Ha ka 26 tarik mat ki jaka ban pynlong ïa ka jingïashong kyllaiñ myngngor ki long ha Khliehriat, nangta ha Nartiang Constituency, Umsning Constituency, West Shillong bad ha kiwei kiwei de ki jaka.
Ha Sohra bad Mairang Constituency kan don ka jingïamih paidbah ha ka 29 tarik mynta u bnai.
Shillong, Jymmang 25: Tang khyndiat por hadien ba la paw pyrthei ka Manifesto jong ka Seng UDP ha ki Social Media kaba la pynpaw ba ka mat ban review ïa ka Reservation Policy, u General Secretary ka UDP, u Dr.
Jemino Mawthoh, u la leit ban jngoh bad ai khublei ïa u Bah Ardent Basaïawmoit ha ka jaka ba u shan thngan hajan Additional Secretariat.
U Dr.
Jemino, uba la ïa rung lang bad u Bah Ardent Basaïawmoit sha ka Seng UDP ha ka snem 2007, u la ïathuh ba ka long kaba shisha ka mat ban pynkylla ïa ka Reservation Policy ka don ha ka Manifesto jong ka UDP ha kane ka elekshon kaba dang shu dep.
U la ïathuh ruh ba dang shen ha ka jingïalang jong ka Party ki la ïakren ïa kane ka kam ha kaba ïadei bad ka Reservation Policy bad ka Party hi ka skhem ba dei ban pynkylla ïa kane ka Polisi bhah thungkam.
“Kum ka Party ngim shym la iehnoh ïa kane ka mat ban pynbeit thymmai ïa ka Reservation Policy", la ong u Dr.
Jemino.
U la ïathuh ruh ba ka na ka liang jong ka Party ka la thmu ban leit ïakynduh ïa u Myntri Rangbah, u Conrad Sangma ban ïakren ïa kane ka mat tangba u Myntri Rangbah u la leit noh sha Delhi namar ba ka don ka jingïalang jong ka NPP ha nongbah Delhi.
U la pynpaw ruh ba ka UDP ka ïahap bad ka jingdawa ka VPP ban pynbha noh ïa ka Reservation Policy.
Shillong, Jymmang 25: U Myntri ka Tnad Pule Puthi Rakkam A Sangma, ula kyntu jur ia u President ka Voice of the People Party (VPP) Bah Ardent M Basaiawmoit, ba un sangeh noh na ka jingshong shah thngan namar ka lah ban ktah jur ïa ka jylla.
Haba ïakren bad ki katto katne ngut ki nongthoh khubor, u Myntri ula sot nuksa na ka mukotduma ha Maharashtra ha u snem 2014 ha kaba ka Iingkashari Supreme Court kala pyniap ia ka Ordinance bala pyntreikam da ka Sorkar Jylla, kaba mang tam ia ka bhah ba 50% sha kawei ka Jaidbynriew riewlum.
Ka Iingkashari kala pynmih ia ka circular sha baroh ki Jylla kynthup ka Meghalaya, ba dei ban sam bhah ym palat ia ka 50%.
“Ngi ialehkai ba ka ding mynta bad kan sa thang ïa baroh, kynthup ia ka VPP.
Kan sa pynjot ia ka lawei jong ki khun samla jong ngi" ong u Rakkam.
Shillong, Jymmang 25: Da ki hajar hajar ngut ki paidbah na kylleng ki jaka ka Ri Khasi Jaiñtia, ki la ïatuid ban leit ai khublei bad ai mynsiem ïa u Bah Ardent mynta ka sngi ha ka jaka ba u shah thngan hajan Additional Secretariat.
Kiba bun kiba wan katba ki dang ap ban ïoh khublei ïa u Bah Ardent, ki la ïa pynlong jingduwai bad bun ruh kiba la ïa ïam pangnud namar kane ka jingshah shitom u President ka VPP.
Kane ka jingïakhih shong shah thngan u Bah Ardent kaba u la sdang naduh ka sngi ba-ar ka la jam sha ka sngi kaba lai ha ka sngi Palei ban dawa na ka sorkar jylla ba ka dei ban pynbeit thymmai ïa ka Reservation Policy.
Kane ka jingshah thngan u Bah Ardent la ïohi ba katba nangmih ki sngi ka la nang ïoh jingkyrshan kaba nang khlaiñ nangkhlaiñ na ki paidbah bad ïa kane la ïohi ba ha ka sngi ba nyngkong eh u la shong shah thngan ha lynti ïaid kjat kaba don ha pyrshah ka Secretariat hynrei namar ka jingtur ki paidbah ban wan ai mynsiem sha kane ka jingïakhih u la hap ban kynriah noh ha jaka ieng kali ha Additional Secretariat.
Lah ban sakhi ba kiba bun ki longkmie bad wat ki longkpa bad ki samla shynrang bad kynthei ki la jaw ummat haba ïohi ba u Bah Ardent u bteng beit ka jingshah thngan na bynta kane ka mat.
Ka jingjaw ummat kiba wan ban ai jingkyrshan la ïohi ba nalor ka ummat sngewsynei ki tuid ruh ki ummat sngewkmen ha ka por ba u General secretary ka party ha ka por janmiet haba u pynbna ba u Bah Ardent u koit u khlaiñ hynrei namar ka jingthait ka met u hap ban shong jahthait shipor bad la ïohi ba marsien ïohsngew ïa kane ka khubor ym tang ba ki jaw ummat jingkem hynrei ki la thap kti shai bad ki don ruh kiba la pyrta “Amen Amen kan long ka burom jong u Blei,".
Ka jingnang bun kiba wan ban ai jingkyrshan lah ban ïohi ïa ka dara ba la pynieng la nang hap ban pynheh shuh na kaba ki la pynheh ha ka sngi Balang.
Lah ban sakhi ba ym shuh tang ki longkmie longkpa kiba wan ban ai jingkyrshan sha kane ka jingïakhih hynrei ki samla bad wat ki khunlung khynnah ruh.
Ha ka sngi kaba lai jong ka jingïakhih la ïohi ba ym tang ki riewpaidbah kiba wan ban kyrshan hynrei wat ki riewpaw khmat ruh ki la wan ban ai jingkyrshan ïa kane ka jingïakhih u Bah Ardent kata ba kynthup ïa u General Secretary ka UDP u Dr Jemino Mawthoh, u nongtreimnon sngewbha bad u nongthoh kit ka jylla u Dr HH Mohrmen, u MDC ka Nongthymmai u bah Latiplang Kharkongngor, u Bah Amaizing Kurbah, u Bah Baningstar Kharpor, ki nongïalam ki seng bhalang ba kynthup ïa ka HITO, HNYM, HANM, UHM, ka synjuk ki nongniah taxi sor bad khap sor, ki nongshong ïew bad kiba bun kiba ym lah jer shuh.
Haba ïakren bad ki ki la pynpaw beit ïa kawei ka sur ba ka jingwan ai mynsiem ka dei beit namar ka jingdawa ka VPP bad u President ba shong shah thngan ka long kaba shongnia shong aiñ.
Haba ïakren bad ki katto katne ki longkmie kiba wan kyrshan ryngkat ki khun ki kti ba dang rit ki la ïathuh ba ka daw hi ka dei ba ka mynsiem ba kin shong ha ïing kam shah shuh.
“Nga tang shu shim pliang ban bam ja nga poi kynmaw ïa i Bah Ardent bad jaw ummat beit bad ngam lah shuh ban shu shong ha ïing hynrei nga hap ban wan peit ïa i Bah Ardent ryngkat i khun ba dang sawbnai bad ba 4 snem namar ym don ba peit ïa ki," ong kawei ka longkmie na Umpling haba kren bad u Mawphor.
Shuh shuh la ïohi ba ka jingïoh jingkyrshan u Bah Ardent wat na ki khunlung khynnah la ïohi na ki jingai sngewbha kaba ki wanrah sha kane ka jingwan jngoh jong ki da ki dur kaba ki dro, ki jingthoh kaba ki thoh bad wat ki kot kiba ki sngewtynnad eh ban pule.
“Ki khun baroh laingut naduh ba sdang ka jingshah thngan i Bah Ardent tang shupoi ha ïing na skul ki kren beit tang shaphang jong i bad ki dro ki jingdro ban ai sngewbha bad ki pynbor naduh ka sngi kaba nyngkong ban wan jngoh," ong kawei ka longkmie ba wanïalam ïa ki lainguit ki khun ba dang hapoh 12 snem.
Ka jingieid bad ka jingkyrshan ki paidbah ïa u Bah Ardent la ïoh ruh ba ha ka por ba u dang shongthait ki la pynlong ka jingduwai ïasaid na bynta jong u.
Shillong, Jymmang 25 : Ka sorkar Meghalaya Democratic Alliance (MDA) ha ka sngi Palei ka la khot ïa u nongïalam ka Voice of the People’s Party (VPP) Bah Ardent Miller Basaïawmoit sha ka miej jong ka jingïakren, hadien ba ka jingshah thngan kaba khlem buh por ban dawa phaidien biang ïa ka Reservation Policy ka la poi sha ka sngi kaba lai.
“Nga shu kyrpad ïa utei u nongmihkhmat bad nongïalam ka VPP ba un wan sha ka miej jong ka jingïakren ban ïatai ïa katei ka mat bad ban pyntip ïangi kaei kaba ki kwah iangi ban leh," ong ka Myntri ka tnad ka Koit ka Khiah kaba dei ruh ka nongai ktien jong ka sorkar MDA.
da kaba kyrpad ba un weng noh shuwa ïa kane ka jingshah thngan jong u.
Shuh shuh ka la ong ruh, ‘Ngam lah ban kular ïa u Bah Ardent ba haoid kaba u ong ngin leh beit namar nyngkong ngi hap ban sngewthuh shwa kaei u kwah.
"Ka Myntri kaba dei ruh ka Chairperson jong ka Committe halor ka Roster System ka la ong ruh ba lada utei u heh ka VPP u sangeh noh ïa ka jingshah thngan kan long ka jingbha ïa baroh.
“Sngewbha Bah Ardent wan noh sha ka miej jong ka jingïakren, to ngin ïa kren," ka la bynrap shuh shuh.
Da kaba pynpaw ïa ka jingsngewkhia halor ka koit ka khiah jong utei u MLA, ka Myntri ka ong ruh ba ka kwah ban ïohi ïa u bad ruh kumno u long watla ka ju kylli na ki doktor ïa ka koit ka khiah jong u man ka por.
Shillong, Jymmang 26: Kadei ka jingïakhun kaba nyngkng ha ka Meghalaya State League ba ki jingmih na ki jingïakhun ki long kiba kham pher bad kham phylla.
Kane ruh kadei ka sngi ba kaba pynkyndit ïa ka Ladthalboh kaba la mad ïa ka jingshah rem da 1-0 kol ha ka Youth Club Pdengkarong ha ka jingïakhun ha Kiang Nangbah Stadium, Jowai kaba lah ruh ban ktah ïa ka kynhun wat ban rung sha ka semi final.
Ha kiwei pat ki lympung ïakhun, ha ka Group A la ïohi ïa ka Umkseh kaba la ïoh ban pynphai shi kol ban tam bad pynliem noh ïa ka Jyntru da 3-2 kol ha ka jingjop kaba nyngkong ha katei ka samoi.
Kane ka la jia ruh kumjuh ha ka Group D ha kaba ka Atong Matgrik ka la ïoh ban pynkylla khongpong ïa ka jingïakhun kaba kut da 3-2 ha ka kylla step sha ka 4-3 ha ka kylla pynliem bna pynliem ïa ka Warima Youth Club.
Kane ruh kadei ka jingjop kaba nyngkong na bynta ka Atong ha ka MSL 2023.
Haba phai sha ka Group C, ka Mawten bad ka Seven United ka la ïoh ban ïa sam mar shi point hadien ba ka jingïakhun ka la kut noh da ka jingïakhaid kaba khlem don mano mano ruh ba ïoh ban thep kol.
Ha kane ka thup, ka lad ka plie pat mynta ia ka Rangdajied United ban ioh bat kum ka kynhun ha khlieh duh jong ka miej kheiñ point na ka Group B watla ka Rangdajied bad ka Ladthalboh ki don mynta mar 10 point.
Haba phai sha ka Umkseh, Jyntru bad Umrit watla kitei ki don mynta mar saw point hynrei ka lad ka kham noh sha ka Umrit ban jam shakhmat namar ka dang sah sa kawei ka jingiakhun.
Ki jingïakhun mynta ka sngi (Sngi Saitjaiñ) ha ka Group A kin long hapdeng ka Umrit pyrshah ïa ka Mawlai ha ka por 3:00 baje ha Shillong, nangta ha Jowai pat ka jingïakhun ha ka Group B kan long hapdeng ka Mulait United pyrshah ïa ka Sein Pynbhalang ha ka por 2:30 janmiet, ha ka Group C kaban long ha Mawkyrwat kan long hapdeng ka Shillong Lajong pyrshah ia ka Pyndengrei ha ka por 3:00 baje bad ha ka Group D ha Tura pat kan long hapdeng ka Selsella Sports Association pyrshah ïa ka Chipakkore ha ka por 3:00 baje janmiet.
K a jingkylli kaba don hakhmat eh ka long balei ba ka tnad sorkar ne ka tnad Social Welfare kaba dei peit ïa ka bha ka miat jong ki khynnah rit kam shym la pyntreikam hok ïa ka aiñ ban ïada ïa ki khynnah ban nym ngop ha ki jingbam ne jingdih ba sniew ba ktah ïa ka bor jingmut jingpyrkhat jongki bad kumjuh ruh ïa ka bor met bor phad jongki?Kane ka aiñ kaba la tip kum ka Juvenile Justice (Care and Protection of Children) Act kaba thymmai ka la treikam naduh ka 15 tarik Kyllalyngkot 2016 hynrei haduh mynta ym pat ju ioh sngew koid ba ki bor ba dei peit kin kem ne ai jingsneng ïa kito kiba pynkheiñ ïa katei ka aiñ la ka dei ïa ki nongdie ne ïa ki nongthied ruh kumjuh.
Namar kat kum katei ka aiñ Juvenile Justice Act khamtam kat kum ka kyndon ba 77 la khang pyrshah ïa ki nongdie jingdie kata naduh kito kiba die ïa ki jingbam duma bapher bapher, ki Raja khoini, khoini, talab, zarda, Rajnigandha,Shekhar bad kumta ter ter bad kumjuh ruh ki jingdih pynbuaid kum u sikret, ka kyiad bad kiwei kiwei ba kin die sha ki khynnah skul ne ki khynnah ba hapoh 15 snem ka rta.
Hynrei ha kane ka jylla Meghalaya la ïohi ba naduh ki khynnah rit kiba dang leit skul haduh kito ki bym leit skul ruh ki ïoh beit ban thied ïa kitei ki jait jingbam bad jingdih kata ym tang ïa kito ki bym phong uniform hynrei wat ïa kiba phong uniform ruh.
Namar ym lah ban len tharai ym dei tang uwei ne ar kiba ïohi hynrei baroh baroh ki ïohi ba ki khynnah skul kiba phong uniform ne ki khynnah kiba dang rit ka rta ki bym phong uniform ruh ki bam ïa kitei ki jait jingbam bad ki dih sikret bad kyiad khlem salia shuh ïano iano ruh.
Mynta lei lei wat ki khynnah skul ha ka uniform ruh kim salia shuh wat la ki dih sikret ne buaid ha lynti syngkieng ruh bad kane ka ju jia eh haba don ki sngi kyrpang na ka bynta ki nonghikai, ki khynnah, ki social meet, ki sngi kha jong ki para khynnah skul ne ki paralok bad kumta ter ter.
Haba jia kumne ym tang ba ki thad ïa ka akor bad burom jongki hynrei kim nang shuh ban burom ïa kiba halor baroh.
Namar kata ka jingsneng tymmen halor ka akor bad burom ka la jah noh kumba long mynta bad ïano yn kynnoh hato ym dei ïa kita ki bor ba dei peit ban pyntreikam ïa ka aiñ bad kiba ïadon bynta lem bad ka.
Lada katei ka tnad kaba kam ba ka ïada ïa ka hok ki khynnah ka lah ban khot hajir ïa ki kot khubor tang namar ba jia teng ka khep ba mih kyrteng ne dur kito ki khynnah ba donkti ha ki kam beaiñ ne pyniap briew balei kam lah ban teh lakam sa ïa kane pat ka kam ban tohkit bad khot hajir ïa kito kiba die ïa kitei ki jait jingbam ne jingdih pynbuaid sha ki khynnah.
Hato kane kam pynpaw shai kdar ba kiba trei ha katei ka tnad ki ap kmang beit tang na ki kaiphod ba ki ïoh la ka dei na ki kot khubor bad nangne nangtai da kaba shu shong ha shuki bad ha miej katba ha madan kim trei kam satia.
Lada ka tnad Social Welfare kaba dei ka tnad kaba peit ïa ka bha ka miat jong ki khynnah ka la dei ban thaw ïa ka polisi ban pynkhlaiñ ïa ka tnad treikam ba kan lah ban phah ïa ki briew jongka sha madan ne sha surok lynti syngkieng ban peit bniah halor kane.
Namar lada don ki briew kiba peit bniah khlem pep lada ki lap ïa kiba thied ne ïa kiba buaid kin ïoh ban bat bad tohkit na ki bad hadien ba la lap na kaei ka jaka ba ki ïoh ban thied kin ïoh ban pynshitom ïa ki kat kum katei ka kyndon aiñ kein kata ym tang ban shah set phatok tang 7 snem hynrei wat ka kuna ruh kaba 1 lak tyngka.
Namar lada pyrkhing ïa katei ka aiñ khlem pep kan ïarap ban tei pat ïa ka imlang ka sahlang, namar balei ba ka imlang ka sahlang haduh katne ka jot ka pei, hiar ne ka pra ruh dei namar ba ym don ki bor jong ka aiñ ban teh lakam ïa ki khynnah.
Ban leh ïa katei ruh tang katei ka tnad Social Welfare kam lah satia hynrei ka dei ban ïatrei lang bad ki Dorbar Shnong, ki seng bhalang kiba trei shisha na ka bynta ka bha ka miat bad kumta ter ter.
Kumta khnang ban pyntrei kam pyrkhing ïa katei ka kyndon aiñ kaba kongsan ka long ba katei ka tnad ka dei ban iamir jingmut bad ki dorbar shnong nangta bad seng longkmie, seng samla shnong, ki seng bhalang, ki seng niam namar lyngba jongki khlem pep yn lah ban pyntreikam hok bad pyrkhing ïa katei ka kyndon aiñ ban tei pat sa shisien ym tang ïa ka bha ka miat ka imlang ka sahlang hynrei wat ïa ka akor ka burom jong ka jaidbynriew kaba la tip kum ka jaidbynriew kaba don “ Akor kaba bha tam ha pyrthei".
Mawkyrwat, Jymmang, 26: Ka Mawten Sports Club bad ka Seven United Sports & Cultural Club ha ka lympung ïalehkai kynjatbol ba la tip kum ka Meghalaya State League (MSL) ki la ïa khaid mar 0 kol hapoh madan Artificial Turf, MDSA, South West Khasi Hills District.
Ha ka jingïalehkai hapdeng ka Mawten SC pyrshah ïa ka Seven United SCC ka la long ka jingïalehkai kaba itynnad bad ka la pynhun ïa ki nongwan peitkai namar ha ka jingïalehkai jong ka kyllastep baroh ar tylli ki kynhun ki la ïa trei shitom ban ïoh ban ïa thep kol hynrei hapdeng kata kim shem lah ban ïa pynkhih jar wat mar kawei ruh.
Haba wan biang ha ka jingïalehkai ha ka kyllamiet ruh watla ki ‘rangïalehkai jong baroh ar kynhun ki la sei ïa la ki sap ki phong jong ki ruh hynrei ka Mawten SC bad ka Seven United SC kim shym la lah ban urlong namar dei na ka jingtbit ki nongapkol bad ki nongap nadien ha kaba haduh ba kut jong regular time ruh ym shym la lah ban ïoh ban ïa pynkhih jar.
Namarkata, haba phai hapdeng kine ki ar tylli ki kynhun ïalehkai ka Seven United SC napoh Eastern West Khasi Hills District ka la ïoh ban ïalehkai haduh 4 sien mynta ka sngi ïoh 8 poiñ katba ka Mawten SC na South West West Khasi Hills District ka la ïoh ban ïalehkai 3 sien bad ïoh 4 poiñ.
Kumta ka Mawten SC kan sa ïoh ban ïa lehkai biang sa 2 sien ha kane ka jingïalehkai kynjatbol jong ka MSL ha Mawkyrwat, South West Khasi Hills District.
Shillong, Jymmang, 26: Ki nongïalam ka Education Cell jong ka Khasi Students Union (KSU) Seng Kmie ha ka miet shiteng synñia sngi Thohdieng ha ka por 1:00 baje mynstep ki la leit jurip ïa ka PGT College, Shillong hadien ba la ïoh jingtip ba ki samla ki la sah miet ha phyllaw jong kane ka College tang ban ïoh ïa ka Form na ka bynta ban ïoh bteng ïa ka jingpule Bachelor of Education (B.
Ed) ha kane ka College.
Katkum ka jingtip ba la ïoh lum, la ïathuh ba ki samla ki la ap laiñ lypa naduh dang step phyrngab hadien ba ki bor pynïaid jong kane ka College ki la pyntip ba ïa ki Form yn sam tang 150 tylli ha ka 24 bad ka 25 tarik bad sa 200 tylli ha ka 26 tarik u Jymmang, 2023.
Na ka liang jong ki nongïalam ka KSU ki la rai ban leit ïakren bad ka tnat Pule Puthi jong ka Sorkar Jylla ha kaba ïadei bad ka jingdawa ban kyntiew ïa ka jingdon jong ki Seat pule ha kane ka College namarba ïa mynta ki Seat ki don tang 32 tylli.
Shillong, Jymmang, 26: Ka State Tobacco Control Cell (STCC) jong ka Jylla Meghalaya ka la ioh jingithuh da ka World Health Organization (WHO) na ka bynta ka jinglah ban pynduna ia ka jingpyndonkam duma.
Man la u snem, ka WHO ka ai jingithuh ia ki riew shimet bad ki kynhun ki ba lah ban wanrah jingkylla ha ka imlang sahlang da kaba pynduna ia ka jingpyndonkam duma.
Ha une u snem ia ka award WHO Director-South-East General’s Asia Region Award la ioh rah da ka State Tobacco Control Cell.
Ka anti-tobacco campaign ban pyrshah ia ka jingdih duma ka la ioh shisha ia ka jingjop da ka jingïashim bynta da ki 4,9 lak ngut khynnah na ki 7,975 tylli ki skul ha ka jylla.
La sakhi ia ka jingia shim bynta jong ki phew lak ngut ki khynnah pula ha ki campaign ba la dep pynlong ha ki bnai ba la dep.
La lah ruh ban pynsngewthuh paidbah sha ki 3,500 tylli ki shong ha khap sor, lyngba kine ki campaign ki ba la pynlong ha kylleng.
Ha ba khein kyllum, la sakhi ruh ia ka jingpynlong 7,388 tylli ki jingïaid paidbah ban pynsngewthuh ia ki paidbah halor ka jingma ka jingdih duma.
U Myntri rangbah ka Jylla Meghalaya u Conrad K Sangma, u la ong, “Ngi dap da ka jingsarong ia ka Meghalaya’s State Tobacco Control Cell na ka bynta ka jinglah jong ki ban trei shitom haduh ban da ioh jingithuh bad ruh ia ka ne ka award na ka WHO.
Kane ka jingioh ia kane ka award ka dei ka sakhi jong ka jingtrei shitom jong ka kynhun ban pynneh pynsah ia ki jinghikai bad ban pynsngewthuh paidbah ia ka jingkordor ka koit ka khiah.
Kane ka jingioh khusnam na ka WHO kan nang pynshlur ia ngi ban kiar na ka jingpyndonkam duma, ban ioh ka lawei ka ba phyrnai, kaba koit ba khiah na ka bynta ka Jylla hi baroh kawei.
"Haba kren ha kane ka sngi, ka myntri ba dei khmih ia ka tnat ka koit ka khiah, ka Dr.
Mazel Ampareen Lyngdoh, ka la iaroh ia ka jingtrei shitom jong baroh kiba donkti ban pynsngewthuh paidbah ia ka jingma u duma, ka la ong, “ka Jylla jong ngi ka da sngewsarong halor ka jingioh khusnam na ka WHO, ka pynshisha ia ka jingtrei shitom jong baroh ki ba don bynta ban pynioh ia kane ka award naduh ka tnat ka koit ka khiah, ka tnat pule puthi, ka tnat Home (Police) bad baroh ki shnong ngi lah lah ban duna ia ka jingpyndonkam ia u duma.
To ngin ai ka jingiaroh ia ki khynnah skul, ki skul baroh kiba la donkti ban shimkhia ban pynlong ia kine ki signature campaign, ki jingïaid paidbah, bad kiwei kiwei ki program bapher.
Ka dei ka jingiashim bynta jong phi baroh ka ba wanrah ia kane ka sngi ban ioh pdiang ia ka khusnam na ka WHO.
Haba ngi lehkmen ia kane ka khyllipmat, to ngi nym shongjahthait hynrei ngin trei shitom ban nang ioh shuh ia ki jingithuh.
Ryngkat lang ngin iaid shakhmat da ka jingiatylli ban wan rah ia ka Jylla ka ba koit ba khiah, ka ba lait shisha na ka jingpyndonkam ia u duma ha baroh ki shnong ki thaw.
To ai ba kane ka award kan ai mynsiem ia ngi ban trei shitom shuh shuh ban poi kham shajrong bad ba ngin ioh ka jylla ka ba lait na ka jingpang bampong".
Ka State Tobacco Control Cell ka la ioh ia ka jingithuh na ka WHO, da ka jingiatreilang bad ka tnat pule puthi bad ki bor pulit ka jylla, bad lyngba ki program ba pher bapher.
Kane ka program, ka la wanrah shisha ia ka mynsiem ia treilang ban pyllait ia ki shnong ki thaw na ki kynjri jong ka jingdih dumaU Sampath Kumar, Principal Secretary & Development Commis-sioner, Department of Health & Family Welfare, Government of Meghalaya, u la pynpaw “Ka jingkylla kan wan lada ka don ka jingiatreilang na baroh ki tnat treikam ka sorkr bad ki riew shimet.
Ka jingiaroh ka leit sha u myntri rangbah ka jylla, u Conrad Sangma, u ba la pynieng shisha ia ka nongrim ban iatreilang hapdeng ki tnat treikam bapher jong ka Sorkar jylla na ka bynta kano kano ka kam.
"U Ram Kumar S, IAS, Secretary of Health & Family Welfare Department, Government of Meghalaya, u la ai khublei ia baroh ki skul ha ka jylla, “Nga dap da ka jingkmen shisha ban iohi ia ka jingiashim bynta shitrhem jong ki khynnah ban hikai bad pynshlur ia ka imlang sahlang ban lait na ki jingsniew u duma da ki jingiaid paidbah, ki signature campaigns ha ki jaka paidbah.
Kine ki skul, da k jingiatreilang bad ka Sambandh Health Foundation ki la lah ban pynphriang ia ka khubor sha kiba bun ki jaka, wat shaduh ki jaka kyndong.
Tylli lang ngi lah ban wanrah ia ka imlang sahlang ka ba lait na ka jingkhum jingteh u duma".
Ka Dr.
Lana Lyngdoh, Nodal officer jong ka STCC, ka la ban jur halor ki jingdonkam ki campaign bad ka la ong, “Kane ka campaign ka dei kawei na ki lad ki lynti ba khlain bor ban pyni ba ngi kyntait ia kine ki jingpynjot ia ka imlang sahlang, bad ba ngi kwah ban im ka jingim kaba bha bad kaba kmen.
Man ka jingsoi ne ka signature ba la ioh lum, ka dei ka sur pyrshah ia u duma, ka ba pynktik mynsiem ba ngin ialeh ban lait na ki jingteh u duma bad ba ngin ioh ka pyrthei ka ba lait luid na u duma.
Kine baroh ki dei ki jingiatreilang jong baroh na ka State Tobacco Control Cell’s (STCC) bad ki tnat treikam bapher jong ka sorkar, haduh ki skul ha ka jylla ki ba la pynpaw ka jingthrang ban rat dyngkhong ia kane ka jingsniew u duma.
Sawsymper, Jymmang 26: Ka long kaei kaei ka jingsarong na ka bynta ka dong ka thaiñ ha kaba ha ka sien ba nyngkong ba ka skul na ka thaiñ Sawsymper ka la lah ban pynmih ïa ki khynnah skul ba don hapoh ka Top 20 jong ka SSLC ba la pynïaid da ka Meghalaya Board of School Education (MBOSE).
Lah ban kdew ba ka khynnah kaba paw ha ka Top 20 ka dei kaba la tip kyrteng kum ka samla Jessica Marweiñ kaba dei ka khun jong ka kong Daïahun Marweiñ bad u bah Arbiros Lyngdoh na ka shnong Kmawanrum, East Khasi Hills District bad ka pule ha ka skul St.
Ferrendo Secondary School, Sawsymper bad ka la ïoh rung ruh ha ka kyrdan ba 20 jong ka Class X (SSLC) ba la pynïaid da ka MBOSE.
Haba ai jingkren lyngkot na ka samla Jessica Marweiñ nyngkong eh ka la pynpaw ka jingnguh ïa U Blei Uba la lam lynti ha ki por baroh ha ka jingim jong ka namar khlem ma U kan nym lah ban leh ei ei ruh em.
Ha kajuh ka por ka la pynpaw ruh ka jingkhublei na ka bynta ki kmie ki kpa ba dei lyngba ka jingaimynsiem jong ki ruh ba ka sa poi haduh kane ka thong, namar ki kmie ki kpa ki ju ai ki jingsneng jingkraw ha manla ka sngi bad kyrpang ruh na ka bynta ki nonghikai kiba la pynlut ka por ka bor ha ki kynta jong ka jinghikai hapoh skul bad kiba la ai ruh ki jingtip bad kdew lynti kumno ban pule ïa ki kot ki sla.
Namarkata, lyngba ka jingpoi jong ka sha kane ka thong, ka samla Jessica Marweiñ ka la ai mynsiem ïa ki para khynnah ba haba ki don ha ki jingpule ki dei ban pynlut ka por khambun ha kane ka bynta ym ha kiei kiei ki bym myntoi namar ka jingpule hi ka dei kawei ka bynta ban poi sha kliar jong u lum ba phyrnai jong ka jingim.
“Kum ki khynnah skul haba ki don ka jingpule ki dei ban don ka thong, ka jingkut jingmut, ka jingtrei shitom bad ka jinglen-lade", ong ka samla Jessica Marweiñ.
Ha kane ka sngi, na ka liang jong ka KSU Sawsymper Circle hapoh la jingïalam jong u samla Belingstar Lyngkhoi, President KSU Sawsymper Circle, u samla Macdonald Marbaniang, General Secretary KSU Sawsymper Circle, u samla Arkher Marweiñ, Education Secretary KSU Sawsymper Circle haka jingïadon ryngkat u samla Jiedskhem Nongsiej,nGeneral Secretary KSU South West Khasi Hills District bad kiwei kiwei ki dkhot ka seng ki la hiar sha kane ka skul ban ai khublei ïa ki nonghikai kane ka skul bad ban ai mynsiem ruh ïa ka samla Jessica Marweiñ kaba la kynjoh sha ka kyrdan watla ka la mih na ka skul ba kham kyndong ruh kaba la long ruh kum ka history ïa ka dong ka thaiñ Sawsymper baroh kawei.
Ha kajuh ka por ka seng ka ai ka jingpynshlur ruh ïa kiwei ki samla bad khynnah pule ka dong ka thaiñ ba ki dei ban trei shitom namar ym don kaei kaei ka bym lah lada ngi don ïa ka mynsiem ïa khun, minot bad trei shitom.
Shillong, Jymmang 26 (PIB):Ka tnat Kyntiew ia ki Longkmie bad ki Khynnah jong ka Sorkar India ka pynlong ia ka Pradhan Mantri Rashtriya Bal Puraskar (PMRBP) man u snem ban ai jingithuh ia ki khynnah kiba don sap kyrpang, kiba la leh ia ki kam ba khraw ha ka jingshlur, ki kam Ialehkai, ka Jingai Jingshakri ia ka Imlang Sahlang, ka Science & Teknoloji, ka Mariang, ka kam Barikor bad ka Saindur Thymmai, ia kiba hap ban ai jingithuh ka ri baroh kawei.
Kine ki khusnam ki dei kiba sam da ka President jong ka India ha New Delhi ha ka prokram ba kyrpang ka ba long ha u bnai Kyllalyngkot man u snem.
Kane ka khusnam ka wan ruh bad ka song tyngka kaba T.
1,00,000/-, ka takma, ka Certificate bad kiwei kiwei.
Uno uno u khynnah uba dei u nongshong shnong ka India bad uba sah ha India, u bym pat tam 18 snem ka rta (haduh ka tarik khatduh ba la buh ban ai ki jingtyrwa) u lah ban ioh ia kane ka khusnam.
Ia ki jingtyrwa na ka bynta ka khusnam PMRBP yn pdiang tang ha ka rynsan online  ia kaba la buh khnang na kane ka bynta.
Ka tarik ba khatduh ba la buh ban ioh ia ki phom ai jingtyrwa online ka dei ha ka 31.
07.
2023.
Ia ki jingtyrwa yn pdiang tang lyngba ka rynsan online  haduh ka 31.
07.
2023.
Ia ki jingtip ba kham bniah lah ban ioh na ka:.
Nongstoiñ, Jymmang 26: Hadien ka jingpynbna jong ka tnad ka pule puthi lyngba ka MBOSE, la ïoh jingtip ba lai ngut ki samla pule kiba na sor Nongstoiñ West Khasi Hills, ki la wan shakhmat bad paw bha ha ka result jong ka SSLC bad HSSLC ha kane ka kynti kaba mynta.
Kitei ki khynnah ki kynthup ïa ka Amelari Kyrpang Puweiñ Class X kaba la ïoh ïa ka kyrdan kaba 12 na ka thup jong ki 20 kaba pule ha ka Anderson Higher Secondary School Nong-stoiñ.
Ka dei ka khun jong ka kong Belbet Berry bad u bah Arigo Lyngkhoi kiba na ka shnong Mawkawah.
Kawei pat ka dei ka Dasukmynsiem Dkhar Class XII kaba la ïoh ïa ka kyrdan kaba 4 na ka thup jong ki 10 kaba pule ha ka skul Anderson Higher Secondary School Nongstoiñ, ka dei ka khun jong ka Baïamonlang Dkhar bad u bah Fullmoon Syiem kiba na ka shnong Nongpyndeng.
Katba na ki shynrang dei tang u Springfield Snaitang Class X u ba la ïoh ïa ka kyrdan kaba 8 na ka thup jong ki 20 ngut.
Une u samla u dei u ba pule ha ka skul Sibsingh Memorial Government Higher Secondary School Nongpyndeng, u ba dei ruh u khun jong ka kong Naravell Snaitang bad u bah Reinstarfield Nongsiang kiba na ka thaiñ Maweit.
Nongpoh, Jymmang 25: 3 ngut ki khynnah pule na Ri-Bhoi kila ioh ban rung haka Top 20 bad Top 10 jong ka eksamin SSLC bad HSSLC bala pynbna da ka MBOSE mynta ka sngi, kaba long ka jingsarong kaba khraw ïaki kmie ki kpa, ki nonghikai hadien ka jinglah jong ki ban lehbha ïaka eksamin SSLC bad HSSLC ban pawkhmat ruh na Ri-Bhoi District.
Kitei ki samla ki kynthup ïaka Samla Hanika Barim naka skul Mynken Christian Higher Secondary School, Bhoirymbong, kaba la rung haka kyrdan ba 15 jong ka Top 20 haka eksamin SSLC kaba la ioh ban khur haduh 549 marks bad ioh distinction ha baroh 6 tylli ki Subject, ka Samla Saphirihun Lyngdoh naka skul Alpha English Higher Secondary School Nongpoh kaba la rung haka kyrdan ba 18 jong ka Top 20 ka eksamin SSLC kala ioh ban khur haduh 546 marks bad ioh distinction baroh 6 tylli ki Subject.
Katba haka eksamin HSSLC ka skul Patharkhmah Govt.
Higher Secondary School haka sien ba nyngkong eh kala ioh ban rung haka kyrdan Top 10 hadien ka jinglah ban leh bha bad wan shakhmat jong u samla Samla Banpynshngainlang Thangkhiew u ba la rung haka kyrdan ba 4 jong ka Top 10 haka eksamin HSSLC bad khur haduh 445 marks na baroh 6 tylli ki Subject.
Haba ioh ban ïakren bad ka Samla Saphirihun Lyngdoh naka skul Alpha English HSS naka liang katei ka samla kala pynpaw ka jingsngewkmen ka ba khraw hadien ba ki jingtrei shitom jong ka baroh kila urlong bad ioh ban kheit ïa u soh ba thiang mynta ka sngi hapdeng ka jingkmen kaba khraw ryngkat ka jing ainguh ïa u Blei ba dei lyngba ka jingdon ryngkat jong u ba kala poi sha katei ka thong.
Ka la ai khublei ïa ki nonghikai bad ïaki bahaïing kiba ju don ha syndah ban kyrshan lang ha kane ka jingïakhun jong ka ïaka eksamin matrik bad don ruh ka jingangnud ban pule Science ban bteng ïaka jingpule ba kham shalor ryngkat ka jingai mynsiem ïaki para samla ba kim dei ban pynlut kai bad pynsyrwa ïaka por hynrei ban minot thop ban pynlut bun kynta haka jingpule khnang ba kin poi sha ka thong haka jingim jong ki.
U samla Banpynshngainlang Thangkhiew, u la pynpaw, ba kane ka jingkot jong u ha kane ka thong ka dei hi ka jingminot bad ka jingtreishitom ha ka jingpynkhreh ïa ka eksam HSSLC khamtam ka jingai mynsiem bad jingshemphang na ki nonghikai bad ki bahaïing hasem baroh bad kyrmen skhem skhem ruh ba un dang bteng ban leh bha haki jingpule ba kham shalor.
Khliehriat, Jymmang 26: Ki nongialam, ki dkhot jong ka Voice of The People (VPP) jong ka Khliehriat Circle, lem bad ki paidbah, ki khun samla jong ka Khliehriat Constituency bad jong ka Sutnga Saipung Constituency mynta ka sngi ki la ia mih paidbah bad la pynlong ïa ka shnong kyllaiñ myngor ha Khliehriat, hajan ka ophis u Deputy Commissioner, kane ka long kum ka dak ka jingai jingkyrshan ïa u nongialam ka VPP u bah Ardent Basaiawmoit uba ieng bad uba dang iakhun mynta ban pynkylla noh ïa ka bhah thungkam thungjam lane ka Reservation Policy kaba la i dei ban pynkylla noh katkum ka jingdawa ka por.
U nongialam ka VPP na East Jaiñtia Hills District, u bah Damewanhi Rymbai, ha ka jingkren jong u, u la bynrap ruh ba “Lada u bah Ardent u tlot ka met bad lada rah sha hospital, ka jingiakhi kaba jur bad kaba kham i shyrkhei kan jia ha ka jylla"“Ngi la rai ruh ba lada long katba long, lada jia katba jia kane ka mat jong ka Reservation Poliicy ka dei ban iaid beit shakhmat haduh ban da jop kaba long ka jingthmu bad jingangnud"ong utei u nongialam ka VPP na Jaiñtia, u la kyntu ruh ïa ka sorkar ba ka dei ban peit bad bishar bniah bha ïa kane ka kam da kaba ong ruh ba mynta ki dang iaid da kane ka lynti kaba jai jai hynrei ioh ka por kan poi ba ki hap ban leh da kaba tyngeh, u kyntu ïa ka sorkar ba kan burom ïa kane ka jingiaid lynti kaba jai jai, u la bynrap ruh ba ka VPP kam dei kata ka party kaba mih tang ban ialap election, kam dei kata ka party kaba mih tang ban shu ïa ai tiket ha ka por election hynrei ka la dep kular ruh ba kan trei ha baroh ki por na ka bynta ka jingkylla dur ka jylla , ka ri bad ka jaitbynriew, u la ong ruh ïa ki paidbah ba kin shim ba kane ka dei tang ka jingsdang, lada ka sorkar ka ialehkai bad u paidbah, ka sorkar hi ka hap ban shim ïa ka jingkitkhlieh lada don kano kano ka jingbym shongsuk shongsaiñ “Wat pyndom bad wat pynbitar, bun ki samla kiba la bitar mynta, bun kiba sngew synei ïa kane ka jingshah shitom u bah Ardent, ka jingiamih lang jong phi ki paidbah katne ka pyni ba phi don ka jingkitkhlieh na ka bynta ka lawei ki khun ki ksiew" u la bynrap.
U la ong ruh ba ka jingmih u bah Ardent uba kren ïa kane ka mat, kaba don ka jingbym iahap tara ha kata ka thungkam thungjam hapoh ka jylla ka dei ka jingleh phylla ka jong u Blei, uba la sei ïa u nongialam kum u bah Ardent, uba nud ban kren ïa kane ka mat.
U la kyntu ruh ïa baroh ki paidbah jong ka East Jaiñtia Hills District ba kin sngewbha ban klet noh shwa ïa kata ka jingsngew pher party, hynrei ban wan ban ïa snoh kti lang shibuit shibor ban kyrshan ïa kane ka mat jingdawa ba kan long kaba jop ka ban long ruh ka jingmyntoi ïa ki khun samla, namar ba kane ka Reservation Policy ka dei kaba la rim palat katba mynta ki la bun ki jingkylla ha ka jingdon ki nongshong shnong bad bun ki jingkylla kumta ka la i dei bad donkam ban pyn kylla noh khnang ba kan nym noh ka tarajur tang shiliang.
Ka Publicity jong ka STIEH, ka kong Deiwi Tongper, ka la pynpaw ka jingsngew nguh ïa u Blei uba la pynmih ïa u bah Ardent uba la mih shakhmat bad kren ïa kane ka mat jong ka Reservation Policy ban bishar biang, namar ka jingmih une u nongialam la ioh biang ïa ka lad ban kren biang halor kane ka mat, “ym dei ba ngi ishih ïa ki jaitbynriew Garo, hynrei ngi kren ïa ka jingshisha kaba dei ka hok, namar lada peit hangne ngi don ar tylli ki District Council ,kane ka la pyni shynna ba ngi la ïa bun paid mynta, kumno kata ka jingiabhah kam pat kan dang sah hi kumjuh “Ki briew jongngi bunsien ki ju poi shakhmat, katba ha ka jingthep kam pat ki jah lut, kane ka pynduh mynsiem ïa ki khun samla kiba pule" ong ka kong Deiwi, ka la kyntu ruh ïa ki paidbah ba kin mih shakhmat ban iakhun na ka bynta ka hok jong ki samla wadkam ba kin ioh iala ka jong ka hok.
Uwei na ki riew rangbah uba na Wapung Shnong, u bah Romi Dkhar, u la ai ka jingiaraoh bad jingkyrshan ba pura ïa kane ka jingiakhi ba la lam khmat da u nongialam ka VPP, u la kyntu ruh ïa baroh ki khun ka bri u Hynñiewtrep, khynriam, u pnar, u bhoi, u war, lyngngam, maram ban ïa long kawei shitylli ban ieng, ban ïa sngewthuhjingmut lang ha kane ka jingiakhih ba la lam khmat da u bah Ardent Basaiawmoit, ha kajuh ka por u la ong ruh ban buh jingdwai ba jar jar ha kane ka jingshah thngan u bah Ardent ba u Blei un leh phylla ba ki khun samla kin iohkam iohjam nangne sha khmat“Nga ainguh ruh ïa ki sengbhalang, lada ym don ki seng ngi long kiba la shah ñiew beiñ haduh katta katta ha kiwei pat ki jaitbynriew".
U la ong ruh ba u la dep kyntu ia u bah Kyrmen Shylla, uba dei u nongmihkhmat na Jaiñtia, ba un sngewbha ban kren eiei lem halor kane ka mat, kumjuh ruh u kyntu ïa ka kong Santa Mary Shylla ba kan kren lem halor kane mat ba kin iakren bad u myntri rangbah ka jylla ba dei ban pynthymmai noh ïa kane ka Reservation Policy, u la ai ruh ka jingkhublei ïa kito ki constituency kiba la pynjop ïa ka party VPP bad pynmih ïa ki nongmihkhmat ka VPP.
Kiba la ai jingkren ki kynthup ruh, u President ka Federation of Khasi Jaiñtia and Garo People East Jaiñtia Hills District, u bah Micheal Chyrmang, u President ka Jaiñtia National Council, u bah Wanshwa Suting, President HANM Women Wing, ka kong Bythygrace Dkhar, President UHM, u bah Brosenly Siangshai bad kiwei kiwei.
Jowai, Jymmang 26: Ka samla Larisa Lamin kaba pule ha ka skul Adventist Higher Secondary School, Thaslaskeiñ West Jaiñtia Hills Diatrict, kala wan haka kyrdan kaba nyngkong eh 1st Position jong ka result Higher Secondary School Leaving Certificate (HSSLC) bala pynbna da ka Meghalaya Board of School Education (MBOSE) mynta ka sngi Thohdieng.
Ka samla Larisa Lamin kaba dei ka khun jong ka kong Ardonhi Lamin naka shnong Khliehtyrshi West Jaiñtia Hills District, haka jingkren jong ka sha ki lad pathai khubor kala ong ba kam lah ban mudur ban poi haduh kane ka kyrdan ba halor, hynrei kine baroh dei lyngba jingdon ryngkat jong U Blei ha ka jingïaid lynti jong ka ban pynkhreh ïa kane ka Exam.
Ha ka juh ka por ka ai khublei kumjuh ïa ki nonghikai kiba don hajan eh ha kano kano ka por ba donkam bad ki long kiba kloi ban ai ka jingïarap, nalor kata sa ki kmie ki kpa jong ka bad ïa ki paralok kumjuh.
Na ka liang ka samla Larisa Lamin kala ïathuh ba ka jingpynkhreh jong ka ïa kane ka Exam ka long “tang 2 kynta ha ka sngi kata shi kynta hashaw ban thiah bad 1 kynta ha ka por mynstep hashwa ban leit skul".
Kumta ka buh ka jingkyntu ïa kiwei de ki paralok samla pule da kaba ong ban poi sha ka thong jong ka jingïaleh kaba nyngkong duh donkam ka jingtrei shitom khlem da duh jingkyrmen, sa kawei ban buh ïa U Blei hakhmat bad ka jingduwai.
Ha kaba ïadei ba ka jingbteng jong ka ïa ka jingpule kala pynpaw ba ka thrang ban pule ïa ka Bachelor of Arts (BA) haka Subject English (Honours) namar kum ka samla ka don ka thong ban long ka nonghikai (Lecturer) ha ki por ban wan.
Na ka liang ka kmie jong ka kong Ardonhi Lamin ka pynpaw ïa ka jingsngewkmen kaba khraw eh ba U Blei uba la ïalam lynti ïa ka khun jong ka, kum ka kmie ka don ka jingthrang ba kan long ka samla ba don burom khnang ba kan lah ban pyndep ïa ki jingpule kiba kham shalor.
Katba na ka liang ka Principal jong ka skul ka Krostandiki Hauzek kala ong kane ka jingjop ka samla pule kala wanrah burom shi katdei eh ïa skul hi baroh kawei kaba don hapoh ka West Jaiñtia Hills.
“Haoid kine baroh dei lyngba ka jingïalam bastad jong U Blei, kala ai ruh ka jingïaroh ïa ki nonghikai jong kane ka skul kiba la treishitom met bad mynsiem na ka bynta ki khynnah skul" ong ka Principal.
Shuh shuh kala ong kila don 88 ngut ki samla pule ki ban ïakhun ïa kane ka exam bad ka Percentage kala poi 87 % ka jingpass bha ki khynnah.
Ha kajuh ka por kala pynsngew ba kane ka dei ka sein kaba nyngkong ïa ka skul ban ïoh rah ïa kane ka kyrdan ba hakhlieh duh bad ka la long burom kaba khraw eh ïa ka skul bad ïa ka District hi baroh kawei.
Ka samla Larisa Lamin kala poi ha kane ka kyrdan ba nyngkong da kaba ïoh Marks haduh 450 bad ïoh Distinction ha ki saw (4) tylli ki Subject kata English (87), Political Science (82), Education (91) bad Khasi (MIL) (91), ha ka Subject Sociology (79) bad ka History (71).
Khliehriat, Jymmang 26: U Bah Niewkor Tynsong, uba na ka shnong ba khappud, na Lahaleiñ, Narpuh, mynta ka sngi u la wan poi bad ia shim bynta lang ha kane ka shong kyllaiñ myngor ha Khliehriat, u dei u nongshong shnong ba kyrpang jong ka East Jaiñtia Hills District, uba don jingduna ha ki dkhot met, ha ryngkat ki dieng duh u la lah ban poi sha kane ka jaka, dei namar ba u don ka jingsngew khia kaba jur na ka bynta ka jaitbynriew bad na ka bynta ki samla ka ri, u la ïathuh ruh ba u dei u pyrsa jong u bah Prestone Tyngsong.
Haba kren sha ki pathai khubor bad ha ryngkat ki ummat ba jaw jrup na ki khmat, u la ong “Nga dei uba don jingduna, ngam dei ban wan shane hynrei dei namar ka iohi jngai bad nga sheptieng ioh ba ka jaitbynriew jong ngi kan jah rngai noh, hooid nga kyrshan ïa i kong Santa Mary Shylla, kumta nga kyrpad ïa i kong Santa ba in sngewbha ban sngewlem ïa ki khun ka constituency, kiba la ai ïa kito ki shynpriah kti, ki kmie ki kpa ki la pynlut na ka bynta ki khun ha ki jingpule.
Ka jingwan jingngi shane ka dei namar ka jingsngewsih kthang namar ka jaitbynriew ha ka duhkam duhjam, hooid nga dei u pyrsa jong u bah Prestone Tyngsong, ka jingbakla u mama jongnga ka pynjaw ummat, ngam tip aiu kan jia ïa ka jaitbynriew, lehseh ngin jaw da ka snam kumba jaw snam ha kiwei kiwei ki jylla, na kata ka daw ka jingwan jong ngi shane ka dei ba ngi kyrshan ïa u bah Ardent, ngi kwah ban pynsngewthuh noh ïa u maduh Prestone jong ngi uba la klet noh ïa ka jaitbynriew, ha ka por ba u ieng election u la ong ïa ki paidbah to kyrshan ïa nga ba ngan peit ïa ki khun ka ri khasi-jaintia, pleng mynta u la ioh ïa ka shuki u la klet noh pynban ïa ka jaitbynriew" pynpaw u bah Niewkor Tynsong.
Une u rangbah uba na khappud, u la shim bynta lang bad ki paidbah ha kane ka shnong kyllaiñ myngor haduh ban da kut bad wat hapdeng ka jingthut ki dkhot met sngewtynnad pat ban tip ba u dei uba ju don ka mynsiem kaba shit rhem ban ïa shim bynta lang ha kino kino ki mat kiba iadei bad ka ri bad ka jaitbynriew.
Shillong, Jymmang 26 : U Myntri Rangbah ka Jylla Conrad K Sangma, ula phah da ka shithi sha New Delhi ban kyrpad na ka bynta ban pynrung lang ïa ka ktien Khasi bad Garo ha ka eksam thungkam Gramin Dak Sevak, Branch Post Master bad Assistant Branch Post Master ha ki BPO ba don ha Jylla Meghalaya, ka ban sa long shen.
U Conrad ula phah ïa kane ka shithi ha ka 23 tarik Jymmang sha u Myntri ka Ministry of Communication u Ashwini Vaishnaw haba kyrpad ïa ka Ministry ba kan pynkylla ïa ka draft model notification jong ka Department of Post, kaba buh kongsan ïa ka ktien Hindi bad English kum ka ktien lajong, kaba donkam ha ka jingthungkam ïa ki Gamin Dak Sevak ha Meghalaya.
“Kane ka kyndon kan pynduna ïa ka lad ïohkam jong ki samla trai Jylla namar ka jinghap ban ïakhun bad ki samla wad kam kiba na shabar ka Jylla kiba lah ban ïoh bun marks ha kine ki artylli ki ktien (Hindi bad English)" ong u Conrad.
Kat kum ka jingong jong u, “Napdeng ki samla kiba shah jied na shabar ka Jylla, khyndiat eh ki ban wan shimti ïa ka kam ha Meghalaya namar ka jinglong kyndong bad ka jinglong ki jaka.
Wat kito kiba wan shimti ïa ka kam ki la jied ban kynriah noh shala ki jong ki Jylla da kaba jied ïa ka lad ba ki ïoh kat kum ka Service Rule ba don jong ki Nongtrei Postal hadien ba ki la dep shakri shisnem.
Namar kata, ka jingthmu ban buh ïa ki BPO ha ki Shnong Nongkyndong ka Jylla Meghalaya kan long kaba shah jop noh".
“Na kata ka daw, nga kyrpad ïa ka Ministry jong phi ban pynkylla ïa ka Draft Model Notification jong ka Department of Post da kaba buh kongsan ba dei ban nang bad tip ïa ka Ktien lajong ba kren ha Jylla Meghalaya.
Kane ka lah ban dei ka Ktien Khasi ne Garo kum ka ktien lajong na ka bynta ki samla wadkam ba kin ïoh jied.
Kane kan long ha ryngkat ka ktien Hindi bad English kumba la leh ha Assam, Manipur bad Mizoram" ong u Conrad.
Haba pynpaw ba ka jingthungkam kan sa sdang noh shen, u Conrad ula ong “Nga Kyrpad ïa phi (AshwiniVaishnaw) ba phin mynjur ïa ka jingkyrpad ka Meghalaya namar kane kan ailad ia ki samla bala nang la stad bad ba khlem kam ka Jylla ba kin shim kabu ïa ka lad ha ka ban ïohkam ïohjam".
Lah ban kdew hangne ba ka seng FKJGP dang ha kine ki khyndiat sngi ka la leit dawa ia ka Sorkar Jylla ban tuklar halor kane ka eskam thungkam hapoh ka Department of Post ka Sorkar Pdeng halor ka jingbuh kongsan ïa ka ktien Hindi bad English kum ki ktien lajong.
Shillong, Jymmang 26 : Ka Sorkar Jylla ka la pynbna haduh 6 tylli ki jaka kum ki ‘Thymmei’ ne Epicentre jong ka khlam sniang ne African Swine Fever, kaba la wan lyngshop mynta ha kylleng ki jaka ka Ri-lum Khasi bad Ri-lum Garo.
Kane ka jingpynbna ka la mih na u Secretary ka Tnad Animal Husbandry & Veterinary, hadien ka jingpynthikna kaba la wan na ka jingleh test ïa ki snam sniang ha North Eastern Regional Disease Diagnostic Laboratory (NERDDL) Guwahati.
Kat kum ka jingpyntip u Secretary, ka Tnad kala ïoh pdiang ïa ka kaiphod leh test naka NERDDL naduh ka 10 tarik u Jymmang.
U Pyntip ba ki jaka bala pynbna kum ki ‘Thymmei’ ka khlam sniang ki kynthup ïa ka Shnong ba don Gingo pig farm ha West Garo Hills, ka Masighat ha South Garo Hills, ka Syllei U Lar, Madan bad Mawlyngkhung kiba don ha Ri-bhoi District bad ka Tiehsaw kaba don ha Nongstoin.
Ka Tnad Animal Husbandry kala pynmih ruh ïa ki jingmaham halor kiei ki kam ba dei ban leh bad kiei ki bym dei ban leh ha kine ki jaka haba pynjari ruh da ka containment zone ha kine ki jaka ban lah tehlakam ïa ka jingsaphriang jong kane ka jingpang.
Shillong, Jymmang 26: U Myntri jong ka sorkar jylla, u Bah AL Hek ha ka sngi Thohdieng u la leit ban ïakynduh bad u Bah Ardent ha jaka ba u pynlong ïa ka jingshah thngan tangba haba ki lad pathai khubior ki pyrshang ban ïakren u Bah AL Hek um treh satia ban jubab shai la u kyrshan ne em ïa ka jingdawa ka VPP.
“Ngi ïadei paralok naduh mynba ngi dang dei u dkhot FKJGP, bad haduh kat mynta kane ka jingïadei ka bteng na kata ka daw kum u paralok nga wan ban kitbok ïa u ha kane ka jingïakhun ba u shim ba un koit un khlaiñ," ong u Bah Hek haba kren bad ki lad pathai khubor.
Haba kylli u kyrshan ne em ïa kane ka jingdawa pynbeit biang ïa ka Reservation Policy u Bah AL Hek ula jubab, “Haba don kino kino ki jingdawa kiba bha bad ban kyntiew ïa ka jylla nga kyrshan beit bad ka sorkar ruh ka dei ban pynsngap ïa kata ka jingdawa.
"Haba pyrshang ban kylli la u ïohi kane ka jingdawa u Bah Ardent u ïohi ne em ka dei kaba bha hynrei na ka liang u Bah Hek um shym la jubab satia ïakane bad kiew kynsan noh ha kali.
Shillong, Jymmang 26 : Mynta ka sngi haka por mynstep kawei ka thuk thuk kaba pynïeng harud surok ha Jhalupara ka la kem ding.
U SP (City) bah Vivek Syiem u la ïathuh ba ïa kane ka thuk thuk la pynïeng harud surok bad kane ka jingkem ding ka la jia ha ka por 4 baje mynstep.
Kane ka thuk thuk ka dei jong u briew uba sah ha Jhalupara hi.
La ujor FIR halor kane ka jingjia bad ki pulit ki dang tohkit la ka dei ka jingshah thang ne ka ka kem ding hi.
Shillong, Jymmang 26 : U Chief Executive Member jongka Khasi Hills Autonomous District Council (KHADC) u bah Titosstarwell Chyne u la ai jingmut ïa ka jingdonkam ban ïa kynduh kyrpang hapdeng ka KHADC bad ka Karbi Anlong Autonomous Council (KAAC) ban ïakren halor ka kam ïakajia pud bad kumno ban ïa pynbeit ïa kane da ka jingïasngewthuh jingmut lang.
Ha ka shithi ba u la thoh sha u CEM ka KAAC u Tuliram Ronghang u bah Titos u la ong “ Ha kaba ïadei bad kane ka kam nga kwah ban ai jngmut ban don noh da ka jingïalang ba kyrpang hapdeng ka KHADC bad KAAC ban ïakren sani bha halor u pud u sam bad ïa kaei kaba mih na ka jingïalang yn sa phah jingtip sha ka sorkar Meghalaya bad sorkar Assam ba kin leh ïa kaba donkam".
U la ong shuh shuh ba ïa kane ka kam ïa kajia pud hapdeng ka Meghalaya bad Assam ym pat lah ban ïa pynbeit satia haduh mynta bad kine ki jaka ki kynthup ïa ki jaka ba hap hapoh u pud u sam ka KHADC marjan bad ki jaka ka KAAC kiba dei ha Block II.
U la ong ba kane ka jingbym lah ban pynbeit ïa u pud u sam ka la wanrah ia shibun ki jingeh ïa ki briew kiba sah ha khappud naduh mynshwa haduh mynta bad i kumba ka la nang sniew katba nang mih ki sngi.
“ Kumta ïa kane ka kam ba sahteng la slem bah ka donkam ïa ngi ban shim khia bad pynbeit noh shisyndon kloi katba lah khnang ba ka shongsuk shongshngaiñ, ka roi ka par, ka bha ka miat kan wanphai biang ha kine ki bynta khappud ha ki por ban sa wan" ong u bah Titos.
U la kyntu ruh ïa ka jingdonkam ban pynneh pynsah ïa ka shongsuk shongsaiñ bad ka jingïasngewthuh jingmut lang.
“ Ha kajuh ka por nga sngew donkam ban pynneh ïa ka shongsuk shongsaiñ bad kiar na kaba pyndik ïa ki paid nongshong shnong ha khappud khamtam ïa ki jaidbynriew Khasi Pnar kum ka dak ka jingïaburom para briew bad khamtam ïa ki hok tynrai longbriew man briew kumba la ohshrong ha ka Riti Synshar jongka ri India" Pynkut u bah Titos.
Shillong, Jymmang, 26: U Chief Executive Member (CEM) jong ka Khasi Hills Autonomous District Council (KHADC) u Bah Titostarwell Chyne u la ïathuh ba ka Executive Committee jong ka Council kan sa phah da ka jingthoh sha ka ophis u District Transports Officer (DTO) jong ka East Khasi Hills District ban phah pyndam lut ïa ki Driving License jong ki nongñiah kali bar jylla kiba buh kali kamai bad ïa kiba ñiah kali kamai khlem da ïoh ïa ka Trading License bad ïa ka Labour License na ka District Council.
Ka District Council ka la phah khynra naphang ha ki Pulit ka tnat Enforcement ïa ki nongñiah kali kamai bar jylla ha ki hynñiew tylli ki Zone hadien ka jingdawa jong ka East Khasi Hills Local Taxi Welfare Association na ka jingshah shoh pynmynaw jong ki arngut ki nongñiah kali kamai dang shen ha Khyndai Lad, Shillong ha ki san ngut ki bar jylla kiba la shah kem mynta ha ki Pulit ka Shillong Sadar Police Station.
Ha ka jingïakren bad ki lad pathai khubor ha ka sngi Thohdieng, u CEM ka KHADC u la ïathuh, haduh mynta ka tnat Enforcement ka dang ai kaiphod tang na ki lai tylli ki Zone halor ka jingdon jong ki nongñiah kali bar jylla ki bym don ïa ka Labour Licence bad ïa ki kali kamai jong ki bar jylla ki bym don ïa ka Trading License.
“Ki don hynñiew tylli ki Zone, hynrei haduh mynta ngi dang ïoh jingkheiñ ba malu mala tang na ki 3 tylli ki Zone," ong u Bah Chyne.
“Hadien ba nga la peit ïa ka kaiphod, nga la ba bun ki kali kiba ïaid khlem ka Trading License bad kumjuh ruh ki nongñiah kali kiba ñiah ïa ki kali jong ki trai jylla lane jong ki bar jylla ngi lap ba ki don ki briew jong ngi kiba ai ñiah kali ha ki bar jylla," u la ong.
“Ha ka Lah Sngi u Blei jong ka taiew ban wan, ngan sa lum jingkheiñ katno tylli ki local taxi kiba ïaid khlem ka Trading License, katno ngut ki nongñiah kali bar jylla kiba ñiah kali khlem ka Labour License bad ïa baroh ki kali ba la ïoh registration number bym don ïa ka Trading License ngin sa thoh beit sha ka ophis DTO ban leh eiei.
Kam lah ban long ban shu ïaid khlem ka laisen bad ngin sa shimkhia bha ïa kane ka kam ba baroh ki la ïoh Permit bad shu ïaid khlem ka laisen ngin phah pyndam mardor ïa ka Permit," la ong.
Ha kaba ïadei bad ki nongñiah kali bar jylla, u CEM u la ong, “hadien ba la sdang ka jingkhynra naduh hynin ka sngi Palei, kiba bun (ki nongñiah kali bar jylla) ki la wan mih sha Ophis.
Nga la ai da ka jingbthah ïa ki nongtrei ba kim bit ban ai ïa kano kano ka Labour Certificate na ka Council katba ngim pat ai ïa ka hukum.
Mynta ka sngi ngi la khang noh ïa ka ophis jong ka tnat Labour bad ngin sa shong pyrkhat biang ïa kane ka kam ha ka Lah sngi U Blei jong ka taiew ban wan," u la ong.
U CEM u la ong ba kito ki nongaikam ki dei ban da pyndap da ka Form bad ban shim ruh ïa ka jingkitkhlieh (Undertaking) ïa ki nongñiah kali.
“Mynta nga la ai hukum ba dei ban shim ïa ka Residential Certificate jong ki nongñiah kali bar jylla khnang ban pynshisha ki wan nangno bad hangto ki shong ki sah kum ka jingpynshisha," u la bynrap.
Katkum ka jingïathuh jong u Bah Chyne, haduh mynta ka tnat Enforcement ka dang ai jingkheiñ tang na ka thain Red Cross, Laitumkhrah, Dhankheti, Malki, Barik Point, Polo, Golflink bad Nongmensong.
Shillong, Jymmang 26: Ka Voice of the People Party (VPP) ka la ther kylla ïa u Myntri ka tnad pule puthi, u Rakkam Sangma da kaba ong ba ka jingong jong u ba ka jingïakih ban dawa pynbha ïa ka Polisi bhah thungkam kadei tang ka Drama, kadei ka jingibeiñ ïa ki Samla.
Ha ka kyrwoh ba la phah da u Dr.
Batskhem Myrboh, Nongaiktien ka Seng, ka VPP ka pynrem jur ïa kane ka jingkren u Myntri uba la ong ruh ba kane ka jingshah thngan u Bah Ardent Basaïawmoit kadei tang ka drama saiñpyrthei.
“U Myntri bad ka kynhun Myntri hi baroh kawei kidei ban shim ïa ka jingkitkhlieh kiba la long ka daw bah ha kaba ïa ki kam ba donkam jong ka jaidbynriew la hap ban rah sha surok", la ong ka Seng da kaba ong ruh ba ka sorkar kadei ba shim ïa ka jingkitkhlieh haba ka la buh ïa ka jingim u Bah Ardent ha ka jingma.
U Dr.
Myrboh, u la ong ba jin da lada ka sorkar ka shimkhia ban pynbeit ïa kane ka kam kaba long ka jingdawa ki paidbah ban pynbha ïa ka Polisi bhah thungkam kane ka kam kan nym poi sha kane ka jinglong kumba long mynta.
U Nongaiktien ka VPP, u la ong ruh ba ka Polisi ka kren shai ba ka jingbhah kam kadei ban long katkum ka jingbun briew.
Ka kyndon kaba 8 jong ka Resolution ba la pynmih ha ka 12.
01.
1972 ka kren shai halor ka jingbhah kam katkum ka jingbun briew.
“Ka VPP ka kyntu ïa u Myntri ba un da pule sani ïa ka Policy haduh ba un da sngewthuh ha shuwa ban kren ei ei halor kane", la ong ka Kyrwoh.
Halor ka jingong jong u ba ka VPP ka ïalehkai bad ka lawei ki Samla bad kane ka jingïakhih ka long kum ka ding kaba lah ban thang duh ïa ka jylla, da kaba kren halor ka rai jong ka Supreme Court, u Dr.
Batskhem u la ong ka ri India kaba laitluid kam treikam tang ha ki jingsawa ne ha ka jingbym don jong ka, hynrei ka treikam katkum ki aiñ bad ki jingshisha kiba don hakhmat jong ka.
“Kadei ka kamram jong ka sorkar MDA:2 ban ïada ïa ka Reservation Policy hakhmat ka ïingbishar bad lada kam lah , kadei ban shim ïa ka jingkitkhlieh", la ong ka Seng.
Shillong, Jymmang 26: Ka jingïakhih shong shah thngan jong u Bah Ardent ha ka sngi Thohdieng ka la jam sha ka sngi kaba saw bad la ïohi ba kane ka jingïakhih jong u ka la ïoh ka jingkyrshan pura na ki paidbah kiba la wan na kylleng ki shnong jong ka Bri u Hynñiewtrep ban wan kitbok ïa u Bah Ardent.
Ha ka sngi Thohdieng la sakhi ba kiba bun bah ki la wan ban ai mynsiem ba kynthup naduh ki samla pule Reserch Scholar na NEHU bad kiba bun ki kolej bad ki jaka pule.
La ïohi ruh ba kiba bun ki khynnah skul ki la wan ban ai khublei ïa u Bah Ardent ryngkat ka uniform school jong ki.
Ha kane ka sngi la ïohi ba ym tang ba kiba bun ki riew paidbah bad ki nongïalam seng bhalang bad kiba bun ki kynhun hynrei la ïohi ba kiba wan ban kyrshan ki kynthup ïa i kmie jong u, i kurim bad ki khun jong u.
Namar lehse ka jingbun than ki paidbah kiba kwah ban khublei ïa u Bah Ardent la ïohi ba ki nongïalam ka party ki la ker noh da ki siej ïa ka jaka ba u shong khnang ba ki paidbah kin ym ïoh tur shuh sha u hynrei u la shu ai khublei beit ïa ki paidbah da kaba rah kti na ka jaka shong ba la pynkhreh kyrpang.
Lah ban sakhi ba ki paidbah kiba bun hi ki la jaw ummat haba ïohi ïa u Bah Ardent ha ka por ba ki ai khublei.
Napdeng kiba bun ki kynhun kiba la poi ban ai jingkyrshan ki kynthup ïa ki khun ki hajar ka shnat Hima Nongwah-Mawtamur, ka nongdie madan ha Laitumkhrah, ki nongdie jhur na rilum Jaintia, ka Ka Sur U Paidbah Ka Bri U Hyñniewtrep, ka seng NHP, bad kiba bun bah ki seng bhalang bad ki riew shimet.
Nongpoh, Jymmang 26: Hadien ka jingtur jong ki paidbah ha ïing sah jong u MLA ka Nongpoh mynta ka sngi, u Bah Mayral Born Syiem u la pynpaw ba kum ki nongïalam kim dei ban leh khluit halor ka jingdawa ban pynthymmai ïaka Reservation Policy namar ïa kane ka kam donkam ban pyrkhat sani bad ban peit bad khmih bniah katkum ka lynti, namar kum u MLA un rah ïa katei ka mat sha ka miej jong ka party UDP kaba dang don haka lynti ban shimkhia ban ïakren ïa katei ka mat.
U Bah Mayralborn u la kyntu ïa ki paidbah nongshong shnong jong ka Nongpoh Constituency ba kin sngewbha ban ai ïaka jingïatreilang bad ba kin ïaishah bad na ka liang jong ka UDP kan sa shimkhia ïa kane ka kam na ka bynta ka jingmyntoi jong u paidbah bad kum u MLA u la pynpaw ka jingsngewkmen ban ïoh ïakynduh ïa ki paidbah bad khamtam ki khun samla jong ka Nongpoh kiba la wan ban ïakynduh ban pynsngew halor ka jingkwah ban pynkylla ïa ka Reservation Policy hapoh ka jylla.
U la pynpaw ruh ba kane ka dei ka mat kaba donkam kumba ki samla ha ka jylla naduh ki longkmie longkpa ki la khih ban mih shakhmat ban dawa na ka Sorkar ba ka dei ban pynthymmai bad pynkylla noh ïa ka Reservation Policy, hynrei katei ka dei ka mat kaba khia bad kaba jylliew bad pynpaw shai ruh ba ka UDP ka la don lypa ïa ka mat treikam ban ïakren bad phylliew jingmut kumno ban pyntreikam bha ïa ka Reservation Policy, hynrei kum ki nongïalam kam long ban shu leh khluit ha kane ka bynta.
“Ka UDP mynta ka dang don ha ka lynti ban peit ban khmih bad ban pynwan dur khnang ba kan long ka jingmyntoi na ka bynta ka ri Khasi bad Jaiñtia bad ka jylla hi baroh kawei khnang ba kan ym ktah ïano ïano namar kum ki nongïalam ba ki paidbah ki la jied ngi kwah ban wanrah ïa ka shongsuk shongshngaiñ hapoh ka jylla baroh kawei" la bynrap u Bah Syiem.
Shillong, Jymmang, 26: Ki paidbah kiba la ïoh mynsiem na ka jingshah jingit ba khlem pud sngi jong u President ka Voice of the Poeple Party (VPP) u Bah Ardent Miller Basaïawmoit ban dawa ïa ka Sorkar ba ka dei ban khot da ka Dorbar Kyrpang ban ïathir ïatai halor ka State Reservation Policy, ha ka sngi Thohdieng ki la leit tur sha ki ingsah jong ki MLA ka UDP bad NPP ha kylleng ki Constituency ka rilum Khasi.
Ha Nongpoh Constituency, ki dkhot ka VPP ki la tur sha ïing sah jong u MLA ka Nongpoh u Bah Mayral Born Syiem ryngkat ki plakad ban dawa ba u dei ban kren eiei halor ka jingdawa ban pynthymmai ïa ka State Reservation Policy namarba ki MLA na rilum Khasi bad Jaiñtia ki dang sngap jar halor kane mat jingdawa.
U Bah Mayral Born da ka mynsiem ba kylluid, u la pdiang sngewbha ïa ki riewpaidbah ban ïasyllok ha ïing jong u da kaba kyntu ruh ba kim dei ban rah da ki plakad, hynrei kum u MLA u pdiang sngewbha ïa ki paidbah bad ki lah ban ïakren markhmat lada ki don kano kano ka mat kaba ki kwah ban kren.
Ha ka jingïakren bad ki lad pathai khubor hadien ka jingïakynduh ïa u MLA, u samla Aristone Ryndongsngi bad u Bah Arnold Syngkli kum ki riewpaidbah ki la pynpaw ïa ka jingsngewhun hadien ba u Bah Mayral Born Syiem u la ai ïa ka jingkyrshan ïa ka jingmih jong ki ban dawa ïa ka hok na ka Sorkar ba la donkam ban pynthymmai noh ïa ka bhah thungkam thungjam ha ka jylla bad kum u MLA u la kular ruh hakhmat ki paidbah ban shimkhia ban rah ïa ka mat jingdawa sha ka party UDP bad sha ka Sorkar.
Kine ki ar ngut ki samla ki la pynpaw ba ka jingleit tur sha ïing jong u MLA kam dei na kano kano ka daw shimet ne ka daw politik, hynrei ka dei beit ka mat jong ka jaitbynriew Khasi ban dawa na ka Sorkar ba ka dei ban pynthymmai noh ïa ka Reservation Policy namarba ka bhah thungkam ha ka jylla ka la noh shilliang shaba shaba palat haba nujor hapdeng ki Khasi, Jaiñtia bad ki Garo.
Ki la kyntu ruh ïa baroh ki MLA Khasi ba ki dei ban kren eiei halor katei ka mat namar kane ka dei ka por kaba biang eh ban pynthymmai noh ïaka bhah thungkam bad kim dei ban shu sngap ne hun ïa ka jingshah ñion beiñ ki khun samla da kaba bynrap, “to tip ba ïa u sdie la pyn ap lypa ha trai u dieng, jar u dieng u bym sei soh yn khet bad thang noh ïa u ha ka ding.
"Da ki phew ngut ki riewpaidbah na Mawkynrew Constituency ha kane kajuh ka sngi ki la tur sha ïingsah jong u MLA ka Mawkynrew Constituency u Bah Banteidor Lyngdoh ha Shillong ban dawa ba u dei ban kren eiei kum u MLA Khasi halor ka jingdawa ban pynbeit thymmai ïa ka Reservation Policy.
Ïa kane ka kynhun ki riewpaidbah la ïalam da u Convenor jong ka Voice of the People Party ka Mawkynrew Constituency u Bah Seiborlang Warbah.
Namar ka jingbym ïakynduh ïa u MLA, u Bah Seiborlang Warbah u la shu ïoh ban ïakren lyngba ka Telephone da kaba kyntu ïa u Bah Banteidor Lyngdoh ba un kren lem halor ka jingdawa ban pynbeit thymmai ka Reservation Policy.
U dkhot jong ka VPP Mawkynrew Constituency u Bah Khrawpyrkhat Mynsong, ha ka jingïakren bad u nonglum khubor u la ong, “kane ka long ka jingkyrpad jong nga sha baroh ki MLA Khasi, mynta phi dang ïohi tang ki jingjaw jong ki ummat, wat pynbor ba phin ïohi ïa ka jingjaw jong ka snam.
"Ha West Shillong Constituency, ha kane kajuh ka sngi, katto katne ngut ki riew paidbah ki la tur sha ka ïing u Working President ka UDP Bah Paul Lyngdoh ha Mawprem uba ong ruh u Myntri Sorkar bad kynthoh tyngeh da ki jingthoh halor ka jingsngap jar ïa ka jingktah ka State Reservation Policy ïa ka jaidbynriew Khasi-Pnar.
Kane ka kynhun kaba don kumba 20 ngut eiei, kila ïarah lang bad la ki jong ki placard kiba don ïa ki jingthoh “Ngi jied ïa phi ban long u Khla ym u Shrieh", “Ka lawei bad ka shuki rai ma phi mynta, ïa ka lawei jong phi ngin sa rai ma ngi", “Ka Jaidbynriew ne ki Sbai", “Jingshet Kylla".
Ki la pynkymaw ruh ïa ki jinglong nongïalam u Bah Paul Lyngdoh ha ki snem ba la leit noh da ka jingthoh ha ka banner “Phi dei u nongïalam ka PRAC, mynta phi dung kylla ïa ngi bad pruk bad prak".
Nalor kane ki la kynthoh ruh da ka jingthoh ha ki banner, “Phin roi ma phi, ngim don jingbishni, hynrei ym da ka lawei ka hok jong ngi.
"Ki la pynpaw ruh ïa ka hok ban dawa bishar thymmai ïa ka Reservation Policy da ka jingthoh “Ngi bun paid, Ngi bun Nongmihkhmat, bun ruh ki samla khlem kam, hato phi dang sngap jar?"Katto katne ki riew paidbah ki la tur sha ki ingsah jong u MLA ka Mylliem Constituency u Bah Ronnie V.
Lyngdoh ha ka wat kaba ar bad kumjuh ruh sha ingsah jong u MLA ka Mawsynram Constituency ha Umshing Umjapung Mawlai, Shillong, sha ingsah jong u MLA ka Ranikor Constituency ha Mawlai Kynton Massar, Shillong, sha ingsah jong u MLA ka Nongstoiñ u Bah Gabriel Wahlang, sha ingsah jong u MLA ka Amlarem u Bah Lahkmen Rymbui bad sha kiwei kiwei ki jaka.
Shillong, Jymmang 26 : Ki pulit jongka jylla ki la lum nuksa na ki tiar na phyllaw ka skul Khasi Jaintia Presbyterian Girls Higher Secondary ban phah eksamin sha Forensic khnang ban tip la ka don ne em kano kano ka jingleh dusmon da ki runar ban thang ïa ka skul kaba la ïeng la 131 snem.
“ Ngi la lum nuksa na katei ka jaka ban phah sha ka forensic ban pynthikna ïoh ka don kano kano ka jinglehthok ne leh dusmon kat haduh ban kylla dpei katei ka skul" ong u SP (City) bah Vivek Syiem mynta ka sngi Thohdieng.
Ha ka 21 tarik mynstep por kumba 1.
30-2 baje ei ei dang step phyrngap kane ka skul ba la seng ha u snem 1982 bad kaba la dap 131 snem ka la kem ding kynsan bad kylla dpei.
Ki jingkylli ki mih kumno kan jia kata ka jingkem ding na ka daw jongka bording eletrik haba kane ka jia ha ka por ba la sdang ka load shedding ne jingpynlip bor ding.
Ka bording eletrik ka lip ha ka por 12 baje thik katba kane ka skul ka dang sdang ban kemding ha ka por kumba 1.
30 ne 2 baje ei ei.
U bah Syiem u la ong “ Ki bor pynïaid ka skul ruh ki la ailad ïa ngi ban tohkit bniah ban tip la ka don ne em kano kano ka jingleh dusmon na shalyndet bad lada ngi lap ngin bud dien haduh ban da ïoh kem ïa kita kiba donkti".
Halor ka jingkylli kaei ka jinglap ne jingsuba jongki, u SP u la ïathuh ba ka dang kloi than ban ïathuh.
Ailad ban da dep eksamin ka Forensic bad hadien ba la ïoh ïa ka kaiphod na ka FSL yn sa tip bad kumjuh ruh na ka Fire Service yn sa tip kham bniah.
Ki jingkylli ki mih namar ka rukom kem ding jongka skul na ki briew kiba ïohi ruh ka kem ding buk ha kajuh ka por bad khmat bad dien kaba la pynlyngngoh ïaki briew haduh katta katta.
Shillong, Jymmang 26: Ka United Democratic Party (UDP) ha ka sngi thohdieng ka la dawa na ka sorkar Meghalaya Democratic Alliance ba ka dei ban pyntreikam ïa ka Roster System shakhamt naduh ba a mynjur ym ban kyrtiang dien shaduh u 1972.
Haba kren sha ki lad pathai khubor hadien ba la wai ka jingïalang ki MLA bad ki nongïalam ka party, u Bah Metbah Lyngdoh u la ïathuh ba ha ka jingïalang ki la rai da kawei ka sur ban dawa ban sorkar ban pyntreikam sha khmat ïa ka Roster.
U Bah Metbah u la ong ba ka party ka sngew dei ba ka roster dei ban pyntreikam beit shakhamt naduh ba la mynjur namar kiba bun ki tnat sorkar kim don shuh satia ïa ki kot ki sla ha kaba ïadei bad ka jigpynthep kam naduh ki snem ba mynshuwa.
U la ong ba kumba ka sorkar ka la thung ïa ka komiti ba kyrpang na bynta ban batai ïa ki MLA bad ka party ha kaba ïadei bad ka Roster na ka liang ka UDP kan rah ïa ki mat ki jura kiba don ka jingjyrwit jyrwat ha kaba ïadei bad ka roster.
Haba ïadei bad ka jingdawa ban pynkylla ïa ka reservation policy, na ka liang u Bah Metbah u la ong ba kane ka mat ka party kan ïatai sani namar ka dei ka mat kaba ka party ruh ka la kular ha ka manifesto ka party.
“Kumba ngi kular ha ka manifesto kumta ruh ngin bud dien bha ïa kane ka mat ha ka lynti kaba dei bad ngin ïakren bad ka sorkar ha kaba ïadei bad ka jingpynkylla ïa ka reservation policy kaban wanrah jinghun ïabaroh," u la ong.
Haba ïadei bad ka jingshah thngan u Bah Ardent ban dawa pynkylla ïa kane ka Reservation Policy u Bah Metbah u la ong, “U don u Myntri Rangbah bad ka kynhu myntri jong u kiba dei ban peit ïa kane ka mat bad nga ieh ha ka jingstad jong ki bad ngam kwah ruh ban kynthoh ïa ka jingdawa pynkylla da kino kino ki seng saiñ pyrthei," u la bynrap.
Shillong, Jymmang, 26: Kan long ka sien kaba nyngkong eh ba ka rilum Garo kan pawkhmat ha ka result Secondary School Leaving Certificate (SSLC) 2023 ba la pynbna da ka Meghalaya Board of School Education (MBoSE) ha ka sngi Thohdieng.
Katkum kane ka result, ka Sherwood Secondary SchoolT ura, ka la ïoh rung ha ka kyrdan kaba nyngkong, ba lai bad ba hynriew.
Ka Samridhya Das ka khynnah pule jong ka Sherwood School, Tura ka long kaba nyngkong eh ban poi ha ka kyrdan kaba nyngkong ha ka result jong ka Secondary School Leaving Certificate Top 20 ba la pynbna da ka Meghalaya Board of School Education ha ka 26 tarik, Jymmang, 2023.
Kane ka khynnah skul, ka la ïoh khur 527 marks bad ïoh distinction ha ka sobjek English, Mathematics, Science & Technology, Social Science, Health and Physical Education bad Hindi.
Ka Jyotipriya Bhattacharjee, na St.
Margarets Higher Secondary School, Shillong ka la ïoh ïa ka kyrdan kaba ar da kaba ïoh khur 570 marks.
Ha ka kyrdan kaba lai, lai ngut ki khynnah kiba ïoh khur mar 564 marks ki kynthup ïa ka Tanushree Acharjee na St.
Margarets Higher Secondary School, Shillong, u Ritam Deep Chowdhury na Sherwood School, Tura bad ka Salrime M.
Sangma na ka St.
Xavier’s Secondary School, Tura.
Ha ka kyrdan kaba saw, u Ronggrik B.
Sangnma na Aeroville Higher Secondary School, Tura u la ïoh khur 562 marks.
Ha ka kyrdan kaba san u Kennedy Dondor Richmond Dunai na All Saints Diocesan Higher Secondary School u la ïoh khur 560 marks bad long ruh napdeng ki khynnah Khasi ban wan hakhmat ha ka thup Top 20.
Ha ka kyrdan ba hynriew, arngut ki khynnah ki la ïoh khur mar 559 mark, ba kynthup ïa ka Felisha Kurkalang na St.
Dominic Savio’s Higher Secondary School, Shillong bad ka Sanskrita Karmakar na Sherwood Tura.
Ha ka kyrdan ba hynñiew, u Ansh Gurung na St.
Anthony’s Higher Secondary School, Shillong u la ïoh khur 557 marks.
Ha ka kyrdan baphra, u Springfield Snaitang na Sib Sing Memorial Govt.
Higher Secondary School, Nongstoiñ u la ïoh khur 556 marks.
Ha ka kyrdan ba khyndai, ka Sanida Emi Pakma na St.
Mary’s Higher Secondary School, Shillong ka la ïoh khur 555 marks.
Ha ka kyrdan ba shiphew ki don lai ngut kiba ïoh khur mar 554 marks kiba kynthup ïa ka Sandra Marpna na Christian Academy, Shillong, ka Isabella Mawlong na Synod Higher Secondary School, Shillong bad ka Pallavi Phenang (Private Institution).
Ha ka kyrdan ba khatwei, ki don lai ngut kiba ïoh khur mar 553 marks ba kynthup ïa ka Raina Pradhan na St.
Margaret’s Higher Secondary School, Shillong, ka Lapynkhamti Kharkongor na Auxillium Girls Higher Secondary School, Shillong bad ka Reesa Ee Christine Suting na North Liberty Higher Secondary School, Jowai.
Ha ka kyrdan ba khat-ar, ki don lai ngut kiba ïoh khur mar 552 ba kynthup ïa u Shourya Kumar Roy na Seven Set Higher Secondary School, Shillong, ka Nisha Kumar na St.
Nanak Secondary School, Shillong, ka Amelari Kyrpang Puweiñ na Anderson Higher Secondary School, Nongstoiñ.
Ha ka kyrdan ba khatlai, ka Sanikawan Challam na Q.
C Springside English Secondary School, Jowai ka la ïoh khur 551 marks.
Ha kyrdan ba khatsaw, ki don arngut kiba ïoh khur mar 550 marks ba kynthup ïa ka Ladiangshisha Marweiñ na Leads Secondary School, Langkyrding, Shillong bad u Mendelson M.
Langstang na North Liberty Higher Secondary School, Jowai.
Ha ka kyrdan ba khatsan ki don hynriew ngut kiba ïoh mar 549 marks kiba kynthup ïa u Skhembait Langstang na Little Flower School, Shillong, ka Ganisha Chullet na Sacred Heart Girls’ Higher Secondary School, Shillong, u Dameiawanbha Khyriem na Christian Academy, Shillong, ka Ïairi Dapynsuk Swett na St.
Gabriel’s Higher Secondary School, Upper Shillon, u Mebaïaiskhem Lyngdoh Nongbri na St.
Francis Secondary School, Smit, ka Hanika Barim na Myngken Christian Higher Secondary School, Bhoirymbong.
Ha ka kyrdan ba khat hynriew, ka Shweta Sarma na St.
Mary’s Higher Secondary School, Shillong ka la ïoh khur 548 marks.
Ha ka kyrdan ba khat hynñiew, ki don hynñiew ngut kiba la ïoh khur mar 547 marks kiba kynthup ïa ka Drishana Roy Choudhury, ka Sa I Nanghunbha Kharlukhi na Christian Academy, Shillong, ka Dakerlang Easther Wanswett Marweiñ na Synod Higher Secondary School, Shillong, u Nishan Talukdar na St.
George Secondary School, Nongmensong, ka Emika S.
Dkhar na Litter Star Secondary School, Lad, u Riktean M.
Marak na Aeroville Higher Secondary School, Tura, u Shelim Islam na Bhaitbari Higher Secondary Shillong, Bhaitbari.
Ha ka kyrdan ba khat phra ki don san ngut kiba ïoh khur mar 546 marks kiba kynthup ïa ka Sreyoshi Aich na St.
Marys Higher Secondary School, Shillong, Sngewbhalang Jaraiñ na St.
Thomas Higher Secondary School, Mairang, ka Saphirihun Lyngdoh na Alpha English Higher Secondary School, ka Joyarani Das na Jawaharlal Nehru Secondary School, Phubari, u Ragib Raonaq Abtahee na Janapriya Higher Secondary School, Bhalorbhita.
Ha ka kyrdan ba khat khyndai ki don arngut kiba ïoh khur mar 545 marks kiba kynthup ïa ka Soma Biswas na Lady Keane Girls’ Higher Secondary School, Shillong bad ka Shraddha Thapa na Seven Set Higher Secondary School, Shillong.
Ha ka kyrdan ba 20 ki don hynñiew ngut kiba la ïoh mar 544 marks kiba kynthup ïa u Adiel Johanan Surong na Government Boy’s Higher Secondary School, Shillong, u Vanlalrinchhani Sailo na Brookside Adventiset Higher Secondary School, Shillong, ka Yagna Lamsai na Seven Set Higher Secondary School, Shillong, ka Jessica Marweiñ na S.
Ferrando Secondary School, Sawsymper, u Albin L.
Marshyllong na St.
Joseph Secondary School, Nongkasen, ka Dalamni Dauni Rymbai na KJP Synod Mihngi Higher Secondary School, Jowai bad ka Rilanaika Sari na North Liberty Higher Secondary School, Jowai.
Ha kane ka kynti ka jingpas jong ki khynnah ka long 51.
93 percent haba ïanujor bad ha u snem baladep kaba long 56.
96 percent.
Tang 26,629 hajar ngut na ki 51,280 ngut ki khynnah na ki 656 tylli ki skul kiba la pas ïa ka eksamin SSLC kaba la long ha 157 centre.
Ka East Khasi Hills District ka la paw kum ka district kaba bun tam ki khynnah skul kiba pas kaba kot 73.
87 percent katba ka South West Garo Hills ka la hiar haduh 26.
73 percent ha ka jingdon jong ki khynnah skul kiba pas ïa ka eksamin SSLC.
Shillong, Jymmang, 26: Ka Larisa Lamin na Adventist Higher Secondary School, Thadlaskeiñ, West Jaiñtia Hills kaba la ïoh khur 450 marks ka la long kaba nyngkong eh ha ka kyrdan Top 10 ha ka result Higher Secondary Leaving Certificate (Arts) ba la pynbna da ka Meghalaya Board of School Education (MBOSE) ha ka sngi Thohdieng.
Katba ka Avelyne Francisca Khriam na St.
Edmunds Higher Secondary School, Shillong ka la poi ha ka kyrdan baar da kaba ïoh khur 449 marks bad ka Deinamesha Hynniewta na St Anthony’s Higher Secondary School, Shillong ka la ïoh khur 446 marks bad poi ha ka kyrdan kaba lai.
Ka jingpas jong ki khynnah ha ka eksamin HSSLC ka long 80.
30 percent.
Ha u snem baladep, ka jingpas jong ki khynnah ka long 81.
17 percent.
Ki don 20,425 hajar ngut napdeng ki 25,434 ngut ki khynnah skul na ki 246 tylli ki skul kiba ïakhun ïa ka eksamin HSSLC kaba la long ha ki 105 tylli ki centre kiba la pas ha kane ka kynti.
Ha kane ka kynti, ka Eastern West Khasi Hills District ka la paw kum ka district kaba bun tam kiba pas ha kaba ka percentage ka long 91.
64 katba ka South Garo Hills ka paw kum ka district kaba duna bha kiba pas, kata, tang 49.
23 percent.
Ka ioh kam ioh jam kadei kawei na ka phang kaba hakhmat eh jong ka jngim briew bad ka lawei jong ki samla ka shong ha ka.
Kane ka phang ka long ka bynta ba kongsan ruh ba ka sorkar ka dei ban don khnang ba yn lah ban pynthikna ba yn lah ban thep kam thep jam da ki samla kiba dei ki trai shnong ne ki trai jylla.
Ki dang don shibun bah ki kam kiba donkam hapoh ka jylla kiba lah ban mih ha ki lain bapher bapher, hynrei lada kum kine ki jaitkam kin mih kan long kaba eh ban lah ban pynrung da ki trai jylla namar ba bun ki samla kim shym la tip lad tip lynti kumno ban pyntbit ia lade ha kane ka kam.
Ki samla kim dei ban shu kut ha kaba pule ia ki degree course bad iakhnieh rungkam ha ki tnad sorkar bapher bapher, hynrei ka jingpule ia ki tnad kiba kyrpang (specialised stream) kan iarap ia ki ban suk ka ioh kam ioh jam.
Ka sorkar ka dei ban shim ia ki lad ki lynti ban iit ia ki kam kiba dang donkam na ka bynta ki tnad bapher bapher kiba ki samla kiba shu pass beit ai ki degree ha kino kino ki stream kin ym lah ban trei ai ki, hynrei tang kito kiba la pyntbit kyrpang ki long kiba bit ban trei.
Kum ka nuksa ka kam shipai pynlip ding ne fire man ka dei kaba donkam na ka bynta kawei pa kawei ka tnad office sorkar bad kaba haduh mynta ka sorkar Meghalaya kam pat lah ban don la ki jong ki nongtrei nalor jong ki pulit pynlip ding ka jylla (fire service).
Lada ka sorkar kmie ka pynmih ia ka hukum ba dei ban thung kyrkieh ia ki samla ha kane ka kam haman la ki tnad trei kam ka sorkar yn ym don ki samla kiba lah ban aplai lada kim pat dei kiba la pyndep ia ka training kaba biang.
Lada ki nongialam ka sorkar ki shim bad iit ia ki lad ki lynti ki dang don hi ki kam ba yn lah ban wanrah jingmyntoi ia ki samla ha kine ki bynta ruh.
I Kong Dr.
Helen Giri, i wei na ki longkmie kiba ieit bad shimkhia bha ban pynneh pynsah ia ka rukom tem tynrai bad niewkor ia la ka kolsor, i ong ba lada ka sorkar kan pynmih ia ka hukum ba baroh ki skul bad jaka pule ki dei ban don ia la ki jong ki nonghikai ia ki jingtem jingput tynrai, yn lah ban pyndap ia ka jingdonkam ia mynta hi.
Kumta ka long kaba donkam ia ki samla ban shah hikai bad tip ia la ka kolshor bad ban kot shaduh ka kyrdan ban hikai sha ka jaidbynriew khnang ba yn lah ban pynneh pynsah ia ka.
Ka long kaba shisha ba donkam ban pynkhlain ia kane ka bynta bad wat ka sorkar ruh ka la buh kyrpang ai ka tnad Arts & Culture na ka bynta kane ka jingthmu, hynrei kat kum ba ka long mynta ka jingieit jong ki samla ia la ka tynrai ka dang duna bha haba ia nujor bad kiwei pat ki jaidbynriew riewliem kane ka thain shatei lam mihngi.
Bun ki samla kim shemphang, kumno ban jied ia ki kam ki jam bad ha kano ka lain ban pyntbit ia lade.
Ka jingdon jong ki Career Counselling kan iarap ia ki ba kin sngewthuh shano ban thew bad ki kam kiba kumno kiba kham don lad ban ioh.
Kane ka por mynta kam dei shuh kim ki juk rim ba tangba ba dep graduate thungkam la ka thungkam bad hapdeng jong ka kam dang hap ban hikai pat ia ki nongtrei bad iakynduh shibun ki jingeh.
Hadien jong ka Career Counselling donkam pat sa ia ki Training Centre ki bapher bapher khamtam lei ha ki kam ba iadei kum ka Hospitality, Office Management & Marketing.
Na ka bynta ban trei ha ki kam kum ki Receptionist bad k Front Desk Assistant donkam ia ki samla ba la pyntbit ha ki kam kumno ba kin pyniadei bad ki paidbah kiba wan donkam bad ruh kumno ban pyniadei bad ki nongaikam jong ki bad ruh kumno ban trei ia ka kam kum ki nongtrei ym kum kiba dang shah hikai.
Ka jingdon jong ki Career Counselling kan iarap ruh ia ki samla kumno ban jied ia ki tnad ba kin leit ban pule bad pyntbit ialade khanng ba kin ym don jingeh ban ioh ia ki kam (Placement) haba ki la dep pule.
Ha ki snem kiba mynshuwa bun bah ki samla ki jied ban pyntbit ia lade ha ka jingpule ia ka MBA bad la ong ba ka Jylla West Bengal ka la don bun eh ki MBA ha kane ka thain lam mihngi.
Ka jingshimkhia jong sorkar ban wanrah ia kane ka phang ban pynshlur ia kito kiba don ka jinglah ban trei ia ki kam ban iasyllok bad ki samla ha kaba iadei bad ki lad ioh kam bad lah shah hikai kan long ka lynti bah ia ki samla.
Haduh mynta ki don ki jaka ai jingiasyllok ia ki samla kum ka Don Bosco Technical School bad kiwei pat, hynrei lada ka sorkar kam shim khia bad wanrah ia ka awareness programme kaba khlain kan iarap ia ki samla ban sngewthuh khambha.
London, Jymmang 27 : U Erling Haaland u la shah jied kum u rangïalehkai ba kynsai tam (player of the season) jong ka samoi 2022-23, hadien ba u la pynkheiñ ïa ka record ha ka jingmih madan kaba nyngkong ïa ka Manchester City bad ïarap ba kan ïoh biang ban khur ïa ka nam lahduh jong ka Premier League.
Utei u rangïalehkai ba dang 22 snem ka karta, ula thep 36 kol ha ki 35 sien mih madan mynta ka samoi, da kaba pynkheiñ ïa ka record kaba 34 ha ka Premier League ba la buh da u Andrew Cole bad u Alan Shearer ha ki 42 sien ki jingïalehkai jong ka Premier League.
Tang u Dixie Dean, jong ka Everton ha ka samoi1927/28, u la thep kol ha baroh ki jingïalehkai (63) ha ka samoi ïalehkai ba hakhlieh tam jong ka England, ban ïa u Haaland uba thep 52.
Utei u rangïalehkai jong ka Norway udei ruh u rangïalehkai ba nyngkong ha ka Premier League ban thep hat-trick ha ki laisien ïalehkai ha ki jingïakhun ha la ïing, bad u rangïalehkai ba nyngkong jong ka Man City player ban thep ïa ka hat-trick ha ka jingïakhun Manchester derby naduh u snem 1970.
U Haaland u kylla long u rangïalehkai ba lai jong ka Man City, bad uba saw ha baroh lang, ban khur ïa katei ka nam, hadien u Kevin De Bruyne ha ka samoi 2019-20 bad 2021-22, katba u Ruben Dias u la ïoh ïa katei ka khusnam ha ka samoi 2020-21.
U Vincent Kompany udei ba nyngkong ha ka samoi 2011-12.
Shillong, Jymmang 26: Ka nongaiktien ka sorkar bad kaba dei ruh ka myntri jong ka sorkar jylla ka Kong Ampareen Lyngdoh ha ka sngi Thohdieng ka la leit ban ïakynduh ïa u Bah Ardent M Basaïawmoit ha jaka ba u pynlong ïa ka jingïakhih da kaba shong shah thngan ban kyrpad ba un sahngeh noh ïa ka jingshah thngan bad ban wan sha ka miej ïakren bad ka sorkar ban phylliew jingmut ha kaba ïadei bad kane hynrei na ka liang jong u u la kyntait lymda ka sorkar ka ai da ka jingthoh sha ka party ryngkat ki jingpynthikna ba kan pynurlong ïa kane ka jingdawa jong u bad ka VPP.
Ka Kong Ampareen ka la poi sha kane ka jaka ba pynlong jingïakhih u Bah Ardent ka la ïathuh ba ka jingwan jong ka sha kane ka jaka ka long ban ai ktien sha u ba ka sorkar ka khot ïa ka VPP sha ka miej jingïakren khnang ba ka sorkar ban sngewthuh ïa ki mat jingdawa ka VPP.
“Phi la tip ïa ki mat jingdawa jong ngi ba ka dei beit halor ka jingdonkam ban pynbeit thymmai ïa ka Reservation Policy namar ngi la rah ruh ïa kane ka mat ha ka dorbar mangtyngka, ngi la ai jingthoh sha ka sorkar jylla bad wat ha ka All party Meeting ngi la rah ïa kane ka mat bad ong ba ka sorkar kam tip ïa ka jingdawa jong ka VPP ka dei ka jingkren khunlung khynnah," pynphai nia u Bah Ardent.
“Bah Ardent nga sngewkhia ïa ka koit ka khia jong phi wan seh ban ïakren bad weng ïa kane ka jingshah thngan," ka la ong hynrei u Bah Ardent u la pynphai ktien, “Wat khuslai ïa u Bah Ardent khuslai ïa ka lawei ki khun samla ka ri".
Na ka lïang ka Kong Ampareen ka la kam ruh ba ka sorkar ka la thung da ka committee kaba kyrpang ba la bynshet ha ka ban khlieh na bynta ban ïatai ïa ka mat jong ka Reservation Policy.
“Wat pyrshang ban ïalam bakla ka committee kaba la thung ka sorkar ka dei beit na bynta ka Roster System ym satia na bynta ka Reservation Policy bad na ka liang jong ngi ngim donkam shuh ban dang shah hikai kaei kata ka Roster," u la ong.
Na ka liang jong u u la pyneh beit ba ka jingshah thngan kan bteng beit tad haduh ba ka sorkar kan sngap ïa ka jingdawa ba dei ban pynbeit ïa ka Reservation Policy kat kum ka jingdon paid bad u la ong ruh ba un leit sha ka sorkar ban ïakren dei beit tad ynda ka sorkar ka phah da ka jingkhot ïakren ïa ka VPP halor ki mat ba ka dawa ban pynbeit thymmai ïa ka Reservation Policy.
“Nga la wan da lade ban ai kane ka khubor sha phi hynrei phi pan da ka jingthoh te ieh shuwa mynta ngan leit ban ïakren kaei kaba ngi dei ban leh na ka bynta kane ka jingkwah jong phi," la ong ka Kong Ampareen ïa u Bah Ardent.
Haba kren sha ki lad pathai khubor hadien ba la dep ban ïakynduh sha ki lad pathai khubor, ka Kong Ampareen ka la ïathuh ba ka jingwan jong ka ban ïakynduh ka dei namar ka don ka jingsngewkhia ba u Bah Ardent un shah thngan ‘nga la pynsngew ïa kaei kaba nga don bad ka shong ha i Bah Ardent la in weng ne em ïa kane ka jingshah thngan,’ ka la ong.
Nongstoiñ, Jymmang 27: “Ka jingpynksan jong ki nongïalam ka Synkhong Rympei Thymmai ba ka jing ai jait sha u shynrang ka long kaba bha, ka dei ka jingpynksan khleh biej jong kiba stad", ong u bah D.
Lyngdoh u rangbah kur jong ka jait Lyngdoh Nonglyngkien.
Ha kaba ïadei bad katei ka phang utei u rangbah kur u la ong ba ka long kaei kaei ka bym lah ban pdiang ïa katei ka jingpynksan khlem nongrim jong ki nongïalam ka SRT.
Namar lada ai jait ha u shynrang ka long thik kumba u shynrang u knieh noh ïa ka hok jong ka kiaw kurim jong u.
Nalor kata lada u khun u ai jait ha u kpa, lada jia ba u khlad noh ha ka por ba u la don khun uwei ne ar ngut bad lada ka lok jong u ba la khlad ka shong lok da uwei pat u bym dei na kajuh ka jait, lada ka ïoh khun biang sa ar ne lai n gut ki shi para trai ki khun jong ka ki dei shi para trai hynrei ka jait pat kam dei kajuh.
U la ong ruh ba naduh ba ka jaitbynriew Khasi kam pat ithuh ïa ki dak thoh ka jingkheiñ jait ka dei beit sha ka kmie.
Ka jingai jait ha ka kmie ka dei ka jingpynkup bor kaba kongsan tam ïa ka kynthei bad lada yn pynkylla da kaba kheiñ jait ha u shynrang, ka jingpynkup bor ba kyrpang da ka aiñ ïa ki kynthei ka long lehnoh ei.
U la ong ruh ba wat lada pynshong nongrim na ka jingthoh ka Bible ruh, ka kren shai kdar ba u shynrang un iehnoh ïa la ka kmie bad u kpa bad u dei ban ïaineh bad la ka tnga bad kam shym la kdew ne ong pat ba ka kynthei ka dei ban iehnoh ïala ka kmie bad u kpa bad kan leit shong ha ïng u tnga.
U ong ba lada ka jaitbynriew Khasi kan ai jait ha u shynrang, tang hadien shiphew snem ka jaitbynriew ka la jah rngai shi syndon na kane ka sla pyrthei.
U la ong ruh ba ki don ki jingshisha wat ha ka imlang sahlang ba lada ki don kino kino ki jingïakajia, lada leit tur da ki shynrang ka jingklumar kan kham khraw shuh shuh.
Hynrei lada ki longkmie ki tur sha khmat wat ki riew runar ruh kim nud satia ban ktah kti ïa ki longkmie.
Ha kaba ïdei bad katei ka mat la ïoh ban twad jingmut ruh na shibun ki longkmie na kylleng ki shnong, ha kaba ki la pynpaw ïa ka jingbym sngew ïahap ïa ka jingpynksan ban kheiñ jait ha u shynrang.
Ki a pynpaw ruh ïa ka jingbitar ba lada ka jing dawa ban shim jait ha u shynrang kan wan bsuh khlieh ha West Khasi Hills, kin ym ai lad bad kin mih paitbah ha surok ban pyrshah.
Ka kong A.
Kharsyntiew nongïalam ka Synjuk Seng Longkmie Nongstoiñ Area, ka la ong ba lada ki baroh longkmie na West Khasi Hills ki sngewkhia halor katei ka kam, ka por ka la dei ban dawa na ka District Council ba kan nang pynskhem shuh shuh ïa ki aiñ kiba ïadei bad ka longkur long jait jong ka jaitbynriew Khasi.
Namar ka jingdon jong ki nongpynksan ban shim jait ha u shynrang, ka dei ka phongrai ka ban wan rah ïa ka sang ka byrsieh ha ka jaitbynriew baroh kawei.
Nongpoh, Jymmang 27: Ki 3 ngut ki suba nongkhaïi drok Heroin ki la shah kem noh ha ki Pulit ka Ri Bhoi, kaba dei hadien ka jingpynap shrip ki pulit hadien ba la ioh jingtip ba ki dang wan kiew na Guwahati ban leit sha Nongbah Shillong.
Kane ka jingjia ka la jia hynnin ka miet janmiet ha ka por 6 baje ei ei, ba ki pulit ki la ioh jingitp lypa bad dei ka jingpynap shrip ba ki la ioh ban bat ïa kine ki lain gut na Byrnihat bad ha Nongpoh.
Kumba la ioh lum jingtip, la ong ba kitei ki 3 ngut ki wan na ka Scooty bad ka mortor Bike bad da ka jingpyap shrip ha Byrniat la ioh ban bat ïa ar ngut ha Byrnihat bad uwei pat uba la lait phet na Byrnihat la ioh bat da ki Pulit ka Nongpoh ha Nongpoh.
Katei ka scooty ka don ïa u number ML05-W-4762 bad ka Motor Bike ka don ïa u Number ML05-R-5706 bad kitei kiba la ioh kem pat ki kynthup ïa u Vicky Shabong bad u Aman Diengdoh kiba dei na Shillong bad uba ñiah ïa ka Bike pat la tip kyrteng kum u Ribok Lyngdoh uba dei hi na Shillong.
Hadien ba la talasi da ki pulit katkum ki kyndon la lap kumba 7 synduk ka song jong u drok heroin bad kynthup 4 tylli ki mobile phone ryngkat katei ka Scooty bad ka Motor Bike.
Ki pulit ka Ri Bhoi ki la register case katkum ki kyndon jong ka NDPS Act bad ki dang pynlong ruh ïa ka jingtohkit ban lap ksai ruh halor kine ki kam khaïi drok beain kaba la dang jur bha ha kine ki sngi.
Jowai, Jymmang 27: Ka Seng jong ki nongshetja sngi ha ki skul ha Ri-Lum Jaiñtia, ka All Jaiñtia Midday Meal Worker Association ha ka 26 tarik May kala pynlong ïa ka jingïalang ba kyrpang ha Yungwalieh ka Panaliar bad ha kane ka sngi la pynlong ruh ïa ka jingpynkup burom ba kyrpang ïa u samla rangbah u Khroo Lamsalanki Pariat, Adviser AJMDMWU.
U Jerry Anderson Suting, President, AJMDMWU ula pynïaid ïa ka jingïalang bad ai ïa ki kyntien pdiang burom bad ka jingnguh Blei.
Kiwei de ki rangbah kiba ïadon lem ha kane ka sngi ki kynthup ïa u ma Deibormi Syngkon, Waheh Chnong Tpep-Pale, u Damehiwothi Pde waheh Chnong Chilliangraij.
La ïoh ruh ïa ka jingkren ai mynsien ïa ki dkhot ka All Jaiñtia Mid-day Meal Worker Union da ka kong Banalis Syiem, President Ribhoi District Mid-day Meal Worker Association kumjuh na u ma Longda Bamon In-charge Min-Day-Meal Thadlaskeiñ-Laskeiñ Block.
U ma Longda ula ong u katba u la pyrshang ban leh ïa kaba bha tam na ka bynta ka jingmyntoi jong ki khynnah skul bad kumjuh ruh jong ki Nongshetja sngi.
Ula pynkynmaw ba ka sorkar kala lah ban pynkiew ïa ka honorarium jong ki sha ka 2 hajar tyngka bad nalor kane kan sa siew ruh ïa ka Arear kaba 8 hajar tyngka.
Ka Banalis Syiem, President Ribhoi District Mid-day Meal Worker Association ha ba ai jingkren kala pynpaw ka jingsngewnguh kaba khraw ïa ka AJMMWU bad kyrpang ïa u ma Khroo Lamsalanki Pariat u briew uba shemphang ba ïohi jngai bad uba ai mynsiem uba trei na ka bynta ka hok jong ki nongshet ja sngi ha ki skul.
Kum ka dak ban pynkhraw ïa kane ka sngi ki Block bapher bapher hapoh ka lam jong ka AJMMWU kila shim ïa ka kabu ban pynkup burom ia u ma Khroo Lamsalanki Pariat kum ka dak ka jingsngewnguh sngewburom ïa ki kam uba ula leh ba ka mynta ka jingmyntoi jong ki.
Nalor kane kala don ruh ka jingpynkup burom ia ki Waheh Shnong bad ki dkhot jong ka AJMMWU kiba long ki nongkyrshan ba radbah ban pynïaid beit pynïaid ryntih ïa ka seng na ka por sha ka por.
U Khroo Lamsalanki Pariat haba kren ha kane ka sngi u ong ba ka jinglah ban pynlong ïa kane ka sngi ka long namar ka jingïatreilang jong ki briew sorkar kiba dei peit ïa ka Midday Meal, kumjuh ki Seng bapher bapher kiba la trei na ka bynta ka bha ka miat bad ka jingmyntoi jong ki nongshet ja sngi.
Kumta u kyntu ïa ki baroh ba kin don ïa ka mynsiem ïatreilang da kaba ïarap markylliang khnang ba ki jingthmu jong ka seng kin long kiba jop.
Nongstoiñ, Jymmang 27: Wat hapdeng ka jingïaid jong ka por bad ka jingnang roi ka jingnang jingstad, hynrei haduh mynta hi ka imlang ka sahlang ka ju kheiñ ba ïa kiba la kha bad pang Anna, ne kiba kylla duna noh na ki jingpang ne na kino kino ki jingjia aksiden, ki dei kiba kham sniew bok ha sla pyrthei.
Na ka bynta kine, lait na ki kmie ki kpa kiba pun ba kha bad khyndiat eh ki hymmen ki para ne kiba haïing, kiba ju kdup ïa ki naduh ka mynsiem ba shisha.
Khambun hi ka jingieit ki kmie ki kpa ka kham theh lut ha ki khun kiba don jingduna, namar kaei ka ban jia ha ka jingim bad ka lawei hadien jong ki dei tang ki kmie ki kpa ba sngewthuh.
Halor kane ka bynta, na ka liang ka sorkar India, ka la dep ban shna kyrpang da ka buit treikam na ka bynta jong ki bad ka la long kawei ka aiñ kaba donkam eh.
Kane ka aiñ ka la don lypa naduh ki por mynshuwa ha ka ri bad la nang pynbha shuh shuh katba nang mih ki por ki ïa, halor ka nongrim ba don jingmut ba ma ki ruh, ki dei hi ki briew ym lah ban kyntait na ka kyrdan imlang sahlang, ban kheiñ ruh ïa ki kum ki para briew bad ki dei ruh ban ïoh ïa ka hok ba mar kumjuh.
Kumba ka long mynta, ka sorkar India, ka nang pynbha shuh shuh bad ban shim ïa ka jingkitkhlieh ban ithuh kyrpang ïa ki.
Ka sorkar Jylla Meghalaya, dalade hi ka la pynbna lyngba ka Meghalaya Gazette dt.
29.
12.
2017, ïa ka aiñ: “Right of person with Disabilities Acts 2016, (Central Act 49 of 2016).
Ka Sorkar India lyngba katei ka aiñ, ka la bthah ha man la ki Sorkar Jylla ban buh ki Committee bapher bapher, naduh ka Committee ban wad bniah ïa kiba pang Anna, ka State Advisory Committee, ka District Level Committee, ka State Commissioner for persons with Disabilities bad haduh ki Committee School, ban wad bniah naduh ki kyndong kynshrot ïa kiba kum kine ki ba pang sniew bok.
Na ka bynta kane, ka Sorkar India, ka phah ruh bad ka pisa kaba biang.
Hynrei, kaba sngewsih ka long ba ha ka West Khasi Hills District, kat kiba leit rah Nongpang Anna hapoh Civil Hospital Nongstoiñ, ban phah sumar ne ban ïoh Certificate Anna (Disabilities Certificate), khnang ban ïoh apply ïa ki lad jingïarap na kitei ki scheme kyrpang (Felicities, Concession and benefits).
Hynrei, ïa ki la phah beit sha Civil Hospital Shillong, namar ym pat don Doctor kiba peit ïa kiba anna hapoh ka District haduh mynta.
Kum kine ki jingjia, ki pynjew slew bad wanrah jingeh haduh katta katta, khamtam ïa kito ki longïing kiba duk, kiba bym ïoh lad ban kiew shaduh Shillong, namar kam long kaba suk na ka bynta jong ki ban leit rah ïa ki shaduh Shillong.
Kumta, kane hi ka pyni shai ba katei ka jingpynbna khubor da ka sorkar jylla na ka bynta kiba don jinganna, ka long tang kum ka jingpyni ïa ka rukom ba la kohnguh ïa kaei ka jingbthah jong ka sorkar kmie, hynrei ym naduh ka mynsiem lane ba da la pyntreikam pura.
Ka long ruh kaba bym sngew lah ban pdiang ïa ka jingai jingmut ki nongtrei ka koit ka khiah ha kane ka District, kiba la bthah ïa kito kiba haïing jong kiba don jingshitom anna ban wanrah ha kino kino ki por ba don Health Camp kaba ka sorkar kan sa pynbeit.
Kane ka long ka khubor kaba pynshaiong ïa ki, namar kim ju kham ïoh khah khah kum kata ka lad wat shisien shi snem ruh.
Kumta, ka bynta kaba kongsan eh ba ka sorkar ka dei ban pyrkhat ïar bha na ka bynta kito kiba pang anna, ka long ba ki dei ban don ki kot ki sla kiba biang ban pynshisha ïa ki jaid jingpang jingshitom, khnang ba kin nym duh ei ïa ki lad jingïarap kiba bun na ka sorkar.
Kine ki nongpang baroh ki donkam ïa ki kot ki sla kiba biang (Disabilities Certificates) ban pynshisha, lym kumta yn ym don lad da kumwei pat na ka bynta jong ki.
Jowai, Jymmang 27: Ka Hynñiewtrep National Youth Front (HNYF) West Jaiñtia Zone, hynne ka step jong ka 27 tarik kala beh ïa ki 22 ngut ki dkhar ne ki bar jylla kiba dei ki nongtrei surok jong ka Dhar Company.
Kine ki dkhar kila wan sah ha katei ka jaka hajan ka wah Myntang jong ka shnong Modop Nartiang la kumba shi taiew ei ei.
Hadien ba ki dkhot jong ka HNYF, ki la ïoh ka jingujor na ki nongshong shnong ba ka don bad jingbun kine ki dkhar kala pynsyier ïaki paidbah ba leit lum leit wah bad kiba leit trei sha katei ka jaka ba ki don ha ruh ka Wah Myntang.
Kumta ka seng ka hiar sha katei ka jaka ban jurip ruh ïa ki kot ki sla jong kine ki bar hynrei la lap ba kine ki briew kim don ia ki kot kiba biang kum ka labour license, trading license bad kiwei, kumta ka seng kala phah pyllang ïa ki tiar ki tar jong ki ban phah mih noh ïa ki na kane ka jaka.
U President ka seng u H.
W.
Sutong u la ong ba ka jingdon kum kine ki briew kiba wan rung sha poh ka jylla khlem da don ki kot ki sal ba biang kan buh ka jingeh ïa ki trai ri trai jylla.
Khliehriat jymmang 27: Na ka daw ka jingtwa khyndew nalor lum, ka la wanrah ïa ka jingjyrsieh kaba jur bha ha surok National Highway-6 ha Sonapyrdi, hajan ka tunel, kane ka la jia mynne mynstep ha ka por kumba 6 baje mynstep na ka daw ka jingther u slap.
Ka jingdheng kali ka la neh bun kynta naduh ka por 6 baje mynstep bad dei haduh ka por kumba 12 baje mynsngi ki kali ki la lait ban iaid suki suki, kane ka la wanrah ka jingthut ha ka leit ka wan ha kane ka surok national highway ha ka thaiñ Narpuh, East Jaiñtia Hills District.
Na ka liang u President jong ka Khasi Students Union Narpuh Circle, u bah K.
S.
Suchiang, u la pynpaw ka jingsngew khia namar ka jingpynieng (parking) ki kali halor ka jingkieng wah Lukha bad kiwei kiwei ki jingkieng kiba don ha ka thaiñ Sonapyrdi ha ka por ba dheng kali na ka daw ka jingtwa khyndew, u la ong ba kane ka jingieng ki kali, kan wanrah ïa ka jingsynjor bad tor ki jingkieng bad ïoh kin julor pynban ki jingkieng, kumta u la kyntu jur ïa ki pulit pyniaid kali ba kin sngewbha ban nym shah shuh ïa ki kali ba kin ieng halor jingkieng ha ka por ba jia ka jingdheng kali.
U la ong ruh ba na ka liang ka seng ka la ju pynsngew ïa kane na ka por sha ka por ban nym shah ban ieng kali halor jingkieng, hyrei ym don ma sngew ïa kane bad kane ka jingieng laiñ ki kali halor ki jingkieng ka jia beit haba don ka jingdheng kali ha ka surok NH-6 ha katei ka thaiñ.
Nongpoh, Jymmang 27: Kum ka jingpyrshah ïa ki jingdih ba sniew bad kiwei kiwei ki jingdih pynbuaid kiba ktah ïa ka koit ka khiah jong ki briew, ka ophis u District Medical & Health Officer ka Ri Bhoi ryngkat ka bor synshar district jong ka Ri Bhoi mynta ka sngi ki la pynlong ïa ka jingrakhe ïa kata ka Word Tobacco Day ba la pynlong ha ïewmawlong ha Nongpoh.
Ha kane ka jingrakhe ïa kane ka World Tobacco Day la wan ban shim bynta lang da u Bah Mayral Born Syiem, MLA ka Nongpoh kum u kongsan bad la sakhi lang ruh da ka jingdon lang u Bah W.
R Massar, Asst.
Commissioner, u Bah P.
S Marwein DSP ka Ri Bhoi, Dr.
W.
Mawrie, District Nodal Officer, NOHP, NTCP, Dr.
I.
Tiewsoh, Dental Surgeon bad kiwei kiwei ki ophisar na ka District ryngkat ki paidbah.
La rakhe ruh ïa kane ka World Tobacco Day halor ka phang “My Meghalaya, Free Tobacco Meghalaya.
