Ka Lion SC kala jop da 4-0 iaka NSA haka Second Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Palei.
U namtam ha kane ka jingiakhun u dei u Chanmitre Dkhar ha kaba marwei ula khyrwit saw kol haka minit kaba 22′ 25′ 28′ bad 74.
Haba phai sha ka jingialehkai (L) Kesilroy Pala Invitation Footbal Tournament, CSA United kala jop da ka tie breaker da 4-2 iaka Wahiajer.
Haka jingialehkai haka por kaba la buh ka jngialehkai kala wai da mar shikol.
Ka Wahiajer kala thep lyngba u Augustine Mukhim 54′, katba na ka CSA la thep u Hanson Pdang 58′.
Da kane ka namjop ka CSA kala rung noh sha ka quarterfinal.
Haka 8 tarik, ka jingialehkai Second Division kan long hapdeng ka Panaliar pyrshah iaka Sshangpung Khliehmuchut haka por 12 PM.
Katba haka Invitation Football Tournament ka Mynsngat kan iakhun pyrshah iaka Mookyndur haka por 2 PM.
Ka Iatyllilang Hingaria kala lah ha kaban buh jaka ialade haka kyrdan semifinal haka lympung ialehkai 2nd Division Football Tournament ba la pyniaid da ka East Jaintia Hills District Football Association (EJHDFA).
Kane ka wan hadien ba ka Iatyllilang Hingaria ka la pynliem iaka Lakadong Umlatdoh SC haka jingiakhun quarterfinal kaba la long ha madan Artificial Turf kaba don haka Diengshynrum, Khliehriat haka sngi Palei.
Haka jingialehkai, ka jingiakhun ka la kut da ka jingiakhait kaba mar 1-1.
Iaka shikol jong ka Lakadong Umlatdoh la thep da u Carius Pohtam (OG) 64 bad iaka kol jong ka Iatyllilang Hingaria la thep da u Seibor Pohtam 7’.
Hadien ba kine ki arliang mamla kila iakhaid la rah iaka jingialehkai shaka jingiashut penalty bad dei hangne ba ka Iatyllilang Hingaria kala pynliem iaka Lakadong Umlatdoh SC da 4-3.
Haka jingiakhun Third Division, ka Moosianglamare New bad ka Tuber Shohshrieh ki la khur jingjop bad kila lah ban buh jaka ialade haka quarterfinal.
Ka Moosianglamare New ka la pynliem da 3-1 Wahsanphaw Sohkymphor SSC, katba ka Tuber Shohshrieh ka la pynliem iaka Mookympad SC da 3-1 haka tie breaker.
Iaka kol jong ka Mookympad la thep da u Khotlang Syrti 7’ bad iaka kol jong ka Tubershohshrieh la thep da u Pidawan Bang 26’.
Iaki kol jong ka Moosianglamare New la thep da u Meban Nongtdu 21’, Nangjop Nongtdu 26’ bad u Ebor Nongtdu 53’.
Shikol ka Wahsanphaw Sohkymphor la thep da u Mebantei Suchiang 42’.
Ka War Jaintia Presbytery ka la buh ïa u maw nongrim ban tei ïaka iing treikam kaba pura jong ka, ha jaka kaba don ha Kynram Masi Pnu Amlarem, West Jaintia Hills District.
U Moderator War Jaintia Presbytery u Rev.
PRL Gadew kum ka dak ban sdang noh iaka jingtei ula puh shi mohkhiew haka khyndew bad plie ia u maw sah nam.
La iashimbynta ruh kiwei kiwei ki nongialam bad ki dkhot ka Building & Construction Committee haka sngi Palei.
U Tymmen Basan WK Lamin Chairman Building & Construction Committee ula iathuh ba ka War Jaintia Presbytery kadei kaba dang lung ka rta bad ka ioh iala ka jong ka Presbytery dang ha u snem 2015.
Kumta ban pynbha iaka jingtreikam ka presbytery ki nongialam da kawei ka jingmut kila rai ban shna iaka iing treikam kaba paka.
Kane kala urlong mynta hadien bala ioh iaka jaka 17 hajar square phut da jingialam lynti U Blei bad ka jingtreiborbah jong ki balang bapher bapher kiba don hapoh ka presbytery ban sei iaka pisa.
Ula iathuh ba ia mynta ka War Jaintia Presbytery kan tei shuwa iaka mala kaba shapoh.
Kane ka iing kan kynjoh ka jingpynlut shaduh T.
3 klur, hynrei wat la tymbuin haka liang ka pisa pilain, la rai ban sdang iaka kam.
Ula kyntu ia iaki lai tylli ki District kata, ka Thangbuli, War Mihngi bad War Sepngi District ban ai ka kyrshan iaka Presbytery khnang ban lah ban tei pyndep iaka la kumno kumno hapoh ki lai snem eiei.
U Moderator War Jaintia Pressbytery u Rev.
PRL Gadew haka jingkren ula ong, kane ka dei ka burom kaba khraw kaba U Blei ula leh ia ka War Jaintia Presbytery bad iaki Balang baroh kiba don haka, namar ka dei lyngba ka jingai bad ka jingkyrkhu ka jong U iaki rympei iing khristan bad ka jingsbun mynsiem ki khun ka balang kaba la pynlong ia ka Presbytery ba kan ioh ban buh noh ia u maw nongrim ban tei iaka shlem treikam kaba pura jong ka.
Ula ong, ka lynti kaba ka Presbytery kan iaid, kan dang long kaba kham eh shuh shuh hynrei ngin kynmaw pat ban buh haki jingduwai ba U Blei un iarap iaki nongialam bad ia baroh ki dkhot jong ka War Jaintia Presbytery ba U Blei un pynioh haki ia kata ka jingmut jingpyrkhat kaba sngewkhia iaka kam bad don ka mynsiem noh synniang katba lah synei na ka bynta ka kam kaba kyntang jong U Trai.
La pynkut iaka jingialang da ki jingkyrkhu pynwai na u Rev.
P Myrchiang.
Ki pulit ka Ri Bhoi District ha ka sngi Balang ba la lah ki la ioh ban kurup ia u drok heroin uba shongdor T.
1.
3 klur bad kem noh ia uwei u briew uba donkt.
i Katkum ka khubor pulit la ong ba ia une u drok uba don ka jingkhia kaba 135.
64 gram ia kiba la thep ha kumba 10 tylli ki song jingsop sabon la thmu ban pynpoi beain sha ka nongbah Shillong hadien ba la ioh ban kurup noh napoh kawei ka kali Hyundai ka ba don ïa u number ML05 T 6149  na Byrnihat Police Outpost.
Ia une u briew uba la shah kem noh ha ryngkat utei u drok la tip kyrteng kum u Rahul Nazary uba dei napoh Happy Valley, Shillong, bad hadien ka jingtohkit la rejistar case hapoh ki kyndon NDPS Act.
Mynta na ka liang ki pulit ki la pynlong shuh shuh ka jingtohkit kaba bniah khnang ban lapdien ia kiwei pat kiba donkti ha ki kam khaii drok.
U MLA barim ka Mawsynram u Bah Himalaya M Shangpliang mynta ka sngi u la pynbna ia ka rai ba un leit ban pyniasoh bad ka party synshar National People’s Party (NPP), kata ha ka jingialang ka ban long ha ka 13 tarik mynta u bnai hapoh ka headquarter ophis jong ka party.
Haba kren sha ki lad pathai khubor u Bah Shangpliang u la ong ba u pynpaw shai ba un leit ban pyniasoh sha ka NPP khlem kino kino ki jingeh kyndon, bad ba mar ia rung ha ka party un dei u dkhot jong ka bad kloi ban shim ia ka jingkitkhlieh.
Ha kaba iadei bad ka Lok Sabha ilekshon ka ban wan, u Bah Shangpliang u la ong ba un ieh ia kane ha ka jingbishar bad ka jingstad jong ki nongialam ba halor jong ka NPP.
Hadien ba u la mih noh na ka Seng BJP une u MLA barim u la ong ba u la shim ia ka rai ban pyniasoh sha ka NPP hadien ba u la iohi kumno ba u Myntri Rangbah ka jylla u Conrad K Sangma u la lah ban wanrah ia ki jingkylla ia shibun ki kam pynroi ha ka jylla Meghalaya ha kine ki san snem kiba la dep.
“Kumta Nga ngeit ba dei tang ka NPP ka party ha ka jylla kaba lah ban ai ka jingshngain ia ki paidbah ka jylla, kata ha ka liang ka roi ka par ba ka lawei kaba phyrnai," ong u Bah Shangpliang.
Nalor kata u Bah Shangpliang u la kam ruh ba palat 2000 ngut ki nongtrei ka party kiba don ia ka jingkitkhlieh hapoh ka Mawsynram BJP Mandal ki la phah ia ki shithi iehnoh kam sha u president ka jylla bad ba kin pyniasoh noh ia lade sha ka NPP ha ka jingialang ka ban long ha ka 12 tarik mynta u bnai ha Mawsynram.
Ha kajuh ka por une nongmihkhmat barim ka Mawsynram u la kyntait ruh ia ka jingkam jong u president ka BJP ka jylla u Bah Ernest Mawrie ba u kwah ba ka MDA kan pynmih ia u kyrtong iamon lang na ka bynta kane ka ilekshon Lok Sabha ka ban wan.
“Ngam pat ju iakren halor ka kam Lok Sabha ilekshon bad u Bah Mawriew, bad ngam pat shym la pan tiket lane ban don kano kano ka jingiakren ha kaba iadei bad u kyrtong ia mon lang," ong u Bah Shangpliang.
Ha kaba iadei bad ka jingkynnoh leh shilliang ne iarap tang ia ki ba haïing hasem u bah Shangpliang ula ong ba ka jingioh president Mawsynram Mandal uba haiing ka dei namar naduh shwa ban rung sha ka BJP ki la dei lypa ki nongialam ba rangbah bad ia kane ka rai ruh la soi da u president ka Meghalaya BJP.
U la ong ruh ba namar ka jingjur ki kam noh shilliang ia kiba haïing  hasem bad ka jingjur palat ka jingiashrut hapoh ka Party, kumta u la shim ia ka rai ban mih noh naka BJP khnang ba un lah ban bteng ha kaba iadei bad ki kam shakri paidbah.
Shi bynta ka jingrakhe iaka sngi International Day of Clean Air haka pyrthei baroh kawei, ka Jaiñtia National Council (JNC) mynta ka sngi kala ioh ban iashim bynta lang ha kane ka jingrakhe ia kane ka sngi ba kyrpang ha kaba mat jong ka jingrakhe mynta u snem ka long; “Together with clean air.
" Ka JNC hapoh ka jingialam u Chairman ka Environment Committee u Nini W Sungoh ryngkat ka JNC San Shnong Circle kila pynlong da ka program ban thung ia ki tynrai dieng ha ka shnong Mutong, hajan ka Moopun falls, East Jaintia Hills District, da ki dkhot jong ka JNC.
La maitphang ia ka ne ka jingthung dieng da u Secretary ka Committee Synjoy Bareh katkum da kaba pynshong nongrim katkum katei ka mat.
Ha kane ka sngi la ia don ryngkat ruh bad u Waheh Shnong ka Mutong u Marshi Dkhar bad la ioh ka jingkren lyngkot na u Chairman, Secretary bad u President ka JNC San Shnong u bah Keling Phawa.
Na ka liang u Chairman ka Environment committee u Nini W Sungoh ha ka jingkaren ula ong ba ka jingthung ia ki tynrai dieng ha kine ki sngi ka long kaba donkam eh khamtam ban iada bad ban pynneh pynsah ia ka mei mariang na ka bynta ka bha ka miat ki shnong  ki thaw, bad u la kyntu ruh ia kiwei ban kin iasnohkti lang namar shibun ki dieng ki siej kila jan jah na kane ka thaiñ.
Kumjuh na ka liang u President ka San Shnong u bah Keling Phawa ula ong ba ka jingbun ki coke factory bad ki cement plant ka wanrah jingeh kaba jur khamtam ka lyer ba sniew bad kumta dei ban shimkhia bad ban thung da ki dieng khnang ban lah ban wanrah biang ia ka lyer kaba khuid bad suba.
Ka Meghalaya Assembly Committee on Estimates, hapoh ka jingialam jong u MLA ka Nongpoh u Bah Mayralborn Syiem, hynne ka sngi Palei ka la leit jurip ia ka jingtei na ka bynta ka Industrial Training Institute (ITI) ha ka shnong Sakwang, Mawkyrwat, South West Khasi Hills bad pynpaw ruh ka jingsngewhun ha kaba iadei bad ka jingiaid shakhmat.
Na ka liang u Chairman ka Committee u Bah Mayralborn Syiem u la pynpaw ruh ia ka jingangnud ba shen yn lah ban pyntreikam noh pura ia kane ka jaka aijinghikai ne institute.
U la pynpaw ruh ba ki dang sah satang khyndiat ki kam kiba shabar kiba iadei bad ka lain bording bad ka jingtan um.
Une u Chairman u la ai khublei ruh ia ka Dorbar Shnong Sakwang halor ka jingnoh synniang ia ka jaka kaba heh kumba 4 akar sha ka Directorate of Employment and Craftsmen Training kaba hap hapoh ka  Tnat  Labour na ka bynta ka jingtei ia kane ka ITI ia kaba la khmih lynti ba kan pynmyntoi shibun ia ki samla ka district.
U la pyntip ruh ba kane ka ITI kan aijinghikai halor ki santylli ki jait kam, kaba kynthup ia ka Surface Ornamentation Technique bad Embroidery, Wireman, Office Assistant cum Computer Program, Multimedia-Animation-Special Effect, bad Driver cum Mechanic.
Kumjuh na ka liang u dkhot ka Committee uba dei ruh u MLA ka Mawkyrwat u Bah Renikton Lyngdoh Tongkhar u la kdew ba ki khynnah pule na ka district ha ki por kiba la dep ki hap ban leit sha kiwei pat ki district na ka bynta ki jingpule jong ki.
Hynrei, da ka jingwan jong kane ka ITI, ki khynnah napoh SWKH kin ioh jingmyntoi shibun lyngba kane ka shlem aijinghikai.
Ha kajuh ka por u kyrmen ruh ba shen kane ka ITI kan sa treikam noh.
Kiba la ia don lang ha kane ka jingleit jurip ki kynthup ia ki dkhot ka Committee, kata u Bah Adelbert Nongrum, ka Miani D Shira,  Wailadmiki Shylla, Arbingstone B Marak,  Damanbait Lamare,  Remington Momin nalor ki heh napoh Meghalaya Legislative Assembly.
Kane ka jingleit jurip ia kane ka ITI ka dei ruh ka bynta ka jingleit jurip ba arsngi jong ka Estimate Committee sha ki sawtylli ki district ka jylla, kata shapoh West Jaintia Hills District, East Jaintia Hills District, East Khasi Hills District bad South West Khasi Hills.
Ka Committee kala jurip iaka Residential School ha Byndihati, Sabahmuswang bad ka surok NH-6 na Lumshnong-Sunapur.
Nalor iaka Science and Commerce College ha Mawphlang, ka surok Mawphlang Balat, kata na Lad Mawreng haduh Weiloi.
Ka Jaiñtia National Council (JNC) Sumer Circle ha ka 6 tarik mynta u bnai ka la leit ban ujor sha u Deputy Commissioner ka EJHD, u Abhilash Baranwal, IAS halor ka jingpynslem jong ka Meghalaya Rural Bank, Sutnga Branch ban pyllait ia ka pisa lyngba ka skhim PM-KISAN sha ki paid nongrep.
Ha kane ka jingleit iakynduh ka JNC hapoh ka jingialam u president u Bah Sakilan Chyrmang ka la ong ba ka sngewkhia jur ban tip ba hapoh ka district jong ki da ki hajar ki nongrep ki la bteng ban shah kyntait ban ioh jingmyntoi lyngba ka skhim PM-Kisan Samman Nidhi.
Ka JNC ka la ong ruh ba ha kane ka thain (Sumer Elaka) ki nongrep ki iakynduh ia shibun ki jingeh ha kaba iadei bad ka rep ka riang bad ka kam ri jingri, hynrei mynta kila iakynduh jingeh ruh ban ioh pdiang ia katei ka skhim jingiarap kaba dei ka hok ka jong ki.
Lyngba une u kyrwoh ka JNC ka la ong ba katba kiwei ki nongrep hapoh ka ri kila ioh pdiang ia ka pisa kaba dei hok, hynrei ki nongrep ka thain ki la shah pynduh noh ia kane ka hok ka jong ki.
Halor kane ka mat ka seng ka la ong ba ki nongrep kila rah bun bunsien kila leit ban iakren halor kane ka jingeh bad katei ka bank MRB Sutnga branch hynrei kim shym la ioh jubab ei ei ruh na u  branch manager lane na ki staff.
Ka JNC ka la ong ba kane ka dei ka jingpulom kaba sngewkhia bad kaba kjat jur ia ka bha ka miat jong ki paid nongrep ka thain.
Ha kajuh ka por ka JNC ka pynpaw ruh ka jingsngew bynniaw ba ki nongrep ha kiba bun ki khep ki la ngat ha ka jingshah banbein namar ka jingleh bym suitniew da ki nongtrei jong ki bank.
Ha ka jingshisha ka JNC ka la ong ba ia ka pisa lyngba kane ka skhim ba la pyntreikam da ka sorkar India la phah beit sha ki bank account jong ki nongioh jingmyntoi bad ka sorkar jylla ka donkam tang ban ithuh ia ki longiing jong ki nongrep kiba dei ban ioh ia kane ka skhim.
Kumta ym lah shuh ban sngewthuh balei ba katei ka bank ka bteng ban iai pynslem ban pynioh ia kane ka skhim.
Shuh shuh ha katei ka jingiakynduh, na ka liang u DC u la pynpaw ba kane ka dei ka mat kaba khia shibun bad kaba dei ban shim mardor ia ki sienjam, bad u la pynthikna ruh ba un rah ia kane ka mat bad ki heh sorkar ba dei khmih abd ruh ban pynlong ia ka jingtohkit khnang ban lah ban weng noh ia kine ki jingeh bad khnang ba ki hok jong ki paid nongrep kin ym shah ktah.
Shibynta jong ka “Khelo India Women’s League" ia kiba yn pynlong ha ki 25 tylli ki sorbah jong ka ri India, ka Meghalaya Athletics Association (MAA) kan pynlong da ka jingiakop mareh thong kaba 3K bad 5K na ka bynta ki kynthei ha ka 21 tarik mynta u bnai.
Kane ka jingiakop mareh thong kan long hapoh SAI, STC NEHU Campus naduh ka por 7 baje mynstep.
Na ka liang u Bah Finely L Pariat, General Secretary ka MAA lyngba une u kyrwoh u kyntu ruh ia kito kiba kwah ban iashim bynta ki lah ban wan registar ia ki kyrteng jong ki hapoh ka ophis jong ka Meghalaya State Olympic Association (MSOA).
Lah ruh ban WhatsApp sha kine ki nombor 9856041365, 9233072206 da kaba batai bniah ia ka kyrteng, ka rta bad ka jaka shong jaka sah.
Ki nongjop ha kane ka jingiakop kin ioh rah iaka song pisa kaba long 2500/-, 1500/- bad 1000/- nalor ka certificate bad Medal na ka Athletic Federation of India.
Ka tarik ba khatduh ban rejistar kan long ha ka 18 tarik mynta u bnai.
Ka Seng Jaintia National Council (JNC) hynne ka sngi Balang ka la dawa na ka sorkar jylla ba kan pynkloi ha kaba iadei bad ka jingpyndep ia ka iew Iawmusiang kaba la ap khmih lynti la slem bad ruh ha kaba iadei bad ka Integrated Development Complex (Mini Secretariat) hapoh ka district headquarter ka West Jaintia Hills.
Ha ka memorandum ba la ai sha u Symbud Myntri Rangbah ka jylla uba peit ia ka Tnat Urban Affairs u Ma Sniawbhalang Dhar, ka JNC ka la ong; “Ngi da kyrpad jur ia ka sorkar ba kan shimkhia halor ki mat kiba iadei bad ka jingpyndep noh kloi iaka jingtei iaka Iawmusiang bad ia ka Mini Secretariat ha Jowai bad ruh na ka bynta ka jingtreikam jong baroh ki artylli ki residential school bad ka Teachers Training Centre ha East Jaintia Hills District.
" Ka JNC ka la ong ruh ba ka jingtreikam jong ka Teachers Training Centre hapoh  East Jaintia Hills District ka dei kaba kongsan bha khamtam hadien ka jingpyntreikam ia ka  Education Policy (NEP) 2020 kaba thymmai.
Ka la ong ruh ba ka jingtyrwa ban shna pynbha iaka Iawmusiang la bhah  T.
20.
09 klur da ka Ministry of Development of North Eastern Region (DONER), ha kaba la dep ban pyllait T.
6.
33 Klur na ka bynta kaba nyngkong.
Shuh shuh ka JNC ka la ong ruh ba ka jingtei ia kane ka iew la pynsangeh noh bad haduh mynta bad kane ka la sahteng la palat  shiphew snem kaba la ktah jur ia ka kamai kajih jong ki nongshong shnong kiba shaniah tylli ha katei ka ïew.
Halor kane ka bynta ka JNC ka kyntu jur ia une u Myntri ba un shimkhia lem na ka bynta ban bhah ia ka mang tyngka na ka sorkar jylla ban pynsted ha kaba iadei ba ka jingtei ia ka Iawmusiang.
Nalor kata ka JNC kala pynkynmaw ruh ba ka sorkar jylla kala tyrwa ban tei iaka Mini Secretariat (Integrated Development Complex) ha man la ki district da ka jingthmu ban pynjan iaka jingai jingshakri ka sorkar ia ki paidbah.
Kala pynpaw ruh ba hadien ba la dep ban pynkynriah ia ka ophis PWD, Jowai North Division sha Shangpung, u Myntri Rangbah ka jylla u Conrad Sangma ula buh ia u mawnongrim ha ka 3 tarik u Nohprah 2022 ban tei iaka Mini Secretariat ha Jowai.
Ka sorkar jylla kala dep ban bhah iaka pisa T.
19.
83 Klur ban tei ia katei namar ba ka jingdon jong ka DC ophis markhap jong ka ïew bad hapdeng jong ka nongbah bad kan pynthud ia ka leit ka wan jongki paidbah bad kam don ruh ia ka jaka pynieng kali kaba biang.
Kumta ruh na ka liang jong ka JNC ka don ia ka jingsngew ba da ka jingtei kloi ia ka Mini Secretariat ha Jowai kan pynsuk ia ka jingeh kaba mad da ki paidbah bad da ka jingdep ban tei iaka Mini Secretariat, kan ai jingmyntoi iaki paidbah jong ka district namar ba kin ioh iaka jingshakri na baroh ki tnad sorkar kiba don lang hapoh jong kawei ka jaka ne ka tnum iing.
Shuh shuh ka Seng ka la kyntu ruh ia une u Myntri ban pynsdang noh ia ka jingtei ne ban pynsdang treikam shipor ia ka Mini Secretariat ha ka ophis treikam kaba la don lypa jong ka Tnat PWD Jowai North Division.
Ka Jaintia National Council (JNC) ka la leit ban iakynduh ia u Symbud Myntri Rangbah ka jylla u Sniawbhalang Dhar bad aiti ruh da ka jingthoh ban kyntu ban wad da ki riewshemphang ban sorbe na ka bynta ban pynlong ka jingwad bniah ha kaba iadei bad ka history jong ki jaka kiba don hapdeng ka jingiakynad hapdeng ka Meghalaya bad ka Assam khnang ban lap ia ki jingshisha.
Ka JNC ka la ong ba ka Meghalaya ka la mih noh na ka Assam kum ka jylla ba laitluid ha u snem 1972, bad ka jingthaw ia ka jylla la pynshong nongrim katkum ka Assam Reorganization (Meghalaya) Act of 1969.
Hynrei, ka sorkar Meghalaya ka la kyntait ban pdiang ia kane ka Act namar kiba bun ki jaka kiba haduh mynta kiba hap hapoh Jaintia Hills, Ri-Bhoi bad West Khasi Hills la pynkynriah sha ka KarbiAnglong, Kamrup (metro) bad Kamrup district ka Assam.
Na ka liang ka Meghalaya ka la ieng pyrshah halor kane ka jingshah kynthup hadien ka jingioh laitluid, kata da kaba kam ba kine ki jaka ki dei kiba la shong shnong da ki trai shnong jong ka.
Na ka liang ka Assam bad ka sorkar Meghalaya kim shym la lah ban pynshisha lyngba ki kot ki sla lane lyngba ki tiar ki tar ban pynshisha halor ka jingkam ia kine ki jaka bad hadien ki jingiakam markylliang la lah ban pynduna ia ki jaka kiba don hapdeng ka jingiakynad sha ki 12 tylli ki jaka ne sector, kata halor ka nongrim ba la kam da ka sorkar Meghalaya ha u snem 2011.
Ka JNC ka la ong ba mynta ia ka mat kaba iadei bad ki kam iakajia pud la khlieh da ka Regional Committee jong  baroh ki ar jylla bad ka jingiapynbeit ka dang iaid shakhmat.
Hynrei ka Council ka kwah ban pyntip ba ka Regional Committee na baroh ki ar tylli kim don satia ia ki riew shemphang ne expert na ki tnat bapher bapher ban khmih halor ka histori jong baroh ki ar jylla, bad ruh ba ki Regional Committee ki la kyntait ban ia pynbeit ia ki jaka ba iakynad da kaba phaidien sha ka histori kaba iadei bad ki trai shnong kiba shong ba sah ha kito ki jaka kiba don hapdeng ka jingiakynad.
Na ka liang ka JNC ka kwah ruh ban phaikhmat khamtam ha kaba iadei bad ki jaka hapoh Jaintia Hills ha kaba katto katne na ki Elaka jong ka bad ki shnong ki dei kiba hap hapoh ka jingkhmih jong ka sorkar Assam, kata kum ka Nongphyllut Elaka ba la khlieh da ki Daloi naduh ki por ki bym lah ban kynmaw.
Ka Council ka pynpaw ruh ba ki don ruh ki shnong ki thaw ba la shong shnong da ki jaidbynriew Pnar kiba hap hapoh u pud u sam jong ka jylla Assam.
Kumta ruh na ka bynta ka b ha ka miat jong ka imlang sahlang bad ki nongshong shnong na ka liang ka Council ka sngew donkam ba ka Regional Committee jong abroh ki ar jylla ki dei ban phaidien sha ka histori lyngba ka jingiarap jong ki riew shemphang na ki tnat bapher bapher ha kaba iadei bad kine ki jaka kiba don hapdeng ka jingiakajia.
Ha katei ka jingiakynduh na ka liang u Dy.
CM u Sniawbhalang Dhar ula kular ban shimkhia ban leh ia ka ba donkam bad pynpaw ruh ba ha ka jingiadei bad ki kam khappud na ka liang ka sorkar ka la dep ban phah shithi sha ka sorkar Assam ban pynphai pat ne re-transfer ia kito ki shnong Pnar kiba don ha block 1 bad ruh ba kin dang ap ia ka jubab na ka Assam.
Ka Mukhla kala jop da 2-1 iaka Ladthadlaboh bad kane kala pynlong iaka ban bteng ha kaban khur namjop haka (L) Kesilroy Pala Invitation Football Knockout Tournament.
Ka Chilliangraij kala jop da 4-1 iaka Mooknor Thadmuthlong haka Second Division Football.
Baroh ar tylli kine ki jingialehkai dei kiba pyniaid da ka West Jaintia District Sports Association (WJDSA) ha Kiang Nangbah Stadium.
Haba phai sha ka jingialehkai haka sngi Balang, ka Mukhla kala tam shakhmat naduh ba sdang ka jingiakhun lyngba ka kol kaba la thep u Remark Kharmalki 29′, ka kol kaba ar la thep da u Fullmoon Mukhim 84.
Shikol ka Ladthadlaboh la thep da u Buromlangki Salahe 75′ Da kane ka namjop ka Mukhla kala buh jaka ialade haka kyrdan jong ka quarterfinal ha kane ka Invitational Football Knockout Tournament.
Mynta ka sngi Palei, ka jingialehkai kanlong hapdeng CSA United pyrshah iaka Wahiajer FC haka por 2.
00 baje nohphai sngi.
Haba phai sha ka jingialehkai second division, iaki saw kol ka Chilliangraij la thep mar shikol da u Hamewan Rngad 28′, Mayalang Lanong 38′, Chanki Iakai 46′ bad u Sajemiki Shylla 64′.
Iaka shikol Mooknor Thadmuthlong la thep da u Morningstar Lyngdoh 31′.
Ka jingialehkai mynta ka sngi kan long hadpeng ka Lion SC pyrshah iaka NSA haka por 12.
00 baje nohphai sngi.
Ha kawei na ki jingjop kaba khraw ha kaba iadei bad ki lad aijingsumar, ka kynhun ki doktor hapoh Shillong Civil Hospital dang shen ki la pyndep ia ka jingsumar ne surgery kaba nyngkong eh ba la tip kum ka Key Hole (Video Assisted Thorascopic – VATS) Esophagectomy na ka bynta u nongpang bampong (Esophageal Cancer).
Kane ka jingsumar ka la long kaba seisoh kaba la pynlong ia u nongpang ba un ioh ia ka jingkoit kaba pura tad haduh ban da pyllait noh napoh ka hospital.
Lah ban kdew ha kane ka jait jingpang bampong Esophageal Cancer- ka jingpang bampong u pdot bad kaba pynshitom ia u briew ba ngat iaka jingpang shaduh snier, ka dei kaba kynrei bha ha Meghalaya, ha kaba kane ka jylla ka dei kaba sakhi ia ka jingdon bun eh kiba ioh ia kane ka jait jingpang bampong hapoh ka ri baroh kawei.
Ha ka jingshisha kane ka rukom puid barim, kata ka jingweng noh ia u pipe rung bam ka dei kaba ju leh da kaba hap ban ot kham heh na ki bynta jong ka shadem kaba wanrah ka jingpang kaba jur bad ka jingpor slem ban ioh koit.
Na ka liang u Dr.
Cliff Wanniang ha ryngkat ka kynhun jong u, nalor ka jingiarap na u Dr.
Caleb Harris, Additional Professor, Surgical Oncology, NEIGRIHMS bad u Dr.
Newstar Syiemiong, Anaesthetist, Ganesh Das Hospital lem bad ka kynhun ki Anaesthesia napoh Civil Hospital, Shillong, i Dr.
H.
Majaw bad  Dr.
M.
Surong ki la lah ban pynlong ia kane ka jingpuid kaba seisoh lyngba ka jingot kaba tang khyndiat eh da kaba pyndonkam da ki tiar kiba kyrpang.
Une u nongpang u dei uba la ngat ha ka Stage 3 tumour bad hap ban shna hadien ba la pyndep laisien ia ka chemotherapy.
Ia baroh u pipe rung bam ne esophagus la weng noh ha kaba la hap ban pyndait bad thep da u tube ha ka jaka jong u esophagus.
Ia mynta hi ia kaba kum kane ka jingshna ne surgery la leh tang ha ki khyndiat eh ki jaka sumar ha ka thain shatei lammihngi jong ka ri India (Northeast), kata kum ha NEIGRIHMS bad katto katne ki jaka kiba don ia ki intensive Intra-Operative and Post Operative care.
Hynrei la lah ban pynurlong ia kane ka jingsumar hapoh Civil Hospital Shillong hadien ba kane ka hospital ka la pynbit pynbiang da ki tiar ki tar aijingsumar bathymmai na ka bynta ban sumar ia ki jait jingshitom kiba shem shitom bad ruh hadein ka jingiateh MoU bad ka NEIGRIHMS da u Mission Director, NHM ha ka jingiatreilang bad ka Cancer Care.
U Myntri ba khmih ia ka tnat Animal Husbandry & Veterinary, u Bah A L Hek haka sngi Balang u la pyllait paidbah ia ki 18 tylli ki kali kit dud bad kali ban test ia ka dud ia kiba la aiti da ka Directorate of Dairy Development  lyngba ka NPDD sha ki 18 tylli ki Dairy Co-operative Society ha ka jingialang kaba la long ha Central Dairy Campus, Mawiong.
Na ka liang u Myntri haba kren ha ka jingialang ula pynpaw ba ka jingpynmih dud hapoh ka Jylla ka dang dei kaba dang shu sdang ban iaid shakhmat, kumta ruh u  pynshlur ia ki briew ba kin trei ia kane ka kam pynmih dud khnang ban nang lah ban kyntiew ha kaba iadei bad ka jingpynmih bad ban lah ban kyrshan bad ban pynbit pynbiang ia lade.
Ha kajuh ka por u khot ruh ia ki kynhun treikam shimet ba kin ai ka jingiatreilang bad ka sorkar khnang ban lah ban kyntiew ha kaba iadei bad ka jingpynmih dud bad ruh ban plielad ha ka liang ka ioh kam ioh jam na ka bynta ki samla.
Ha kane ka prokram na ka liang u Myntri u la aiti ruh ia ki shabi sha ki Dairy Co-operative Society bad kaweh ruh ia ka lama kum ka dak jong ka jingpyllait ia ki ha kane ka jingialang.
Kiwei pat kiba la ia don lang ha kane ka jingialang ki kynthup ia u Dr Manjunatha C, Secretary, A.
H & Veterinary Department, L S Shangpliang, Director, Dairy Development bad kiwei kiwei.
Wat hadien ba ka Myntri ka tnad ka koit ka khiah kong Ampareen Lyngdoh kala ong ba kin sa shim iaka rai halor ki jingujor kiba mih pyrshah ia ki katto katne ki samla pule kiba la shah jied ban ioh leit pule MBBS naka bhah ka Jylla ne state quota tad haduh wan phai u Myntri Rangbah ka Jylla Conrad K Sangma uba don mynta shabar ka jylla.
Hynrei na kaliang ka Jaintia Students’ Union bad ka dorbar shnong Thangskai kila ujor sha u deputy Commissioner, East Jaintia Hills ban pyndam iaka Permanent Residential Certificate (PRC)  jong uwei u na ki 10 ngut ki samla pule MBBS naka open category haka sngi Balang.
Shuwa kane ka JSU bad ka dorbar shnong Thangskai kala ai da ka jingthoh sha ka Kong Amapreen Lyngdoh ban dawa pyndam iaka kyrteng uwei na ki bar jylla uba la kynnoh ba pyndonkam bakla iaka syrnot shnong ban ioh pule MBBS na ka state quota.
Une u samla pule uba ioh ban pule MBBS da ka state quota u dei Ayush Kumar bad ki kmie ki kpa jong u ki dei kiba trei hapoh karkhana dewbilat bad ka shnong ka lah ai syrnot nong shong shnong tang hynriew bnai.
Shuh shuh hadien baka Myntri ka tnad ka koit ka khiah, ka Kong Ampareen Lyngdoh kala ong ba kim don bor ban pyndam namar ia kine ki syrnot PRC la ai beit da ki DC jong ki district.
Kumta ban pynbor iaka sorkar ban pyndam ia kane ka PRC ki samla kiba shah jied ban pule MBBS naka open category, ka JSU Khliehriat Circle haka jingiadonlang u Waheh Chnong Thangskai u ma Phai Syrti bad ki dkhot committee shnong jong ka shnong Thangskai kila iakynduh ia u DC East Jaintia Hills.
Na kaliang ka shnong ka lah ai syndon daka jingthoh sha u DC ban pynduh pyndam iaka Permanent Residential Certificate (PRC) u samla naka open category u Ayush Kumar bad kynnoh ba ki pyndon kam bakla bad leh thok ban apply iaka state quota ban pule MBBS.
Ka shnong ka la pynshai ba ha u snem 2021 lah ai syrnot nong shong shnong kaba shipor ba hynriew bnai namar u kpa jong u ne u samla u Sunil Kumar u dei u ba trei ha Dalmia Cement u la pan ia ka Temporary Residential Certificate na ka shnong ban phah sha ka skul sha Orissa, hynrei pynban ki ne ki bar jylla ki lah pyndonkam thok ban apply iaka PRC na DC office ha East Jaintia bad ki lah leh thok bad shukor ban ioh lad syndon ban ioh state quota na ka sorkar ban pule MBBS.
Kumta na ka liang ka shnong ka lah ai da ka jingthoh sha u DC ban dawa pynduh pyndam syndon iaka PRC bad ia seat quota MBBS namar u ne u khynnah bad u kpa jong u ki lah leh thok bad shukor ban myntoi ialade.
Na ka liang ka seng JSU ka lah maham iakiwei ruh ki bar jylla bad iaki nongialam shnong ba ym dei ban shim kabu lane ban ai NOC lane kino kino ki syrnot sha ki bar jylla bad ka seng ka dawa syndon na ka myntri ka sorkar jylla ban pyndam iaka bhah u Ayush Kumar na ka thup pule doktor MBBS bad dei ban ai sha ki trai ri trai muluk.
Ka Meghalaya Estimate Committee mynta ka sngi Balang ka la hiar shapoh West Jaintia Hills ban leit jurip ia ka ka Residential school kaba don ha ka shnong Sabahmuswang, WJHD.
Ka Committee hapoh ka jingialam jong u Chairman uba dei ruh u MLA ka Nongpoh u Bah Mayralborn Syiem ha ryngkat ka jingsynran lang da u MLA ka Mawkyrwat u Bah Renikton L Tongkhar, u MLA ka North Shillong u Bah Adelbert Nongrum, MLA ka Jowai u Wailadmiki Shylla, MLA ka Selsella u Arbinstone B Marak bad ka MLA ka Ampati ka Miani D Shira ki la leit ban jurip ia kane ka residential school ban bishar bniah halor ka jinglong jingman bad ka rukom long ka jingtei jong kane ka jaka pule.
Na ka liang ki dkhot ki la ailad ruh ia u Rangbah Shnong ka Sabahmuswang bad ia ki trai kiba noh synniang ia ka jaka na ka bynta ban tei ia kane ka residential school ba kin pynpaw ia ki jingeh ki jong ki bad halor kino kino ki mat kiba iadei bad kane ka skul bad halor ka jingtreikam jong ka.
Hadien kane ia kine ki dkhot la leh burom ha ka jingialang kaba la long hapoh ka community hall ha Sabahmuswang.
Shuh shuh ha kane ka jingialang la ia don lang ruh Deputy Commissioner, West Jaintia Hills u Bah B.
S Sohliya, IAS, District School Education Officer, Jowai Kong A P Syiem bad ki heh na ka tnat PWD (Building).
Ki samla pule ka skulbah North Eastern Hill University (NEHU) hapoh ka jingialam jong ka North Eastern Hill University Students’ Union (NEHUSU) mynta ka sngi ki la pynlong da ka jingiakhih hapoh ka phyllaw kane ka skul bah halor ka jingkynnoh leh shilliang halor ka rukom ai marks da kane ka university kaba la wanrah ka jingduhnong kaba khraw ia ki samla pule.
Na ka liang ka Union ka la dawa ruh na ka University ba ka dei ban pynsangeh noh mardor ia ka result jong ka 2nd semester tad haduh ban da pyntreikam ia ka relative grading system.
Ha ka memorandum sha u Vice Chancellor ka NEHU u Prof P Shukla, ka NEHUSU ka la pynpaw ka jingsngewkhia halor kane ka bynta bad dawa ban pynkylla ia kane ka grading system kaba mynta namar la shem ba kane ka grading system ba la pyntreikam da kane ka jaka pule ka dei kaba rit tam haba ianujor bad kiwei ki University ki ba don ha kylleng ka ri.
Ka NEHUSU ka la ong ruh ba katkum ka UGC guideline, ka jingpyntreikam ia kiwei pat ki grading system hapoh ki university ha baroh kawei ka ri ki dei kiba la ioh ia ka jingithuh na ka AICTE bad kaba long ka jingmyntoi kaba khraw na ka bynta ki samla pule.
Kane ka jingiakhih da kaba iaid paidbah kala sdang napoh Central Library bad pynkut hapoh Administrative Block, kata shabar ka ophis treikam u Vice Chancellor ka NEHU.
Shuh shuh samla pule kila dawa ruh ia une u VC ba u dei ban shongthait noh da kaba kynnoh ruh ba um shym la pynsngap satia ha kaba iadei bad ka jingdawa jong ki samla pule.
U Dy.
General Manager ka Power Grid NERPSIP, Shillong u pyntip sha baroh ki nongshong shnong ba ia ka 220 KV Double Circuit Mawngap – New Shillong Transmission Line yn sa pyniaid bording ia kane ka lain (line) ha kine ki sngi ki ban wan.
Kane ka line kan iaid na ka shnong Mawphlang bad lyngba ka shnong Mawngap Kharshiiing, Mawngap Lumparing, Kharnongwah, Mawreng, 12 Mer BC Umlympung, Laitkroh Nongthymmai, Laitlyngkot, Maweitnai, Mawtyllup, Madan Lyngdoh, Jalynteng, Nongkyndong, Nongkrem Rngikseh, Iewpomthiah, Nongkrem Kharbuli, Ur Masi U Joh, Lamlyer, Umphyrnai, Mawlyngngad, Mawshabuit, Sohryngkham, Mawpdang, Mawkynring bad Madan Saisiej.
Kumta la kyrpad ia baroh ki nongshong shnong bad ki briew kiba iaid ba ieng na katei ka lynti ba kim dei ban leit shajan katei ka line, lane ban kiew ha ki tower jong katei ka line bad ym dei ban rah kino kino ki tiar ba jrong h katei ka jaka ba iaid ka bording khnang ban lait na kano kano ka jingmynsaw lane ka jingjia ba sngewsih.
U nongialam ba hakhmat ka seng Bharatiya Janata Party (BJP)  ka jylla uba dei ruh u nongaiktien ka party u Bah HM Shangliang u la phah ia ka shithi iehnoh kam bad na ka jinglong dkhot hapoh ka party.
Ha ka shithi iehnoh kam ba la phah sha u president ka BJP Meghalaya mynta ka sngi Balang, u Bah Shangpliang u la kdew halor ki jingiapher jingmut bad u president jong ka party ha jylla bad kynnoh ruh halor ki kam leh shiliang kiba don hapoh ka party hapoh ka jingpeit jingkhmih jong kine ki nongialam kiba mynta.
U Bah Shangpliang u la pynpaw ba u la trei shitrhem na ka bynta ka party ha kiba bun ki bynta bad ruh kum u dkhot jong ki party sain hima ka jylla ban iamir jingmut halor  bhah thungkam thungjam ha ka jylla ne ka  State Reservation Policy kaba mat ka mat kaba khluit bha ha ka jylla.
Hynrei, u la pynpaw ba ki don shibun ki mat ne issue kiba u la bteng ban rah sha u president ka party ka jylla kaba thmu ban kyntiew ia ka jingtreikam jong ka party ha Megyhalaya khamtam ha ki thain nongkyndong da kaba aijingmut ruh halor ki sienjam kiba dei ban shim, kata da kaba pynshong nongrim ruh halor ka jingbym lah ban lehbha ha kane ka ilekshon kaba dang shu dep shen ha ka jylla hynrei kane kam shym la urlong satia.
Ka Pamrakmai SC kalong ka kynhun ialehkai kaba nyngkong eh ban buh jaka ialade haka kyrdan Semi Final haka Second Division, katba ka Moosianglamare Old bad ka Lakadong Ummat SC ki la rung shaka jingiakhun Quarterfinal haka Third Division Football kiba pyniaid da ka East Jaintia District Football Association (EJHDFA).
Kane kala wan hadien ba kine ki lai tylli ki kynhun ialehkai kila jop haka jingialehkai kaba long haka madan artificial turf ha Diengshynrum haka sngi ba Ar.
Haka jingialehkai jong ka wat kaba ar, ka SWO Moosianglamare Old kala pynleim da 3-1 iaka Ryntihlang SC Brichyrnot.
Iaki kol jong ka Moosianglamare Old la thep da u Samkhih Rymbai 58’ kaba la wan lyngba ka penalty, u Meshwa Lapasam 69’ bad u Deilang Syrti 81’.
Katba ka shikol jong ka Brichyrnot la thep da u Guiding War 27’.
Haka jingiakhun kaba bud, ka Lakadong Ummat ka la jop da 3-0 iaka Lama Youth SSC bad ia kine ki kol jong ka Lakadong Ummat la thep da u Pormi Sumer 37’, u Pynbha Suchen 49’ bad u Ebormi Lyngdoh 71’.
Haka jingiakhun quarter final haka Second Division Football League, ka Pamrakmai SC ka la jop da 4-0 iaka Iapmala UTD SC.
Iaki kol jong ka Pamrakmai SC la thep da u Nirmal Dkhar 2’, u Fivestar Shylla 63’ & 74’ bad u Wat-o-Rymbai 78’.
Ka jylla Meghalaya bad ka ri India hi baroh kawei mynta ka sngi 5 tarik ka la rakhe ia ka sngi kyrpang jong ki nonghikai ne ka ‘Teachers’ Day’ bad ruh ia ka lyngkhuh sngikha u president barim jong ka ri u Dr S.
Radhakrishnan ha kaba ki la don haduh 13 ngut ki nonghikai skul kiba la ioh pdiang ia ka khusnam “State Teachers’ Award," ha ka jingialang ba la pynlong hapoh U Soso Tham Auditorium, Shillong.
Ia kine ki nonghikai la pynkup burom da u Myntri ka Tnat pule puthi u Rakkam A Sangma uba la ia don ryngkat lang ha kane ka sngi kum u Kongsan.
Haba aijingkren ha ka jingialang u Kongsan u la ong ba ka pule puthi ka long uwei na ki paia uba noh synniang sha ka lynti ban tei ia ka ri kaba khraw.
Ki nonghikai ki don ia ka bynta kaba kongsan ban pynpoi sha kane ka thong da kaba btin lynti ia ki jabieng kiba dang lung ban long ki briew kiba paw ha ka imlang ka sahlang bad ki ban poi sha ka thong jong ka jingjop.
Da kaba pdiang halor kiba bun ki jingeh kiba kum ki nonghikai ki hap ban mad, kata kum ha kaba iadei bad ka jingbym iaryngkat ha ka jingioh tulop, na ka liang u Myntri u la pynpaw halor ka jingkut jingmut jong ka sorkar ban shimkhia halor kane ka mat.
Ha ka juh ka por u la ban ruh halor ka jingdonkam ia ki nonghikai ba kin wan shakhmat ha ryngkat ki lad bapher bapher na ka bynta ban kyntiew ia ka pule puthi hapdeng ki khynnah skul.
Nalor kata u Myntri u la ai khublei ruh ia u Madhav Singh uba dei u Senior Science Teacher jong ka Alpha English Higher Secondary School, Nongpoh halor ka jingioh pdiang ia ka khusnam ‘National Teacher Award 2023.
’ Shibynta jong kane ka jingrakhe une u Myntri u la plie ruh ia kiba bun tylli ki projek ba kyrpang kiba hap hapoh ka SSA, kumjuh ia ka website jong ka Samagra Shiksha Abhiyan, ka Adopt a School Campaign bad ka PM e-Vidya Meghalaya.
Ka sorkar Meghalaya ka la pynlong ia kane ka jingpynkup burom ia ki nonghikai ha baroh kawei ka jylla shibynta kum ka jingithuh ia ka jingnoh synniang ka jong ki ha ka ban pynkylla dur ia ka jinglong jingim jong ki khynnah skul.
Kine ki nonghikai kiba la shah pynkup burom ha kane ka jingrakhe mynta ka sngi ki kynthup ia ka  Smti V.
Dipali Sharma Rao, Principal, Laban Assamese Girls’ Higher Secondary School,  Belinda Kharsati, Head Teacher, Pomlahier L.
P School, Sisingh Ryntong, Asst.
Teacher, New Nongstoin ‘B’ Govt.
L.
P School, Apborsing L.
Mawlong, Asst.
Teacher, Tirot Sing Memorial Govt.
U.
P School, Nongkhlaw, Kwirin Diengdoh, Headmaster, Mawsaw Govt.
U.
P School, Mawkyrwat, Ewanmidaka Mukhim, Asst.
Teacher, Govt.
Girls’ Higher Secondary School, Jowai,Ribait Oo Pde, Asst.
Teacher, Tep Kyndait Govt.
U.
P School, Tuber Kmaishnong,Golak Chandra Medhi, Asst.
Lecturer, Jirang Govt.
Higher Secondary School, New Jirang, Babansing Ch.
Sangma, Head Teacher, Rongreng Baiza Govt.
L.
P School, Wilton Marak, Headmaster, Daram Govt.
U.
P School, Frederick R.
Sangma, Headmaster, Dobasipara U.
P School, Manoj Kumar Prasad, Asst.
Teacher, Montfort Centre for Education(Sec), Mirabella G.
Sangma, Head Teacher-Cum Secretary, Chengkompara Nokat Govt.
L.
P School, Nozmul Arefin, Vice Principal, Baghmara Govt.
Higher Secondary School.
Ka kynhun ialehkai jong ka Dongmihsngi kala jop bun kol da 5-1 pyrshah iaka West Madan Mustem haka jingialehkai Second Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi ba Ar.
Ki nongthep kol ka Dongmihsngi kynthup ia u Betterly Sariang 2’ & 34’, u Longshisha Syrpuh 42’, u Ewanmida o Langstang 73’ bad u Vishal Shadong 74’.
Shikol ka West Madan Mustem la thep hi da u player ka Dongmihsngi u Longshisha Syrpuh 6’.
Shuwa kane, ka jingialehkai hadpeng ka Lumpariat kala iakhaid mar 1-1 bad ka Chutwakhu.
Ka Lumpariat kala tam shakhmat lyngba ka kol ba la thep Desiderions Pyrtuh 25’ bad dei haka kylla miet ka Chutwakhu kala tan kylla iaka jingialehkai sha kaba iakhaid lyngba ka kol u Babiang Khyriem 57’.
Haka 6 tarik ka jingiakhun 2nd Division kan long hapdeng ka Mooknor Thadmuthlong pyrshah iaka Chilliangraij haka por 12.
00 baje nohphai sngi.
Katba haka lympung ialehkai (L) Kesilroy Pala Invitation Football Knockout Tournament, ka Ladthadlaboh pyrshah iaka Mukhla FC haka por 2.
00 baje nohphai sngi.
Ka Seng Voice of the People Party (VPP) haka sngi ba Ar ka la kynnoh ba ka jingthombor naphang jong ki pulit pyrshah ia ka seng Hynniewtrep Integrated Territorial Organization (HITO) ka dei ka jingpynhiar kput sain hima namar kane ka kynhun ka la mih madan ban ialap pyrshah ia ka seng NPP khamtam ia u Symbud Myntri Rangbah u Bah Prestone Tynsong ha kane ka ilekshon MLA ba la dep.
Ka VPP ha u kyrwoh lyngba u nongaiktien jong ka u Dr Batskhem Myrboh ka la ong ruh ba ka jingpyntreikam ia ka section 171 bad 34 jong ka IPC bad section 105 jong ka Meghalaya Police Act, 2010 pyrshah ia ka seng HITO ka pynpaw halor ka jingpyndonkam bakla jong ka tnat pulit ia ka bor.
Da kaba pynrem jur ia ka rukom treikam jong ka Tnat Kam Pohiing (Police) hapoh ka jingkhmih jong u Bah Prestone Tynsong, u Dr Myrboh u la ong ba ka party VPP ka pynrem jur ia kito ki pulit kiba donkti ha kaba pyndonkam bor pyrshah ia ki riew paidbah ba lui lui ha katei ka jingjia kaba la jia ha ka 4 tarik mynta u bnai, kata ha ka por ka jingiaid paidbah jong ka seng HITO kaba la pynthut shibun ia ki riew paidbah kiba la ngat ha ka jinglehbor jong ki pulit kiba la bom lathi naphang ha ryngkat ka jingpyndonkam da ki lyer pynsat khmat ne tear gas.
“Ka jinglehbor jong ka tnat pulit hapoh ka shnong Thangskai, EJH bad ha kane ka jingjia ha ka nongbah Shillong ka pyni ia ka jingtlot jong ki pulit ka jylla ha kaba kim shym la lah ban tehlakam wat ia ka jingiakhih kaba rit," ong u nongaiktien ka VPP.
Kumta ruh ka seng VPP ka dawa jur ban shim ka jingpynshitom pyrshah ia kito ki heh pulit kiba don bynta ha katei ka jingjia namar ka jingshim rai kaba lam sha ka jingleh donbor jong ki pulit nalor kiwei pat ki jingpynkhein ia ki kyndon kynthup ia ka jingpyndonkam da ki ktien khlem akor ia ki paidbah khlem jingsalia.
Shuh shuh u la ong ruh ba kito kiba la ngat ha ka jingduh nong lyngba kane ka jinglehbor jong ki pulit ki dei ban ioh ia ka bai lutksan na ka sorkar.
Ha kawei pat ka bynta ka Seng VPP ka dawa na u Symbud Myntri Rangbah ba u dei ban shim ia ka jingkitkhlieh bad ban pynthikna ba ka tnat jong u kan pyntreikam da ki sienjam kiba katkum ka ain bad ha kata ka lynti jong ka synshar paidbah.
Ka District School Education Officer, West Jaintia Hills ka la rakhe ia ka sngi ba kyrpang jong ki nonghikai ne ka Teachers’ Day ha ka jingialang kaba la long hapoh District Library Auditorium ha Mynthong, Jowai mynta ka sngi ba Ar.
Ha kane ka jingialang la ia don lang u Deputy Chief Minister u Sniawbhalang Dhar kum u Kongsan bad u MLA ka Jowai u Wailadmiki Shylla kum u Symbud Kongsan, nalor u Deputy Commissioner BS Sohliya, IAS bad u Superintendent of Police u Bah C Syrti, MPS.
Haba kren ha ka jingialang u Dy CM u la pyrto ia ka jinglen lade bad ka jingnoh synniang jong ki nonghikai ban pynwandur ia ka lawei jong ki khynnah skul ha baroh ki bynta.
U la ai ruh ka jingiaroh ia ka jingtrei borbah jogn ki nonghikai, kata da kaba pdiang ruh ba wat hapdeng ka jingsiew kaba rit hynrei ki nonghikai ki la bteng ban ai ka jingshakri ban pynheh pynsan ia ki jabieng jong ki khynnah skul.
Ha kajuh ka por u pynshlur ruh ia ki khynnah skul ba kin long kiba trei minot bad ban don ia ka thong ban kiew sha ki kyrdan kiba shalor.
Une u Myntri u la ai khublei kyrpang ruh ia ki nonghikai jong ka district kiba la ioh pdiang khusnam halor ka jingshakri kaba paka tam kaba ki la ai sha ki khynnah bad u la kyntu ia ki ba kin bteng ban noh synniang na ka bynta ka bha ka miat hapoh ka imlang ka sahlang.
Ha kajuh ka por u la sam ruh ia ki jingai sngewbha sahkynmaw kumjuh ia ki syrnot sha kine ki nongioh khusnam.
Ha ka kyrdan Secondary ia ka khusnam district award la ai sha ka Kong Wanhok Lamar, Vice Principal ka QC Springside Hr.
Sec.
School.
Ha ka  Upper Primary Level ia ka khusnam la ioh pdiang da u Bah Ohiwot Laloo, Assistant Teacher at Government Girls’ Higher Secondary School, Jowai, katba ha ka kyrdan Lower Primary ia kane ka khusnam la ioh pdiang da ka Kong Hilarious Manner, Head Teacher jong ka  Umladkhur Government LP School, Khonglah.
Ia ka khusnam Best Scout Master award la aiti sha u Jonas K Pala napoh Tome Memorial Scout Troop/Sec.
School, Mooralong, Jowai, bad ka khusnam Best Guide Captain award ka leit sha ka Kong Dolly Lamare jong ka Little Angels Guide Company/Sec.
School, Moosalyngkat, Jowai.
La pynphuh pynphieng ia kane ka sngi lyngba ki jingrwai, ki jingshad bad kiwei pat ki jingpynbyrngia na ki khynnah skul shibynta ban pynpaw ka jingsngewnguh bad ka jingiaroh halor ka jingtrei shitom ki nonghikai ki jong ki.
U Bah Paul Lyngdoh Myntri ka Tnad Social Welfare haka sngi ba Ar u la ong ba na ka liang ka sorkar jylla ka la shim ia ka rai ban pyniar shuh shuh sa 3000 tylli ki Anganwadi Centre ha ka Jylla na ka bynta ban pyntreikam ia ka Meghalaya Childhood Early Development Mission.
Ia kane une u Myntri u la pynpaw haba kren ha ka jingialang ba la khot pynlong da ka Meghalaya Early Childhood Development Mission Society (MECDMS) hapoh Windermere ha ka shnong Umpling.
U Bah Paul haba kren sha ki lad pathai khubor u la ong ba haduh palat 60,000 ngut ki khynnah ha kylleng ki Anganwadi Centre kila shah kynthup ha kane ka mission.
U la ong ruh ba ka jingthmu jong ka mission ka long ban wanrah ia ki lad jingpule khnang ba ki Anganwadi Centre kin ym long  tang ki jaka na ka bynta ban sam ia ki jingbam tei met.
Une u Myntri u la ong ruh ba ha ka bynta ba nyngkong yn pynkha kumba 3000 tylli ki centre khnang ban lah pynsted ia ka jingtreikam ka mission ha kine ki centre, hynrei haduh kaba kut jong kine ki  san snem la buh  thong ban kynthup ia baroh ki shnong kiba don hapoh ka Jylla.
Nalor kata u la ong ruh ba ka jingiakren hapdeng ka sorkar jylla bad ka Asian Development Bank na ka bynta ban pyntreikam ia ka Mission ka la long kaba iaid beit iaid ryntih kat haduh mynta bad la thikna ba kin sa iatreilang na ka bynta ban aijingtip hadien ba la soi ia soi ia ka MoU.
Shuh shuh haba pynpaw ha kaba iadei bad ka MCEDM bala pyllait ha u snem ba la dep ka dei kaba nyngkong eh hapoh ka Ri, u Bah Paul u la ong ba kane ka dei ka sienjam ba la shim da u Myntri Rangbah ka Jylla Conrad K Sangma uba la shimkhia ia ka thong jong u Myntri Rangbahduh ka Ri ha kaba ka la don ka jingiasyllok bad u halor ka thong jong ka Mission  ban kyntiew ia ka jingkhie jingsan jong ki khynnah da kaba phaikhmat ruh khamtam halor ka bor pyrkhat pyrdain kumjuh ha ka jingsan jong ka met ka phad.
Ki pulit ka East Jaintia Hills District haka sngi ba Ar ki la ioh ban kurup noh ia u drok heroin uba don ka jingkhia kaba 252 gram na Umtyra ha ka surok National Highway 6 bad kem noh ia u briew uba donkti ia uba la tip kyrteng kum u Thangsiammawia Paite.
Na ka liang u Superintendent of Police ka EJHD, u la ong ba kane ka jingjia ka la wan long hadien ba ki bor pulit hapoh ka jingialam jong u Dy.
Superintendent of Police (HQ), u J Myrom, MPS ki la ioh ban bat noh ia kawei ka kali sumo kamai kaba don ia u registration number MZ01 P 2566 kaba dang iaid lyngba ka surok National Highway 6 ha Umtyra.
Hadien ba la pynieng ia kane ka kali ki pulit ki la pynlong ia ka jingtalasi ha kaba ki la ioh ban kurup ia ka synduk kaba don ia kumba 20 tylli ki jingbuh sabon ha kaba la thep ia une u drok.
Ha kaba iadei bad kane ka jingioh kurup la rejistar case hapoh Khliehriat PS bad ka jingtohkit ka la iaid shakhmat khnang ban lapdien ia kiwei pat kiba donkti ha kine ki kam khaii drok.
U symbud myntri rangbah u Bah Prestone Tynsong u ong ba ka jaitbynriew ka don hapdeng ka jingshngain.
Haba kren kum u kongsan ha ka jingialang 100 snem jong ka Khasi National Dorbar Hall ha u Nailar 4 tarik, ula ong, “Don ba ong ba ym shngain shuh ka jaitbynriew jong ngi ha ka ri Meghalaya, nga ong ia phi, map lem lada phi iapher jingmut, kam dei kumta.
Ngi shngain.
Tang kawei ka long- ngin nang pynkhlain shuh.
" U Symbud Myntri Rangbah u kyntu ka dei ban kyndit bynriew ban iaid katkum ba la pynkup bor da ka riti synshar ka Ri India.
La don ruh ka jingpyninam (exhibition), ha katei ka jaka ha kaba la wah ia ki dur kiba rim jong ka Khasi National Dorbar.
Ha ka jingkren lyngkot ha kane ka shlem pyninam, U bah Tynsong u pynpaw ia ka jingsngewtynnad ban phai dien biang ia kiba lah dep bad ia kaei kaei kaba don jingmut.
Shuh u ong “Ka jingdon jong ka exhibition hall kan pynkyrsiew thiah biang ia ngi ki pateng kiba mynta ha kaba ngi iohi ia ka histori kum ba ka long bad kumno ngi iaid lynti ha kane ka khyllipmat kaba mynta.
" Ha kajuh hi ka sngi, U Symbud Myntri Rangbah u la pyllait ia ka kot sah kynmaw Khasi National Dorbar bad pynkup burom ia u general secretary ba rangbah duh u JK Tariang.
“Ki ia iaid lynti haduh ka khyllipmat ba mynta dei lyngba ki jabieng ba nep jong kita ki riew rangbah, dei lyngba ka jing iohi jngai jong ki kaba khatduh, ki ioh ia ka jinglaitluid bad ym tang ka jinglaitluid, ngi ioh ruh ban synshar da lade ia lade," ong U bah Prestone.
U phai ruh sha ka jingdon jong ka District Council kaba lah seng ha u snem 1953, ha ba u ong ba ka dei ka stieh kaba khraw ia ka jaitbynriew bad ia ka jylla baroh kawei.
“Bad hapoh jong ka bun kiei kiei kiba ngi dang lah ban nang pynbha, nang pynjanai bad ruh ban iaid shakhmat ha ki liang baroh jong ka imlang ka sahlang," ong u Bah Prestone.
Ka KSU Wapung unit kan pynlong ïa ka “4th U Woh Tep  Kyndait Memorial Academic Award 2023 na ka bynta ki samla pule jong ka thaiñ kiba poi sha khmat ha ka exam SSLC, HSSLC bad ha ki kyrdan BSC, BCom, BA, Master’s degree PhD, Engineer jong u snem 2023  na ki board lane university ba pher ba pher (academic year 2023) kum shibynta ban pynshlur bad ban ai mynsiem ia ki ban kin nangiai kiew shaphrang ha ki jingpule jong ki.
Ki Shnong ne ki area ki ban shah kynthup ha kane ka jingpynkup burom ki kynthup ia kiba dei na Mookhep, Wapungskur, Wapungshnong, Tuber Kmaishnong bad Tuber Shohshrieh, kata haka SSLC pass 60% shaneng (2023), HSSLC pass 60% shaneng (2023), Bachelor’s degree pass 60% (2023), Master’degree pass 60% (2023).
Ia ki duplicate marksheet lah ban submit ha ki number kiba don harum bad iaka por ban  pynpoi ia ki duplicate marksheet lane xerox copy shuwa ka 25th u bnai Nailur (September)  2023.
Ia ka tarik bad jaka ban pynlong yn sa pyntip hadien.
Kane ka long katkum u kyrwoh lyngba u Lucky Rymbai, Eeducation secretary, KSU Wapung unit.
Ka Voice of the People Party (VPP) hynne ka sngi Nyngkong ka la kyntu ia ka sorkar jylla ba kan pynkylla ia ka rai ba dang shen jong ka ban aipor ia ka Expert Committee ba kan pyndep ban bishar bniah ha kaba iadei bad ka bhah thungkam thungjam ne ka reservation policy ha ka jylla hapoh ka shi snem.
Ha ka shithi sha u Myntri Rangbah ka jylla u Conrad K Sangma, u general secretary ka VPP u Dr Ricky AJ Syngkon u la ong ba na ka liang ka party kam shym la poi pyrkhat ba ka jingai por jong ka sorkar ia ka expert committee kan long haduh shi snem bad kaba donkam ban pyrkhat arsien ha ka liang jong ka sorkar jylla.
“Na ka liang ka party VPP ka kyntu ban shim ia ka jingpynsngew kaba shong nongrim jong ka ba dei ban ai por ia ka committee hynriew bnai ba kan pyndep ia kane ka kam," ong utei u nongialam ka VPP.
Na ka liang u Dr Syngkon u ai khublei ruh ia u CM ka jylla halor ka jingpynurlong ia ka jingkular jong u na ka bynta ban thaw ia ka expert committee na ka bynta ban bishar bniah biang ha kaba iadei bad kane ka policy.
Na ka liang ka party ka kyrmen ruh ia kaba bha tam na ka bynta ka committee ba kan lah ban wan ha ryngkat ki jingai jingmut kiba biang bad kiba lah ban pdiang, kata ki ban pynurlong halor ka nongrim jong ka jingkhuid bad ka jinglong mar ryngkat ha ka jingai bhah hapdeng ki jaidbynriew Khasi bad Garo.
U Deputy Chief Minister ka Jylla ba khmih ia ka Tnad kam Pohiing (Police) Bah Prestone Tynsong ha ka sngi Nyngkong ula ong ba ka sorkar kala dep phah ktien sha ka Hynniewtrep National Liberation Council (HNLC) ba ka kwah ban wan u chairman Bah Bobby Marwein bad u general secretary Bah Sainkupar Nongtraw haka jingiakren iasuk ka ban wan.
U Bah Prestone ula ong ba ka rai mynta ka shong ha ka HNLC bad ka Sorkar ka dang ap ban pyniaid shakhmat bad ka jingiakren iasuk.
“Ngi dang apktien na ki (HNLC).
Ngi la dep ban aiktien sha ki.
Mynta ka rai ka shong ha ki" ula ong bah Prestone haba kren bad ki nongthoh khubor.
U Bah Prestone ula ong ba ki ap iaka jubab na ka HNLC bad haka jingialang ban wan u chairman lane u general secretary ki dei ban iadonlang ha ka jingiakren.
Ula ong ruh ba ka Sorkar Jylla bad Sorkar Pdeng ka kwah ban pynlong biang iaka jingiakren iasuk bad ka kwah ia kine ki nongialam ba halor jong ka HNLC kin wan iadonlang.
Kane ka jingkren u bah Prestone kala mih hadien ba ka HNLC kala pynpaw ia ka jingpyrshah kaba jur halor ka jingkhot hajir ia u general secretary Bah Sainkupar Nongtraw hapdeng ka jingiakren iasuk.
Ka HNLC kala dawa ruh ia ka Sorkar ban map noh ia baroh ki kam bymman bala pynngat ia ki nongialam jong ka lym kumta ka HNLC ka lah ban weng noh ialade na ka jingiakren iasuk.
U Bah Prestone ula ong ba ka jingshah khot hajir kam dei kaba khot da ka Sorkar, hynrei ka dei tang ka kam ba ju leh da ka ïingkashari.
Halor ka jingdawa ka HNLC ban map noh ia ki kam bymman bala pynngat, u Symbud Myntri Rangbah ula ong “Ha ka kylla ba nyngkong jong ka jingiakren iasuk, ngi la iakren ia baroh kine ki ishu.
Ngi la pynpaw ruh ba ngi kwah ban iakren bad ki nongialam kiba hakhlieh duh ym tang u vice chairman.
Lada ki shimkhia shisha, ka Sorkar Jylla bad Sorkar Pdeng ki da shimkhia shisha bad nga kyrpad ia ki ba kin aiktien ia ka rai jong ki lyngba u nongmihkhmat jong ki.
Ngi long kiba la khreh ban nang iashong jingialang ha ki sngi ban wan".
U Bah Prestone ula ong “Ka kam bymman ka dei ka kam bymman.
Ngam tip kaei kaba phi mut da kaba ong ki kam bymman ba shyrkhei (heinous).
Ka kam bymman hi ka dei ka kam bymman kam pher la ka dei kaba heh ne kaba rit bad ka dei ka sobjek jong ka Ain.
Kaei kaba nga ong ka long ba ka ain kan iaid laka jong ka lynti.
Haba don ki kam bymman, ngi hap ban leh ia kata bad kam don lynti da kumwei pat".
Ka lympung ialehkai football ka 6th Interdong Nongtalang Khlachympa kala sdang haka 2 tarik mynta u bnai hapdeng ka jingialehkai ka Nongtalang Mission pyrshah iaka New Nonglamin.
Ia kane ka Interdong la wan ban plie pyrda da u MDC ka War Central u Ma Holando Lamin u ba long kum u kongsan bad u MDC ka War West u Ma Het Pohthmi kum u symbud kongsan haka jingiadonlang U Officer Incharge ka Jowai Police Station u Ma Sunday Manar lem bad ki riew rangbah ba pawkhmat ka shnong Nongtalang.
Ka jingthmu ka tei ka Interdong bala pynlong daka Khlachympa Sports & Cultural Club ka long shibynta ban pynkiew iaka sap ka phong jong ki samla kiba don ka sap ka phong haka kam ialehkai football.
Hakatei ka jingplie pyrda iakatei ka interdong ka jingialekai hapdeng ka Nongtalang Mission pyrshah iaka New Nonglamin ka long kaba jwat haduh katta katta haduh ba katei ka jingialehkai ka la kut khlem don mano mano ban ioh pynkhih jar.
Ka Seng Hynniewtrep National Liberation Council (HNLC) haka sngi Nyngkong ka la iai ban halor ka jingdawa na ka sorkar ba kan weng noh ia baroh ki case pyrshah ia ki nongialam jong ka kaba iasyriem ruh halor kaei kaba ka sorkar Nagaland kala leh ha kaba iadei bad ka seng NSCN (IM) ha u snem 2002.
“Ka sorkar kam dei satia ban shukor ne ialam bakla ia ka HNLC.
Ngi khmih lynti ia ka sorkar ba kan weng noh ia baroh ki case, kata kaba iasyriem bad kaei kaba ka sorkar Nagaland ka la leh ha u snem 2002.
Lada ka sorkar Nagaland ka lah ban leh, balei ka sorkar Meghalaya kam lah ban leh kumjuh?" ong u kyrwoh ba la phah da u general secretary uba dei ruh u publicity secretary jong ka seng HNLC u Bah Sainkupar Nongtraw.
Da kaba shim ia ka jingkren jong u Dy CM uba khmih ia ka Tnat Home (Police) kum ka jingkren sain hima ka bym don nongrim, u Bah Nongtraw u la ong; “Ha ka jingkren jong u Bah Tynsong halor ka jingkhot hajir jong ka iingbishar ia Nga kum u general secretary, kane ka paw shai ba ki jingkren ki jong u ki dei ki jingkren kam sain hima ki bym don nongrim.
Ka jingkylli kaba mih ka long: Mano ba bat ia ka bor ban shim ia ka rai kaba khatduh ha kaba iadei bad ka jingthung ia ki nongbishar ne judges jong ka iingbishar Supreme Court bad High Court? Ka long ruh ka rukom ba ia ka bor na ka bynta ban pynioh ia ka jingmap ei na ka bynta kano kano ka kynhun ba la shah khein beain ka shong ha ka jingshim rai da ka tnat jong ka sorkar.
" Shuh shuh u la ong ruh ha kiba bun ki ri, dei u khliehduh jong ka ri lane jong ka sorkar, kata kum u President ne u Prime Minister kiba don ia ka bor ban leh ia kino kino ki kam isynei bad map ei.
U Bah Nongtraw u la ong ruh ban pyni ia ki nuksa kiba iadei bad ka seng NSCN (IM), kata shwa ba ki nongialam jong ki Naga kin rung sha ka jingiakren ha u snem 2002, ka sorkar Nagaland ka la weng noh ia baroh ki case pyrshah ia ki.
Kata ban pynpaw halor ki jingjia halor mano ba don ia ka bor ban map na ka bynta u general secretary ka Mizo National Front? “Lada u Bah Tynsong u shah buh jingkylli halor ki kam pyntriem, ka jubab jong u ka long pyrshah ia ki jingkren jong u CM, ki heh ka MHA bad u AK Mishra uba ieng pdeng na ka bynta kane ka jingiakren.
Na ka liang u Tynsong u la ong ba ki kam bymman ki dei hi ki kam bymman, kata khlem da pynshong nongrim ha kaba iadei bad ka jingkhia jong ki kam pyntriem," u la ong shuh shuh.
Da kaba kynnoh ba ka don ka jingthmu ba rieh ban pynap shrip ia ki nongialam jong ka HNLC, u Bah Nongtraw u la ong; “Lada u Bah Tynsong u pynpaw ba kane ka sienjam jong ka iingbishar ka dei tang ka rukom ban pyndep, hato kane ka mut ba lada u chairman ne general Secretary kin ioh pdiang ia ka hukum ban shah kem na ka liang ka sorkar kan ym don ia ka bor ban tuklar namar ka jingiapher ha ka bor kaba ki don hapdeng ka executive bad ka  judiciary? Lada na ka liang ka sorkar da shisha kam lah ban shim ia kino kino ki rai, kumta ruh kane ka dei ka jingthmu pynap shrip kaba la iasylla lypa.
U Vijay Singh na Fittorium Gym, Shillong ula iohrah iaka nam ‘Over All Body Building Championship 2023 bad u Pynioladmi Pala na Satar Gym Fitness Ummulong West Jaintia Hills ula iohrah iaka nam Over All Men’s Physique Championship 2023 jong ka rynsan pyni dohksah kaba tip kum ka 3rd All Meghalaya Amateur Body Building Championship Mr.
Ironman Amateur 2023.
Ia kane ka rynsan pyni dohksah la pynïaid da ka Jaintia Body Building & Fitness Association (JBB& FA) ryngkat ka jingiatreilang ka Meghalaya Body Building & Fitness Association (MBB&FA) bad WFF India ha District Library Auditorium Mynthong, Jowai haka sngi Saitjain.
Haka liang ki kynthei iaka nam Women’s Fitness Championship 2023, la iohrah da ka Whitney L Mawphlang na Genfit Gym, ba ar ka Rophina Jasain na Fitness First bad ba lai da ka Sawakani Lakiang na Body Mass & Fitness Gym Panaliar Jowai.
Haba phai shaka jingiakhun Men’s Body Building 55 Kg la jop da u Viany Colas Skhar Byngar na Elite Gym, ba ar u Zebedee W.
R Jyrwa na Power House Gym bad ba lai la jop da u Rajanikanta Deb Barma na Muscle Xcess & Fitness Gym.
Haka Jingiakhun Men’s Body Building 60 Kg la jop da u Lalrem Mawia Sangma na Synergy Fitness Gym, ba ar da u Bhalang Khongwir na Claudia Fitness Hub bad ba lai da u Ioanis Sangma na Urban Kinetic Gym.
Haka Men’s Body Building 65 Kg, la jop da u Ebenesar Khongsit na Genfit Gym ba ar da u Richard Wahlang na Body Zoo Gym Shillong bad ba lai da u Synta Shylla na Flex Jowai.
Haka Men’s Body Building kaba hapoh 70 Kg, la jop da u Vijay Singh na Fittorium Gym Shillong, ba ar u Elnathan N Warjri na Zoo Gym Shillong bad ba lai u Rapjan Hadem na Odc Fitness Center.
Haka Men’s Body Building 70 Kg shaneng, la jop da u Denzil Matthew Bang na Zoo Gym Shillong, ba ar u Pritam Sunar na Gold Gym Jowai bad ba lai la jop da u Mintu Nath na Muscle Excess & Fitness Gym.
Haka jingiakop Denim Jeans Model Championship 2023, la jop da u Richard Wahlang na Zoo Gym Shillong, ba ar u Ioanis Sangma na Urban Kinetic Gym bad ba lai da u Hamehun Passah na Flex Appeal Gym Jowai.
Haka jingiakop Men’s Physique 5.
5 Below, la jop da u Pynioladmiki Pala na Satar Gym Fitness Ummulomg, West Jaintia Hills, ba ar Richard Wahlang na Zoo Gym Shillong, bad ba lai u Lalrem Mawia A Sangma na Synergy Fitness Gym.
Haka jingiakop Men’s Physique 5.
5 Above, la jop da u Akash Choudhary na Power House Gym, ba ar u Vijay Singh na Fittorium Gym, Shillong bad ba lai da u Pritam Sunar na Gold Gym Jowai.
Iaki khusnam sha ki nongjop la sam da u kongsan u Puramon Kynjing Doloi Elaka Jowai bad u symbud kongsan u Chibor Najiar Chief Engineer P.
H.
E haka jingdonlang u waheh Shnong ka Mynthong u Lamphrang Pohktai, u Rikut N.
Parien President barim ka JSU, u Treibor R Suchen General Secretary JSU Central Body bad kiwei kiwei kiba shah khot sngewbha.
Ka Maitchaphrang Mootyrchiah bad ka Khliehmynkrem kila lah ban pynthikna ha kaban buh jaka ialade haka kyrdan quarter final haka Second Division Football Tournament kaba pyniaid da ka West Jaintia District Sports Association (WJDSA).
Kane ka la wan hadien ba ki la khur jingjop haka jingiakhun jong ka wat kaba nyngkong kaba la long ha madan Kiang Nangbah Stadium Ladthadlaboh Jowai haka sngi Nyngkong.
Ka Maitchaphrang Mowtyshiah kala wan haka kyrdan top team katba ka Khliehmynkrem ka la wan haka kyrdan kaba ar 2nd Top team na ka Pool C.
Haba phai shaka jingialehkai, ka Maitshaphrang Mowtyrshiah kala jop da 5-0 iaka Nangbah Dukhu.
Ia kine ki kol la thep da u Batskhem Dkhar 28′, u Pynsakhiat Dkhar 38′, u Risanlang Dkhar 47′ & 75′ bad u Dapnaki Lamarei 66′.
Haka jingialehkai kaba bud, ka jingiakhun ka kut da ka jingiakhaid da mar shi kol hapdeng ka Khliehmynkrem FC pyrshah iaka Caroline Colony.
Ka Khliehmynkrem FC kala ioh thep shuwa iaka kol lyngba Mebanker Challam 72′ bad ka Caroline Colony kala tan iaka jingialehkai sha kaba iakhaid lyngba ka kol u Long Pohlong 77′.
Haka 5 tarik Nailur ka jingiakhun kan long hapdeng ka Lumpariat pyrshah iaka Chutwakhu haka por 12.
00 baje nohphai sngi.
Ka West Madan Mustem pyrshah iaka Dongmihsngi haka por 2.
00 baje janmiet.
Ka Molamanoh SC, Golden Lion FC, Wahiajer Narpuh SSC bad Dkhiah East SC ki la khur jingjop haka lympung ialehkai Under-16 Football Tournament kaba pynniaid da ka East Jaintia Hills District Football Asspciation (EJHDFA) ha madan artificial turf kaba long haka sngi Nyngkong.
Ka Molamanoh SC ka la pynliem da 2-0 iaka Lad Dongwah SC.
Ia kine ki kol la thep da u Chanki Dkhar haka minit kaba 21′ bad 30′.
Haka jingiakhun kaba bud ka Golden Lion FC ka la jop da 1-0 iaka Ehrang FC.
Ia kane ka kol la thep da u Esbunme Rymbai 10′.
Ka kol kaba la thep da u Mebanker Sumer 28′ bad u Rechard Nongpluh 52′ & 69′ kala biang pura iaka Wahiajer Narpuh ban pynliem da 3-0 iaka Nongthymme FC.
Haka jingiakhun kaba khatduh jong kane ka sngi ka Dkhiat East SC ka la jop da 1-0 iaka Madan Pariang SC.
Ia kane ka shikol la thep da u Iowankidame Nongtdu 42′.
Ka Hynniewtrep Youths’ Council (HYC) kala pynrem jur ia ka jingleh jong uwei u pulit uba phong jain iong uba kah dur ialade, uba lah bret da u stun grenade ha kawei na ki dukan jong ka longkmie Khasi.
Katkum ka jing iohi lyngba ki video ba lah saphriang kaba pyni ba une u Pulit u la kawang ia u stun grenade (tear gas) hapoh kane ka dukan kaba don ha parking lot mar pyrshah jong ka SBI Main Brnach haka sngi Nyngkong.
Kane ka jingleh jong une u pulit I kumba u don jingthmu ban shim ia ka jingim jong kiba don hapoh jong kane ka dukan kiba kynthup ia ki trai dukan bad ia ki nongwan bam.
Shu donbok ba ha kane ka dukan kim shym lah pyndonkam ia ki tyndong shet (LPG Cylinder) hynrei te ka lah jia kaei kaei kaba sngewsih wat ban poi sha ka jingiap ruh ia kiba don hapoh kane ka dukan, la ong Roy Kupar Synrem general secretary HYC haka ha u kyrwoh.
Na ka liang ka HYC ka dawa ba dei ban pynshitom ia une u Pulit bad ia ki ophisar ki bym shym la lah ban the lakam ia ki pulit lajong.
Ha ka jingshisha haba pyndonkam ia ki tear gas dei ban da antad tang ban pynpra ia ki paidbah ym ban leit kawang sha ki dukan sha jong ki riew shimet.
Ka Sorkar kadei ban pynlong da ka jingtohkit kaba laitluid la utei u pulit u bret ia utei u bom dalade hi lane la don ki ophisar kiba aibor ia u ba un leh ia katei ka kam beain.
Ka HYC kala dawa ruh ba ki bor pulit bad ki bor synshar district kidei ban pynshai naei ki ioh ia ka bor ba kin leit kawang ia kum kine ki tiar pynbthei hapoh ki dukan jong ki riew paidbah ki bym don bynta ei ei bad ka jingjia ia kulmar.
Ka Sorkar kadei ban leit siew bai lutksan mardor ia ki trai dukan bad kumjuh ruh kadei ban ai bai dawai ia kiba mynsaw ha katei ka dukan.
Ka Jaiñtia National Council (JNC) ka pynpaw ka jingsngewkhia kaba jur ha kaba iadei bad ka jingshah pynjulor ki bri kwai bri tympew hapoh ki shnong jong ki Khasi, Jaiñtia kiba la shong la sah da ki spah snem ha Pahar Line, Cachar District, Assam kaba la jia ha ka 30 tarik u bnai ba la dep hadien ka jingwan kyndang ka tnad Forest abd ki bor District  bad ki pulit ka Assam.
Ka JNC ka la ong ba kane ka jingleh jong ka sorkar Assam ka pyni ba kam burom satia ia ka jinglong trai jaka jong ki paradoh parasnam jong ngi kiba shong ba sah ha kitei ki shnong bad kiba la ri la sumar ia kitei ki jaka mynta lah palat shi spah snem.
Nalor kata ka JNC ka la ong ruh ba kine ki Khasi Pnar kiba shong ba sah ha kitei ki shnong ki la don naduh ka por jong ki phareng bad kim dei satia kiba shu wan buhai ha kitei ki jaka, bad lyngba ka histori ruh la sakhi shai ia kane.
Lyngba une u kyrwoh ka JNC ka buh ruh ka jingkylli balei ba ka sorkar Meghalaya naduh kiba rim haduh kiba mynta kim ju nud ban iakren bad ka Sorkar Assam na ka bynta ban ai ia ka jingiada bad ka jingithuh ba kyrpang ia ki shnong Khasi,Jaiñtia kiba don hapoh Assam khnang ba kin lah ban long trai iala ka khyndew ka shyiap.
Kumta ruh na ka liang ka JNC ka kyntu jur ia ka sorkar jylla ba kan shimkhia ban iakren bad ka sorkar India halor ka jingleh donbor jong ka Sorkar Assam ia ki shnong Khasi, Jaiñtia kiba lah don hapoh Assam naduh shwa ka jinglaitluid jong ka Ri India, bad ban dawa ruh na ka sorkar India ban ai ka jingiada kaba kyrpang na ka bynta ka hok long trai halor ka khyndew ka syiap bad ban pynneh pynsah iala ka Riti ka Dustur jong ki Khasi,Pnar kiba shong shnong hapoh Assam.
Ha kajuh ka por ka JNC ka buh ruh ka jingkylli ia ka Sorkar Assam ba lada kiwei ki ritpaid kiba don hapoh Assam ki ioh ia ka  jingiada ba kyrpang ban long trai halor ka khyndew bad ban pynneh pynsah iala ki Riti ka Dustur,kan eh aiu ia ka Sorkar Assam ban ai ka juh ka jingiada ia ki riewlum rit paid Khasi, Pnar kiba don hapoh Assam.
Ka Seng Hynniewtrep Youths’ Council (HYC) Umiam Circle, hapoh ka jingialam ki Nongialam ka Circle baba kynthup ia u President bad General Secretary ha ryngkat ki dkhot, mynta ka janmiet sngi Nyngkong ki lah ioh ban bat ia ki artylli ki kali kata ka Force Traveller bad Sumo, kiba shong da ki barjylla kumba 25 ngut kiba wan na Assam da ka jingthmu ban leit trei sha ka karkhana Topcem Cement ha Jaintia Hills bad kiwei kiwei ki jaka jong ka Sor Shillong.
Ha ka jingtohkit jong ki dkhot ka HYC, la lap bad shem ba kine ki briew kim don satia ia ki kot ki sla kiba biang ba kin wanrung bad trei bylla hapoh ka Jylla jong ngi hynrei sngew lyngngoh ba kumno ki lait ban wan iaid lyngba ka Infiltration checkgate kaba don ha Byrnihat, Ri Bhoi District.
Kumta na ka liang ka HYC ka la pynphai kylla noh ia kine ki kali ha ryngkat ki briew sha ki jaka kiba ki wan da ka jingmaham ruh ba kim hot ban wan khlem ki kot ki sla kiba biang.
Na ka liang ka HYC ka ynrem jur ia kane ka jingleh jong ki pulit kiba ap ha katei ka Gate bad ka kyntu ia ki bor kiba dei khmih ba kin shimkhia bad pyndep hok ia la ka kamram kaba la bynshet ha ki.
Ka HYC ka la ong ruh ba kane ka jingleh jong ki ka lah ban buh ka jingma ia ka Jaidbynriew.
Shuh shuh ka HYC ha u kyrwoh lyngba u Shinestar Kharpan, President HYC Umiam Circle ka la ong ruh ba kan iai long kaba  phikir bad peit pyrman bha bad pynlong ruh ka jingtalasi kaba khah khah khnang ba yn lah  ban khanglad ia ka jingrung jingmih ki poiei ki poiwir ha kane ka Bri u Hynniewtrep.
Ka Khasi Students’ Union (KSU) Mawlai Circle ka pynrem jur ha kaba iadei bad ka jingkawang bom jong ki pulit hapoh dukan Sha hadien ba ka la mih ka jingiakynad hapdeng ki dkhot kawei ka sengbhalang bad ki pulit ha ki thaiñ Khyndailad mynta ka sngi Nyngkong ha kaba la  sakhi ruh ia ka jingpynibor jong ki pulit.
Ka KSU ha u kyrwoh lyngba u Biangbor Paliar, President KSU Mawlai Circle ka la ong ruh ba ha kane ka jingpyni bor ki pulit ki la thombor naphang khlem kheiñ snep shuh ia ki kynthei briew kiba die dukan hapoh ka jaka pynieng kali jong ka MUDA ha pyrshah ka SBI ophis hajan Khyndailad.
Ka KSU ka la ong ruh ba kane ka jingthombor jong ki pulit da kaba kawang da u bom pynsat khmat hapoh ka dukan die sha wat hapdeng ba kitei ki longkmie ki la khang khyrdep ia ka dukan ka jong ki kalong kaei kaei ka bym lah ban pdiang.
Nalor kata ka la ong ruh ba kane ka jingleh jong uwei u pulit riam jaiñ iong kumba la sakhi  lyngba ki kor ring dur (Video) kiba la saphriang ka dei ka jingthmu ban pynpynsaw ia kitei ki arngut ki kynthei briew kiba dei napoh ka shnong Mawlai Mawtawar, Umjalimut.
Shuh shuh ka KSU ka la ong ba kane ka jingleh jong utei u pulit ka dei ym tang ka jingleh kput lane leh rhah hynrei ka dei ka jingthmu wat ban shim ia ka jingim ka jong kitei ki kynthei briew ki bym don bynta eiei ha kane ka jingiakynad kaba mih ha ki thaiñ Khyndailad hynne ka sngi.
Kumta ka KSU ka pynrem jur ia kane ka jingthombor ki pulit ki bym shym la don ka mynsiem isynei shuh wat ia ki kynthei briew, bad ka seng  ka dawa ba ki bor bahalor ki dei ban pynshitom mardor ia ki pulit kiba donkti ha katei ka jingthombor.
Shuh shuh ka seng ka pynpaw ruh ka jingkyndit ia ka jingpyni bor ki pulit ia la ki doh ki snam hapoh sor Shillong hynrei katba ki pynrit bad pyndem tdong pat ha ki thaiñ khappud.
Ha ka 30 tarik u Nailar ba la dep ka kashari  u Sessions Judge, West Jaintia Hills, District Jowai katkum ka Sessions Case No.
105 of 2013 lyngba ki sakhi satar kiba biang ka la rai pynrem da kaba set phatok junom pyrshah ia ki laingut ki briew kiba donkti ha ka kam pyniap briew kaba la jia naduh ka 01.
06.
2006 hapoh ka shnong Thadsning, WJHD.
U Superintendent of Police, ka West Jaintia Hills District, Jowai u pyntip ba ha ka 02.
06.
2006 la ujor FIR hakhmat u Officer In-charge Jowai Police Station da uwei u briew uba kyrteng u Barley Chullet uba dei u hymmen jong u lanot ba la shah pyniap u Lobi Chullet, kata da kaba kynnoh ba laingut ki briew kiba la tip kyrteng kum u  Shem Langstang, u Tharki Langstang bad u Hiarki Langstang ki la pyniap ia u Lobi Chullet ha ka 01.
06.
2006 ha ka jaka ba la tip kum ka Ait Shrieh kaba don ha ka shnong Thadsning.
Hadien la rejistar case hapoh Jowai Police Station katkum ka Jowai PS Case No.
65(6)06 U/s 302/201/ 34 IPC.
Ia kane ka case la shimti da u SI C Lamare na ka bynta ban pynlong ia ka jingtohkit, bad hadien ka jingtohkit na ka liang u IO uba khmih ia kane ka case u la pynngat pyrshah ia kitei ki laingut ki briew hapoh ki kyndon U/s 302/201/34 IPC.
Kumta ruh haka 30.
08.
2023, katei ka kashari u Sessions Judge, West Jaintia Hills, District Jowai ka la rai pynrem ia kitei ki laingut kiba donkti ha katei ka kam pyniap briew hapoh ki kyndon U/s 302 IPC da kaba set phatok shijunom.
Hadien 22 snem kynthih, ka lanot kaba la ngat ha ka jingshah leh beijot ha West Jaintia Hills District ha kaba khatduh ka la ioh ia ka jingbishar hok, kata hadien ba ka la ngat ha ka jingshah leh beijot ha ka por ba ka dang dei tang ka khynnah rit kaba la jia ha ka 23 tarik u Jymmang 2001.
Na ka liang u Superintendent of Police ka West Jaintia Hills, Jowai u la ong ba ha ka 26 tarik u Jymmang 2001 la ujor FIR ha u Officer In-Charge ka Jowai Police Station pyrshah ia uwei u briew uba kyrteng u Dri Phawa uba dei na ka shnong Myrjai halor ka jingdonkti ha kaba leh beijot ia kawei ka khynnah kaba la jia ha ka 23 tarik u Jymmang 2001.
Hadien la rejistar case hapoh Jowai Police Station, kata katkum ka Jowai PS Case No.
45(5)2001 U/s 376 IPC bad la pynlong ia ka jingtohkit halor kane ka jingjia hapoh ka jingialam jong u ASI W.
Vaichei.
Hadien ka jingtohkit, na ka liang u IO uba khmih ia kane ka case u la pynngat kyndon pyrshah ia une u briew uba la shah kynnoh donkti hapoh ki kyndon jong ka U/s 376 IPC.
Na ka liang u heh pulit u la ong ba ha ka 31 tarik u Nailar mynta u snem, ka kashari jong u Sessions Judge, West Jaintia Hills, District Jowai ka la lap ia ka jingdonkti jong u Dri Phawa ha katei ka kam bymman hapoh ki kyndon jong ka U/s 376 IPC bad rai pynrem da kaba set phatok 10 snem kynthih.
Kumba hynniew ngut ki dkhot jong ka Seng Hynniewtrep Integrated Territorial Organization (HITO) ki la shah kem noh ha ki pulit namar ka jingdonkti ha kaba kawang maw pyrshah ia ki pulit bad ki magistrate kiba pyrshang ban khanglad ia ki ba kin tur paidbah shapoh Secretariat mynta ka sngi Nyngkong.
Kane ka la wan long hadien ba u president ka HITO u Bah Donbok DKhar u la shah khot hajir ha u investigation officer (IO) hapoh Sadar police station ha kaba iadei bad ka case ba la rejistar pyrshah ia u ha u bnai Naitung ba la dep, kata ka case kaba hap hapoh ki kyndon section 171 bad 34 IPC r/w 105 jong ka MP Act kaba iadei bad ka jingphong ia ki riam (uniform) kiba iong da ki dkhot ka HITO.
Kine ki riam ki dei kiba iasyriem bad kiba la pyndonkam da ki pulit SOT.
Ia u Bah Donbok la synran lang da ki spah ngut ki dkhot ka HITO ha kane ka jingleit tur paidbah mynta ka sngi.
Ki bor pulit ki la hap ban bom lathai bad siat da ki lyer pynsat khmat ne tear gas hadien ba ki dkhot ka HITO ki la sdang ban ther maw sha ki pulit kiba pyrshang ban khang lynti ia ki sha Secretariat.
Ha kane ka jingjia u deputy superintendent of police (Dy.
SP) ruh u la ngat ha ka jingmynsaw.
Haba kren sha ki lad pathai khubor u SP ka East Khasi Hills district, u Bah Sylvester Nongtnger u la ong ba ha ka jingshisha u IO u la khot ia u president ka HITO ba un wan mih sha Sadar police station mynta ka sngi, hynrei ki la wan da ki kynhun bah.
Hooid ngi la shah ia kumba 5-6 ngut ba kin rung shapoh police station katba kiwei ki dang ap shabar.
Hadien ba ngi la shim ia ki jingkren ki jong u kumta ruh une u president ha ryngkat kiwei pat la shah ba kin mih noh napoh police station, ong u SP.
Hynrei, hadien ba ki la mih noh, ngi la ioh jingtip ba ki kwah ban wan sha secretariat na ka bynta ban bret ia baroh ki plakas kiba ki la rah ryngkat bad ki, ong u SP.
U la ong ruh ba hadien ba ki la ioh ia kane ka jingtip, ki bor pulit ki la ap noh ha ka lad DC ophis ha ryngkat u magistrate.
Ynda la poi ha kane ka jaka, ka jinglong jingman ka la sdang ban khihwin hadien ba kine ki dkhot ki la sdang ban ther maw ia ki pulit bad ki magistrate ban ktahkti ruh ia ki pulit kynthei bad ther maw pyrshah ia u Dy SP kata haduh ba u la ngat ha ka jingmynsaw kaba malu mala.
Kumta ha kaba kum kane ka khep ngi la hap ban pyndonkam bor malu mala da kaba bom lathi.
Shuh shuh u SP u la pyntip ba ki la don kumba 6-7 ngut ki dkhot jong ka seng HITO kiba la shah kem noh.
Haba kylli na ka liang u SP u la ong ba ka case ka long namar ba ki phong da ki riam uniform rong iong khlem da ioh ia ka jingbit.
Dei na kasne ka daw la rejistar case bad la khot hajir ia utei u president ka HITO.
Ka kot kaba jer kyrteng ‘Phases’ kaba la thoh da ka Rupda RY Lato, samla kaba jop iakop thei bhabriew Rubaru Miss India Elite 2023 la pyllait paidbah iaka haka sngi Saitjain U kongsan u ma Chibor Najiar, Superintending Engineer (PHE) Rural Division, Shillong ula pyllait paidbah ia kane ka kot haka jingialang kaba la long Iungwalieh ka Panaliar, Jowai.
Ia kane ka kot la die iaka ha Amazon bad Flipkart.
U Riquoma Rq.
Laloo kpa jong ka Rupda uba long ruh u waheh shnong ka shnong Panaliar ula pyniaid iaka jingialang ha jingiadonlang kiba haiing sem bad kiba shah khot sngewbha.
U Ma Laloo ula ong ba ka Rupda RY Lato ka sngewtynnad ban thoh naduh ba ka dang khynnah bad ka la pynmih teng ruh ia kawei ka kot kaba kyrteng Lie & Lost.
Nalor kata ula ong kane prokram kadei shibynta ban kyntiew iaka jingleit iashim bynta ka Rupda sha Turkey, kum ka nongjop iaka nam Rubaru Miss India Elite 2023.
Ka Rupda RY Lato kala ong ba haka jingim ka don ka jingsngewbha bad ka jingsngewsih, hynrei kumno ban pyndonkam hok iaka por khnang ban lah ban pyndep ia kaei kaba la thmu.
U Wanbi Laloo ula ai iaka jingnguh blei bad iaka jingialang la pynwai da ki kyntien khublei na u Nikerda Laloo Lato.
Ki shipai Border Security Force (BSF) Meghalaya ha kine ki 24 kynta ba la dep  ki la ioh ban kurup shibun bah ka dawai jyrhoh Phensedyl, ka kyiad bad ka shina na ki bynta khappud jong ka ka  South Garo Hills bad East Jaintia Hills ka jylla ia kiba la thmu ban shalan beain shapoh Bangladesh.
Hadien ba la ioh ia ka jingtip kaba bniah ki shipai BSF na ka  181 Battalion ki la lah ban pynpulom noh da kaba ioh ban kurup  haduh 3,100 bilor ka dawai jyrhoh Phensedyl ia kaba la thmu ban shalan beain shapoh Bangladesh lyngba ki jaka khappud napoh West Garo Hills.
Ia kine ki dawai ba la ioh kurup la aiti noh shapoh  PS- Dobasiparafor na ka bynta ban leh shuh shuh ia kaba donkam.
Ha kawei pat ka jingkhynra, ki BSF ka 172 Bn ki la pynlong ka jingpynap shrip lyngba ka kali ha ki bynta jong ka Sonapur ha kaba ki la lapdien ia ki artylli ki kali Bolero Pickup kiba kit 15 synduk ka kyiad bad 32 byrni ka shini na ki bynta khappud jong ka East Jaintia Hills.
Haba pynlong ka jingtohkit, na ka liang ki nongniah bad ki briew kiba don hapoh kim shym la lah ban ai ia ka jubab nalor ki kot ki sla kiba biang kaba la pynlong ia ki ba kin nang suba jur.
Kumta hadien kane ki BSF ki la kem noh ia ki bad kurup noh ia kane ka kyiad bad ia ka shini.
Hadien ia kine ki briew kumjuh ia ki mar ba la ioh kurup la aiti noh sha ki bor pulit ka Umkiang na ka bynta ban leh ia ka ba donkam.
Ka Mukhla FC kala jop da 6-1 pyrshah iaka Mupliang haka sngi sdang jong ka (L) Kesilroy Pala Invitation Football Knock Out Tournament 2023 kaba pyniaid da ka West Jaintia District Sports Association (WJDSA) kaba long ha madan Kiang Nangbah Stadium haka sngi Saitjaiñ.
U kongsan uba wan plie ia kane ka tournament u dei u khun jong u (L) Kesilroy Pala, u Ngaitlang Dhar uba dei ruh u MLA barim ka Umroi Constituency haka jingdonlang ki ba haiing hasem, u MLA ka Jowai u Wailadmiki Shylla, u Dasakhiat Lamare MLA barim bad ki nongshah khot sngewbha.
La iadonlang u working president WJDSA ma EMH Passah, vice president WJDSA u ma Patrick Lamare, Hony.
general secretary u Lammat OO Laloo bad kiwei kiwei.
U Ngaitlang Dhar haka jingkren ula ong ka jingthrang jong ki kum ka iing ban pynmih Tournament haka kyrteng jong u Kpa jong ki, ka long namar ba u Kpa jong ki udei u briew uba ieid bad sngewtynnad iaka kam sports.
Haba phai sha ka jingialehkai, ia ki kol ka Mukhla FC la thep da u Wadajied Ryngkhlem 23′ & 64′, Santi Janai 68′, Timmy Ryngkhlem 79′, Teddy Bang 82′ bad u Player Suna 85′.
Shikol na kaliang ka Mupliang FC la thep da u Basuk Khonglah haka minit 45’+2.
Ki bor pulit na ka tnat anti-narcotic task force (ANTF) ka East Khasi Hills District ha ka miet sngi Thohdieng ba la lah ki la ioh ban kem noh ia sawngut ki nongkhaii drok kaba kynthup ia kawei ka kynthei na Demthring, Shillong bad ioh ruh ban kurup ia u drok heroin uba shongdor haduh T 6 klur.
Na ka liang u Superintendent of Police ka EKHD, Shillong u Bah Sylvester Nongtnger u la pynpaw ia kane ka jingioh kurup mynta ka sngi Saitjain.
U la ong ruh ba na kine ki briew la ioh ban kurup haduh 55 synduk u drok heroin uba don ka jingkhia  638.
5 gm, 2 tylli ki mobile phones nalor ka kali Maruti Suzuki Eeco kaba ki pyndonkam kaba don ia  R/No.
AS 14 AC 0984, kawei ka  EPIC Card bad kawei ka  Aadhar Card.
Ha kaba iadei bad kane la rejistar case pyrshah ia kine ki briew kiba donkti ha ki kyndon kiba iadei bad ki kam khaii drok.
Ka kynhun ialehkai Kickboxing na East Khasi Hills District ka la ioh ban rah ia ka nam lahduh ha ka ‘State Level Kickboxing Championship’ ba la khot pynlong da ka Meghalaya Association of Kickboxing Organizations (MAKO) kaba la long naduh ka 31 tarik u Nailar haduh ka 1 tarik u Nailur 2023 hapoh ka headquarter jong ka Meghalaya School of Martial Arts (MSMA), Kynton-U-Mon MSMA.
Ki la don haduh kumba 80 ngut ki nongwan iashim bynta ha kane ka lympung Kickboxing ha kaba ka kynhun napoh East Jaintia Hills District ka la wan ha ka kyrdan kaba ar.
Ia kane ka jingiakop la wan plie da u Chairman ka MSMA u Bah D.
R.
Ranee bad la wan pynhap pyrda bad sam khusnam da u Bah John Khyriem u riew pawkhmat uba la iarap ia ka MAKO ban pynurlong ia ka rynsan iakhun ne ka Kickboxing Ring na ka bynta ka jingpynlong ia kane ka jingialehkai.
Na ka liang ki nongpyniaid ia kane ka jingiakop ki pyntip ruh ba baroh ki nongjop ha kane ka jingialehkai Kickboxing Championship kin shah jied ban leit iashim bynta sha ka National Kickboxing Championship, 2023 ka ban sa long naduh ka 1 tarik haduh ka 3 tarik u bnai Risaw 2023 ha  Dehradun, Uttarkhand.
Ka Ophis Principal Accountant General (A&E) Meghalaya, Shillong ka la pyntip ba ka Pension Adalat na ka bynta ban weng ia ki jingeh jong kiba ioh bai bam tymmen/ kiba haiing jong kiba ioh bai bam tymmen jong ka ophis Principal Accountant General (A&E) Meghalaya, Shillong la buh ban pynlong ha ka 20 tarik Nailur, 2023 naduh ka por 10 baje Mynstep haduh 4 baje Janmiet ha phyllaw jong ka ophis na ka bynta ban tianbishar bad pynbeit ia ki jingeh ba iadei bad ka bai bam tymmen.
Khnang ban plie lad ia ka jingpynbeit wutwut ia ki jingeh, la kyrpad ia kito ki briew kiba la shongthait na ka Ophis Principal Accountant General (A&E) Meghalaya, Shillong ba kin phah lypa ia ki kyrteng jong ki sha ka O/o the Pr.
Accountant General (A&E) Meghalaya, beitbeit lane lyngba ka email ( agaemeghalaya@cag.
gov.
in) ha lane shuwa ka 4:00 janmiet jong ka 15 tarik Nailur, 2023.
La kyrpad iakito kiba ioh bai bam tymmen/ kiba haiing jong kiba ioh bai bam tymmen ba kin phah ia ki PFO Number bad ka Tarik ba ki Shongthait/ Ka Jingkhlad ha ka por ba ki pynrung kyrteng.
Ka Khasi Hills Autonomous District Council (KHADC) ha ka sngi Thohdieng ka la byrthen ban khang khyrdep shisyndon ia ki Bank bad kiwei pat ki jaka kynshew pisa lada kim lah ban ai jingithuh ia ki dulir khyndew kiba ka la ai katkum ka KHAD (Regulation and Administration of Land) Act, 2021.
Ia kane la pynpaw da u Chief Executive Member (CEM) ka KHADC u Bah Pynïaid Sing Syiem ha ka jingialang bad ki nongmihkhmat na ki Bank bapher bapher kynthup ia ki jaka kynshet pisa ba shimet kiba treikam hapoh u pud u sam jong ka Council.
Kane ka jingshim rai jong ka KHADC ka la wan long ruh hadien ba ka la pdiang ia kiba bun ki ujor na ki paidbah halor ka jingkyntait jong ki Bank bad kiwei pat ki tnat kynshew pisa ia ki aplikeshon shim ram pisa tang namar ba ki kyntait ban ithuh ia ki dulir khyndew ba la ai da ka Council katkum ba la pynkupbor da katei ka Aiñ, kata ia kaba la mynjur ruh da u Lat ka Jylla.
U Bah Pyniaid haba kren sha ki lad pathai khubor u la ong, ba la bthah ïa u Deputy Secretary in-charge Land ban pynmih noh mardor ia ka jingpyntip bad ban ai kopi ruh ia ka KHAD (Regulation and Administration of Land) Act, 2021 sha baroh ki Bank bad ki shlem kynshew pisa khnang ba kin bud ia ki jingbthah.
Na ka liang u CEM u la ong ruh ba ki la ia kren da kaba shai ha ka jingialang hadien ba la pynmih ia ka jingpynbna ne “Circular" shaphang ka Aiñ, kata lada kano kano ka Bank ka dang iai bteng ban kyntait ia ka jingaplai loan ban ym ithuh ia ki dulir khyndew ba la ai da ka Council, ka Counsil kan sa leh ia kaba donkam katkum ka Non-Tribal Regulation Act, bad ban khang khyrdep syndon ia kiba kum kita ki Bank.
Shuh shuh u la ong ruh ba u Land Recording Officer u dei uba la pynkupbor ban ai ia ka No Objection Certificte na ka bynta ka Mortgage and Land Valuation Certificate bad ia ka Non-encumbrance Certificate.
Kumjuh kumba la pynkupbor da ka ain yn ym ailad satia ia ki Bank ba ki kyntait ïa ki jingaplai loan da ki nongshong shnong kiba dei ki trai ri trai muluk.
Na ka liang u CEM u la ong ruh ba kane ka Aiñ kan long ruh ka jingkyrkhu ia ki paidbah khamtam kito kiba kwah ban pynskhem ia ka jinglong trai halor ka khyndew ka shyiap ka jong ki.
Ka Panaliar SC bad Khliehmuchut Shangpung kila khur jingjop haka Second Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Thohdieng.
Katba kawei pat ka jingialehkai football kaba la tip kum ka (L) Kesilroy Pala Invitation Football Tournament kaba pyniaid da ka WJDSA kan sdang mynta ka sngi (2 tarik Nailur) ha Kiang Nangbah Stadium.
U Kesilroy Pala u dei u kpa jong u ma Sniawbhalang Dhar Myntri Sorkar bad u MLA ka Nartiang bad u MLA barim ka Umroi ma Ngaitlang Dhar.
Ka khusnam ha kane ka Invitation Football Tournament kalong T.
5 lak iaka lahduh bad T.
2 lak iaka lahduh ba ar bad ki trophy.
Baroh ki jingpynlut pynsep la pynlut da u ma Sniawbhalang Dhar.
Ha kane ka tournament kaba ka jingialehkai ka long haka dur jong ka knockout bad ki don haduh 17 tylli ki kynhun bad yn sdang ia kane ka jingialehkai da ka jingiakhun ka Mukhla FC pyrshah iaka Mupliang FC haka por 1:30 PM.
Ia kane ka tournament yn wan plie paidbah iaka da u MLA barim ka Umroi ma Ngaitlang Dhar.
Haba phai pat sha ka resol second division football, ka Panaliar kala jop da 3-1 iaka Pynthorlangtein.
Na kaliang ka Panaliar la thep da u Obram Sumer 18′, u Sam o wan Sumer 26′ bad u Jekisai Shullai 57′.
Shikol jong ka Pynthorlangtein la thep da u Sainmitre Lipon 40’+1.
Ka Khliehmuchut Shangpung ka la pynliem da 2-1 iaka iaka Iawmulong Nartiang.
U Dabiang Law marwei ula thep ar kol 71′ & 74′ kaba la biang pura iaka Khliehmuchut bn khur iaka namjop.
Shikol ka Iawmulong Nartiang la thep da u Meker Pyrtuh 80′.
Ka party synshar ka National People’s Party (NPP) ka la shim ia ka rai ban pynieng kyrtong na baroh ki artylli ki seat, kata napoh Shillong bad Tura na ka bynta ka ilekshon Lok Sabha ka ban long ha une u snem u ban wan, hynrei kan dang shim rai ha kaba iadei bad ki kyrtong ki ban ia aireng.
Haba pynbna ia kane mynta ka sngi Thohdieng, u MP ka Rajya Sabha uba dei ruh u president ka seng NPP ka jylla u Dr.
WR Kharlukhi u la ong ba ka party jong u ha kane ka kynti kaba mynta kam kyrshan iaka jingpynieng kyrtong monlang na ka bynta ka Shillong parliamentary seat.
“Ngin pynieng kyrtong na baroh ki artylli ki seat, ba ngi kyrmen ba ngin ioh ia ka jingjop ha kane ka ilekshon," ong u Bah Kharlukhi sha ki lad pathai khubor.
Mynta ia ka Tura parliamentary seat la mihkhmat da ka MP ka NPP ka Agatha A Sangma katba napoh Shillong da u nongialam ka seng Congress u Ma Vincent H Pala.
Watla katta na ka liang u Bah Kharlukhi u la ong ba na ka liang ka party kan dang shim rai ha kaba iadei bad u kyrtong na ka bynta ka Shillong parliamentary seat.
Halor ka jingkylli la u nongialam ka BJP u Bah HM Shangpliang un wan ban pyniasoh noh sha ka NPP na ka bynta ban iakhun ia ka elekshon Lok Sabha, na ka liang u Dr Kharlukhi ula ong ba haduh mynta hi kam pat don satia kano kano ka jingpynthikna hynrei u dang shu sakhi tang lyngba ki lad pathai khubor.
Shuh shuh u la ong ruh ba kumba la sakhi na ka elekshon MLA ba dang shu dep, ka NPP kam shym lah ban jop na bun tylli ki constituency ha Ri-lum Khasi bad Jaintia ym kum ka Ri-lum Garo.
Hynrei u la ong pat ba ka NPP ka la ioh bun eh ha ka jingioh vote haba shim kyllum ha kane ka ilekshon kaba dang shu dep shen.
Ka National Human Rights Commission (NHRC) ha ka 30 tarik u Nailar ba la dep ka la rejistar ia ka jingujor ba la ujor pyrshah da u nongtrei kam bhalang u Bah Joannes JTL Lamare halor ka jingjia kaba la jia ha ka 24.
08.
2023 ha ka shnong Thangskai, East Jaintia Hills, kata hapoh ka phyllaw jong ka kompeni M/s Meghalaya Cement Limited (Topcem) ha kaba ki nongshong shnong ki la pynlong ka jingiakhih pyrshah halor ka jingpynlong ia ka public hearing kaba thmu ban pyniar ia ka jingtreikam jong kane ka kompeni.
Na ka liang u Bah Lamare u la phah da ka jingujor sha ka Meghalaya Human Rights Commission (MHRC) ha ka 25.
08.
2023, ha kaba la phah copy ruh sha ka NHRC ha kaba u la kyntu ia ka Commissioner ba kan shim ia ki lad jingpynshitom pyrshah ia ki bor pulit kiba donkti ha katei ka jingjia ha ka shnong Thangskai.
Nalor kata u la dawa ruh na ka bynta ban pynlong da ka jingtohkit kaba laitluid halor katei ka jingjia bad ban ym shaniah tylli ha ka kaiphot ba la pynkhreh da ki bor pulit.
Ha ka shithi, u la ong, kiba bun ki lad pathai khubor ki la pyni paidbah ia katei ka jingjia ha kaba la iohi ia ki bor pulit kiba la bom lathi bad kynjat naphang ia ki briew kaba la wanrah ruh ka jingmynsaw ia kiba bun na ki, bad na ka liang ki pulit ki la pyndonkam ruh da ki lyer pynsat khmat ne tear gas kaba la wanrah ka jingklumar jingmut bad ka jingkhihwin hapdeng ki paidbah kiba don ha katei ka jaka.
Ha katei ka shithi u Bah Lamare u la phah ruh ia ka link jong ki video kiba la saphriang kiba pyni ia katei ka jingbom lathi bad ka jingsiat tear gas jong ki pulit kaba la wanrah ka jingmynsaw ym tang ia ki shynrang briew hynrei ia ki kynthei kumjuh.
Shuh shuh u la kdew ruh ba ha kine ki video la sakhi ruh ia ki katto katne ngut ki briew kiba kren pynshit bad kren da ki ktien khlem akor.
Na ka liang u Bah Lamare u la kdew ruh halor ki Sections jong ka Indian Penal Code 330, 331 & 348 kiba iadei ia ki hok jong ki riew shimet na ki kam thombor bad ki jingleh tohmet da ki bor pulit.
U la ong ruh ba na ka liang ka sorkar kan hap ban siew ia ki jinglut jingsep kiba iadei bad ki lad jingsumar na ka bynta kito kiba la ngat ha ki jingmynsaw ha katei ka jingjia.
“Ka jingai burom kaba shisha na ka bynta u (L) PA Sangma ka long ban bud ia ki dienjat bad ia ki rukom pyrkhat ki jong u, kata ban buh shwa ia la ka jong ka ri bad ia ki nongshong shnong hakhmat eh," ong u Myntri Rangbah ka jylla u Conrad K Sangma haba aijingkren ha ka ‘7th PA Sangma Memorial Lecture’ shibynta jong ka  jingrakhe ia ka lyngkhuh sngi kha kaba 76 snem jong u PA Sangma ia kaba la khot pynlong da ka NEHU, Tura Campus bad ka PA Sangma Foundation hapoh District Auditorium, Tura mynta ka sngi Thohdieng.
U CM u la kyntu ia ki paidbah ba kin bun ia ki dienjat u kpa jong u da kaba ong lehse u dei uwei na ki riew khraw bad uba kham pawkhmat na kane ka thain shatei lammihngi North East region) kat haduh mynta.
Ha kane ka jingialang la wan iashim bynta lang ruh da u journalist bad Editor-in-Chief ba pawkhmat u Shekhar Gupta kum u nongai jingkren ba kyrpang.
“U (L) PA Sangma u dei u nonghikai bad u nongialam ba shisha uba la hikai bad btin lynti ia ngi (ki khun) ban pynthikna barabor ba kaei kaei kaba ngi leh ha ka jingim, kata khamtam ha ki kam sain hima sima, ka dei ba ngin phaikhmat shwa nyngkong sha ki paidbah bad ban pynthikna ba man ki jingshim rai kiba ngi shim ka dei ban long kaba bha na ka bynta ki paidbah ka jylla bad jong ka ri," ong u CM.
Nalor kata u la ong ruh ba u PA Sangma uba dei ruh u Lamphang barim jong ka Lok Sabha u dei u briew uba la ioh ia ka jingieit jong u paidbah.
“Haba ngi phai sha kine ki maw nongrim, ngi peit ia kane ka auditorium kaba ua la tei ha u snem 1988, ngi kynmaw ba dei ma u uba la pynurlong ia kane.
Hynrei, kaei ka jingiapher halor ki nongrim bad ki jingpyrkhat kiba u la iasam bad ngi kin iai sah junom, bad kine lehse ki dei ki jingnoh synniang kiba shisha kiba u la noh synniang shisha ha ki nongshong shnong ki jong ngi," ong u Conrad Sangma.
Haba kyntu khamtam ia ki samla ba kin pule bniah halor ka jingim jong ka u PA Sangma lyngba ki jinghikai bad ki rukom pyrkhat ki jong u, u CM u la ong ba ka jingai burom ba khraw na ka bynta jong u ka dei ka jingkynmaw ia u, bad ka lynti ban kynmaw ia u ka long ban iaid ha ki dienjat ki jong u, kata ka lynti ban ieit iala ki jong ki briew, ka lynti ban pynneh ia ki nongrim ki jong u bad ruh ban kynmaw ban buh shwa ia ka ri bad ki nongshong shnong hakhmat eh.
Katba na ka liang u Shekhar Gupta ha ka jingkren u la pynpaw ba u PA Sangma u la leit kloi noh bad ba ki dang don shibun kiba dang dei ban leh na ka bynta ki nongshong shnong riewlum jong ka ri India.
U la pynpaw ruh halor ka jingshisha ba 8 percent na ki nongshong shnong jong ka ri India ki dei ki riewlum, kata kiba don kumba 10-11 klur, kaba mut ba ka India ka dei kaba don bun eh ki trai shnong riewlum ha ka pyrthei baroh kawei.
Hynrei, ym pat shym la don iwei ruh ki nongialam trai shnong ki ban long ki nongialam hapoh ka ri bad ki ban mihkhmat ia ka sur jong kine ki nongshong shnong kiba saphriang ha kylleng ka ri.
Kane ka dei ka bynta kaba u PA Sangma ula iehnoh, namar u kiew sha kaba kum kane ka kyrdan bad ia uba la iohi kum u nongialam jong ki paid riewlum uba mihkhmat na ka bynta baroh ki trai shnong riewlum jong ka India.
Ka Hynniewtrep National Liberation Council (HNLC) ka pynpaw ka jingsngewkhia kaba jur halor ki jingthmu barieh jong ka Bharatiya Janata Party (BJP) ha kaba iadei bad ka jingtyrwa kaba iadei bad ka mat ‘one nation, one election,’(lane kawei ka ri’ ‘kawei ka ilekshon).
Ka HNLC ka la pynpaw ba kane ka dei ka jingthmu ban pynkylla ia ka India na ka ri synshar paidbah sha ka jingsynshar donbor lyngba ka niam, kata lyngba ki rukom pyrkhat kam ne ideology jong katkum ka Hindutva bad ban wanrah ia kata ka Hindu Rashtra.
Kala ong ruh ba kane ka long ban pynpaw pyrthei halor ki jingsngewkhia ba la rah da kiba bun ki party sain hima, ki kynhun sengbhalang bad da ki riew shimet halor ka jinglah ban shah ktah ha ki kam synshar khadar hapoh ka ri India.
Ka jingtyrwa ban pynlong kawei ka ri bad  kajuh ka rukom pynlong ia ki ilekshon ia kaba la tip kum kawei k ri ne ‘one nation, one election,’ ka la pynphai khmat namar ka jinglah ban shah ktah halor ka jingiapher ha ka rukom jong ki kam sain hima sima hapoh ka ri India.
Ka jingsngewkhia ka long ruh ba kane ka jingthmu ka lah ban wanrah ka jingpyndonkam bor lyngba ka sorkar pdeng, ka jingpynduna ia ka jingmihkhmat bad ki kam kiba iadei bad ki regional party bad halor ki sur jong ki rit paid.
Kumta ruh kane kan ktah ia ka jinglong mar ryngkat ha ka jingiashim bynta jong baroh ki nongshong shnong halor kam kiba iadei bad ka synshar paidbah.
Ka HNLC ha u kyrwoh lyngba u Bah Sainkupar Nongtraw, General Secretary ka shim ba kane ka jingtyrwa ia ka ‘one nation, one election’ ka lah ban long kum ka atiar ka ban kyntiew ia ki rukom pyrkhat kam jong ka Hindutva kaba thmu ban pynkylla ia ka ri India kum ka ri ki Hindu bad ka ban pynduh noh ia ki nongrim jong ka jingpdiang ia baroh ki jait niam ne secularism bad ka jingpdiang mar kumjuh da ka sorkar India.
Ka jingsngewkhia ka long ruh halor ka synshar paidbah jong ka ri India bad halor ka jingiadei ia ki hok jong ki rit paid.
Ban pynpaw pyrshah halor kane ka jingthmu, ka long kaba donkam ban phaikhmat halor kumno la pynlong ia ka India namar kam dei kaba la pynshong nongrim lyngba ka niam, kata kumba la pynpaw ha ka Article 1 jong ki riti synshar khadar ne constitution jong ka ri India, kata ha kaba katkum ka histori ki jylla ba la synshar da ki syiem da ka mon sngewbha ki la wan ban pyniasoh.
Watla katta lah ruh ban kdew ba katto katne ki jylla ki la shu shah khroh shah kjor bad shah pynbor ban soi iasoi ia ka Instrument of Accession lyngba ka jingshah pynap suloi.
Kumta ruh halor kane ka nongrim ka donkam ban bishar bniah halor ka jingthmu ban pynlong ia kajuh ka rukom pynlong ia ka ilekshon namar kane ka jingiapher ha ki kam sain hima sima kiba katkum ka jinglong jingman jong ki jaka hapoh ka ri.
Katba kane ka jingthmu kaba don sha lyndet jong ka sorkar BJP ka dang dei ka mat ka ban dang iatai, hynrei kane ka wanrah ka jingsngewkhia kaba jur ha kaba iadei bad ka jingshah ktah jong ka synshar paidbah jong ka ri India bad ka jingiapher ha ka jinglong jingman jong ki kam sain hima katkum ki jaka jong ka ri.
Shuh shuh ka HNLC ka la ong ruh ba ka jingbanbor na ka liang ka sorkar pdeng bad ka jingpynduna ia ka jingmihkhmat jong ki party na ka thain bad ka jingshah banbor jong ki rit paid ka long kaba sngewkhia shibun.
Ka Tnat Forest ha ryngkat ki bor district ka sorkar Assam hynnin ka sngi Palei kila leit ban kyndang naphang ia ki jaidbynriew Khasi-Pnar kiba shong ba sah ha ki shnong Khasi kiba hap hapoh ka Pahar Line ka Cachar District mynta lah da ki spah snem.
Ha kane ka jingwan khynra ki briew jong ka tant forest ka Assam ki la mait naphang ia ki dieng kwai, ki tympew bad ia kiwei pat ki mar rep jong ki nongshong shnong bad ai syndon ruh da ka hukum ban mih noh ne ka ‘eviction notice’ na kine ki shnong.
Katkum ki jingtip ba la ioh lum la ong ba kine ki shnong Khasi kiba la shah kyndang ha ka tnat Forest ka Assam ki dei kiba la tip kum ka Durgacherra, Durbintilla bad Dabinalla.
Nalor kata katkum ka jingpynpaw da ki trai shnong la ong ba kine ki shnong ki dei kiba la don palat 100 snem bad ki dei kiba la ioh ruh ia ka jingithuh na ki bor sorkar kumjuh naduh u Deputy Commissioner ka Cachar.
Lyngba ki video kiba la saphriang la sakhi ia ka jingiatai nia kaba jur hapdeng ki heh pulit ka Assam bad ki paid Khasi-Pnar kiba dei ki trai shnong ha kane ka jaka.
Katkum ki khubor la ong ba kitei ki shnong ki dei kiba hap hapoh ki jaka ba ki sorbe na ka bynta ka jingtan bording elektrik jong ka Power Grid.
La ong ruh ba na ka liang ki nongshong shnong kiba dei ki Khasi Pnar ki la dep tip thikna halor ka jingtreikam jong ka power grid, kumta ki la dawa ban siew bai lutksan ne compensation ha kaba ki la ujor ruh sha ka iingbishar High Court.
Ia kane ka bai lutksan na ka liang ki nongshong shnong kim pat shym la ioh satia.
Hynrei, kyndit kyndit kane ka jingjia ka la wan jia kynsan kynsan ha katei ka sngi Palei kaba la wanrah ruh ka jingklumar jingmut kaba jur hapdeng ki nongshong shnong kiba dei ki Khasi Pnar namar kane ka jingleh donbor jong ka sorkar Assam.
Ka Lion SC bad ka Mooknor Thadmuthlong kila khur nam jop haka jingialehkai Second Division kajba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Palei.
Ka namjop ka Mooknor Thadmuthlong kala long da 2-1 pyrshah iaka NSA.
U Iohi I Dhar 38’ bad u Phrangko Sari 78’ kila thep kol na kaliang ka Mooknor, katba shikol ka NSA la thep da u Sevensonly Thubru 51’.
Ka Lion Sc kala jop 3-1 iaka Chilliangraij.
Ia kine ki lai kol ka Lion la thep Banteibor Syngkrem 27’ Sanborlang Kharsahnoh 76’ bad u Arkini Laloo 89’+3.
Shikol ka Chilliaraij la thep da u Thrang Iakai 55’.
Ka kynhun ki nongialehkai jong ka Assam, kila rah ia ka nam lahduh ka lympung iakop siat suloi bad pistol- Ka 10th North East Zone Shooting Championship 2023 kaba la long naduh ka 20 haduh ka 27 tarik mynta u bnai Nailar kaba long ha Assam Regimental Center, Thembasuk (Happy Valley), Shillong.
Ha kane  ka kynti, ka kynhun ialehkai ka Assam ki la ioh ba kin khur haduh 27 tylli ki takma ksiar, bad mar 13 tylli ki takma rupa bad rnong, ka jylla kaba wan ba-ar dei ka ka Mizoram kaba la ioh ba kan khur 18 tylli ki takma ksiar bad 10 tylli ki takma rupa bad 9 tylli ki takma rnong, ka Assam Rifles Marksmen unit kala wan ba lai bad kala la ioh ban khur 12 tylli ki takma ksiar, 8 tylli ki takma rupa bad 9 tylli ki takma rnong.
Haba phai sha ka kynhun ialehkai jong ka Meghalaya, ka la ioh ba kan kur 3 tylli ki takma ksiar, 6 tylli ki takma rupa bad 4 tylli ki takma rnong.
Ia kane ka jingiakob la pynlong ia ka da ka Shooting Association of Meghalaya (SAM)  hapoh ka jingpeit bad pyniaid ia ka da ka synjuk National Rifle Association of India.
La iarap ban bei pisa ia ka da ka tnat Directorate of Sports & Youth Affairs bad kumjuh da ka North Eastern Council.
U kongsan ba la don lang ha ka sngi ba pynkut ia kaneka jingiakob dei u Peter JP Hanaman, IPS, Retd, Member, Human Rights Commission, bd DGP ba la shongthait ka jylla bad u symbud kongsan dei u Col.
BS Rawat, Deputy Commandant, Assam Regimental Center.
Kiwei kiwei pat ki kynrem ki lyndan kiba la wan ban ia sakhi lang ki kynthup iaka  S.
Lalthangzo IES, Economic Advisor, NEC, u bah  PB War Nongbri, Assistant Director (DSYA), Treasurer MSOA bah Ksan Warjri ryngkat ki technical official jong ka NRAI, ki player bad ki coach jong ki 6 tylli ki jylla ka thain ba la wan ban iashim bynta sha kane ka jingiakob.
La pynbna ruh ba ka ka Nagaland kan pynlong ia kane 11th North East Zone Championship ha u snem 2024.
Ka Youth Development Cell ka Meghalaya Football Association (MFA), naduh kine ki khyndiat taiew kiba la dep ka la lah ban pynmih ia ki artylli ki kynhun ialehkai phutbol ka jylla ki ban leit ban ia aireng sha ka lympung ialehkai ka U-16 bad ka U-14 National Football Championship ba la khot pynlong da ka All India Football Federation.
Ha kane ka kynti ka kynhun ialehkai jong ka U-16 kan leit ban ia aireng sha ka Junior National Football Championship ka ban sdang naduh ka 5 haduh ka 15 tarik u Nailur 2023, hapoh Bhubaneshwar, Odisha.
Katba ka kynhun ialehkai jong ka U-14, kin leit ban ia aireng sha ka lympung ialehkai jong ka Sub-Junior National Football Championship ka ban long naduh ka 3 haduh ka 13 tarik Nailur 2023 ha Malda, West Bengal.
Ka kyrteng jong ki player kiban mihkhmat ia ka jylla ha ka U-16 ki kynthup ia u Vincent Nirik M.
Sangma, Donkam M.
Marak, Kangkam G.
Momin, Bipush G.
Marak, Achang Dildora A.
Sangma, Sholinstar Syngkli, Erickson Pamsad, Medondor Kharbuki, Pynshailang L.
Nonglait, Lawan Lambha Pathaw, Pynshai Khongthohrem, Wilbord Thongni, Saindur Rynjah, Samewan Khonglah, Bestius Nongbsap, Alicestar Thangkhiew, Andreau Paul Lyngdoh, Jonathan Mawa, Santishailang Ryntathiang, Balajied Syiemlieh, Mebanlamlynti Masharing, Maikhelson Kharkylliang, Banlamkupar Rynjah, Menangpyndap Khongjee bad Bamelasiewdor Nongsiej.
U Coach jong kane ka kyhun u dei u Bah Jeffrey Warlarpih, Asst.
Coach Bah  Pynkhrehlang Nongkseh, Manager Belsius Khyriem.
Haba phai pat sha ka kynhun ialehkai jong ka U-14, ki kyrteng jong ki player kiba la shah jied ban mihkhmat ia ka jylla ki long u Akimrag Momin, Baniar Kharsohnoh, Damebantei Kharkongor, Daplangki Kharmujai, Hameshwa Siangshai, Iaisanlang Dohling, Krebinson Marwein, Mewanpyntngen Lyngkhoi, Nangteiphyrnai Kharumnuid, Prosperwell Ryntong, Roderick Khongjee, Shanbok Basawiawmoit, Yeomanlyson Shadap, Deiwakordormi Dkhar, Ricky Mawlong, Dasuk Banphrang Diengdoh.
, Teibor Kharkylliang, Wanmiijuh Pajuh, Medonbanshan Kurkalang bad u Robindor Kyrsian.
Katba u coach jong kane ka kyhun u dei u Bah Aibanjop Shadap,  Asst.
Coach: Bah Dame Kyndiah bad Manager Bah Cleverson Syiemlieh.
Ka Jaiñtia National Council (JNC) Khliehriat Circle, hapoh ka jingialam u General Secretary, u bah Mebanteilang Sukhlaiñ, mynta ka sngi Palei ka la leit jurip ia ka tnat  treikam ‘Tourist Officer and Information Centre’ ha Khliehriat bad ki la lap ba watla ka ophis ka plie hynrei kam don nongtrei.
Na ka liang ka JNC haba wad bniah ka la ioh jingtip ba u heh ophisar uba dei peit ia katei ka Centre um ju wan trei mynta la don kumba shi snem ei ei bad kaba la pynkyndit shibun ia ki nongialam ka seng.
Kumta na ka liang ka JNC ka la dawa ka jingpynshai na utei u ophisar jong katei ka Centre Khliehriat  halor ka jingbym poi trei jong u namar kane ka jingbym don u heh sorkar ka buh jingeh ïa ki paidbah kiba donkam ha ki kam ki jam kiba thmu ban kyntiew ia ka kam jngohkai hapoh kane ka district.
Ha kajuh ka por ka JNC ka buh ruh ka jingjingkylli ba ka sorkar ka siew tulop ne em ia kine ki nongtrei bym ju wan trei.
Kumba ka paw ka ka JNC ka la ong ba bun ki jaka jngohkai kiba don ha kane ka thaiñ ki long kiba i donkam shisha ban ioh ia ka jingiarap na kane ka tnat treikam khnang ban wanrah ki jingmyntoi ym tang ia ka shnong ne ia ka thaiñ hynrei iaka jylla hi baroh kawei.
Shuh shuh na ka liang ka JNC ka kyntu bad maham ruh ia ka sorkar  ba kam dei ban ialehkai ia ka pisa jong u paidbah.
Nalor kata ka JNC ka la iakynduh ruh ia u Deputy Commissioner ka EJHD u A Baranwal na ka bynta ban leh eiei ha kaba iadei bad katei ka tnat treikam khnang ba kan lah ban ai ka jingshakri kaba pura ia ka thaiñ.
Ha ka jingtohkit bniah halor ka jingiadei bad ka Khliehriat PS Case No.
48 (6) 2023 u/s 21 (c)/29 NDPS Act, ki pulit ka East Jaintia Hills ha ka 30 tarik mynta u bnai ki la ioh ban kem noh ia u Jhangir Alom na Lakhipur, Assam namar ka jingdonkti ha kaban bei tyngka ban pynioh ia u drok na ka bynta ban pyniaid iew beain.
Hadien la wanlam noh ia une u briew shapoh Khliehriat bad leit rah hakhmat ka Kashari hapoh Khliehriat.
Na ka liang u Jagpal Singh Dhanoa, IPS, Superintendent of Police ka EJHD, lyngba une u kyrwoh u pynkynmaw ba ha ka 19 tarik u Jylliew 2023, ki pulit ka East Jaintia ki la ioh ban kem ia arngut ki nongkhaii drok ia kiba la tip kyrteng kum u Biaklian Guite bad u Imliakum Longkumer, napoh petrol pump BMS, Nongsning katba ki dang wan da ka kali Tata winger kaba don ia u Regn No.
NL-07-T-0815 ha kasba ki pulit ki la ioh ban kurup noh na ki ia u drok Heroin uba don haduh 2.
738 kilo.
Kine kiba la shah kem, kata u M.
Tuanbiaklian Guite (32) u dei napoh Churachandpur, Manipur katba u Imliakum Longkumer (40 snem rta) u dei napoh Dimapur, Nagaland katba u Jhangir Alom (34 snem) u dei napoh Lakhipur, Goalpara, Assam.
Ka All Meghalaya Primary School Teachers’ Association (AMPSTA) kan iasnohkti lang ha ka jingiaid paidbah ne procession ba la tip kum ka “Bharat Yatra’ ba la pynbeit da ka All India Primary Teachers’ Federation (AIPTF) ka ban long ha ka 4 tarik u Nailur 2023 halor kiba bun ki mat jingdawa.
Kane ka jingiaid paidbah kan sdang napoh Community Hall Golf Link bad iaid lyngba ia surok iew Polo sha ka surok ha lyndet ka City Dhaba, sha MLA hostel bad mih sha State Bank of India lyngba ka ophis DC sha Nan Polok, Bivar Road bad phai biang sha ka jaka ba sdang ia ka jingialang.
Kane ka jingiaid paidbah kan sdang naduh ka por 10 baje mynstep haduh ka 12:30 mynsngi.
Ka AMPSTA ha u kyrwoh lyngba u Bah FC Shullai General Secretary /AMPSTA bad u Secretary ka AIPTF ki la ong ba kane ka jingiaid paidbah ka long shibynta ban dawa na ka sorkar na ka bynta ban pynneh ha kaba iadei bad ka pension skhim, ka jingithuh ne regularize ia ka jingshakri jong ki nonghikai Lower Primary School, ka jingsiew ia ka 4th Installment 25% Revised pay jong ki nonghikai Dificit, ka jingsiew tista ia ka tulop jong ki nonghikai Deficit bad halor ka quality education.
Kumta na ka liang ka AMPSTA ka kyntu ia baroh ki nonghikai kiba la thung hadien jong ka 01.
04.
2010 ter ter bad ruh ki nonghikai deficit Lower Primary School Teachers ba kin wan iashim bynta lang ha kane ka jingiaid paidbah.
Ha kane ka sngi yn shim da ka shuti paidbah ne ka mass casual leave da baroh ki nonghikai.
Na ka liang ki nongkitkam na ka head office jong ka Seng ki kyrpad ia baroh ki nonghikai ba kin ia poi ha ka jaka ban sdang ia ka jingiaid paidbah 15 minit shwa ka por.
Ki shipai naka 193 Bn Border Security Force (BSF) Meghalaya ki la ioh ban kurup ia ki jain saree kiba shongdor haduh T.
42 lak ia kiba la thmu ban khaii beain shapoh Bangladesh lyngba ki jaka khappud ka Meghalaya.
Kane ka jingioh kurup ka la jia ha ki bynta khappud jong ka shnong Barmanbari kaba hap hapoh East Khasi Hills District, kata ha kaba la lapdien ia kine ki saree na kawei ka iing ka bym shym la pyndonkam shuh kaba don hajan khappud bad ka Bangladesh.
Kane ka jingioh kurup ka la wan long hadien ba ki shipai BSF hadien ba ki la ioh ia ka jingtip kaba bniah halor ka jingdon jong kine ki mar ba la thmu ban khaii beain ki la wan poi mardor ha kane ka jaka ban kurup noh ia ki.
Hadien kane ia kine ki jain la aiti noh sha ka ophis ka tnat custom na ka bynta ban leh shuh shuh ia kaba donkam.
Kum shibynta ban plie lad iaki kynhun tem na Jylla ban pyni sha ka pyrthei iaka sap ka phong haka put ka tem, ka Sohkha Mission Multipurpose Club, Sohkha kan pynlong da ka Beat Contest haka 14 tarik Nohprah (December) 2023.
Ka Sohkha ka dei ka shnong kaba hap hapoh Amlarem Sub Division, West Jaintia Hills District.
Kane ka beat contest kan long ha madan jong ka Sohkha Kynjai Club ha lad Sohkha.
Ka Sohkha Mission Multipurpose Club kan ai ruh iaka khusnam pisa sha ki ba jop ha kaba ka lahduh kan ioh rah iaka song pisa T.
50,000, kaba lahduh ba ar T.
30,000 bad ka lahduh ba lai T.
20,000.
Ka bai rung ne ka entry fee kalong T.
3000.
Ia ki form dei ban pynpoi shuwa ka 30 tarik Risaw (October) 2023.
Iaki jingtip ba khambniah phone ha kine ki number 8974284038.
8974102673.
U Bah PK Khonglah president Sohkha Mission Multipurpose Club ula ong ba kiba jop na kane ka beat contest kin ioh ruh ban tem haka fete kaba la pynlong ha ka sngi kaba bud, kata 15 tarik Nohprah 2023.
Ha kane ka fete ruh kin don ki kynhun tem kum ka Snow White, D Lerry Sumer, Swetlana Pohtam, DJ D Bryan.
Ka DJ Fifi kan tem haka 14 tarik.
Na kaliang ka club ka khot wer iaki kynhun tem ne band ban wan iashimbynta ha ha kane ka beat contest bad kyntu ban phone ban ioh iaki jingtip ba khambniah.
Iaka sound system yn pynbit pynbiang da u Bah Bari Khonglah.
Ki Rang bad ki Thei ialehkai Kickboxing ka jylla ki la wanrah ka nam ka burom ia ka jylla Meghalaya lyngba ka jingioh khur ia ki 5 tylli ki takma Ksiar, 2 takma Rupa bad lai ki takma Rnong ha ka lympung iakob ba la tip kum ka “Wako India National Kickboxing championship 2023 for Children Cadets and Junior Kickboxers" kaba long ha Ranchi, Jharkhand naduh 3 tarik haduh ka 27 tarik u Nailar mynta ka snem 2023.
Mar ia wan poi na katei ka lympung ialehkai la pdiang sngewbha ia kine ki Rang bad ki Thei ialehkai ka jylla la ha ka jingialang kaba kyrpang kaba la long hapoh Hotel Assembly, Shillong.
Ia kane ka jingleh burom ia kine ki khynnah bad ki samla la pynlong da ka Meghalaya State Kickboxing Association.
Napdeng ki 20 ngut ki khynnah bad samla kiba leit shim bynta ha kane ka lynpung nalor kitei ki takma kiba ki la ioh ban khur, Ryan Mukhim 6 snem  rta ula ioh ia ka nam ‘Youngest Athlete’ ne u nongiashim bynta ba khynnah tam ha ka ne ka lympung iakop.
Kiba ioh rah ia ka Takma Ksiar ki kynthup ia u Heprit Isapynbiang Lyngdoh 8 snem  rta, u Heprit kyrshanlang Dkhar, i Reyana Syiemsad, u Banpynkhraw Warshong bad u Thangoulian Manlun.
Kiba jop ia ki Takma Rupa ki kynthup ia u Gavin Albert Kharshandi bad u Winningstar Lyngdoh Nonglait, katba kiba jop ia ka Rnong ki kynthup ia u Caress Syad, u Mebankitbok Mynsing bad u Wansuklang Khyllep.
Ha kane ka jingialang ha Shillong la pynkup burom ia kine ki khynnah bad samla da u Vice President jong ka seng sain pythei United Democratic Party (UDP) u bah Alantry Dkhar uba long kum u kongsan ryngkat ka jingiadon lang u President ka Meghalaya State Kickboxing Association u Bah Larry Lorenzo Warjri, ki kmie ki kpa bad kiba haiing ha sem jong kine ki rang bad ki thei ialehkai Kickboxing.
Ka Dorbar Synrai jong ka iingdorbar Assembly ka jylla kan sdang naduh ka 15 haduh ka 22 tarik u Nailur 2023.
Ia kane ka jingpynkhreh na ka bynta kane ka dorbar ka ban wan la mynjur ha ka jingialang Business Advisory Committee (BAC) ba la pyniaid da u Lamphang ka iingdorbar thaw ain u Thomas A Sangma kaba la long mynta ka sngi Balang.
Ha kane ka jingialang la ia don lang ruh u Symbud Mynri Rangbah ka jylla uba dei ruh u  in-charge ka Parliamentary Affairs u Bah Prestone Tynsong bad u dkhot ka liang pyrshah uba dei u president ka AITC u Bah  Charles Pyngrope.
Haba kren sha ki lad pathai khubor, u Sangma u pyntip ba kane ka jingialang dorbar kan long san sngi kynthih ha kaba lai sngi yn iakren halor ki kam kiba iadei bad ka sorkar bad ar sngi yn iakren halor ki kam kiba iadei bad ki MLA.
U Tiplang Tariang, 46 snem ka rta, uba na ka shnong Rymbai (Dong Iawpynsiñ), East Jaintia Hills District, u la jah na la iing naduh ka miet 27 tarik Nailar (August).
Kiba haiing hasem bad ka shnong, kila pyrshang katba lah ban wad ia u, hynrei tad haduh mynta, ym pat shym la lap satia ia u.
La kyntu ia kino kino kiba iohi ne lap ia u, sngewbha pyntip ha kini ki mobile number 7005258940.
7005866240.
U don iaka rynieng kumba 5 phut tam, ka sniehdoh kaba shai, u sñiuh khlieh uba kdor malu mala, bad ruh u dei u briew uba don ka jingduna ha ka bor pyrkhat.
Ka West Jaintia District Sports Association (WJDSA) kala pyntip ba kala plie iaka iew iadie iathied player haka sien kaba ar ne ka Second Window Transfer haka kyrdan First Division jong kane ka aiom ialehkai.
U Hony.
General Secretary ka WJDSA, u ma Lammat OO Laloo, ula ontg ba kane ka iew iadie iathied kan sdang naduh ka 12-18 tarik Nailur bad la shah ban transfer tang ia kiba dang thymmai.
Shuh shuh u ma Lammat OO ula pynbna ruh ban sdang shen iaka First Division Football Tournament kaba la tip kum ka 11th Chatister Kharkongor Memorial Trophy.
Ka bai rung (entry fee) bad ban registration iaki player ka long T.
3250/-, ka tarik kaba khatduh ban pynpoi bai rung kalong 11.
09.
2023.
Ki kynhun mynta ka aiom ialehkai ha kane ka kyrdan ki kynthup iaka Nangbah Iawmusiang, Mosalyngkat, Sohmynting, Sabahmuswang, Mukhla Evergreen, Wahiajer, Luti Tuber Social Welfare, Demthring, Mookyndur, Khliehiongriang, Shangpung Moosyiem bad ka Dulong.
Ka Hynñiewtrep Achik National Movement (HANM) Jaiñtia zone ka dawa na ka sorkar ban shna noh da ka surok Four lane naduh Jowai bypass shaduh Ratacherra khnang ban pynsuk ia ka leit ka wan jong ki paidbah ka thain Rilum Jaiñtia bad ruh ban lait na ka jingtwa khyndew kaba ju jia man la ka por ha ka thain Sonapur.
Ka HANM ka la ong ruh ba dei tang kane ka lad ka ban lah ban pyllait na ka jingdheng kali kaba jia man ka sngi.
Ka HANM ka la pynpaw ba kane ka surok national highway na Jaintia ka dei ruh ka surok kaba wat ki briew kiba na bar ka jylla ruh ki ju iaid lyngba bad ka long ka jinglehrain ia ka sorkar lada jia khah khah ki jingtwa khyndew bad  jingdheng kali.
Nalor kata ka HANM ha u kyrwoh lyngba u president, u Shaniahlang Suchen ka la ong ruh ba tang shu poi ka lyiur ba jur slap ki don beit ki jingjia twa khyndew bad ka jingdap um ha kane ka lynti surok bad kaba buh ruh ka jingma shibun ia ki paidbah nongliet nongwan.
Ka seng ka kyntu ruh ia ka sorkar ba ka dei ban shim khia ia kane bad lada kam lah ban hi ka sorkar kan hap ban shim ia ka jingkitkhlieh ia ka iaid ka ieng bad ka leit ka wan jong ki paidbah.
Shuh shuh ha kaba iadei bad ka jingkit palat pud ki trok kit mawshun ka liang ka seng ka dawa na ka sorkar ba kan khang noh shisyndon ia  ki trok kiba kit mawshun kiba kit palat pud.
Ka la ong ruh ba ka jingioh lad jong kine ki trok kit mawshun ba kit palat pud naduh Lumshnong shaduh Malidor ka dei kawei na ki mat ba kongsan khnang ba kan ym ktah bad pynjulor ia ka surok hapoh ka thain.
Ka HANM ka la ong ruh ba ka jingkit palat pud jong ki kali kit mawshun kan sa pynjulor ia ka lynti surok naduh Mynkre shaduh Malidor.
Kumta na ka liang ka HANM kala maham ba lada ka sorkar kam leh eiei halor kane ka HANM kam banse ban leh da ki kam ban pyrshah ia kito ki kali kit mawshun kiba kit palat pud kaba long pyrshah ruh ia ka hukum jong ka iingbishar High Court.
Ka Ehrang bad ka R Shkenshynriah kila khur namjop, katba ar tylli kiwei pat ki jingialehkai kila kut da kaba iakhaid haka Under-16 ka East Jaintia Hills District Football Association (EJHDFA) kaba long ha madan phlang plastic ha Diengshynrum haka sngi Balang.
Haka jingialehkai kaba nyngkong, ka jingiakhun ka la kut khlem da lah pynkhih jar hapdeng ka Umtyra SC bad ka Lad-Dongwah.
Haka jingiakhun kaba bud ka Ehrang SC ka la pynliem da 3-0 iaka Tangnub SC.
Ïa kine ki kol la thep da u Mynjuri Byrloi 18′, u Savayus Masa 42′ & 48′.
Ka jingialehkai hadpeng ka Khliehriat HSS pyrshah iaka Nongthymme kala wai noh da kaba iakhaid mar 1-1.
Haka jingialehkai kaba khatduh jong ka sngi, ka R Shkenshynriah SC ka ka pynliem da 1- 0 iaka R Madanpynriang SC.
Ia kane ka kol la thep da u Iaishah Bareh 17′ kaba mih paw haka dur jong ka penalty.
Ka Lumpariat bad ka Chutwakhu kila khur namjop da kaba pynliem iaka Dongmihsngi bad ka West Madan Mustem haka jingialehkai Second Division Football Tournament kaba pynïaid da ka West Jaintia Hills District (WJDSA) kaba long ha Kiang Nangbah Stadium.
Ka Lumpariat ka la pynliem da 2-0 iaka Dongmihsngi.
Ia kine ki ar kol la thep da u P Marboh 25′ bad u Rihok Chyrmang 80’+2.
Ka Chutwakhu pat kala jop da 1-0 iaka West Madan Mustem.
Kane ka shikol kala mih paw haka dur jong ka own goal kaba la thep da u Rilangki Lyngdoh 67′.
Ka dorbar shnong Lapangap haka sngi Balang ka la leit ban iakynduh ia u symbud myntri rangbah ka jylla u Sniawbhalang Dhar halor ki jingeh ba ki iakynduh na ka jingshah pyndik na ka por sha ka por haki pulit Assam bad paid Karbi.
U Waheh Shnong Lapangap u Deimonmi Lyngdoh haka jingiakynduh ula iathuh ba kila ïohlad ban pynsngew ha u myntri uba long ruh u MLA ka thain iaka jingdonkam ban buh ktem pulit haka shnong Lapangap haka jaka kaba la tip kum ka Lum Moopyrdet Pynthor Lapangap ban shngain ki nongshong shnong.
Nalorkata, ka Dorbar shnong Lapangap ka la pynsngew iaka jingshah jynrat ki tynrai dieng ia kiba ka Shnong ka la thung ha u Lum Moopyrdet Pynthor Lapangap.
Ka dorbar shnong ka kyrpad ruh ia u symbud myntri rangbah ban kynriah noh shisyndon ia ka Assam Police/Battalion Camp kala buh da ka Assam.
Ula iathuh ba na liang u symbud myntri rangbah ula kular ban iakren ia kane ka mat lashai ka sngi bad u myntri rangbah ka jylla halor ka jingwan thombor ki paid Karbi iaka jaka rep riang jong ki.
U State president ka AITC u Bah Charles Pyngrope mynta ka sngi Balang u la pyntip ba ka party ka la shim ia ka rai ban ia aireng na baroh ki artylli ki seat napoh Shillong bad Tura ha ka election Lok Sabha ka ban long ha u snem u ban wan.
Haba kren sha ki lad pathai khubor, u Bah Pyngrope u la ong ba un dang pynlong ka jingiakren halor kane ka bynta bad ki nongialam ba halor jong ka party.
“Ha ka jingshisha Nga la iakren bad u general secretary in-charge u Manas Ranjan Bhunia mynta ka step ban kyntu ia u na ka bynta ka jingialang, bad lehse u lah ban wan lane Ngan hap ban leit sha Kolkata ban shim ia ka rai kaba khatduh ha kaba iadei bad kane ka bynta," ong u Bah Pyngrope.
Nalor kata u la ong ruh ba ka party kan hap ban ai ka jingmynjur ha kaba iadei bad ki katto katne ki mat hashwa ban pyniaid shakhmat namar ka party ka la dep don lypa ia ki kyrtong na ka bynta kane ka ilekshon ka ban wan.
Halor ka jingkylli, une u president ka jylla u la ong, “Na ka bynta ka Shillong region, ka shong ha ka jingsngew ka jong nga shimet, hynrei kan shong pat ha ka jingshim rai jong ka party hi baroh kawei, Nga sngew ba u Bah George Lyngdoh un dei u kyrtong uba biang tam.
Katba napoh Garo Hills, Nga ieh ha ka jingstad jong u nongialam ka parliamentary party u Dr Mukul Sangma ba un shim ia ka rai kaba khatduh.
".
Ka kynhun ki nongthoh jingrwai, nongrwai, ki nongput nongtem tynrai bad kiwei pat na kane ka Nongbah Shillong ha ka 29 tarik mynta u bnai ki la iakynduh ia u Myntri ka Tnat Arts and Culture ka sorkar jylla u Bah Paul Lyngdoh bad aiti ia ka Memorandum kaba kyntu jur na ka bynta ban wanrah ia ka “Indigenous Center for Arts, Music"  khnang ban lum jingtip bad ban pynneh pynsah ia ki jingtem jingput bad ki jingrwai tynrai ha ka jylla.
Ha kane ka jingiakynduh ba la ia don lang ruh u Bah FR Kharkongnor, Commissioner & Secretary Arts and Culture, ka sorkar Meghalaya, kane ka kynhun ka la kyntu jur ia une u Myntri bad ia ka tnat ba dei khmih ban shimkhia halor kane ka bynta namar haduh mynta naduh ba la wanrah ia ka thoh ka tar bad ia ki kor jingthoh ne letter press kiba bun na ki jingthoh kiba pynpaw ia ka jinghiar pateng ki dang iai don bad pynneh da ki kynhun bapher bapher, kata kynthup ia ki riew paidbah bad ki library ba shimet.
Watla katta na ka liang ka kynhun ka pynpaw ka jingbynniaw ha kaba iadei bad kane ka jingpynneh pynsah ia ki jingrwai bad ki jingtem jingput tynrai ia kiba la rekod ha ki radio station ha ka jylla bad shabar, kata kum sha Kolkata bad Guwahati naduh shwa jong ka jingioh laitluid jong ka ri.
Na ka liang kane ka kynhun ka la kyntu ruh ia ka sorkar ba kan thaw ia ka commission ka ban kynthup ia ki nongthaw jingrwai, ki nongthoh bad kiwei pat kum ki dkhot, bad kane ka commssion kan long ka kynhun kaba laitluid.
Shuh shuh ka kynhun ka la aijingmut ruh ba ia baroh ki jingrwai tynrai ba la thoh bad rwai ha ka ktien Khasi, Jaintia, Garo, Hindi, English bad kiwei pat da ki nongrwai kiba dei ki trai shnong dei ban lum thup bad pynneh pynsah ia ki.
Ka Synjuk ki Waheh Shnong ka East Jaintia Hills District ka pynpaw ka jingsngew kyndit bad sngnew bynniaw jur ban iohi lyngba ki lad pathai khubor halor ka jingshah tim shah tla bad ka jingshah kren khlem akor jong u Deputy Commissioner ka district ha ki katto katne ki briew kaba la jia ha ka sngi ba Ar ba la lah ha ka lynti surok National Highway 6 hajan ka shnong Wahiajer.
Kane ka la wan long hadien ba ka Synuk hapoh ka jingialam jong u president u Ma H Nongtdu ryngkat ka jingiadonlang I Dr.
P Nongtdu bad katto katne ngut ki riew pawkhmat jong ka thain mynta ka sngi Balang ki la leit ban iakynduh ia u Abhilash Baranwal IAS, Deputy Commissioner ka East Jaintia Hills District, Khliehriat ban pan ka jingpynshai halor katei ka jingjia kumba la sakhi lyngba ki lad pathai khubor.
Hadien ka jingpynshai na ka liang u DC, na ka liang ki  nongialam jong ka Synjuk ki Rangbah shnong bad ki rangbah ba pawkhmat jong ka thain ki la pynpaw ka jingsngewdiaw halor kane ka jingshah kren kynthoh jong u DC da ki kyntien khlemakor kaba pyni ia ka jingbym burom shuh ia ki riewrangbah khamtam ia u khliehduh jong ka district.
Kumta na ka liang ka Synjuk ka pynrem ia kane ka jingjia khlem da thew ia ki jingduna jongno jongno bad ka kyntu ruh ba nangne shakhmat kiba kum kine ki jingjia kim dei ban wan jia shuh.
Ha kajuh ka por ka Synjuk ka kyrpad ruh ia ki para nongshong shnong jong ka district ban wan sha ka jingiasngewthuh jingmut ia kaei kaei kaba la jia bad ban klet ia katei ka jingjia khnang ban wanrah ia ka roi ka par bad burom jong ka district.
Ka Jaiñtia National Council (JNC), Khliehriat Circle hapoh ka jingialam u general secretary u Mebanteilang Sukhlain haka sngi Balang ka la leit ban ai da ka jingthoh sha u Myntri Rangbah ka Jylla lyngba u Deputy Commissioner, East Jaintia Hills District u Abhilash Baranwal ban wanrah noh ia ki tnat sorkar bapher bapher ki ba don haduh 15 tylli kiba ym pat wanrah hapoh kane ka district.
Kine ki tnat ki kynthup ia ka Assistant Registrar Cooperative societies,  Assistant Director IPR, Jt.
Director of Schools Education & Literacy, Divisional Forest Office, (wildlife), Divisional Forest Office (Social Forestry), Divisional Forest Office (Territorial),  District Librarian, Executive Engineer, (CEW) A.
H & Veterinary office, Executive Engineer, PHE Electrical Division, Executive Engineer, PHE (RWS) Division, District Sericulture Office, District Urban Planner/Town Planning Office, Executive Engineer, Urban Affairs,  District Handloom Office bad Weaving Inspector.
Ka JNC ka pynpaw ba ka East Jaiñtia ka dei kawei na ki district kaba ai bun tam ka khajna sha ka sorkar bad ka jingdon kong ka ruh ka la kot sha ki 11 tylli ki snem hynrei haba phai pat sha ka development ka long kaba sah dien tam.
Kala ong ruh ba ka jingbym pat don ia kine ki ophis  sorkar ka buh jingeh haduh katta ia ki paidbah ha kaba ki hap ban leit shaduh sha Jowai bad sha Shillong, bad kane ka wanrah jingeh bha khamtam ia ki duk ki suk.
Ha ka memorandum ka ka pynpaw ba kiba bun na kitei ki tnat sorkar ki dei kiba la i donkam shisha ban don hapoh ka district ban lah ban treikam bha na ka bynta ban kyntiew ïa ki paidbah, kumjuh ruh ban kyntiew ïa ka district bad ia ka tnat pule puthi ha ka thaiñ.
Ka JNC kala ong ruh haba phai sha ka ophis PHE, ka ophis ka la don ha Khliehriat, kaba dei jong ka tnat Electrical bad ka tnat Distribution, ka long pat kaba donkam ban don da ka ophis jong u Executive Engineer (PHE) khnang ban dup lah ban treikam pura, namar ki SDO kim pat lah ban treikam pura.
Ha kaba ïadei pat bad ka tnat khlaw ka seng ka ong ba ka tnat Forest lei, watla ka ophis ka la don ruh, hynrei long kumba kam don, namar ki nongtrei kim pat lah ban leh eiei ruh napoh ka district, dang hap ban pyndep ïa ki kam ki jam baroh na Jowai, bad ruh ki nongtrei kiba don ha Khliehriat ki shu long tang kum kito ki nongpeit.
Ha kaba ïadei bad ka tnat pule puthi ka seng ka pynpaw ka jingsngewkhia kaba jur bad ong ba ka la dei ka por ban don noh da ka ophis u Jt.
Director of Schools Education & literacy khnang ba kan kyntiew ia ka pule puthi ha ka thaiñ.
Kumta ka seng ka kyrpad jur ia u Myntri Rangbah ka Jylla u Conrad Sangma bad ka Sorkar ba ka la dei eh ka por ban phai khmat noh sha kane ka thaiñ bad ban wanrah noh ia kine ki tnat sorkar bapher bapher hapoh kane ka District, namar ka jingbym pat biang lut ki tnat treikam jong ka sorkar hapoh ka district ka buh jingeh haduh katta.
Shuh shuh ha  ka ba iadei bad kane ka seng ka la ai copy ruh sha ar ngut ki MLA kane ka thaiñ, kata sha u Bah Kyrmen Shylla bad ka Kong Santa Mary Shylla  kiba long ki nongmihkhmat jong kane ka thaiñ ba kin kren eiei halor kane ka bynta.
Ka Khasi Students’ Union (KSU) Narpuh Circle haka sngi Balang kala leit ban ujor da ka ejahar sha u Superintendent of Police ka East Jaintia Hills pyrshah ia u  Addl SP, u Dy SP bad ki pulit kiba donkti ha kaba bom lathi khlem jingmap wat ia ki kynthei khynnah ha ka jingjia kaba la jia ha ka 24 tarik mynta u bnai ha ka shnong Thangskai EJH.
Ka KSU kala leit ban buh ia kane ka jingujor hapoh ka jingialam jong u Ma KS Suchiang President, ki dkhot lem bad katto katne  ki nongialam napoh District unit ha kaba ki la dawa ba dei ban pynshitom ia baroh ki pulit kiba donkti ha kaba bom lathi naphang ia ki paidbah kata kynthup ia ki kynthei khynnah ha ka por ba pynlong ia ka public hearing jong ka Meghalaya Cement Ltd, ha Thangskai, East Jaintia Hills ha ka 24 tarik uneu bnai.
Lah ban pynkynmaw ba ha katei ka jingjia kaba la jia ha katei ka sngi na ka liang ki bor pulit ki la shoh bad kawang lathi khlem jingmap wat ia ki kynthei khynnah, kata hadien ka jingkynshoit bad pynshit da ki arngut ki nongtrei jong ka kompeni Topcem kumba la sakhi ruh lyngba ki video kiba la saphriang ha ki social media.
Ka KSU ka la ong ruh ba kam lah ban pdiang halor ka video kaba la saphriang ha kaba la iohi bad uwei u briew u la shah thombor ha ka kynhun ki pulit kiba don kumba 10 haduh 15 ngut hapoh ka jingialam jong u Addl SP ka EJHD.
Na ka liang ka KSU lyngba une u kyrwoh ka la pynpaw ruh ba katkum ka hok longbriew manbriew ym lah satia ban pdiang ia kane ka jingleh riewkhlaw da ki briew jong ka ain.
Ha kajuh ka por ka dawa ruh ba dei ban pynshitom ia baroh kito kiba donkti ha katei ka kam pyntriem bad ba ka ain kam dei ban noh shiliang.
Ka North East India Region of YMCA ha ryngkat ka jingïatreilang bad ka Shillong YMCA ha ka 26 tarik mynta u bnai ki la pynlong ïa ka prokram aijingsumar ei ne ‘Free Medical Camp’ hapoh ka shnong Laitkyrhong, Mawkynrew Block, EKHD.
Ha kane ka prokram la ia don lang i Dr WB Langstieh General Medicine, Dr Mebalariiaka Syiem Pediatric, Dr Warimeki Ryntathiang General Medicine, Bah Kynsai Chyne (Pharmacist), ki paramedical staff- Shillong, ki staff ka PHC Jongksha bad ki Rangers ka St Mary’s College hapoh ka jingialam Dr NC Nonglait bad Kong Yvonne B Nongrum na ka Medical team.
Kane ka prokram ka la aijingmyntoi shibun ia ki nongshong shnong jong ka thain kiba kham bun na ki kiba dei ki nongrep.
Ha kane ka prokram la sam ei ruh ia ki dawai dashin ha kaba ki la don haduh palat 80 ngut ki briew kiba la ioh jingmyntoi, kata kham bun na ki, ki kynthei bad khynnah.
Ia kane ka Medical Camp la aijingkyrshan ruh da ka Social and Human Development, National Council jong ka YMCA ka India.
Ha kane ka sngi la ia don lang ruh u Udipta Fullonton, Secretary SHD, National Council of YMCA ka India, u Joe RZ Thanga, Youth Work & Property Committee Member, National Council ka YMCA ka India.
Na ka liang ka ophis jong ka North East India Region ka YMCA ka pynpaw ruh ka jingsngewnguh ia u Bah Shandroy Rynjah Rangbah Shnong, Dorbar Shnong Laitkyrhong, u Revd Banteinam Lyngdoh, ia ki Medical team, ki paramedical staff, volunteer, District Health Medical Officer bad ki dkhot jong ka Board ka Shillong YMCA halor ka jingai jingkyrshan ha kaba iadei bad kane ka bynta.
Kane ka long katkum u kyrwoh lyngba u Bah SJ Thabah, Regional Secretary YMCA NEIR.
U MLA ka Mawkynrew u Bah Banteidor Lyngdoh u la ong ba u drok u dei u nongpynjot ba khraw na ka bynta ka lawei jong ki khynnah samla, bad  la sakhi ruh ia ka jingnang kiew ha ka jingdon ki nongpyndonkam drok hapdeng ki samla ha ka jylla katba nang mih ki sngi ki por.
Haba kren ha ka jingialang pynkup burom ba la tip kum ka ‘Mawkynrew Academic Excellence Award 2023’ hapoh  Good Shepherd Higher Secondary School, Jongksha ha ka 26 tarik mynta u bnai, u Bah Banteidor u la pynpaw ka jingsngewkhia kaba jur namar u drok u la pynjot bad tehmraw ia ka jingim jong kiba bun ki khynnah samla.
U la ong ba ki kmie ki kpa ki trei shitom bad ki shah jynjar ban iohi ia ki khun ba kin pule hynrei bun na ki khun samla ki pyrkhat ba ka lawei kam long kaba shai namar ka jingduna ki lad ioh kam.
Da kaba ai mynsiem ia ki samla pule ba kin iaid sha khmat ha ki jingpule, u la ong, “Ka pule puthi kam dei eh tang ban ïoh kam ioh jam hynrei kan saiñdur ia uwei pa uwei ban lah ban ïakhun ïa kino kino ki jingeh.
Lada phi don ïa ka rai kaba skhem bunsien ki lad ki lynti ki plie ban poi sha ka jingangnud kiba phi thrang ban pynurlong ha ka jingim.
" Ha kawei pat ka liang, u MLA ka thain u la ong ba ka jingjur ka jingpep skul shiteng por ki samla ka dei namar ka jingbym don ki skul pule hajan.
“Bun ki hap ialeh ban beh sha Shillong bad na ka daw ka jingduna ka ioh ka kot ha ki longïing bunsien ki samla ki hap ban iehnoh shiteng por ïa ki jingpule", u la ong.
Kumta ruh u la ong ba khnang ban lah ban weng ia kane ka jingeh, kum u nongmihkhmat ka thain u dang iai buddien ban pynurlong ia ka College ha kane ka thain na ka bynta ka jingmyntoi ki samla.
Ha kane ka prokram la ioh ruh ban sam khusnam sha ki samla kiba la wan shakhmat na ka Secondary School Leaving Certificate and Higher Secondary School Leaving Certificate.
Na ka liang u MLA u la pynkup burom ruh ia lai ngut ki briew kiba la paw sha khmat ha ka imlang sahlang.
Kine ki kynthup ia u nongioh khusnam Padma Shree, u Bah Risingbor Kurkalang ha ka liang ka shna tiar tem bad rwai tynrai, ka Kong Sbunbha Kharumnuid kaba dei ka nongthoh poetry bad ka Dr Amanda A Pakynteiñ, kaba dei ka nonghikai skul step kaba la ioh khusnam Best Woman Guru Award na ka 4th International Inspirational Women Awards (IIWA) mynta u snem.
Ka Executive Committee jong ka Balang Presbyterian Chiehruphi haka sngi ba Ar, kala leit ban iakynduh iaki nongpyniaid ka Meghalaya Cement Limited (Topcem), Thangskai ban pan jingpynshai iaka jingkam jong uwei na ki nongtrei kane ka karkhana ka tei ruh iaka iing mane Ia kane ka jingkam, une u heh ka Company, ula pynsngew lyngba ki lad pathai khubor hadien ka Public Hearing ne jingpynsngew paidbah kaba la long ha Community Hall ka karkhana haka 24 tarik une u bnai.
Haba pynshai sha ki nongialam Balang, u President ka Meghalaya Cement Limited Topcem u RK Pareek ula ong ba u heh ka karkhana u sngewthuh bakla bad um shym la mut satia iaki Balang jong ki lai Shnong hynrei u kren ia kawei ka iingmane kaba ka Topcem kala tei hapoh ka phyllaw jong ka karkhana na ka bynta ki nongtrei ki jong ka.
Hadien ba ki dkhot ka Balang ki la ioh iaka jingshai, ki la kren shai iaki heh ka Topcem ban bthah iaki nongtrei ki jong ki, ne ki nongkren (spoke person) kiba dei kren na bynta ka Company ka jong ki, ba kidei ban leh home work ne khmih bniah shwa ia la ki kot ki sla shwa ban wan put turoi ialade namar ka ktah iaka jingsngew jong kiwei.
U RK Pareek ula ong, “Lada don kano kano jingkren bakla da ki dkhot ne nongtrei jong nga kaba la pynmong ne pynsngewsih iano iano nga panmap halor kane ka bynta bad ka Company kam donkti eiei ban tei iaka iingmane jong phi".
U Chairman ka Balang u Tymmenbasan RS Dhar haba kren shaki lad pathai khubor u pynpaw ba kila hun iaki jingpynshai jong ka company halor kane ka bynta.
Ha kane kajuh ka sngi ki nongialam jong ka Balang U Blei, Wahiajer ruh ki la leit ban iakynduh iaki heh ka Meghalaya Cement Limited, Topcem ban pan jingshai halor kane ka jingkam jong ka company ha kaban tei iingmane.
Ka Mookympad SC kala jop da 4-0 pyrshah iaka Mynkre haka jingialehkai Third Division Football Tournament kaba pyniaid da ka East Jaintia Hills District Football Association (EJHDFA) kaba long ha madan ialehkai ha Diengshynrum haka sngi ba Ar.
U S Roberto Nongtdu ula thep ar kol 22′ & 74′ bad mar shikol na u Ritreo Lyngdoh 39′ bad Pyllang Lyngdoh 68′.
Kane ka jingialehkai ka dei kaba la pynkynriah tarik bad da kane ka jingjop ka Mookympad kaba na Pool E ka kala pynthikna ialade ban buh jaka haka wat kaba ar jong ka Third Division.
Ka jingialehkai jong ka wat kaba ar kan sdang naduh 5 tarik jong u bnai wan bad kane harum ka dei ka prokram ialehkai:.
U Adviser ka tnat pule puthi ka sorkar Meghalaya, u Bah Himalaya Shangpliang mynta ka sngi ba Ar u la ong ba ka sorkar MDA-II ka la shim ia kiba bun ki sienjam kiba iadei bad ki nonghikai SSA ka jylla, bad shen kan sa pyllait ia ka pisa kaba T.
52 klur khnang ban lah ban pynkhuid ia ka tulop jong ki nonghikai skul SSA.
Haba kren shibynta jong ka jingialang pynkup burom ia ki nonghikai SSA mynta ka sngi, u Bah Shangpliang u la ong ba ki kyndon ia kiba ngi dei ban pyndep halor ki mat kiba iadei bad ki nonghikai skul SSA ki la iaid shakhmat.
Ia ka file la dep lypa ban phah na ka tnat treikam, bad mar ia pyllait na ka liang ka sorkar, ngin lah ban pyllait ia kane ka 52 klur na ka bynta ki nonghikai SSA.
" Nalor kata u la ong ruh ba nalor kane ka 52 klur, na ka liang ka sorkar ka la pynthikna ruh ban pyllait ia ka arrear kaba dang sahteng mynta lah kumba katto katne snem.
U Bah Shangpliang u la ong ruh ba ia ka arrear kaba nyngkong la lah ban pyllait ha u bnai Jylliew ba la dep, ia ka second installment la pyllait mynta u bnai, bad ki sienjam kiba iadei bad ka jingsiew ia ki tulop ka la dep iaid lypa shakhmat.
Shuh shuh u la ong, katba ka sorkar ka la shimkhia halor baroh ki mat kiba iadei bad ki nonghikai skul SSA, na ka liang ka Tnat pule puthi ka kwah ruh ban iohi ia ka jingkiew shakhmat jong ki skul SSA ha ki sngi ki por ki ban wan.
Ha kaba iadei bad ka jingsaphriang ka video kaba pyni ia u PSO jong u Deputy Commissioner East Jaintia Hills District uba la ktah kti ia u nongniah kali, na ka liang u DC ula pynshai ba kane kam shym la long kumba la sakhi ha kane ka video.
U la ong ruh ba khnang ban lait na ki jingartatien bad ialam bakla halor kane ka video kaba la jia ha ka surok National Highway 6 hajan ka shnong Wahiajer mynta ka sngi ba Ar, u DC u la ong ba u la don ha ka lynti ban leit shapoh Lumshnong ban iashim bynta ha ka prokram jong ka skul Divine Words Secondary School, Lumshnong bad ruh na ka bynta ka jingialang bad u Project Director, DRDA, EJHD, Block Development Officer, Lumshnong C&RD Block bad baroh ki Gram Sevak bad BTA jong ka block.
Hynrei, u la ong ba ka la don ka jingdheng kali kaba jur ha kane ka surok NH6 naduh Thangskai haduh Wahiajer namar ka jingdon jong ki katto katne ki kali kiba sniew ha ki bun jaka.
U la ong ruh ba u draibar jong u, u la ai dak ne signal khnang ban ioh ban iaid shakhmat, hynrei u la ngat ha ka jingshah tim shah tla ha uwei u draibar jong ka kali Mahindra Camper Pick up kaba don ia u nombor ML 11 4554 kaba iaid nakhmat.
Hynrei, na ka liang u draibar jong u um shym la pynsngap satia, hynrei u la bteng ban ai signal hynrei kane ka kali kam shym la ailad satia.
Hynrei, katba u PSO jong u, u dang pyniaid ia ki kali na ka liang jong u (DC) u la kyntu ia u draibar ba un kyrpad ia utei u nongniah Mahindra ba un pyllait lynti.
Hynrei, dei ia kaba kum kane ka por la shem ba une u nongniah jong katei ka kali uba don hapdeng ka jingbuaid u la kren khor da kaba tyngeh.
Kumta ka la don ka jingpyrshang ban knieh ia u shabi kali khnang ban khanglad ia utei u draibar ba un jam shakhmat, hynrei une u draibar u la kyntait ha ryngkat ka jingpyni bor.
Kumta na ka liang u PSO hadien ba u la wan poi ha kane ka jaka bad iohi ia kane ka jingpyni bor bad ka jingkren khor jong une u draibar u la wan ban tuklar ban iada ia u (DC) namar ka dei ka kamram kaba la bynshet ha u ban leh ha kaba u la hap ruh ban pyni bor khyndiat pyrshah ia utei u draibar.
Hynrei, na ka liang u DC u la ong ba ma u ryngkat bad une u PSO jong u ki la shah kynthoh pynban ha ki briew ki bym lah ban ithuh kiba la pynmih da ki ktien khlem akor, kata wat hadien ba ki la pyrshang ban pynshai halor kane ka jingjia baroh.
Nalor kata kine ki briew ki la pyrshang ruh ban khang lynti ia ka kali jong ki, hynrei dei tad hadien ka jingwan tuklar jong ki trai shnong ba la lah ban pyllait suk ia ka kali jong ki ba kan iaid shakhmat.
Hadien ia utei u draibar ka Mahindra la rah noh ban leh ia ka medical test ha kaba la sakhi ba u la dih buaid bad ba um biang shuh ban niah ia ka kali ha katei ka por.
Kumta na ka liang u DC u la ong ba ka jingsaphriang jong katei ka video ka long ka bym shonghok bad kaba dei ban shim ia ki jingpynshitom lem kumta kan buh ka jingbym shngain ia kiwei pat kiba iaid lynti na kane ka surok.
U Adviser ka Tnat pule puthi ka sorkar jylla, u Bah M Shangpliang mynta ka sngi ba Ar u la ong ba ka kynrum kynram kaba don mynta bad ka  Meghalaya College Teachers’ Association (MCTA) halor ka jingpyntreikam ia ka National Education Policy (NEP) ka shong ha u Vice Chancellor jong ka  North Eastern Hill University (NEHU) u Prof Prabha Shankar Shukla ba un shim ia ki sienjam ban weng bad pynkut noh.
“Kane ka jingbym poi sha ka jingiamynjur hapdeng u VC bad ka MCTA ka shong ha u VC ba un weng ia kane ka jingeh, ha kaba Nga la ioh sngew ruh ba na ka liang u VC u la khot ia ki sha ka jingiakren," pynpaw u Bah Shangpliang sha ki lad pathai khubor.
“Ngin ieh ha ka jingstad jong u Vice Chancellor bad Nga kyrmen ba yn lah ban weng ia kine ki jingeh," u la ong shuh shuh.
Lah ban kdew ba na ka liang ka MCTA ka la kyntu ia u VC ka NEHU ba u dei ban weng noh ia ka jingpyntip kaba don jingdkhoh ia kaba la mih ha ka 12 tarik u Naitung khnang ban lah ban pynkut noh ia kane ka kynrum kynram kaba iadei bad ka NEP.
Na ka liang u Adviser ka sorkar jylla u la ieng halor ka nongrim kaba shai halor ka mat kaba iadei bad ka NEP.
“Phi la iohsngew na u Myntri Rangbah bad u Myntri ka Tnat pule puthi ka jylla ba yn pyntreikam ia ka education policy ha ka jylla.
Mynta ki la don shibun ki kolej kiba la sdang pyntreikam ia ka NEP.
Mynta ki kolej sorkar jong ngi ruh kin sdang ban pyntreikam, bad ka jingpynkhreh ia kane ka la iaid shakhmat," ong shuh shuh u Adviser ka sorkar.
Kumta ruh u la ong ba kawei hadien kawei ka jingpyntreikam ia kane ka policy kan sdang namar ki dang don shibun kiei kiei ia kiba dang dei ban pyndep.
“Ngi dei ban kyntiew bad pynbiang ia ki jaka pule katkum ki jingdonkam jong ka NEP.
Ngi hap ruh ban thung shuh shuh ia ki nonghikai, kumta kine kiei kiei ki dei kiba donkam ban pyniaid shakhmat bad ba ia kane ka polisi hi baroh kawei hap ban pyntreikam shakhmat kumba ka dei ban long," u la ong shuh shuh.
Ka Madankynsaw Mowkyndeng kala jop da 3-0 iaka Mukhla Umlangshor haka jingiakhun final Third Division Football Tournament- Ka 3rd Adelbert Laloo Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi ba Ar.
U Iomaiki Lamare 47’ & 52’ ula kylla long u namtam hadien ba ula khyrwit ar kol, sa shikol la iarap thep da u Cherishson Tyngkan 80’+3 kaba la biang pura iaka Madankynsaw ban khur iaka namjop bad rah syndon iaka nam lahduh mynta ka kynti.
