Ïa kane la pynpaw da ki nongsynshar shnong ka thaiñ Mawïamsyiem kiba hap hapoh ka Hima Nongmynsaw, kata ba kynthup ïa ki shnong ba don ha ka thaiñ Mawïamsyiem bad kiwei.
Ki la ïathuh ba bun ki mar rep kiba ki la pynmih na ki ryngkha ki risa ki la shu pyut ei noh, namar ba kim lah shuh ban kit da ka met bad pynpoi ïa ki sha ki iew ki hat bad kane ka la wanrah ïa ka jingduh nong ba khraw ïa ki nongrep.
U bah Patstar Nongshlong, sordar ka shnong Mawïamsyiem u la pynpaw ïa ka jingsngew bynñiaw, namar ba ka sorkar Meghalaya ka la iehnoh khunswet ïa ki paidbah kiba don ha kitei ki bynta khappud.
U la ïathuh ba kumba long mynta ki don palat 10 tylli ki shnong kiba don ha ka thaiñ Mawïamsyiem, ki bym shym pat la ïoh pdiang satia wat tang khyndiat ruh ka jingïarap na ka sorkar jylla.
U la ong ruh ba hapoh ka shnong Mawïamsyiem, ka sorkar kam pat pyllait wat tang ïa ka khanasumari kaba la dep ban lum naduh kham mynshwa.
Kane ka la ktah bad pynduhnong shisha ïa ka shnong ka thaw, namar haduh mynta kim pat shym la ïoh pdiang wat tang u khaw rashon ne kiwei kiwei ki lad jingïarap na ka sorkar.
U la ong ba katei ka thaiñ kam ïoh wat ïa ki scheme kyrpang ïa kiba duk na ka sorkar India kum ka MGNREGA, PMAY, PMGSY, bad kiwei kiwei ki kam pynroi ka ba la pynlong ïa ka thaiñ ban shong sah ha ka jingdum.
Namarkata u la buh jingkylli ïa ka sorkar ba shaei ka buh ïa kita ki scheme border Road, ki scheme PMGSY bad kiwei kiwei kiba dei hok ban pynïoh sha ki jaka nongkyndong bad jaka khappud.
U la ong ba kane ka pyni ba ka sorkar jylla kumjuh ruh ki nongmihkhmat kim kheiñ briew bad kim don jingkitkhlieh ïa ki briew kiba don ha kitei ki bynta khappud.
U la ïathuh ba na ka liang jong ka jylla Assam ka la pyrshang katba lah ban theh ïa ki lad jingïarap wat sha kito ki jaka ba dang hap ha u pud jong ka jylla Meghalaya bad ki la don ki nongshong shnong kiba la kham sngew jan ïa ka Assam, namar ka kham leh bha hynrei haba phai pat sha ka jylla Meghalaya ka la shu pynbam tang da u dew ryngkhiang ïa u paidbah.
Shuh shuh, u la pynpaw ruh ba kum ki nongsynshar shnong jong ka thaiñ, ki dawa ïa ka sorkar khamtam ïa ki nongmihkhmat ba kan pynïoh noh ïa ka surok ban pynïasoh naduh Noapara-Mawïamsyiem-Umthli shaduh Kyrshai, khnang ba ki phew tylli ki shnong kiba don ha katei ka don ka thaiñ, kin ïoh noh ïa kaei kaba ki la angnud baroh shikatta na ka bynta ban kham pynsuk ïa ka kit ka bah bad ïa ka ïaid ka ieng.
U bah Steveford Marweiñ, MCS, EAC, South West Khasi Hills District uba long kum u kongsan ha ka ‘Rally-cum-Awareness Programme’ halor ‘ka jingpyrshah ïa ki jingdih ba pynbuaid’ ba la pynlong da ka ophis jong u Block Development Officer (BDO), South West Khasi Hills District lyngba ka Block Mission Management Unit, NRLM, Mawkyrwat C&RD Block, Kudumbashree NRO, u la pynkynmaw ba, ‘wei la sdang’, ka jingkwah ban pyrshang biang ka don bad ka ïai dawa beit.
Haba bynrap shuh shuh ïa ka jingkren, u bah Steveford Marweiñ, MCS, EAC, South West Khasi Hills District u la ong ba ka jingngop jong ki briew khamtam eh jong ki samla ha kum kine ki jingdih kiba pynbuaid bad kiba pynsniew ïa ka met ka phat jong ki, nyngkong eh ka dei tang na ka daw jong ka jingkwah mad lyngba ki jingialeh sngewbha jong ki, ne lah ban dei ba tang ban weng noh ïa ki jingeh ba ki ïa kynduh ha ïing ha sem ki pyrshang noh da kaba dih da ka kyiad ne ki drok bad kane ka long kaei kaei kaba wanrah sha ka jingkyrni.
Namarkata, ka pynlong ïa ki briew ba kin ngop bad kan poi haduh u pud ba kin sa pyndonkam bakla ruh.
“Lada lah kyrni, ka pynlong ïa kiba dih ban brai bad khnang ban pynhun ïa kane ka jingkwah brai ka pynlong ïa ki nongdih ban poi shaduh ki kam tuh kam thiem wat haduh u pud u ba ka imlang ka sahlang kam pdiang", ong u bah Steveford.
Ha kajuh ka por u la buh ka jingkyrpad ïa ki paidbah nongshong ba kim dei ban ñiewbeiñ ne kyntait ia kiba kum kine ki briew ha ka imlang sahlang hynrei ki dei ban mih shakhmat ban ïarap pynwad lem ki lad jingïarap ne pyni lynti lem ba kin pyrshang ban kiar na kum kine ki jingdih kiba pynsniew bad na ki kam sniew namar lada u briew u kwah ban kylla ki don shibun ki lad ki lynti.
Ha kawei pat ka liang, u la ong ba ban rat dyngkhong ïa kum kine ki kam sniew kiba ju jia ha kine ki sngi ba mynta kaba donkam ka long ban don ka jingïatreilang na baroh ki liang naduh ki longkpa longkmie, ki shnong ki thaw, ki SHGs, ki VOs bad kiwei kiwei de kiba don ka bynta ban wanrah ïa ka shongsuk shongsaiñ ha ka imlang ka sahlang baroh kawei.
Ka kong B.
Snaitang, Psychiatric Nurse hapoh ka ophis jong u District Mental & Health Programme (DM&HP), South West Khasi Hills District ka la kren shaphang ki katto katne ki jingktah jong ki jingdih ba pynbuaid kum ka kyiad, u drok bad kiwei de ki jingdih ha kaba kuumno kine ki ktah ïa u briew shimet, ïa ka met ka phad bad ka jingim jong u namar kum kine ki jingdih ba pynbuaid ki long kum kata ka thma ba jar jar bad kaba shyrkhei bha ha ki ïing ki sem bad ha ka imlang ka sahlang.
Ka la pynkynmaw ruh ba ka kyiad ka dei kawei na ki jingdih kaba sniew kaba la don naduh ki por ba mynshwa bad ïa kane la sakhi ba ki briew ki ju pyndonkam ïa ka ha manla ki ïing katba u drok bad kiwei de ki wan hadien.
Ka la batai ruh ba ki briew kiba pyndonkam ïa u drok ki shah ktah ym tang ha ka ka met ka phat hynrei ka ktah ïa ki jingmut jingpyrkhat lane ïa ka pyrkhat pyrdaiñ.
Shuh shuh, ka la ban ba kine ki drok ki don la ki jong ki jong ki bynta ne ki jingtreikam kita kiba ki khot ki ‘stimulants’ ne ki drok ba pynïoh bor, kiba pynkmen bad pynshongshit, nangta ki ‘depressants’ kiba pynlong jaituh bad pynïohthiah noh ïa ki, pynsngewtynnad ïa ka met ka phad jong u nongdih, ki ‘opioids’ ki dei kiba pynjah ïa ka jingpang met, bad ki ‘hallucinations’ ka pynïohi ïa kaba kiwei kim ïohi ne ïohsngew ïa kiei kiba kiwei kim ïohsngew (pynthame) bad khamtam eh ka ong ba ki drok ki ktah ïa ka koit ka khiah, ka imlang sahlang, ïa ka longïing longsem, bad ka ïoh ka kot jong ki.
Ka la ban namarkata, ba u drok u ktah ïa ka bor jabieng namar ba ki don ki ‘psychoactive substance’ ba pynïaid ïa ka jingmut jingpyrkhat jong ki.
Ka la bynrap ruh, ba lada ki briew ki pyndonkam borabor ïa ki drok kan pynkulmar ïa ka jingmut jingpyrkhat u briew bad kin ym lah shuh ban treikam bha.
Ha kaba pynkut ka la kyntu ïa ki paidbah nongshong shnong, ki longkmie longkpa ba lada don ki khun jong ki kiba la sdang ban pynmlieh ha kum kine ki jingdih ki dei ban leit sha ki jaka ïasyllok bad ban phah sumar bad kim dei ban set ne kun tang ha lade namar ka ktah ïa ka jingim jong ngi.
Ka la ong ruh ba ngi dei ban husiar na ki jingshah ïalam bakla bad ngi dei ban ong, “EM ïa ki jingdih pynbuaid".
Ha kane ka ‘Rally cum Awareness Programme’ kaba la sdang naduh ïew Khundom bad pynkut ha ïew Umjarain la wan ïashimbynta da ki spah ngut ki longmie kiba na ki Self Help Groups (SHGs) hapoh jong ka Cluster Level Federation (CLF) Jakrem ha kaba jingïa-ïaid jong ki ki da pyrta de ïa ki jingthoh da kaba ong, “Ka kyiad ka dei ka bih, ka pynjot ïa kiba dih".
Kiwei pat ki nongkren ha kane ka sngi ki long ka kong B.
Wanniang napoh ka ophis jong jong ka District Social Welfare Department, South West Khasi Hills District, na u Secretary Shnong Umjaraiñ, bah Coverland Lyngkhoi ha kaba ia ka jingialang la pyniaid da ka kong S.
Kharsyiemiong, Tehsonglang CLF, Jakrem Cluster, ka jingkren pdiang sngewbha na ka kong Boklyne Kharlyngdoh, Assistant Secretary jong ka Tehsonglang CLF, Jakrem Cluster bad ka jingkren ai khublei na ka kong Misilyne Kharsyiemiong, CLF, Member jong ka Tehsonglang CLF, Jakrem Cluster.
Ka Lamlynti Village Organisation, Thaiñthynroh kaba kdup ïa ki 15 tylli ki Self Help Groups (SHGs) hapoh jong ka, ka la rakhe ïa ka jingdap shi snem jong ka ha ka 22 tarik u ‘Nailar,2022.
La pynshngaiñ ïa ka jingrakhe da ka jingdon ryngkat u bah Eugeneson Lyngdoh, MLA ka thaiñ, bah Lamphrang Blah, MDC ka thaiñ uba long ruh u Chairman ka KHADC, u bah Staising Kharbteng uwei na ki ‘riew rangbah ka thaiñ, bah Banraplang Kharbteng, Rangbah Shnong bad ki nongshong shnong.
La pynshit rhem ïa ka jingrakhe da ka jingïashimbynta ki longkmie jong ki Self Help Groups da ki skit, ki jingshad, ïakob riam bad kiwei kiwei ki jingpynbyrngia.
Na ka liang ki nongkren kiba kynthup ïa kitei ki ‘riew rangbah ki la pynpaw ba ka jingdon ki Self Help Groups bad ka Village Organisation kum ka kmie ka long ka jingmyntoi ïa ki longkmie ban kyntiew ïa ka kamai kajih jong ki, da kaba kyntu ruh ïa ki ba kin don ka jingïatreilang ha baroh ki liang.
Ki nongïalam ka V.
O.
ba kynthup ïa i kong Ribhalang Wahlang, President bad i kong Bandaris Sawkmie ki la batai ïa ka jingsdang treikam ka seng bad ïa ka thong jong ki.
La pynïaid ïa ka jingïalang da u bah Banjop Kharryngki, Secretary ka Shnong Thaiñthynroh.
Shillong, Nailar : U Joint Director of Health Services (SS), Civil Hospital, Shillong da kane u pyntip ba ym pat don ba wan kam ïa kawei ka metïap jong uwei u nongpang uba la khlad noh ïa uba la tip kyrteng kum u Santosh Kashi, 57 snem rta u ba shong ba sah ha Sartapur, Goalpar, Assam.
Une u briew ula wan shah sumar hapoh kane ka hospital ha ka 14.
08.
2022 bad ula khlad noh ha ka 19.
08.
2022.
Kumta la kyntu ïa kiba haïing hasem bad kiwei pat kiba don jingïadei bad une u briew ba kin wan shimti noh mardor ïa kane ka met na ka jaka buh metïap jong kane ka hospital shwa ban aiti sha ka tnat Shillong Municipal Board ba kan leh ïa kaba donkam.
Shillong, Nailar : Ka kynhun Thma U Rangli-Juki (TUR) ryngkat bad kiwei de ki nongshong shnong ka Jylla Meghalaya ki pynpaw ka jingbitar bad pynrem jur ïa ka Sorkar Gujarat kaba la rai ban pynlait phatok ïa ki 11 ngut ki runar kiba donkti ha kaba leh be ijot ïa ka Bilkis Bano.
“Ngi ïa-ïeng ryngkat bad kyrshan ïa ka Bilkis Bano ha ka jingïakhun kaba 20 snem jong ka ban ïoh ia ka bishar hok bad ngi ñiewburom ïa ka jingshlur jong ka.
Ngi dawa jur ba ka Sorkar India ka dei ban pyndam shi syndon ïa kane ka rai jong ka Sorkar Jylla Gujarat.
Ka jingrai bad jingleh jong ka Sorkar Gujarat kam long kaba shong aiñ, ka buh ïa ka imlang sahlang ha ka jingsniew kaba shyrkhei tam bad ka long ruh ka jingñiew bieñ ïa ki aiñ bad jingbishar kiba shong hok.
Kumta ngi khot ïa baroh ki nongshong shnong jong ka Jylla Meghalaya ban dawa ban pyndam noh ïa ka rai jong ka Sorkar Gujarat bad ngi la pynkhreh ïa ka shithi ban ujor sha ka President ka Ri India bad buh ïa ka jingdawa hakhmat jong ka kum ka khliehduh jong ka Ri.
Kane ka shithi ngi buh hakhmat ka rynsan paidbah bad ngi khot lang ïa phi ban soi bad mynjur lang ïa ka shithi jingdawa bad phi lah ban phone sha une u number 9863097754 ban ïashim bynta lang, ong ka nongïalam ka TUR, ka Kong Angela Rangad.
“Ngi pynrem jur ruh ïa ka jingleh kmen leh tamasa kaba la paw ha ka sngi ba la pynlait ïa kitei ki 11 ngut ki runar bad ki nongshoh noh briew.
Ka jingpdiang burom bad ki jingpynksan paidbah ïa ki 11 ngut ki rang batbor kynthei kum ki briew kiba lui lui ne kiba bha ne kiba khuid namar ba ki dei ki “brahmin" ka dei ka jingñiewpoh ïa ki kynthei kiba mad ïa ka jingshah leh beiñ bad jingshah leh be ijot.
Ka dei ruh ka jingleh ibeiñ ïa ka Bilkis Bano.
Ngim dei satia ban pdiang ïa kane bad ngi dei ban pynkynmaw ïalade ba ka Sorkar MDA ha Meghalaya ruh ka kynthup ïa ka seng saiñ hima kaba synshar ha Gujarat bad kaba dei ka Sorkar kaba rai ban pynlait ïa ki rang batbor kynthei," ong u kyrwoh.
Na ka liang ka TUR bad ki nongshong shnong ka jylla ki dawa ruh ba ka Sorkar Meghalaya ka dei ban pynrem jur ïa ka jingleh ibeiñ jong ka Sorkar Gujarat ïa ki ritpaid bad ïa ki kynthei kaba long ruh pyrshah ïa ka aiñ briew ka aiñ Blei.
La dawa ruh ba u Myntri Rangbahduh (PM) ka Ri u dei ban bat ïa ka burom ka ijot jong ka Ri bad u dei ban pyni ba ka Ri India ka dang dei hi ka Ri kaba laitluid bad kaba burom ïa ki hok jong ki kynthei bad ki nongshong shnong bad ba ka Ri ka dang ïeng ha ka nongrim jong ka hok bad ka jingshisha.
“Ha ka jingrakhe ïa ka jingdap 75 snem ka Jinglaitluid ka Ri, ka Jylla Meghalaya ryngkat lang bad kiwei ki Jylla , ka la rakhe da ka jingshitrhem bad ki kyntien jali jaum ki la mih na ki jingkren ki nongsynshar ba ka Ri India ka long kaba khraw, kaba shngaiñ bad ka la nangkiew shaphrang.
Haba kren na ka rynsan jong ka Rampart ha Nongbah Delhi, u PM ka Ri u la kren leh mynleh kum ban jaw ummat bad u la kren shaphang ki hok, ki iktiar jong ki kynthei bad ka Nari Shakti.
Katba ka Sorkar Jylla Gujarat pat ka la shim ïa ka rai kaba sniew bad ba shyrkhei tam ban pynlait na phatok ïa ki 11 ngut ki rang batbor kiba la shah pynrem ha ka ïing Bishar namar ba ki ïa don kti ha kaba leh beijot bad pynïap briew ha ka jingbishar halor ka mukutduma jong ka Bilkis Bano," ong u kyrwoh.
Arphew snem mynshuwa kine ki 11 ngut ki rang ki la pynïap 14 ngut ki dkhot jong ka ïing jong ka Bilkis Bano hadien ba ki la batbor bad leh beijot ïa ki kynthei kaba kynthup ïa ka Bilkis Bano kaba dang armet san bnai ha katei ka por.
Napdeng kiba shah pynïap dusmon, ka Bilkis Bano ka la lait im bad da ka jingngeit ha ka jingbishar hok ba ka kyrmen ban ïoh na ka ïing Bishar ka Bilkis Bano ka la ïakhun tat haduh ba ki nongpynïap briew bad ki nongleh beijot kin shah pynrem.
“Ngi ïeng ryngkat bad ki kynthei, ki kynhun jong ki kynthei ha kylleng ka Ri India ban pynpaw ba ka jingrai jong ka Sorkar Gujarat ban pynlait ïa ki 11 ngut ki rang kiba leh beijot ïa ka Bilkis Bano kan ktah ïa kiwei de ki kynthei kiba ngat ha kane kajuh ka apot bad kiba mynta ki dang ïaksaid ban ïoh ïa ka jingbishar hok.
Ka rai jong ka Sorkar Gujarat ka long pyrshah ïa ki nongrim bad ka Sorkar Gujarat ka la pynkheiñ ïa ki kyndon jingbthah jong ka Sorkar Pdeng sha ki Sorkar Jylla ha kaba ïadei bad ka jingpynlait ïa ki koidi.
Ka jingbthah ka kren shai ba lah ban shim pyrkhat bad rai ban pynlait ïa ki koidi ha ka jingrakhe ïa ka ‘Azadi ka Amrit Mahotsav,’ lait noh tang kito kiba la shah rai pynrem ha ki kam leh beijot.
Shuh shuh, kino kino ki jingmudui kiba tohkit bad mudui da ka CBI, ki Sorkar Jylla kim lah ban shim ka rai ban pynduna ïa ka jingpynsaja ïa ki nongleh kam sniew khlem da ïoh ka jingmynjur na ka Sorkar Pdeng.
Kane ka jingleh jong ka Sorkar Gujarat ka ñiewthala bad pynpaw shai ba kane ka Sorkar India kaba mynta kam don jingkitkhlieh na ka bynta ki kynthei bad ki jingpyrta kum Nari Shakti, Beti Bachao bad ki hok jong ki kynthei ki long tang ha lyer.
Hato ka Sorkar Gujarat ka lah ban leh katba ka sngewbit marwei?"Pynkut u kyrwoh na TUR.
Shillong, Nailar : Na ka liang u president ka Seng nongrep Hynñiewtrep Border Area Farmers Association (HTBAFA), ka thaiñ Wahlakhiat u Bah SB Sban Khongjoh lyngba une u kyrwoh u pyntip ba na ka liang ki paid nongrep jong ka thaiñ kin pynlong da ka committee ha ka janmeit jong ka 27 tarik mynta u bnai khnang ban ïamir jingmut lang ha kaba ïadei bad ka jingshah ktah ha ka rep tympew namar ka jingtyrkhong um.
ïa kane ka jingïalang yn pynlong ha ka por 7 baje janmiet hapoh ka ïingsah jong u bah Krat Suting uba dei u dkhot jong ka seng nongrep.
Kumta la kyrpad ïa baroh ki para nongrep ka thaiñ kiba la ai kyrteng halor ka jingshah ktah na ka jingtyrkhong um ka khyndew ba kin wan khnang khnang sha katei ka committee.
Shillong, Nailar 22: ki seng bhalang bapher bapher na rilum Garo bad na rilum Khasi ba kynthup naduh ka GSU, ADE, AYWO, FKJGP, HITO, WKSU, JYF bad kiwei kiwei ki seng bhalang ki la pynlong ïa ka jingïakhih shong kyllaiñ myngngor ha khmat u durmot jong u Kiang Nangbah ha Barik ban dawa na ka sorar ba ka dei ban bishar bad pynbeit biang ïa ka MoU kaba la ïasoi hapdeng u Myntri rangbah ka jylla u Conrad Sangma bad u Myntri rangbah ka jylla Assam u Himanta Biswa Sarma ha ka 29 taik Lber ha Nongbah delhi ban pynkut noh ïa ka jingïakajia pud hapdeng ki ar jylla kaba la neh la da ki 50 snem.
U President jong ka FKJGP Garo Hills Zone u Pritam Arengh u la ong ba ka sorkar jylla ka la thok ïa ki paidbah ha ka jingpynbeit pud bad ka la nguid ruh la ka prie kaba ka la khlei ha shuwa ba kan don ka jingsoi MoU.
U Pritam u la ong ba ka sorkar ha kaba nyngkong ka la kam ba ka jingpynbeit pud ha ka jylla kan pynshong nongrim ha ki san tyli ki mawser kata: ka Pakit ne ka history jong kita ki jaka, ka kynhun jaidbynriew ba shong shnong ha kine ki khappud, ka jingmon ki paidbah, ka jingkham suk ha ka synshar khadar ne ka Administrative convience bad ka jinglong ki jaka ne Geographical Continuity.
“Baroh San tylli kine ki mawser ban rai sha kano ka jylla ki shnong bad ki jaka kin hap ka sorkar Meghalaya kam bud satia kawei" ruh u la ïathuh.
“Lada phi peit naduh ka Tarabari sector, Pillangkata, Tarabari bad kiwei de ki jaka kiba dei ki bynta jong ki hima Khasi la shah bret beit sha assam, ki nongshong shnong kiba shong ha kine ki shnong ruh ki dei ki Garo bad ii Khas, lada peit na ka mon ki paidbah ruh ki kwah ban don beit bad ka jyla Meghalaya bad lada thew da u mawser hi ki dei ban don beit sha ka jylla Meghalaya hynrei ka sorkar kam bud wat tang kawei ruh ha ka jingpynbeit pud hynrei ka shu soi beit ïa ka MoU na bynta ka jingïohnong ka jylla Assam" u la ong.
U Pritam u la ong ba na ka liang jong ka FKJGP kan ïakhun beit haduh ban ïoh ïa ka hok long trai ïa ki jaka puta kaba la hiar pateng naduh mynhyndai bad ruh kan ïai trei ban pynshai sha ki paidbah ïa ka jingshah ktah na ka jingpynbeit pud bad ruh kan ai jingkyrshan ïa ka kynhun kaba la ïalam da u Muktiar ba pawnam ka jylla u Bah Erwin Sutnga ban leit tied jingkhang sha ka Supreme Court ban pyndam ïa kane ka MoU.
Haba ai jingkren ha kane ka sngi u Chairman jong ka JACBOM u Bah Erwin Sutnga u la takraiñ tyngeh ïa ka sorkar jylla halor ka jingkam ba ju mihman ka por na ki myntri sorkar ba dei tang ka sorkar MDA ba ïalam da ka NPP kaba lah bad kaba nud bad ïaid shakhamat ban pynbeit noh ïa u pud u sam hapdeng ka jylla Meghalaya bad Assam.
“Ki kop ba ki la ïaid shakmat ban pynbeit pud hynrei ka long pynban ka jingibiej namar ka jingpynbeit pud kam dei kat kum ki kyndon aiñ bad ka long ruh ka jingiuhroit ïa ka sur bad ka mon u paidbah.
Ki nud keiñ, hynrei mano ban ïaroh haba ki nud ha ka lynti kaba bakla bad lada dei ba ki nud ha ka lynti kaba dei balei kim shim lang ïa ka kaiphot kaba ka komiti ba la khlieh da u bah HB Dann kum u shong knor ba la thung da ka sorkar ha ka por iu Bah EK Mawlong kum u Myntri Rangbah bad balei ki shim tang ïa ka kaiphot jong u snem 2011" ong u Bah ErwinU la ong ruh ba ka jingpynbeit pud hapdeng ki ar tylli ki jylla ka long beit ka jingïohnong ïa ka jylla Assam ha kaba u Myntri Rangbah ka jylla Assam u Himanta Biswa Sarma u la ong ba kum kane ka pynbeit pud yn ym ïoh da kiwei pat ki kabu ban khap pynïohnong ïa ka jylla Assam namar ka Assam kam duh kyndew shidana hynrei ka ïoh shi ïoh pynban.
“Kat kum ki kyndon jong ka Land Transfer Act la khang ban die bad ai jaka sha ki bym dei Khasi hynrei ka sorkar Meghalaya ka aiei syndon sha ka Assam ïa ka jaka bad kane hi ka dei ka jingphynkheiñ ïa ki kyndon ka Land Transfer Act " u la ongU Bah Erwin u la ong ruh ba wat ïa ka Riti synshar ka ri India ruh la pynkheiñ namar kat kum ki kyndon hapoh ka Sixth Scheduled ka sorkar kam don jaka hynrei dei ki riew paidbah kiba longtrai ym ka sorkar.
“Ha kino ki kyndon aiñ ka sorkar ka lah ban aiti jubor pyrshah ïa ka mon ki trai jaka sha ka sorkar Assam namar ka sorkar lei kam don jaka ki jaka kiba ka don ruh tang khyndiat eh ha sor Shillong" u la ong.
Shuh shuh u la ong ba na ka liang jong u, u la ïoh lum ïa ki kot ki sla bad wat ki map kiba naduh u snem 1835 terter ban pynskhem ïa ka jinglong trai ïa ki jaka kiba ka Assam ka la klun jubor ban shen hi na ka liang ka kynhun kan leit tied jingkhang sha Supreme Court ban pyndam ïa ka MoU ba la ïasoi da ki ar Myntri Rangbah.
U Bah Erwin u la ong ruh ba kane ka jingkyrkieh ka sorkar ban pynbeit ïa u pud u sam khlem da sngap ïa ka sur u paidbah ka long beit thik na ka daw ka jingïohnong saiñ pyrthei da ka sorkar.
Na ka liang u president ka FKJGP seng kmie u Bah Dundee Khongsit u la ai ka jingkular ba kium ka seng hi kan don lang ryngkat bad ki paidbah khappud ha kino kino ki sienjam kiba ki shim halor ka MoU.
Shillong, Nailar 22 : Da kaba buh hakhmat eh ba ki khun ki ksiew kin ïoh lem ban ring mynsiem da ka lyer kaba khuid, ka Dorbar Shnong Patharlyndan ka nongrit kaba don sharum Mairang da ka jingïatrei lang bad ka Ïatreilang Edmund Rice Youth Action ha ka sngi Nyngkong ka la pynlong da ka jingthung dieng ha u lum ba ki la jied kyrpang ban pynkylla long kum ka ‘lawbah.
Ha kane ka sngi la pynshongkun da ka jingdonlang u Lamphang ka Iing Dorbar Thawain ka jylla, Bah Metbah Lyngdoh ba dei ruh u MLA ka thain, nangta u Deputy Commissioner ka Eastern West Khasi Hills, Bah Wilfred Nongsiej, Additional Superintendent of Police ka District, Bah Herbert Kharkongor, Bah Esakeal Lyngdoh police, Dongki-ingding nangta Br.
Sunil Britto na Jyntru, Nongpoh, Fr.
Michael Sun ba dei Parish Priest na Umkador, ki Vistitation Sister na Umkador, Bah Morwing Mawlong, Tymmen Basan Patharlydan bad bun kiwei kiwei.
Kane baroh ka urlong namar ki nongïalam shnong hapoh ka jingïalam jong u Bah Andreas Mawlong ki la ai kyrpang kawei ka jaka na ka bynta ban thung dieng da ka jingkyrmen ba ha kawei ka sngi kane ka jaka kan sa long ka khlawbah.
Katei ka jingïohi jngai jong ki, ka long ba khnang ba ka pateng ban sa wan kan ym donkam ban mad shuh ïa ka jingkyrduh umbam umdih.
Dei na kane ka daw ba u Sordar bad ki nongshong shnong, ki samla bad ki Christian Brothers ki la snohkti lang kawei ka bor kawei ka buit ban pyni noh da ka kam kumno ban pynneh ïa ka mariang.
Haba kren kum u Kongsan, u Bah Metbah u la pynpaw ïa ka jingkmen ban ïohi ïa ki kum kitei ki prokram ba ki paidbah dalade ki sngewthuh haduh katno ka kordor ban pynneh pynsah ïa ka mariang khamtam ïa ki khun ki kti kiban ha ka pateng ba hadien.
U la ai mynsiem ruh ba kum kane ka sienjam dei ban bteng biang wat ha ki snem ban wan bad ruh ban thung kham bun ki dieng.
Na ka liang u Deputy Commissioner pat u la batai shaphang bun ki skim kiba lah ban ïoh na ka sorkar na ka bynta ban pynrben ïa ki khlaw ki btap da kaba thung dieng.
La ïoh ruh ïa ki kyntien kyntu kynpham na u Br.
Sunil Britto uba la ong ba, "Sngewbha wat ym pom ïa ki dieng bad wat shah ïa ki masi lane ki jingri ba kin rung sha katei ka jaka.
"La ïoh ruh ïa ka jingkren na u Fr.
Michael uba la batai ïa ka jingmut jong ka kyntien Laudato Si… To ai baroh ki jingthaw kin ïaroh ïa la u nongthaw.
Na ka liang u Bah Herbert u la ai ka jingïaroh ïa ki paidbah bad kyntu ruh ba kin bteng ban thung shuh shuh kham bun ki dieng ha katei ka jaka.
Ha kane ka sngi la ïoh ruh ïa ka jingkren na u Bah Onbor ba dei u President Seng Samla uba la batai bniah kumno ki seng ïa ka kynhun halor ka phangpdeng, “Da ka Jingïatreilang, ngi lah ban leh kham bun.
La pynphuh ïa katei ka prokram da ka jingwan shim bynta da baroh ki skul kiba don ha katei ka shnong kiba la ai ruh ïa ki prokram bapher bapher halor ka mariang.
U Bah Alpheus Wahlang pat u la ai ka jingïaroh ïa katei ka sienjam ba la shim da u Sordar bad ka Executive Committee bad ong ba katei ka jingkyrshan jong ki, ka shong hok ba kin ïoh ïa ka burom.
Katei ka jaka ba la ai kyrpang ban thung dieng la tip kum u ‘Lum Laudato si’.
Kane ka kyntien Laudato si kadei ka kyntien phira ba ai da u Kpa Bakhuid Pope Francsi uba la kren kumno ban ïada ïa la ka jong ka rympei.
Lah ruh ban kdew hangne, ba ki Christian Brothers ki la don ha katei ka shnong naduh u snem 2018 da ka thong ban ai ïa kaba bha tam na ka bynta ki nongshong shnong katei ka thaiñ da kaba sdang na ka pule puthi kumba ki la leh ha kiba bun ki shnong kum ha Mawjrong, East Khasi Hills, nangta ha Jyntru hajan Nongpoh.
Umtyrkhang ba ha Umsohlait Parish.
Wahrinong ha Kynshi.
Ka jingseisoh jong katei ka jingpyrshah kadei ruh da ka jingtrei borbah jong u Bah Tobias Jana, Field Worker jong ki Brodar ba trei ha shnong Patharlyndan ba trei shitom ban wanrah ïa ki kam pynroi bad ruh u Bah Samuel Nonglait uba trei kum u Project Coordinator uba ju wan jyngoh ïa ka shnong ban trei ryngkat bad ki Brodar bad u Field Worker.
Shillong, Nailar : Ka Seng MeECL Progressive Workers’ Union (MePWU) ha ka general meeting kaba la long ha ka 20.
08.
2022, ka la shim ïa ka rai ban pynlong da ki prokram jingïakhih ba jar jar da kaba deng da ki badge rong ïong ha baroh ki ophis treikam jong ka MeECL naduh ka 29 haduh ka 31 tarik mynta u bnai Nailar 2022, bad ruh ban pynlong da ka jingïakhih shong kyllaiñ mungor khlem da pynthut ha kaba ïadei bad ki kam sam bording bad ki jingtreikam ba man ka sngi jong ki ophis naduh ka 05.
09.
2022 haduh ka 16.
09.
2022.
Halor kane ka bynta ka Seng ka la phah ruh da ka jingthoh sha u Chairman Cum Managing Director, Meghalaya Energy Corporation Limited, Lumjingshai, Shillong.
Na ka liang ka Seng ha u kyrwoh lyngba ka I Kong A.
Hynniewta, General Secretary ka la pynpaw ba ka Seng ka la dep ban phah artylli ki shithi kiba kyrpad na ka bynta ban pynlong ka jingïakren ha ka 09.
03.
2022 bad ha ka 13.
04.
2022, hynrei haduh mynta kam shym la don kano kano ka jubab na ka liang ka ophis jong u.
Ka Seng ka pyntip ruh sha u Chairman ba ki la ïoh ruh ban ïakynduh ia u Myntri ka tnat bording ka sorkar jylla ha ka 25.
04.
2022, bad aiti ruh ïa ka Memorandum jong ka Seng, hynrei kim shym la ïoh satia ïa ka jubab ka ban pynhun.
Nalor kata, ka la ong ruh ba ha ka 11.
05.
2022, ki nongïalam ka Seng kila pyrshang ruh ban leit ïakynduh ïa ka ophis jong u Myntri Rangbah ka jylla bad aiti ruh ïa ka shithi kyrpad na ka bynta ban pynlong ka jingïakren, hynrei haduh mynta kam shym la don kano kano ka jubab na ka liang u Myntri Rangbah.
Kumta ruh halor kane ka nongrim na ka liang ka seng kam banse ban shim da ki sienjam kiba kham tyngeh da kaba khot pynlong da ka jingïakhih.
Ka Seng ka pynkynmaw ba kine ki jingdawa kiba la slem bha ka long na ka bynta ban thaw ïa ka polisi treikam ban ithuh noh (regularise) mardor ïa ki nongtrei kontrak bad nongtrei bylla sngi kiba la rim.
Nalor kata kila kyrpad ruh ban pyllait noh mardor ïa ka Arrear kaba dang sahteng jong ki, kata naduh u bnai Risaw 2018 haduh u Rymphang 2019 ïa kaba ym pat shym la pyllait kat haduh mynta.
Shillong, Nailar 22 : Ka ïing bishar High Court jongka jylla mynta ka Lah Sngi U Blei ka la pynmih ïa ka hukum ban bthah ïa ka sorkar pdeng ba kan phai khmat sha ka rukom shna ïa ki surok sha kane ka thaiñ shatei lam mihgi namar kine ki jylla ki long kiba dap da ki lum ki wah bad ka kham eh bha ban shna ïa ki surok ruh ym kum sha kiwei ki jaka.
“ La kyrmen ba ka sorkar pdeng kan phai khmat sha ki jingdonkam jong ki jylla kane ka thaiñ kiba long lum kumta hap ban shna ïa ki surok ba bha ban suk ki paidbah ha ka leit ka wan bad lait ruh na ki jingkhap ngiah bad dheng kali" ong ka ïing bishar haba bishar ïaka mukotduma PIL.
ïa kane ka mukotduma PIL la ujor da u Arnold G Momin.
Ha ka jingbishar na ka liang ka sorkar jylla ka la pan por ba kan ïoh ïakren bad ka sorkar pdeng ne bad ka tnad ba peit ïa ki surok na ka bynta ban pyllait pisa sha ka jylla ban ïoh pynbha ïaki surok.
Kumta halor kane ka jingpan por na ka liang ka ïing bishar kala buh ban bishar biang ïa kane ka mukotduma ha ka 14 tarik Nailur 2022.
Shillong, Nailar 22 : Ki paidbah jong ka Shnong Mynrieng kaba hap hapoh Pynursla Block EKH ki la mad ka jingeh kaba khraw ha ka leit ka wan ka kit ka bah bad ha ka pang ka shitom na ka daw ka jingsniew ka surok kaba la dkut noh mar shiteng shwa ban poi shapoh shnong.
Katei ka jingdkhut katei ka suok ka la pynsyrtok ïa ki paidbah khamtam kiba bun kidei ki nongrep ban kit ban bah ïa ki mar rep ban pynpoi sha shnong bad sha ki ïew ki hat.
Ka shong Mynrieng ka don kumba 61 tylli ki longïing bad dei naduh u snem 2016 ba ki la ïoh ïa katei ka surokHalor katei ka jingeh ba ki paidbah nongshong shnong ki la ïakynduh na ka liang ki nongïalam shnong hapoh ka jingïalam u Bah Phasson Khongtani uba dei u Rangbah Shnong ki la ju ud ju nam sha ki bor ba dei peit ba kin ïarap ban maramot ban shna pynbha noh khnang ba kan pynsuk ïa ki paidbah hynrei haduh mynta mynne ruh ki khlem pat leh eiei.
Ha ka sngi Nyngkong na ka liang ka Hynñiewtrep Achik National Movement (HANM) Riwar Mihngi Circle hadien ba ki la ïoh ka jingujor na ki nong shong shong ka la leit ban jurip ïa katei ka surok ha ryngkat lang bad u Rangbah Shnong bad ki nongïalam shnong bad ka seng ka la lap bad ïohi da la ki jong ki khhmat ïa ka jingjot jingpra jong katei ka surok kaba jngai kumba 6 kilometer na Laitmynrieng.
Haba ïakren bad ki nongthoh khubor hadien ba la dep jurip na ka liang u Bah Phasson Khongtani u la ïathuh ba ka jingdkut katei ka surok bad ki jingtwa jingsniew jong katei ka surok kadei naduh u Jylliew 2022 ha ka por ba jur bha u slap bad na ka liang ka shnong ka la leit ban pyntip sha ki ophisar bad kyntu ban maramot noh hynrei haduh mynta mynne ki khlem pat ïohi dak eiei bad ieh sah kumto kaba la pynlong ïa ki paidbah ban mad jingeh.
“Ngi lah leit ban pynsngew sha ki ophisar ba dei peit bad ngi la pyni ruh da ki dur ka jingtwa jong ka surok hynrei ngi dap da ka jingsngew diaw ba haduh mynta ki khlem pat leh eiei.
Ngi kyrpad sa shisien ïa kiba dei peit ba kin maramot noh khnang ba kan pynsuk ïa ki paidbah nongshong shnong," ong u Bah Passon.
U la ïathuh ruh ba ka jingeh kaba khraw ba ki paidbah ki ïakynduh kadei ha ka pang ka shitom, ka kit ka bah ha kaba mynta ki la hap ban mad biang ïa ka juk ba mynshwa ban hap kit da ki briew la ka long ïa kiba pang ba shitom bad ki mar rep.
“Ka jingtwa bad dkhut ka surok ka la pynlong ïa ki paidbah ban hap mad biang ïa ka juk kaba mynshwa ban hap kit da ki briew la ka long ïa kiba pang ba shitom bad ïa ki mar rep.
Ngi dap da ka jingsngewkmen ba ngi la ïoh ïa ka surok hynrei mynta ngi la hap ban mad biang ïa kajuh ka jingeh," la krem diaw u Bah Passon.
Haba bynrap lang halor kane uwei na ki nongïalam shong u la ong ba la shna ïa katei ka surok tang ban myntoi da ki katto katne bad u la pynpaw ruh ba ka jingker ïa ki kynroh la shu buh da ki maw kiba rit.
“Ka jingdkut jong kane ka surok ka la pynlong ïa ki paidbah khamtam bun ngi dei ki nongrep ban kynduh jingeh bad ka jingshna bad siang ïa ka surok la shu leh tang dep tang ban myntoi ki katto katne.
"Na ka liang u Bah Shaibor Nongrum President ka HANM Riwar Mihngi Circle u la khyrwit tyneh ïa ka sorkar kaba la ieh beiñ ïa ki paidbah jong katei ka shnong bad ong ruh ba kadei ka jingñiew beiñ tang namar ba kidei ki nongkyndong.
U la ong ruh ba ka jingleh jong ka sorkar ka pyni shai ba kadei ka jingtrei torti la ka long ha kino kino ki jingtei kiba la pynpaw shynna lyngba ki jingtwa jong ki jingkieng, ka jingpra u Dome ka Assembly bad kiwei kiwei.
U la ong ruh ba ka seng kam lah ban pdiang ba kat ïa ka skhim PMGSY kaba dei ka skhim jong ka sorkar pdeng ba ïa ka surok la shu siang tang dep.
U la pynpaw ruh da kaba ai nuksa ba ka jingshna ne ki jingtei jong ka sorkar ka long thik kum ki mar China ba tang katto katne por ki la jot la sniew noh.
Ka seng ka dawa ïa ka sorkar lyngba ki bor ba dei khmih ba kan leh eiei noh bad maramot noh ïa katei ka surok hapoh ar bnai bad lada ka dang ïai long sah kumjuh ka seng kan sa leh ïa la ka jong ka bynta.
Shillong, Nailar 22 : U Bah Banteidor Lyngdoh, Myntri ba dei khmih ïa ka tnad kam rep ka Sorkar Jylla u la ong ba ki don kiba thmu ïalam bakla ban ong ba ka ‘office order’ kaba la pynmih ha ka 09 tarik u Nailar, 2022 na ka bynta ban ailad ïa ki nongrep ban ïoh thied dawai sboh na ka bynta ki jingthung jingrep jong ki ba ka dei tang ka kot kai.
ïa kane u Bah Banteidor u la pyntip haba kren kum u kongsan ha ka jingïalang pynbna bad pynsngewthuh paidbah sha ki nongrep bad nongïalam shnong halor ka jingwanrah ka tnad kam rep ban ïoh pyndonkam biang ïa ka sboh dawai kum ka Urea, ka DAP, MOP bad SSP bad kiwei pat mynta ka sngi ka 22 tarik u Nailar, 2022 ha Mawkatheiñ.
U la ong ba ka long kaba bakla ban pyrkhat ba ka jingailad biang ban pyndonkam dawai sboh ka dei ka kam ïohnong saiñpyrthei hynrei ki dei ban sngewthuh ba ka dei na ka bynta ki nongrep ban kyntiew ïa ka ïoh ka kot jong ki.
“Baroh la shu ïa ieid nongrep tang ha ka por elekshon bad tang dep la klet", u la kynthoh.
Halor ka jingïakren ba yn sa mih da kiwei pat ki Notification nalor kane Office Order, u la ong, “Lada kan long kumta kan dei ruh ka jingjop ïa ki nongrep".
U la ong ba un her sha Delhi ban pynioh noh ïa ka bhah dawai sboh sha ki nongrep ka Jylla da kaba un leit ïakynduh ïa u Myntri ba dei peit ïa ka tnad kam rep ka Sorkar India ha ki khyndiat sngi ban wan khnang ba ka jingmyntoi sha ki paidbah kan poi kloi noh.
U Myntri u la ong ba ka tnad kam rep bad ki ophis BDO ha ki Block bapher bapher kin ïatreilang ban shim jingithuh ïa ki jaka rep kiba ki nongrep kin lah ban shim dawai sboh.
“Kane ka dei ka jingjop jong phi bad ngam kwah ban ïaleh ïohnong saiñpyrthei na ka bynta ka iap ka im ki nongrep kiba la mad sohsat la katta snem nalor ka jingwan lynshop ka khlam COVID-19 ha ki snem kiba la dep “, u la ong.
Ha ka jingïalang la wan ban shim bynta da ki hajar ngut ki nongrep na kylleng ki shnong ki thaw ha ka jingïadon lang ruh u Bah Gavin M Mylliem, MLA ka Sohra, ki ophisar ba kynthup ïa ka Kong R Majaw, Director kaba la pynshai halor ka Office Order, ki nongïalam shnong, ki nongïalam na ki synjuk nongrep bapher bapher ba kynthup ia ka JAC Ri Lum Farmers’ Grievances and Redressal Forum.
Ki nongai jingkren ha ka jingïalang naduh ki nongrep, ki sengbhalang, ki synjuk nongrep, ki nongïalam shnong ki la pynpaw ka jingkyrshan ïa ka Office Order na ka tnad kam rep bad pynrem ruh ïa ki katto katne kiba sdang leh ïohnong saiñpyrthei na kane ka mat ïakren kaba ki paidbah ki la angnud ban urlong la kham slem.
Kane ka Office Order ka la wan hadien 8 snem tam naduh ba ka Sorkar Jylla barim lyngba ka tnad ka la pynsangeh ïa ka subsidy na ka bynta ki dawai sboh sha ki nongrep ha ka 12 tarik u Jylliew, 2014 khnang ban pynduna ïa ka jingktah ki dawai sboh ïa ka koit ka khiah ki nongshong shnong bad kane la wanrah ka jingkhaïi tuh ïa ka dawai sboh bad ki nongrep ki kyang shla na ka jingkiew dor.
Ha kane ka sngi mar ia wai ka jingïalang, ki nongrep ki la tur sha khmat ban leit ai khublei ïa u Myntri na ka bynta ka jingleh shitom jong u ban pyllait noh ïa ki paidbah nongrep ka Jylla na ka jingsohsat ban ïoh ïa ka dawai sboh ha ryngkat ka jingshah khniot dor kaba long shaba palat na ka jingkhaïi tuh.
Mairang, Nailar 22: Ha ka jingpynkhreh ne ka jingïakhun elekshon, kiba bun ki ju pynpaw ne kylli ïa ka jingkhlaiñ ne jingtlot u kyrtong da kaba kylli “kumno ka lyer’ bad kiba jubab ruh ki ong, “ka lyer te ka beh sha uta uta ne kata kata".
Hynrei u President ba rangbah duh jong ka United Democratic Party (UDP) u Bah Metbah Lyngdoh, u la ong ba ha ka elekshon, lada shu ïa shaniah ban jop tang ha ka jingbeh ka lyer, ka jingbabe kan wan beit hadien.
Haba kren ha ka General Council jong ka UDP Mawthadraishan kaba la long ha Kynshi ha ka sngi Saitjaiñ baladep, u President ka UDP u la ong, “Wat sngewkhlaiñ tang ba phi sngew ba ka lyer ka beh sha u kyrtong jong phi, hynrei donkam ban trei shitom haduh ka sngi ba thep vote ruh", u la ong.
Shuh shuh u Bah Lyngdoh, u la ong ba ka jingkyrshan jong ki paidbah ka dang kylla wat shi taïew shuwa ka sngi thep vote ruh.
“Kane ka la jia ha ka elekshon MDC ha Mairang ha u 2019", la ong u Shongknor ka ïingdorbar Thawaiñ ka jylla.
Ha kane ka jingïalang da ki spah ngut ki nongkyrshan na kiwei pat ki Party ki la wan ban pynïasoh noh sha ka Seng UDP ha Mawthadraishan ban kyrshan ïa u HB Nongsiej, MLA ka Mawthadraishan u ban long biang u kyrtong ka Party ha ka elekshon MLA 2023.
Napdeng kine kiba la wan pynïasoh ki kynthup ruh ïa ki arngut ki kyrtong ba la ïakhun ïa ka elekshon ha ki snem kiba ladep.
Kine ki long u Bah Pius Kurbah, uba la ïakhun ïa ka elekshon MLA ha u 2018 na ka Seng Congress.
Uwei pat udei u Bah Damien Lyngdoh Marshiangbai, uba la ïakhun ïa ka elekshin MDC na ka HSPDP ha u 2019.
Da ka jingwan kine ki kyrtong, ki rangbah kiba la ju ïakhun ïa ka elekshon ha ki snem baladep kiba mynta ki la kyrshan ïa u Bah HB Nongsiej, ki long 6 ngut.
Ki 4 ngut kiwei pat ki long u Bah BB Warjri, Ex- MDC, uba la ïakhun ïa ka elekshon MLA ha u 2018 na ka Seng PDF.
Nangta kiwei pat ki long u Bah BG Lyngdoh, Bah MH Thabah bad u Bah DM Kharsyntiew.
U Samla Kyrmen Shylla, President ka UDP State Youth Wing, uba la don ha kane ka jingïalang, u la ong ba ki paidbah jong ka Mawthadraishan kim dei ban sngewthuh bakla, hynrei kidei ban ailad biang ïa u Bah Brol sa shisien pat, khnang ba ki kam pynroi kin wan ha ki Shnong ki thaw.
U la ong ruh u Bah Nongsiej, udei u briew uba la don bha ka jingtbit ne ka experience kum u nongmihkhmat bad udei ruh uba don ka sur kaba u lah ban kren ne hukum ïa ki ophisar.
Ha kane ka jingïalang nalor ba la pdiang sngewbha ïa kiba la wan pynïasoh sha ka UDP, la pynskhem ruh ïa ki Nongkitkam ba thymmai jong ka UDP Mawthadraishan Circle, Womens’ Wing bad Youth Wing da u Bah Metbah Lyngdoh.
Shillong, Nailar 22 : Ka Bynta kaba Ar jong ka jingïapynbeit pud hapdeng ka Meghalaya bad ka Assam kan long kaba kham jwat ban ïa kaba nyngkong khamtam ha kaba ïadei bad ka Block I bad II namar kiba bun ki shnong Khasi bad Jaiñtia ki hap sha Karbi Anglong.
Kumta ka tyllong khubor ka ïathuh ba ïa ki Regional Committee na ka bynta kine ki Block ka sorkar ka lah ban pynkhamti biang ha u Symbud Myntri Rangbah u bah Prestone Tynsong namar u dei tang ma u uba la rim bad la shemphang bha halor kane ka kam.
“ïa kine ki Regional Committee na ka bynta ka Block I, Block II, Psiar, Khanduli, Borduar, Mawtamur, Langpih bad kiwei kiwei yn sa thung noh hapoh ka 15 sngi naduh ba la dep ïakren ki ar Myntri Rangbah hynnin ka sngi ha nongbah Guwahati kata u Myntri Rangbah ka jylla u Conrad K Sangma bad u Myntri Rangbah ka Assam u Himanta Biswa Sarma.
“Ha kine ki Regional Committee nalor ban khlieh da ki Myntri kum ki Chairman hynrei ki dkhot kin kynthup ruh ïa ki MLA na kito ki jaka.
Na ka liang ka Assam kan kynthup ruh ïaki MDC ka KAADC ha ka Regional Committee jongka, hynrei ka sorkar Meghalaya kam pat rai halor kane namar kan dang shong jingïalang shwa ban thung ïa ki Regional Committee jongka.
“Lah ban pynkynmaw na ka liang ki nongïalam ka Block II hapoh ka lama Synjuk Ki Rangbah Shnong Border Area Raid Nongtung jongka Hima Khyrim, Ri Bhoi District dang shen ki la wan ïa kynduh ïa u Symbud Myntri Rangbah ka jylla u bah Prestone Tynsong bad ki la kyrpad lypa ïa u ban bishar bniah ban ïoh wan phai tang 18 tylli ki shnong sha Meghalaya wat la ka Block II ka don haduh 213 tylli ki shnong ruh.
Kine ki 18 tylli ki kynthup ïa ka Sabuda, Jatalong, Madan Umwang, Khlieh Umwang, Umlaper, Laru, Umtlieh, Ummat, Umru, Umshadktad, Pdengtliej, Umhi, Itpatung, Umsder, Umtyrshing, Umsaw Lumdorbar, Mawsladieng bad Imsohlaper.
“Ki paid Khasi kiba don ha kine ki 18 tylli ki shnong ki long kumba 9000 ngut ei ei bad ki dei ki trai shnong paka.
Hynrei ki don pat ruh ki paid Nepali kiba wan buhai shnong beaiñ kiba wan beit naduh Nepal ne Darjeeling kine kim duna ïa ka 5000 ngut.
“Ha ka jingïakynduh bad u Symbud Myntri Rangbah kine ki nongïalam ka Block II ki la ai ruh da ka dorkhas kaba ki la pynpaw “Ngi ki Khasi kiba im ha kine ki 18 tylli ki shnong ngi khlem dawa ïa kaba long pyrshah ïa ka Riti Synshar ka Ri India hynrei ngi kyrpad ïa ka sorkar pdeng, sorkar Asssam bad sorkar Meghalaya ban pynbeit ïa kane ka kam da ka jingïasngew thuh jingmut bad shah ba ngin hap hapoh u pud u sam ka Meghalaya namar ka rukom im bad ki riti dustur jong ngi ki long beit ki Khasi paka", pynpaw ka Synjuk ha ka dorkhas sha u Myntri Rangbah.
““ Ngi kyrpad ruh ïa ka sorkar Assam ba kan long sbun mynsiem bad sngap ïa ngi namar ngim shym dawa baroh kawei ka Block II hynrei tang ïa kine ki 18 tylli ki shnong Khasi bad sngewbha shah ba ngin hap hapoh u pud u sam ka Meghalaya"““Ngi la buh ka jingkyrpad ba ka sorkar ka dei ban ïakhun ban ïoh biang ïa kine ki 18 tylli ki shnong jong ka Raid Nontung jong ka Hima Khyrim kiba la shah pynhap jubor sha ka Assam namar ngi kum ki nongshong shnong ngi kwah ban don sha ka jylla Meghalaya" ong u Bah Blikstar Sohtun Chairman synjuk haba kren bad ki lad pathai khubor.
Shitrhem ka jingpyn-i sap ka skul Maharam.
Kynduh mawsiang ki shnong khappud.
la ar snem shi naïa ruh pat ïoh ka skim Border Area.
Ki khubor bad ki jingjia na kylleng ki bynta jong ka jylla ha ka 22/08/2022.
Shillong, Nailar 23 : Ka jingkyrmen jong ka Langsning ban rah ïa ka nam lahduh ha ka lympung jong ka Shillong Premier League ka la nang jngai hadien ba ka la mad noh ïa ka jingshah rem ha ka Nangkiew Irat ha ka jingïakhun ïa ka kylla kaba ar ha ka Shillong Premier League ha kane ka sngi Ba-ar ha madan Third Ground, Polo.
Ka Langsning ka la mad ïa ka jingshah rem da tang 1-0 kol ba la thep da u Shaibor Nongrum ha minit ba 81 kaba pynlong ïa ka Nangkiew Irat ban don mynta ha kyrdan ban lait na ka jingshah pynhiar kyrdan.
Shwa kane ka jingïalehkai ka Nangkiew Irat ka don 10 point katba ka Langsning ka don 18 point ha kyrdan ba ar, hynrei da ka jingjop ha kane ka sngi ka Nangkiew ka don mynta ha kyrdan ba hynriew da 13 point.
Ha ka jingïakhun ha ka kylla ba nyngkong (first leg), ka Nangkiew ka la lah ban pynïakhaid da mar 2-2 kol bad ka Langsning ha ka jingïalehkai kaba long ha ka 22tarik Jylliew, hynrei ha kane ka sngi pat ki la lah ban khur ïa ka jingjiop.
Kumta mynta ka la ïoh ban knieh noh ïa ka kyrdan ba san na ka Shillong Lajong kaba don 11 point.
Katba ka Langsning pat ka dang shah tam haduh 8 point ha ka Mawlai kaba lamkhmat hajrong duh jong ka jingkhein point.
Ki bor pynïaid ki pyntip ruh ba ka jingïakhun kaban long ha ka 26tarik pat kan long hapdeng ka Malki bad ka Mawkhar kiba dei ki kynhun kiba don shapoh jong ka miej ïa khein point.
Ki stad wad bniah ki la ai jingmut ba ka Vitamin B3 ka lah ban long kata ka atiar kaba thymmai ha ka jingïaleh pyrshah ïa kita ki khñiang jingpang ba shyrkhei kum kata ka MRSA.
Ki stad wad bniah jong ka US ki la shem ba ka vitamin B3, ïa kaba la tip ruh kum ka nicotinamide, ka pynkhlaiñ ïa ka bor jong kita ki immune cell (kita ki cell ba ïaleh pyrshah ïa ki khñiang jingpang) na ka bynta ban pynïap ïa kita ki khñiang jingpang Staphylococcus.
Kane ka B3 ka kyntiew ruh ïa ka jingdon bad ka bor treikam jong ki neutrophils, kiba long kita ki white blood cells ba pynïap bad bam ïa kita ki khñiang ba don jingma.
Ka jingwad bniah, ha ka Journal of Clinical Investigation, ka lah ban wanrah ïa kata ka jingkylla ba khraw ha ka rukom ai jingsumar, ong u stad na UK.
Ia kane ka vitamin B3 la pyrshang ha kita ki briew ba ïoh ïa ki khñiang jingpang Staphylococcal infections, kum kata ka MRSA (Methicillin-resistant Staphylococcus aureus) kaba long kata ka jingpang ba shyrkhei bad lah ruh ban poi shaduh u pud jong u jingïap.
Kum kine ki jingïoh pang la shem hapoh ki hospital bad ki jaka ba ri bad sumar ïa ki khyllung khynnah, tangba ki jur bad roi bha ruh hapoh ki phatok, ki shipai bad hapdeng ki riew kilan met.
Ki scientist ki la pyndonkam da kaba ai shibun bha kane ka B3, kham bun ban ïa kaba lah ban ïoh na kita ki jingbam tei met, ha kita ki jingleh test jong ki, ïa kiba la pynlong ha ki mrad bad kumjuh ruh ha ka snam jong u briew.
Tangba ki stad wad bniah ki la ong ba wat la katta ruh ym shym la don kano kano ka sakhi ban pyni ba kata ka B3 ba ïoh na ki jingbam bad ki dawai kan lah ban ïada lane sumar ia kita ki jingpang ba ïabit na ki khñiang jingpang.
Ki stad wad bniah ki la ong ba ka B3 la ïohi ba ka lah ban pynkylla ïa ki katto katne ki antimicrobial genes, pynkhlaiñ ïa ka bor jong ki immune cell na ka bynta ban pynïap ïa kita ki khñiang jingpang.
U Prof Adrian Gombart jong ka Linus Pauling Institute jong ka Oregon State University, uba don bynta lang ha kane ka jingwad bniah u la ong “Kane ka jingwad bniah ka long kaba myntoi haduh katta katta wat lada ngi dang donkam ban bishar bniah bad pynlong ïa ka jingwad bniah ha u briew.
“Ki antibiotics ki dei kita ki dawai baphylla, tangba ki iakynduh ïa ki jingeh na ka por sha ka por na ka daw jong kata ka bor ïaleh pyrshah jong ki khñiang jingpang bapher bapher, khamtam eh kita ki khñiang jingpang Staphylococcus aureus.
Kane ka lah ban plie ïa ngi ïa ka lad kaba thymmai ban sumar ïa kita ki jingpang Staph infections kiba lah ban long kiba shyrkhei bha, bad lehse yn lah ruh ban pyndonkam ïa ka ryngkat bad kiwei kiwei pat ki dawai antibiotic ba don mynta".
U Prof Mark Enright, jong ka University of Bath, u la ong “Ki neutrophils ki dei da shisha kita ki cell ba hakhmat eh ba ïaleh pyrshah ïa ka jingrung khñiang jingpang ha ka snam bad ka jingpyndonkam ïa ka nicotinamide la ïohi ba ka long kaba shngaiñ ïa mynta ban pyndonkam ha u briew ne ki nongpang naba ka dei kaba la dep ïoh laisen lypa.
Ka jingpynbeit ïa u pud u sam hapdeng ka Meghalaya bad ka Assam ka la ïaid shaid shaid namar ïa ka Wat ba Nyngkong la dep pyndep bad ïa ka kaiphod la dep aiti sha ka sorkar pdeng lyngba u Myntri Kam Pohïing ka ri u Amit Shah.
Mynta shen tang shu dep thung ïa ki Regional Committee kumba la dep rai da ki ar Myntri Rangbah u Conrad K Sangma bad u Himanta Biswa Sarma ha ka jingïakynduh jongki ha nongbah Guwahati myn ha ka Sngi U Blei 22 tarik Nailar 2022 yn sa sdang ban leit jurip sa sha ki hynriew tylli ki jaka ba dang sah teng kiba kynthup ïa ka Block I bad Block II Psiar, Khanduli, Borduar, Mawtamur, Langpih.
Hooid ha ka Wat kaba nyngkong ka don ka jingbym hun na ki paid khappud namar ki don ki shnong kiba la hap sha Assam hynrei ha kane ka wat kaba ar jongka jingïakren la dep ïa rai lypa naduh kaba sdang ba kin ieh beit ha ki paidbah ba kin jied shano ki kwah ban leit la kin don sha Meghalaya ne sha Assam ruh.
Hooid ha ka jingïakut ban ïa pynbeit ïa u pud u sam hapdeng ki ar jylla naduh kaba sdang la dep rai ba kan don ruh ka jingïashim bad jingïa ai mar kylliang kumta lada don ka jingïa ai bad ïashim ruh hap ban ïa mynjur lang namar ban shu ïoh tang ka Meghalaya kat ïa kaba ka kwah ruh ka bym lah long bad ban shu ïoh tang ka Assam kat ïa kaba ka kwah ruh ka bym lah long hi.
Hynrei ban lah ban pynbeit ïa u pud bad lait na ka jingshah klun ha ka Assam donkam ban long ruh kiba ïaishah.
Namar lada ym lah ban pynbeit ha kane ka kynti ba ki ar jylla ki la ïa mynjur da kaba ïa sngewthuh jingmut kynmaw sa katno phew snem kane ka kam kan dang ïai sah teng bad ka Assam kaba bun ki bor pulit kan dang ïai kyntur bad ïai klun ïaki jaka puta ka Meghalaya bad ka lah ban poi ba yn sa duh wat ïa ka Byrnihat ruh.
50 snem ki la ïaid ym pat don sorkar ba shim khia kum kane ka sorkar MDA ban leh syndon da ka kam.
Nga kynmaw dei tang ha ka por ba long Myntri Rangbah ka jylla da I bah E.
K Mawlong ( bam kwai ha dwar U Blei) ba kane ka kam ka la jan poi sha ka jingïabeit namar la sdang ka jingleit jurip bad u Prafulla Kumar Mahanta uba long u Myntri Rangbah ka Assam ha kato ka por hynrei sniewbok noh ba poi noh ka election ha Assam bad u rem noh kumta kane ka kam ka la sahteng haduh mynta.
Ban da dei ba ka Congress ka shim khia, ha ka por ba synshar u Tarun Gagoi kum u Myntri Rangbah ka Assam bad hangne ha jylla da u Dr Mukul Sangma la dei ban lah pynbeit ïa kane ka kam.
Hynrei kine ki myntri rangbah ki shu ïa kynduh tang shisien ba ka kam ka la sahkut noh khlem poi shano shano ruh.
Kumta wat la bun kiba beiñ hynrei kane ka sorkar MDA ka la leh ïa kaba dei ban shim khia ban pyndep noh ïa kane ka jingpynbeit pud kaba la sahteng lah slem slem bah.
I tynnad ban ïohi ba ha man la ka election MLA dap ki manifesto jong ki seng Saiñ Pyrthei da ka mat ban shim khia ban pynbeit ïa u pud u sam, hynrei tang shu kut ka election wat la ki don ha ka bor ruh ki leh klet kumta shi kumta ka la shim por da ki phew snem mynta.
Kumta kane ka sorkar kam dei ban sngap than ia kaei kaba ym hun lut baroh namar ha kano kano ka kam ruh ym lah ban pynhun lut ïa baroh.
Kan don beit ka jingbym hun hangne hangtai hynrei khnang ban suk pat kiba bun ba lang donkam ban pyndep bad pynïaid shakhmat ïa kane ka kam shwa ban poi ka election MLA ha ka jylla.
Namar lada ym lah ban pynbeit shwa ka election kan sah teng biang ka kam namar wei ba la pynbna ïa ka election ym lah shim rai ei ei ruh bad kumta ym tip la ka sorkar ban wan ha ka bor hadien ka election kan bud dien ne em ïa kane ka kam ne kan shu ïeh noh tang ha shiteng lynti.
Hynrei lada dang wan phai biang kane ka sorkar te khlem pep kan ïai bud dien hi bad ka sorkar Assam.
Nongstoiñ, Nailar, 23: Ki nongrep ki la nang shah khñiot bad shah ñion haduh ba ki la hap ban shu kyrngah khlieh namar ka jinghiar dor jong ki mar rep jong ki, ka la long shaba palat.
Ki nongrep kiba la shah ktah palat ha kine ki sngi, ki dei ki nongrep biskot namar ka dor ha kine ki sngi ka la hiar sha ka lai tyngka shi kilo.
Ka kong B.
Marngar kawei na ki nongrep biskot ka thaiñ Marngor ka la ïathuh ba ka jingrep biskot mynta u snem kam long shuh kum ha kiwei ki snem.
Ka la ong ruh ba mynta u snem u biskot um da soh bha bad u jyntang ruh u suki bha ban san.
Wat la katta ruh ha u bnai jylliew haba dang sdang ban ïoh kheit malu mala, ka dor biskot ka dor ka poi arphew hynriew haduh arphew phra tyngka shi kilo, hynrei ka nang hiar pat man la ka taïew bad ha kine ki sngi ka la hiar sha ka lai tyngka shi kilo.
Ha kajuh ka por ka la ong ba ha kine ki sngi u biskot u la sdang ban soh bha, hynrei haba ka dor kam long shuh ban die kam don jingmut shuh hynrei satang ban ai bam sniang lada dei kiba ri sniang.
Kiwei pat ki nongrep biskot kylleng ki shnong katei ka thaiñ ki la pynkynmaw ba ha u snem ba la dep ,u bah Banteidor Lyngdoh haba kren ha ka jingïalang ba la khot da ki nongrep ha Nongkasen, u la kular ban thaw lad ba ki nongrep biskot kin ïoh ban shalan biskot sha ki ïew ki hat sha Bangladesh bad ka la pynkmen ïa ki paitbah nongrep, hynrei haduh mynta um pat lah ban pynurlong.
Ha kajuh ka por ki la ong ba dang ha kine ki sngi ki la ïohi lyngba ki lad pathai khubor, ba u bah Banteidor u la ïaroh ïa ka sorkar ba ka la shah biang ba ki nongrep kin pyndonkam dawai sboh urea, DAP bad kwei kiwei na ka bynta ban pynbha ïa ka rep ka riang, ha kaba ki la ong ba kan myntoi aïu lada ka rep ka riang kan bha hynrei ïa ki mar rep kum u phan, u biskot, sohsaw, ki jhur ki jhep kiba dei ki mar rep kiba pyut tang hadien katto kat ne sngi.
Ki la ong ruh ba kaba donkam eh ka dei ka ïew namar lada ka biang ka ïew ka hat, ki nongrep ruh ki trei shitom hynrei lada ka ïew kam don ki nongrep ki hap ban rep tang ban ïoh bam.
Nongstoiñ, Nailar, 23: Ka United Democratic Party kawei na ki seng kaba la kham bun paid napdeng ki seng Ri lum, mynta ka kynti ka la sdang ban pynmih madan shisyndon da u kyrtong MLA ban ïakhun pyrshah ha ka election ka ban wan kaba dei na ka bynta u snem 2023 ha Nongstoiñ.
Katkum ki khubor kiba ïajan bad ka seng UDP Nongstoiñ Pyllun, la ïathuh ba ka seng ka la shim ïa ka rai ban pynïeng ïa u bah Pullstar Nongsiej u ba na ka shnong Upper New Nongstoiñ na ka bynta u snem 2023 kum u kyrtong MLA na ka seng UDP.
Ka jingïalang paidbah kan long mynta hi u bnai Nailar ha Nongstoiñ.
Ha kane ka jingïalang yn pdiang burom ïa u bah LG Nongsiej ex MDC bad ïa kiwei kiwei.
Kane ka seng wat haba ka la bet ïa u symbai naduh ki phew snem kiba mynshuwa, phewse dei tang ha kane ka kynti kaba ki paidbah ki lah ban ïohi ba la sdang ban mih u shylluid u ba la kham ibit ruh ban ot lada wan ka aiom.
Namar ïa u la kyrshan lang ruh da ki riew radbah kiba na ka seng HSPDP kum u bah LG Nongsiej MDC barim ka Nongstoiñ bad na kiwei kiwei kiba na ka seng NPP, Congress bad ka lah ruh ban buh jingma ïa ka khet synshar jong u Bah Macmillan Byrsat MLA ba mynta.
Mawkyrwat, ‘Nailar, 23: Da ki spah ngut ki longkmie kiba don hapoh jong ki Self Help Groups (SHGs) ba kynthup ïa ka Tehsonglang Cluster Level Federation (CLF), Lawei Bankyrshan CLF, Tylli Kawei CLF kiba na Mawlangwir, Jakrem bad Mawkyrwat mynta ka sngi ki la ïamih paidbah ha ka jingïa-ïaid paidbah ryngkat ka jingpyrta ïa ki jingthoh kiba don ha ki placard kaba la sdang naduh phyllaw jong ka ophis Block Development Office, Mawkyrwat haduh ïew Mawkyrwat ha kaba la pynwai artad da ka jingïalang paidbah.
Ïa kane ka ‘Rally-cum-Awareness Programme’ la pynlong da ka ophis jong u Block Development Officer (BDO), South West Khasi Hills District lyngba ka Block Mission Management Unit (BMMU), NRLM, Mawkyrwat C&RD Block, Kudumbashree NRO ha kaba u bah L.
T.
Tariang uba long u Additional Deputy Commissioner jong ka South West Khasi Hills District u long kum u kongsan.
Ha ka jingkren u bah L.
T.
Tariang, Additional Deputy Commissioner, South West Khasi Hills District u la ai ka jingïaroh ïa ki longkmie kiba shim khia bad kiba don ka jingkitkhlieh na ka bynta ban rat dyngkhong ïa une u jingdih ba sniew da kaba ban ba ki kynthei ki don ka bynta kaba khraw na ka bynta ban ai ka jingkyrshan ïa kito kiba la ngop bad ban pynkylla ïa ka jingim jongki.
Ha kajuh ka por u la pynshlur bad ai mynsiem ban ïaid shakhmat bad ban pynurlong ïa ki jingthmu jong ki da kaba pynkhlaiñ ïa ki longïing longsem lyngba ka jingïatreilang bad ka jingsngewthuh jingmut hapdeng shi kurim da kaba khmih lynti ba dei lyngba ka jingkhlaiñ jong ki longïing longsem lah ban rat dyngkhong bad pynduh jaid ïa une u jingsniew uba la ktah ïa ka shongsuk shongsaiñ ha ka imlang sahlang namar ka jingkhlaiñ jong kano kano ka jaidbynriew ka shong eh ha ka jingkhlaiñ jong ka longïing longsem.
Haba kren ha ka jingïalang ka kong Bristina Wanniang, Supervisor, District Social Welfare Office, South West Khasi Hills District ka la ïathuh ba ka Social Welfare ki don ki skhim na ka bynta ban pynlong ïa ki awareness programme ha kaba ïadei bad u droks gad ka jingdih kyiad.
Shuh shuh ka la ong ba ka jingkyrni ha ka jingdih buaid kum ïa ka kyiad bad ki droks ka wanrah bun ki jingsniew ym tang ïa u briew shimet hynrei ka pyndik ïa ka longïing longsem, ki marjan marpa, ïa ka imlang sahlang bad ka ktah ïa ka ri hi baroh kawei.
Ka la batai ruh ba ki droks ki dei ki dawai bad lada ki pyndonkam bakla ki lah ban ktah bad pyntroiñ ïa ka met ka phad bad ïa ki jingmut jingpyrkhat bad ka ïalam shaduh u pud ka jingmynsaw.
Shuh shuh ka la ïathuh ba ka sorkar India ka don ki skhim ha ka ban ïaleh pyrshah ïa u droks lyngba ki prokram bapher bapher kum ka Integrated Programme na ka bynta ka Alcoholicm bad Drug Abuse, ka National Action Plan, Joint Action Plan kaba peit ïa ki khynnah kiba rit ka rta ha kaba yn ym shah ban die ïa ka kyiad bad ka ‘Meghalaya Drug Abuse Prevention Policy 2020’ ha kaba jan baroh ki department ki don la ka bynta ban trei na ka bynta ban ïaleh pyrshah ïa ka jingdih bad ka jingpynïaid ïew ïa kine ki jingdih pynbuaid.
Namarkata, ka la sneng la kyntu bad wer ïa ki kmie ki kpa ban sneng ban pyni ïa la ki jong ki khun halor ka jingsniew jong ki droks da kaba kyrpad ïa baroh ban ai ka jingïatreilang ha la ka jong ka bynta ha ka ban rat dyngkhong ïa kiba kum kine ki jingsniew khnang ba kin ym ïoh ban suh thied ha kane ka ri jong ngi bad ha ka juh ka por ka la kyrpad ïa ka Village Communities bad ïa kiwei kiwei ruh ban shim lem ka bynta ha ka ban iarap ia kito kiba la ngop ha kiba kum kine ki jingdih pynbuaid da kaba ai jingsyllok bad ka jingsumar ha ka por kaba biang bad ban pyntip wut wut sha ki bor jong ka aiñ lada ki lap lane don jingsuba ïa kino kino kiba don kti ha kaba pynïaid ïew ïa ki droks bad ha kajuh ka por ka khot ïa ka jingïasnohkti lang jong baroh na ka bynta ban ïaleh ban pynduh jaid ïa une u jingsniew uba bam duh ïa ka ïoh ka kot, uba pynduh thiah pynduh dem bad uba long ka daw jong ka jinghiar ha ka longbriew manbriew.
Ka kong Alcy Lyngkhoi, Psychiatrist, District Mental Health Department ka la ong ba ka jingjyllei bad jingkyrni jong ka jingdih droks ka la ktah shibun ïa ka jylla bad ka pynduh jingkyrmen ïa ki khynnah samla kiba long ka lawei jong ka jaidbynriew da kaba kyntu ïa ki samla ban kiar na kiba kum kine ki jingdih pynbuaid kum u sikret, biri, duma, kyiad bad drugs kiba ktah ym tang ïa u nongdih shimet hynrei ïa ka ïing ka sem, ka imlang sahlang bad ïa ka ïoh ka kot ha ka jylla.
Ka la ban jur shuh shuh ba kine ki jingdih ba sniew kum ki depressants, stimulants, hallucinogens, opioids kiba ktah ïa ka koit ka khiah ka jingmut jingpyrkhat bad kaba lah ban ïalam bakla ïa ka jingim u briew.
Shuh shuh ka la ïathuh ba kiba bun na kiba pang bampong ki dei barobor kito kiba ju pyndonkam ïa kiba kum kitei ki jingdih pynbuaid ne kiba pyndonkam bakla ïa ki droks.
U S.
Ahmed, Sub Inspector of Police u la wer ïa ki paidbah nongshong shnong ban don ka jingïatreilang bad ban ai jingkyrshan lem ïa ka Police Department na ka bynta ban weng ïa kine ki jingeh kiba ktah ïa ka imlang sahlang da kaba kyrpad ba lada ki don kino kino ki jingtip ne jingsuba ha kaba ïa dei bad ka jingpynïaid ïew ïa u droks bad kiwei kiwei pat ki huri hura ban pyntip mar mar ha une u No-112.
Nongstoiñ, Nailar, 23: Ka Khasi Student’s Union Mawshynrut Circle ka la ïoh ban ban pynthymmai ïa ki nongkitkam jong ka KSU Mawtynrong unit ha ka sngi saitjaiñ.
Ha katei ka sngi la pynïaid ïa ka jingïalang da u Samla Anselm Ryntong u ba dei u Assistant Organising Secretary jong ka KSU West Khasi Hills District Unit bad u Organising Secretary ka KSU Mawshynrut CircleHa kane ka jingïalang la ïoh jingkren pdiang sngewbha na u vice chairman jong ka shnong Tynrongriangkhon u Bah P.
Thongni, u ba haba ai jingkren u la ai mynsiem ïa ki dkhot jong ka Mawtynrong unit ban ïa trei ryngkat bad ka circle ne District, haba don kano kano ka jingeh ha ka dong ka thaiñ bad khamtam haba ka jaitbynriew ka donkam, ki dei ban long kiba la kloi ban ïasnoh kti na bynta ka daw bah ka jaitbynriew.
U Samla Samla John Fisher Nongsiang President ka KSU West khasi Hills District unit, haba ai jingkren u la ong ba ka seng KSU kam dei kaba peit tang kawei ka issue, hynrei ka peit ïa baroh ki jingeh jong ka jaidbynriew.
“Ngi dei ban ïohi jngai ïa ka jingeh jong ka Ri bad ka jaidbynriew hi baroh kawei.
Ngi dei ban long ki Samla ki ban ïohi jngai, ngim dei ban shah ïalam bakla, ngi dei ban ïatylli bad ngi dei ban ïa sngewthuh jingmut", u la ong.
“Ka seng kam da donkam tang ïa ki khynnah ki ba pass degrees ne masters, hynrei ka seng ka donkam ïa kiba ieid ïa ka Ri bad ka jaidbynriew.
Lada ngi long doktor ne Engineer ruh kam myntoi lada ngim kynmaw ïa ka Ri bad jaidbynriew lajong.
Ngim donkam ka spah ne kyrdan ngi donkam ïa ki samla ki ba ieid ïa ka Ri bad ka jaidbynriew".
“Ha ka seng ngi donkam ïa ki samla ki ba ieid ïa ka Ri bad ka jaidbynriew bad ban tynrong ïa ka khia ka shon, haba ka jaidbynriew ka donkam ban lait na ka jingshah ban beiñ ha kiwei pat ki jaidbynriew", u la ong.
Ïa ka bynta ba kongsan ban pyntian smai ïa ki nongkitkam bad ki dkhot jong ka KSU Mawtynrong unit, la shim da u samla Osternic Marbaniang Organising Secretary ka KSU Sengkmie.
Haba ai jingkren u la kren ban pynkynmaw ïa ka jingthmu jong ka sorkar India ban tih Uranium ha Mawthabah ha South West bad ha West khasi Hills District, ka seng ka ieng ha ka nongrim ba skhem ban pyrshah ban tih ïa u marpoh khyndew u ba long ka bih uba khraw ïa ki jait jingthaw baroh".
Shuh shuh u la pynkynmaw ruh ba haba ka seng ka leit sha Mawthabah, ka lap ba la don shisha ki khunlung ki duna ha ki dkhot met, namar ka jingshah ktah ha une u mar poh khyndew u ba long shisha ka bih namar tang da kaba drill u la ktah katne katne.
Kaba sngew lyngngoh ka long ba haba ka seng ka wan sha katei ka jaka, ki ba haïing jong kiba shah ktah ha u uranium naduh khunlung, hynrei ki khlem ïoh ïa ki lad jingïarap ne ïada na ka sorkar wat ïa ki disability certificate.
Kumta na ka liang jong ki nongïalam ka seng marsien ïoh sngew ïa kane, mar mar ki la buddien bad na ka liang ki nongtrei sorkar ki pynksan kylla da kaba ong ki ba haïing ki khlem wan mih sha ka tnad treikam.
U la ong ruh, “Ka jingïoh ïa ka roi ka par ngi donkam, hynrei ngi donkam ïa ka roi ka par kaba kumno kaba ngi donkam kum ka jaidbynriew ka jong ngi.
Ngi hap ban peit ïa ki development ki ban ïaid ryngkat ryngkat bad jingshong suk shong shngaiñ jong ki para doh para snam jong ngi.
Ngim donkam ïa kata ka development ka ban pynjot bad ban pynïap stai ïa u paradoh para snam jong ngi", u la ong.
Ha katei ka sngi la ïa don ryngkat ruh u Samla Armstong Sohshang bad Ulysis Ryntong President bad General Secretary KSU Mawshynrut Circle ryngkat katto katne ki dlhot bad katto katne ki Nongïalam na Sengkmie bad na ka West Khasi Hills District Unit.
Ki nongïalam bad ki Dkhot ka KSU Mawtynrong Unit ki long Khlaiñbor L Nonglait President, Drewlantis Ïawphñïaw Vice President, Messwell Lyngkhoi General Secretary, Spaiñdingwell Lyngkhoi Assistant General Secretary, Esraborwell Kharrit Finance bad kiwei kiwei.
Nongstoiñ, Nailar, 23: Ka Party HSPDP Nongstoiñ Area Unit ha ka 22 tarik ka la dep pynshai paitbah halor ka khubor kaba la shu pynmih da u President barim u P.
K Lyngdoh ha ka 19 tarik mynta u bnai kaba la ong, “La Pynkut noh ïa Executive Committee Nongstoiñ Area Unit, shongthait syndon u President".
“Kane kam dei kaba shisha hynrei ka dei ka jingpyrshang ban ïalam bakla ïa ki paidbah nongkyrshan.
U P.
K lyngdoh u ladep ban iehnoh ïa ka kam President, namar ki daw shimet jong u naduh ka 3 Jylliew 2022 bad ka Area ka la dep pdiang ïa ka shithi iehnoh kam jong u ha ka 17 Nailar 2022 ha kaba la phah ruh ïa ka rai sha ka District", ong ka kyrwoh na u General Secretary ka party Bah Michael Thongni.
“Ka party ka la dep jied thymmai ïa ki nongkitkam, kata u Bah Diostarness Jyndiang Ex MLA, Advisor Bah LG Nongsiej, Ex MDC, Advisor Bah Thingdar Lyngdoh, President Bah Sanjied Kynsai Shangrit, Vice President Michael Thongni, General Secretary Bah G Sohlang, Publicity Secretary Bah Nicholas Marweiñ, Treasurer Bah Coming Kharbani, Organising Secretary Bah Ismel Kharbani, Organising Secretary Bah O Sohlang, Organising Secretary, Bah Norbet Paliar, Member, L Thabah, Office Secretary Bah B Kharbani, Member Bah P Ïawlar, Kong D Diengngan, Kong E Kharbani, Kong E Marngar, Extarly Lyngkhoi, Bah W Lyngkhoi, Member", pyntip u Bah Michael.
Haba u briew u iehnoh kam, ym lah satia ban pynkhyllem ïa ka EC namar u iehnoh kam marwei bad kumba long mynta u dei ruh tang u riew paidbah namar la dep ban pdiang ïa ka jingiehnoh kam jong u.
U la ong ruh ba ka EC ka dang skhem bha naba kiba don bynta ban pynkut dei tang 5 ngut na ka parents.
Katba ki President, Secretary, ka Parents, ka Youth Wing bad Womens Wing ki dang skhem.
“Kam dei satia ka rukom ban shu pynkut lada resign u President, hynrei haba dang don ki President dei ban ïalam da ma u ïa ka EC katkum ba la bthah ka Constitution ka HSPDP ha ka Article 25 Section U Vice President Sub Section 2, kaba ong kumne ba lada don ka jingieh noh kam u President, dei u vice President u ban pyntyllun ïa ki kam shakhmat.
Shuh shuh u la ong ba ka Nongstoiñ mynta ka dang hap ha ka jingkhmih jong ka central, kam pat lah satia ban lum General Executive Meeting, namar kam pat ithuh kat haduh ban da dep revisit ïa ki Primary Unit bad submit ïa ki list sha ka central ba kan leh ïa kaba donkam.
“Ka long kaba sngewsih ban ïathuh ïa kine hynrei ym banse ban pynshai sha u paidbah, namar ki paidbah nongkyrshan ki la don hapdeng ka lyngngoh bad sngew khun swet.
Hynrei na ka bynta kine kiba ïaleh pyrshah kumne, na ka liang ka party ka dang kwah ïa ki ba kin wan shakhmat ban ïatreilang biang na bynta ban pynkhlaiñ ïa ka party ryngkat ryngkat kum shi hynmen shi para".
“Ngi la dep jied ruh ïa ki nongkitkam ba thymmai ban pyntyllun ïa ki kam bad pyndep ïa ki jingbthah jong ka central bad yn sa rah sha ka GEC, ban pynskhem tad haduh ban da ïoh ïa ka approval jong ka Sub-committee, Central ba ka la ithuh ïa ki Primary Unit hadien ka jingphah ka jong ngi ynda ngi la dep ban thung lut", u la pynkut.
Nongpoh, Nailar 23: Hadien ba u Syiem ka Raid Marwet u la ai ka jingkular ban pynioh ïa ka jaka theh ñiut na ki paidbah hapoh ka Raid Marwet bad kynthup ka thaiñ Byrnihat hi baroh kawei, ka FKJGP North Khasi Hills District Unit ha ka jingïalam u Senior Vice president, u Bah Lumlang Mawnai lem bad ki nongïalam ka FKJGP Byrnihat bad Baridua Circle mynta ka sngi ki la hiar ban leit jurip ïa ka jaka ba thmu ban pynlong kum ka jaka theh ñiut paidbah (Dumping Ground) ba ki paidbah ka thaiñ Byrnihat bad hapoh ka Raid Marwet hi baroh kawei ki la donka ban wan rah ïa ka khuid ka subaKum ban pynpaw paidbah, ka seng FKJGP ka la shim khia halor kane ka bynta ka dei halor ka nongrim ba ki paidbah ki la donkam ïa kata ka jaka theh ñiut ban lait na ka jingbret pathar ïa ki jaboh ha ki jaka paidbah bad ka seng FKJGP ka la shim khia ruh ba ïa kren bad u Syiem ka Raid Marwet ka dei namar ba kane ka jaka theh ñiut kan ai jingmyntoi lut ïa baroh ki shnong ba hap ha ka thaiñ Byrnihat bad kumjuh ruh kiwei ki shnong naduh na Byrnihat sha Khanapara, ka thaiñ Killing, Umtyrnga bad Pilangkata, ha kaba haduh mynta kim pat don kata ka jaka theh ñiut kaba paka ban lait na ka jingbret pathar ïa ki jaboh bad kumjuh ruh kaba long ka jingma na ka bynta ka koit ka khiah ki paidbah na ka daw ka jingbret pathar ïa ki jaboh.
Halor kane ka jingthmu ban pynioh jaka ban pynlong kum kata ka jaka theh ñiut paidbah ha ka thain Byrnihat, ka Seng FKJGP mynta ka sngi ryngkat u Syiem ka Raid Marwet ki la leit ban jurip ïa kawei ka jaka ha Tamulkuchi ba hap ha ka Raid Marwet bad la shem ba katei ka jaka kam long kaba biang ban pynlong ïa ka jaka theh ñiut namar ka jingdon ki jaka rep, ka wah duid kaba lah ba ktah pynban ïa ka mariang.
Haba ïa kren bad ki Lad Pathai Khubor, U Senior Vice President ka FKJGP, North Khasi Hills District Unit, u Bah Lumlang Mawnai, u la ong ba ka daw kaba la pynlong ïa ka seng ban shim khia halor kane ka bynta ban pynioh jaka ïa ki padbah na ka bynta ka jaka ban theh ñiut, ka dei namar ba kane ka la ktah shisha ïa ka khuid ka suba bad ka koit ka khiah ki paidbah ba bun ki jaboh la shu bret klumar ha ki jaka paidbah khamtam ha ka surokbah naduh na Byrnihat sha Khanapara.
“Ngi la shim khia ban pynioh ïa kane ka jaka theh ñiut ki paidbah, ka dei ruh hadien ba u Syiem ka Raid Marwet u la kular ban ai ïa ka jaka theh ñiut ha ki jaka Raid bad kum u Syiem ruh u la kloi ban ïa trei lang bad ka seng na ka bynta ka jingmyntoi ki paidbah" ong u Bah Lumlang Mawnai, bad bynrap ruh ka seng wat la ha kane ka kynti kam pat ioh ïa kata ka jaka kaba la biang pura ban pynlong ïa kata ka jaka theh ñiut bad ka kyrmen skhem pat kumba la kular u Syiem ka Raid Marwet kin sa ioh ïa ka jaka kaba biang kaba long ka jingmyntoi hi na ka bynta ki paidbah nongshong shnong katei ka thaiñ hi baroh kawei" u la bynrap.
Na ka liang u Syiem ka Raid Marwet, u Paiem Ken Syiem ruh haba kren ha kane ka sngi bad ki Nongthoh Khubor, u la pynpaw ka jingkmen halor kane ka jingiohi jngai ka seng FKJGP ban don noh kata ka jaka theh ñiut paidbah, namar kumba long haduh mynta kam pat don kata ka jaka theh ñiut kaba paka ha kaba ïa ki jaboh la shu bret pathar sha ki jaka paidbah.
Dei halor kane ka nongrim kum u Syiem ruh u kloi ban ai ka jingïatrei lang na ka bynta ban pynioh ïa kane ka jaka theh ñiut paidbah bad wat la mynta ka sngi katei ka jaka kaba la leit ban jurip kam pat biang pura u la kular pat ban ai da kawei ka jaka kaba kham biang ba shen ka seng FKJGP nyngkat u Syiem kin sa leit ban jurip khnang ban lah ban pynioh ïa kane ka jaka theh ñiut na ka bynta ki shnong ba hap ha ka Raid Marwet bad ka thaiñ Byrnihat hi baroh kawei, la bynrap Syiem ka Raid Marwet, u Paiem Ken Syiem.
Nongpoh, Nailar 23: Kum uwei u rangbah ba don ka jingkitkhlieh khamtam naka bynta ka jingbit jingbiang jong ka shnong ka thaw, u Bah Nebitson Kharlyngngai u ba dei u nongshong ka Umden Umsaitprah mynta ka sngi u la aiti syndon da ka ophis treikam ba paka jong u Rangbah Shnong ha katei ka shnong kumba haduh mynta ka shnong kam don satia ïaka ophis treikam kaba bit ba biang, ïa kaba la tei haka jinglut kumba 1.
50 lakh.
Ha katei ka sngi ka jingplie ïa katei ka jaka treikam jong u Rangbah Shnong la sakhi ruh da ka jingdonlang u Bah Justine Kharbuki Rangbah Shnong ka Umden Umsaitprah, u Bah Apbor Nongrum uwei naki samla rangbah katei ka shnong, ki longkmie longkpa ki khun samla bad kiwei kiwei ki riew rangbah.
Haba kren ha katei ka sngi naka liang u Bah Nebitson Kharlyngngai u la pynpaw ba ka jingai jong u ïa katei ka ophis u Rangbah shnong ka dei namar ba kum ka shnong kam don satia ïaka ophis treikam ba pura jong u Rangbah Shnong.
Khliehriat nailar 23: Ki 290 ngut kiba kynthup ki dkhot bad ki nongïalam jong ka East Jaiñtia Hills Congress Committee mynta ka sngi ki la phah ïa ka shithi iehnoh kam jong ki sha ka Meghalaya Pradesh Congress Committee bad ki la don ka jingthmu ban pynïasoh noh bad ka party National People’s Party, da kaba ong ba dei tang u ma Nehlang Lyngdoh uba lah ban pyllait na ki jingshah the mraw.
Haba kren sha ki pathai khubor, ka President jong ka East Jaiñtia Hills Mahila Congress Committee, ka kong Jhanika Siangshai ka la pynpaw ba “ngi ki nongïalam bad ki dkhot ngi la rai ban mih noh na ka party congress, hooid kane ka party ka dei kaba ju kyrshan bad pynkup bor ïa ngi ki kynthei kumba la ïalam ltnti da ka party, hynrei mynta pat ngi ïohi bad sngewthuh ba ngim don u kyrtong ne u briew uba lah ban kyrshan ïa ngi ha kino kino ki kam ne kino kino ki mat bad ngi sngewthuh bad u ma Nehlang Lyngdoh, u kyrtong jong ka NPP u dei uba lah ban ïarap bad uba sngewthuh ïa ki jingeh jong ngi bad uba lah ruh ban pyllait ïa ngi na ki jingshah teh mraw, kumta ngi la rai ban ai ka jingkyrshan ïa utei u rangbah na ka party NPP u ban ïa ai reng ha ka MLA election ha u snem 2023 na ka 6-Khliehriat Constituency.
Ha kajuh ka por katei ka nongïalam, ka kong J.
Siangshai, ka la ai ruh ka jingïaroh ïa u nongïalam ba rangbah jong ka NPP, uba dei ruh u myntri rangbah ka jylla, u Conrad Sangma, uba sngewthuh ïa ki jingeh bad uba sngewthuh ruh ïa ka dor ban pynkup bor ïa ki kynthei, kumjuh ruh kum u bah Bajop Pyngrop, uba dei u Youth President jong ka NPP uba long uwei na ki nongïalam ne nongprat lynti khamtam ïa ki kynthei.
Ka kong Gracebidel Rymbai, kaba ju bat kum ka President jong ka Mahila Ladrymbai Unit, ka la ong bad pynpaw da ka mynsiem kaba sngewkhia ba kum ki nongïalam jong ka Mahila ki hap ban iehnoh kam noh hynrei ym banse pat ban iehnoh namar ba ym lah ban ioh ïa uta u kyrtong uba biang ban pynieng na ka liang ka party Congress, la ong ba da ka jingïasngewthuh lang ki la shim ïa ka rai ban iehnoh ïa ka party Congress bad ban kyrshan noh ïa u ma Nehlang Lyngdoh jong ka party NPP.
Ki shiphew ngut ki nongïalam kiba la iehnoh kam ki kynthup ka President EJH Mahila Congress Committee, ka kong Jhanika Siangshai, ki Vice President, ka kong Shimika Sungoh bad ka kong Blitmon Siangshai, Treasurer, ka kong Damanbha Swer, General Secretary, ka kong Jenita Mukhim bad ka kong Pynsuk Kharbudon, Vice President, ka kong Gita Sona, Secretary, ka kong Pretty Jyrwa, Unit President, ka kong Gracebidel Rymbai, Unit President, Darisha Ryngkhlem, kine ki shiphew ngut ki nongïalam jong ka Mhaila Congress na East Jaiñtia Hills lem bad ki ar spah phra phew ngut ki dkhot ki dei kiba la mih noh na ka party Congress bad leit pyniasoh bad ka NPP.
Nongpoh, Nailar 23: Namar ka jingma bad ka jingjia ba sngewsih ba ju jia naka por shaka por ha kaba ïadei bad ka jingbym don lynti ïaid kjat (Footbpath) bad jingker ha jingkieng Sumer kaba dei ruh ka surok bah National Highway, ka HYC Sumer Unit kala leit ban ujor syndon sha u Deputy Commissioner ka Ri-Bhoi District, u Arpit Upadhay ban peit bad khmih ïa katei ka jingeh ba ki paidbah bad khamtam ki khynnah skul ki ïakynduh ha katei ka shnong.
Naka liang ka HYC Sumer Unit hapoh ka jingïalam u Samla Shining War kum u President, haka jingsynrang lang ruh u Samla Jason Lenox Nongrum President ka HYC Ri-Bhoi, ryngkat bad ki dkhot ka Sumer Unit kila pynpaw ruh hakhmatt u DC halor ka jingma ïaki paidbah kiba ïaid ba ieng lyngba katei ka jingkieng, khamtam ki khynnah skul kiba hap ban ïaid kjat man ka sngi na katei ka juh ka jaka ïaid ki kali kaba lah ban wanrah ka jingjia ba sngewsih ha kano kano ka por khamtam haka por slap.
Shuh shuh naka liang ka seng kala pynpaw ruh ba ka jaka iaid kjat paidbah ha katei ka jaka kala long kaba donkam eh, ha kaba ki bor ba dei peit ki dei ban shimkhia ïaka jingma kaba ap ïaki paidbah bad khynnah skul ha katei ka thaiñ.
Jowai, Nailar 23: Ka Khasi Students’ Union Nangbah Unit (KSU) hadien bala dep ban khang tala ïa ka Punjab National Bank Nangbah Branch haka 18.
08.
2022 na ki daw ba katei ka bank ba kam shym la kheiñ snep ïa ki mat ki jura kiba ka seng kala dawa la kumba shi snem kynthih.
Katba hynnin ka sngi jong ka 22.
08.
2022, hadien ba la ïoh ïa ka shithi ne ka jubab na katei ka Bank ba kala kular ban shim khia bad ka la kular ruh ban phah ïa ki survey ATM field officers ban shim khia ïa katei ka kam ba ka seng kala dep ban dawa.
Ka seng ha ka meeting kaba kyrkieh mynta ka sngi ka la ïoh ban ïatai sani bha halor ka shithi ba la phah da katei ka Bank bad da kawei ka jingmut la rai ba ïa mynta shipor yn ai lad ba kan plie kumba ju long.
Ka seng hadien ba la ai lad ba katei ka Bank ba kan plie la phah ruh ïa ka shithi ba la pdiang ïa ka jubab jong ka tei ka Bank ,hynrei da kawei ka jingmut la shim ruh ïa ka rai ba kum ba ka tei ka bank kala kular ban shim khia kumta na ka liang ka seng ruh kam banse ban shim rai ban plie noh da kaba phah ruh ïa ka khubor kaba shai ban ap hapoh shi bnai kynthih ba baroh kitei ki mat ki jura kiba la ju dawa kin pynurlong.
Ka seng kala kren shai lada jia ba kim seisoh hapoh shi bnai na ka liang ka seng kam banse ban shim da kiwei pat ki lad kiba kham eh pyrshah ïa katei ka Bank, haka juh ka por ka seng kala ai por sa kumba shibnai ei ei ban pyn urlong ïa ki jingdawa pynkut ka kyrwoh na u samla Conciousness Susngi Publicity Secretary KSU Nangbah Unit.
Jowai, Nailar 23: Ka Lehñiam Behdeiñkhlam jong ka Seiñ Raij Mukhla ka la poi noh sha kaba kut mynta ka sngi Muchai ha Wah Biar (Aitnar), ha kaba ki khun ka Seiñ Raij na kylleng ki jaka kila wan poi ban sakhi ïa kane ka lehniam Behdeiñkhlam ba khadduh mynta u snem kaba la sdang naduh ka 20 tarik u Nailar kaba ki khot (saw sngi lai miet).
Haka phai sha kane ka lehñiam kala long kaba ishong kun bad ki khun ka Sein Raij kila leit rah ïa ki Deingkhlam ban pynpoi hajan ka aitnar, hashaw kane ka la don ka jingïakynduh lang jong ki Rong (Rot) ha Madan Slot Masi kiba la don baroh 13 tylli nangne la leit pynhiar ïa ki sha wah Biar (Aitnar) ha ryngkat ka kmen ka kynhoi bad ka jingtied ïa ka Bom, ka Bhuri, shuh shuh kine ki Rot ki don hala ki jong ki khubor sha ki paidbah naduh ka lad jingïada ïa ka mariang, ban kiar na ki jingdih pynbuaid, ka kam rep kam riang bad kiwei de.
La ïathuh ba ka jingpyndep ïa kane ka lehñiam Behdeiñkhlam ka long shibynta katkum ki riti ki Dustur jong uba rim ba jah bad ban pynpaw ïa ki dak ki shin jong ka jingbha jingmiat khnang ba u khun bynriew un ïoh ïa ka koit ka khiah, ka roi ka par, ka bha ka miat bad ka jingstad jingshem phang.
Mynta ka sngi la wan ban sakhi lang ïa ka Behdeiñkhlam naduh u Myntri Rangbah jong ka sorkar jylla u Conrad K.
Sangma uba la pynpaw ka jingai khublei ïa ka Seiñraij Mukhla kaba la pynlong ïa kane ka Behdienkhlam manla ka snem bad u kitbok ba kan nang ïaid shaphrang ha ki kam ba bha.
Shi bynta na ka jingleh ñiam Behdeinkhlam u Myntri rangbha ula kular ban ai jingïarap pisa na ka sorkar na ka bynta ban pynbha ïa ka ïung Blai jong ka Seiñ Raij Mukhla bad kumjuh ïa kane ka pung aitnar ha Mukhla, shuh shuh ula pynsngew ba la dep pyllait pisa haduh 6 klur ban pynitynnah ïaka Aitnar ha Jowai.
Kiwei de kiba la wan ban ïadonlang ki kynthup ïa u MLA ka Jirang Constituency bah Sosthenes Sohtun, u MLA ka Jowai ma Walidmiki Shylla, u CEM ka JHADC ma Thombor Shiwat, ki MDC, u Deputy Commissioner ka WJHD ma Garod L.
S.
N.
Dykes, IAS, ki Dolloi ki waheh Wasan bad kiwei de ki riew rangbah.
Nongpoh, Nailar 23: Ka Ri Bhoi Dorbar kum kawei ka kynhun ki nongïalam ba rangbah na Ri Bhoi District mynta ka sngi ka la mih shakhmat ban ieng halor ka nongrim na ka bynta ban pyrshah jur ïa kata ka jingthmu ka sorkar jylla ban wan rah da ka Casino ha Ri Bho.
Kane ka jingpyrshah ka Ri Bhoi Dorbar halor ka jingtmu ban wan rah ïa ka Casino ka la paw pyrthei ruh mynta ka sngi, kaba dei hadien ba ki Nongïalam ka Ri Bhoi Dorbar ba kynthup ïa u Nongaibuit ba rangbah, u Bah R.
R Makdoh bad u President ka Ri Bhoi Dorbar, u Bah R.
B Shadap ki la kren sha ki lad pathai khubor, ba ka Ri Bhoi Dorbar kan pyrshah jur ïa kane ka jingthmu ban wan rah ïa ka Casino ha Ri Bhoi District.
Naduh u Bah R.
R Makdoh bad u Bah R.
B Shadap haba kren sha ki lad pathai khubor, ki la ong ba ka Ri Bhoi Dorbar ruh ka pyrshah jur ïa kane ka jingthmu ban wan rah ïa ka Casino ha Ri Bhoi bad kum kawei na ka kynhun ki nongïalam ba rangbah na Ri Bhoi ka ai ruh ka jingkyrshan ïa ki Seng Bhalang kiba la mih ban pyrshah ïa kane ka Casino ban don hapoh u pud u sam ka Ri Bhoi District.
“Ka Ri Bhoi Dorbar kam kwah satia ba ka Ri Bhoi kan long kawei na ka ktem khalai hapoh ka jylla ba da ka jingdon kane ka ktem khalai kin mih bun jaid ki jaid jingsniew" ong u Bah R.
R Makdoh, uba dei u nongaibuit ka Ri Bhoi Dorbar, bad bynrap ruh da kaba ong ba ka Ri Bhoi Dorbar ka sngewthuh shai ba ka jingthmu ka sorkar ka long ban pynmih ïa ka khajna na ka bynta ka jylla ba ka jingioh lum ïa ka khajna na ka kane ka ktem khalai kan kham khraw ka jingjot kaba ktah ïa ki paidbah ban ïa kaba ka sorkar kan ioh lu ïa ka khajna" u la bynrap.
Na ka liang ka Ri Bhoi Dorbar ka la rai skhem ban kan pyrshah ïa kane ka Casino bad ka buhr uh ka jingkyrpad sha ka sorkar jylla ba kam dei ban ai bor na ka bynta ban wan rah ïa kane ka ktem khalai bad lada ka sorkar ka sngap ïa ka jingpyrsha jong ki paidbah kum ka kynhun kam banse ban shim da kiwei ki lad ki lynti ban ïa pyrshah ïa kane ka ‘Casino’ Lane kane ka ktem Khalai kaba long ka jingpynjot ïa kiba bun ki longing khamtam ki khun samla ka District bad ka jylal hi baroh kawei.
Na ka liang u Bah R.
B Shadap u la pynpaw ruh ba ka sorkar ka hap ban pyrkhat arsien na ki jingjot bad ki jingsniew ki ban sa mih na kane ka Casino bad kum ka Ri Bhoi Dorbar ka pynpaw ruh ba lada ka sorkar ka pyntreikam hok tang ïa ka khajna ba ka ioh lum na u Dewiong bad kiwei kiwei ki mar poh khyndew kiba don ha ka jylla ka la biang pura ba kan pyntreikam na ka bynta ki kam bad ki kam pynroi ba dei ban ioh jingmyntoi ki paidbah, bynrap u bah R.
B Shadap, President ka Ri Bhoi Dorbar.
Bun bah ki Nongpule Kotkhubor kim pat bna bha ïa ka shnong LANGDONGDAI bad lehse kim pat poi ha kane ka shnong ruh.
Ka long kaba kongsan ban leit sha kane ka shnong namar ka dei ka Nongbah (capital) jong ka Nonglang Sirdarship bad dang lap bun ki snap jong ki riewhyndai bad ban ïoh ruh ki khana shaphang ki longshuwa.
Na ka bynta kito ki ba wad jingtip bniah ban thoh kot, kan bha shibun ban ngam sha kane ka thaiñ Nongtrai ban iit ki snap bad ki sabut jong ki mynbarim.
Dang bun ruh ki Jaka ba itynnat ka mariang bad ki sawdong sawkun kiba don ha kane ka thaiñ Nongtrai.
Ki khlaw barben te Kim don shuh hynrei ki Jaka ba don diengrit te ki dang kynrei (railung) wat la ka dang jur ka pomram (rep shyrti).
Kane ka shnong ka don ha pdeng bha ha ka thaiñ Nongtrai ba hap ha Nonglang Sirdarship, West Hills District.
Ka jngai tang 22 km shatei lam sepngi na Riangdo bad 163 km na Shillong.
Ban poi sha kane ka shnong hab ban poi shuwa ha Riangdo bad nangta sa bud ïa ka Surok Riangdo-Athiabari kumba 13/14 km bad ynda poi ha Riangsih sa bud ïa ka surok ba leit sha Nongjri bad ynda poi ha Riangkang (dong Nongkynjang) sa bud noh ïa ka surok sha kamon ban poi sha Langdongdai kumba 12 km ei ei, kaba dang khohruh khohram mynta lait tang kumba 2 km ba la siang rong.
Ka Nonglang Sirdarship kaba don 42 shnong, ka ïakhap bad ka Jyrngam Sirdarship bad ka Riangsih Sirdarship.
Nangta shaphang Mihngi ka ïakhap bad ka Hima Rambrai bad Hima Myriaw bad Shathie lam Sepngi ka ïakhap bad ka Hima Nongstoin.
Sepngi pat ka ïakhap bad ka East Garo Hills bad North Garo Hills.
Ïa ka shnong la seng ha ka snem 1956 da u Narendra Borchugrey bad ka kurim jong u, ka Dohne Puwein Bad 11 tylli kiwei pat ki longiing.
U Lubon Borchugrey u la long u Sordar shnong banyngkong eh.
Mynta ha kane ka shnong ki don baroh 110 tylli ki tnum iing bad 684 ngut ki khlieh briew, 309 ki shynrang bad 275 ngut ki Kynthei.
Ki Kur ki jait kiba don ha kane ka shnong ki dei Nianglang, Riangtem, Sohlamar, Tyrsa, Kharbani, Dkhar, Puwein, Swangrey, Rashir, Rongrin, Sangriang, Habiang, Nachugrey, Shiangkata, Nongbak, Kharsnar, Mawlieh, Langsah, Shangdiar, Mangsang, Lyngdoh, Lyngkhoi, Marak, Sohbar, Mawsor, Synshiang, Syiemlieh, Nongkseh bad Rynniaw.
Ka jingmut Langdongdai ka mut ‘Langdongdei’ lane u Phlang mih khongpong.
Ka ktien ba ki ïakren ka dei ka ktien Nongtrai.
Ka jingmut Nongtrai ka mut ‘Nongtrei rep’.
Ka ktien Nongtrai kum ka nuksa: phi leit Shano ? = dih Chinu di mi?.
Phi kyrteng kumno? = ad kyrtng ai chu mi ra? Phi la dep bamja? = bang ja lyh?.
Ki niam ne ban shu sngewthuh kyllum (Balang) kiba don ha kane ka shnong ki dei ka Balang Presbyterian, ka Balang Katholik bad ka Balang U Blei (Meghalaya-Assam).
Ym don niam tynrai shuh ba la long Khristan lut.
Ka thaiñ Nongtrai ka dei ka Jaka ka bym da shit eh ka suin bneng, mynlyiur bad myntlang ka suin bneng ka tngen jai jai ka shu khriat malu mala.
Ka khyndew ka seisoh bha bad ka ïadei bha ban rep ban riang bun jait, wat ki jait soh bapher kum u sohtrun, Sohphan, ka Kait, Dieng kwai, Soh manir bad kiwei kiwei.
Ka jingtrei kaba kongsan jong ki nongshongshnong hangne ka dei ka rep ka riang.
Ki rep Kba Pynthor kumba 9 jait ki jait Kba, bad rep kba lum (Kba Bah bad Kba Rit kiba don 8 jait bad kiba lah ruh ban shan lada sniew ka Mariang), u Sying, Synshar, Kwai, Sohmynken, Sohkhia, Sohbaingon, Sohngang, ka Shriew, Phandieng, Pathaw bun jait, Nei-iong, Nei-lieh, Nei-heh, u Krai, Sohphan, ki Kait babun jait, Sohpriam, Sohber, ki Ri, Sohprew, Riewhadem bad kiwei kiwei ki Mar rep.
Kaba sngew hun bad sngew Shngaiñ bha bad kaba pynsngewtynnat eh ka long ba 90 na ka 100 na ki longiing ki don khyndew lajong ban shna iing bad rep de ha ka khyndew lajong.
Tang kumba 10 na ka 100 ki dei ki nongshongsap (nongshongthap).
Tang kumba 10 na ka 100 ki dei kiba ïoh ba kot hynrei, bun kiba duk (BPL) kumba 70 na ka 100, kiwei pat (20/100) kiba shu pdeng bha katba kiba duh bam kim don shuh.
Wat la kiba bun ki longiing ki rep Kba hynrei u Khaw lajong u dap bam tang kumba 6 ne 7 bnai namar ki Jaka rep ki la duna bha.
Bun ki longiing ki dang hab pet khaw na Iew hynrei u Khaw ba ai ka sorkar (ration) ruh u la ïarap shibun ïa ki longiing ha dang duna.
Ïa kane ka shnong la ker na shatei: da ka Upper Nongdubir, Nongdubir, Lum Mawblei, Porla Nongtrai, Porshken, Mawsmai, Mawkhar, Hawei, Agreng, Poriu, Jasyllar, Madanjira, Mallang Sildubi, Mallang Siminaguri.
Shathie: da ka Pormawlein, Mawkyllon, Umkap, Nongmisei, Porthyrnang bad Nongriangken.
Sepngi : da ka Mawkaru, Mawkaru-B, Mawkaru -A, Mawkaru- C.
Mihngi: da ka Nonghadok bad Lum Sohsan.
Napdeng ki shnong baroh ha thaiñ Nongtrai kiba kham rim ki dei ka Hawei bad ka Mawsmai.
Kane ka shnong ka don 4 tylli ki LP skul, kawei ka Upper Primary skul jong ka Nonglang Sirdarship bad don ka Secondary skul ar mala jong kajuh ka Sirdarship ba la shna na ka skhim NEC jong ka 2017-18 hynrei mynta ka dang shu sah khongreng khlem pat pyndonkam.
Ki don 11 ngut ki nonghikai bad 290 ki Khynnah skul.
Ha ki lad jong ka jingkoit jingkhiah kane ka shnong ka dang jynjar bha, kam don wat tang ka Sub-Centre.
Wat ka PHC ruh baroh kawei ka thaiñ kam don hab leit sha Riangdo CHC.
Na ka bynta ki leit pule ha ki Klas ba shalor hab leit sha Riangdo, Nongstoin ne sha Shillong lane sha Guwahati.
Kane ka thaiñ ka dang sahdien bha hajan baroh ki liang.
Ki Skhim sorkar ruh shu thohmat thohmut lait noh ka MNREGS bad khyndiat na ka Soil.
Ki Skhim MLA, MDC bad MP ruh ym ju kham ïoh koit.
Katkum ka jinglum jingtip na ka thaiñ ha kine ki San snem jong ka sorkar MDA lei lei ka khlem da pynjaw lem ïa ki Soh jong ka jingkyrkhu.
Ki paidbah ki thnum bha.
Dang bun ruh ki shnong ki bym pat ïoh Surok.
Ka Surok sha kane ka Nongbah ruh ka la sahkut.
Wat ka Surok bakongsan eh jong ka thaiñ Riangdo-Athiabari ruh kaba la thliew bad ka la kylla kroh, synrang bad ahor lut la bun bun snem la shu ïoh kumto.
Mynta ka paw malu mala ki dak shna.
Ka surok ba na Bondapara sha Shahlang 52 km ba la mut ban pyntrei da ka NLCPR ruh ka shu sah pongding khlem pyntrei shuh.
Ka Surok PMGSY 5 km na Nongjri sha Mawsmai ruh khlem pyntrei shuh.
Baroh kawei ka thaiñ Nongtrai ym don Secondary ne Higher Secondary School.
Ha pyrkhat lem Maphi ki paidbah Nongpule Khubor ïa ka apot jong ki paidbah jong kane ka thaiñ.
Ki jingmih bakongsan hapoh na kane ka shnong Langdongdai ki long hi ki mar-rep babun jait ba la kdew haneng hynrei kham bun na ki mar-rep ki long tang na ka bynta ki jingdonkam ïalade (self consumption).
Tang khyndiat eh kiba tam ki leit die sha Iew kata ruh tang ryngkhat eh bad kawei ka jingeh ka long ba ym pat don ki Surok kiba bha nalor kata ka baikit ruh ka la rem palat.
Tang ïa u synsar te ki nongkhaii ki wan thied na shnong.
Wat u Sying ruh ym don ba wanthied na shnong namar um da ïaid dor la kham katto katne snem.
Ka rep Kait, Sohtrun, Sohphan bad kiwei ki jait Soh ruh ki long bha bad ka wanrah phoida ha kane ka shnong bad ka thaiñ hynrei bun ki trai shnong bad ki marjan shnong kim pat shim khia bym pat don ba ïalam bad hikai.
Nalorkata, dang shitom ka leit ka wan bad ka kit ka bah.
Ki markhlaw ruh ki la lut, namar ki khlaw ki la lut plaiñ ba rep ram (shyrti) bad la dep shalan Dieng supply mynshuwa.
Mynta dang don sa tang ki Mawnar ne Mawiong (Iron one) ha kane ka thaiñ Nongtrai bym pat tih hynrei ka dep thied ïa ki par da ki Company bad riew shimet.
Ki don ruh ki Mawlein ( Quartzite) ïa kiba ym pat tih.
Ki paidbah jong kane ka shnong bad ka thaiñ baroh kawei ki wan Iew ha kane ka shnong man la ka sngi Ba-ar ne leit ha iew Gamerimura (Assam) 23 km, Iew Mangsang 20 km (East Garo Hills), Iew Dhupdhara 38 km (Assam) hynrei na ka bynta ki jingdonkam kiba bun jait ki leit sha Iew Riangdo 22 km lane ha Iew Nongstoin 67 km teng teng.
Bunsien ki leit thied na Iew Assam ba kham duna dor bad wan die ha ki dukan shnong.
Ka Shnong Langdongdai bad bun ki shnong bamarjan bad ka thaiñ ruh ki long kiba itynnat bha.
Dang ïohi hi ïa ka jingjyrngam ka mariang wat la ki khlaw barben kim don shuh.
Don ki lum rit baitynnat hynrei u ba kham paw u dei u Lum Dubir.
Ki don ki wah kum ka wah Riangken, wah Radiak,wah Ryndi ba mih na kane ka shnong, wah Pormawïap, wah Matsaw, wah Porla, wah Porsuhbuit, wah Kiang bad wah Jira.
Don ruh ar tylli ki Kshaid Porla bad Kshaid Porsuhbuit.
Nangta don sa ka Thwei Khlongblei ha wah Riangken kaba paw man ha kane ka thaiñ.
Don sa ki krem Mawlymbit ha Hawei, krem Mawjinong, ka krem Heh duh ka don hajan ka shnong Hawei.
Nangta ka don ka Pung heh Porla Nongtrai kaba dei ka shnong Porla Nongtrai hi mynshuwa kaba la ngam noh bad ka kylla bir noh mynta.
Nangta hajan kane ka shnong Langdongdai la lap ki Peisa hyndai da uwei u riewtymmen u “Thaw Khuriang" uba na Porskhen bad ha Langdongdai hi u don u Mawdienjat ki mrad khlaw.
Ha ka liang ka suk ka saiñ, ki nongshongshnong jong kane ka thaiñ ki im ha ka Jingpalei mynsiem bad ka jingïaburom markylliang.
Ka jingïashoh Ïada kam ju don koit.
Ka thok ka thak para briew ka la sdang roi ïathuh ki briew na ka thaiñ.
Ka buaid tanglang ka la don bad ka shongkha khynnah ka dang bun.
Ka daw ka long ba la synjor ki longiing longsem, ki Balang ruh ki la synjor palat kim phikir shuh, ki bor shnong ruh kim trei tyngeh shuh haba mih ki jinglyngkar hapdeng ki khun Samla bad ki ai jem.
Da ka jingwan ki mobile ki khun samla ki la sdang pyrthuh bun jait kiei kiei.
Hynrei, la jar katta ruh ki briew ha shnong bad ha thaiñ ki dang niewkor ïa ka akor ka burom bad ka jingtipbriew tipblei ka dang don hi.
Kaei kaba donkam eh ha kane ka shnong bad ka thaiñ, ka long ban ïoh ka jinghikai bad ïalam bajanai ha ka liang bun ki bynta, ki buit Thymmai ha ka rep ka riang, ha ki laiñ khaii pateng, ki jingtbit trei (skill development), ki laiñ kynshew kyndiap, ri jingri, jingtrei synrop lang kumba hikai lyngba ki SHG ha ki Block bad kiwei kiwei ki buit Thymmai.
Nalor kiwei kiwei, kaba donkam eh hakhmat duh hi ka dei ka jingshai lyngba ka pule puthi bad ka jingbniah bha ïa ka Ktien u Blei.
Ka long kaba sngewsih jur ban tip ba ki briew jong ka thaiñ ki synjor shibun ha ka jingleit jingïaseng kiba long kum ki skul Blei.
Shillong, Nailar 22: U myntri rangbah ka jylla u Conrad K Sangma hadien ba u la wanphai na Mookaiaw u la hiar ban jurip ïa ka surok Shillong Jowai kaba la sniew ha baroh shilynter kane ka surok kaba la pyndik ïa ki paidbah nongleit nongwan.
Haba la ïohi da lade ïa ka jingsniew kane ka surok Shillong Jowai u mytnri rangbah ka jylla u la ong ba ka sorkar kan sa maramot ïa kane ka surok katba lah na ka sorkar bad ha ka juh ka por yn thoh sha ka sorkar pdeng ban pan pisa ban shna ïa kane ka surok.
U Myntri rangbah ka jylla u la ong ba kane ka surok kala sniew bha bad ka sorkar jylla kan ïaleh ban shna ïa kane katba lah haka juh ka por yn phah jingthoh sha ka sorkar pdeng ban maramot ïa kane ka surok namar ka dei ka national highway.
U Myntri rangbah ka jylla u la ong ba kane ka jingsniew ka surok kala long ruh na ka daw jong ka jingslap palat ha kine ki bnai kiba la dep, ka jinghiar jong u myntri rangbah ban jurip ïa kane ka surok ka long ban ïohi ïa ka jingsniew kane ka surok kaba pynïasoh ïa ka nongbah ka jylla ka sor Shillong bad ka Jaintia Hills bad shaduh Assam bad kiwei kiwei ki jylla ruh.
Lah ban kdew hangne ba ka surok na Shillong sha Jowai ka la sniew mynta la bun bun bnai ba kane ka jingsniew kala ktah shibun ïa ka leit ka wan ki paidbah, kiba la ud la ujor na ka por sha ka por.
Hynrei na ka liang ka sorkar kala sngap man man bad khlem leh eiei, tad haduh kane ka jingkular u Conrad.
Shilong, Nailar, 23: Ka Federation of Person With Disabilities (FPWD) kaba la long ka synjuk jong ki briew kiba duna dkhotmet ha ka Lah Sngi U Blei ka la kyrpad ïa u Myntri Rangbah ka Jylla u Conrad Kongkal Sangma ba u dei ban khot ïakren ïa ki nongïalam jong ka synjuk la kumno kumno ha lane shwa ka 5 tarik u bnai Nailur khnang ban ïakren ïa ki jingeh kaba kum ki birew kiba duna dkhotmet ki don ban pynsngew sha ki tyndong skhor jong ka Sorkar.
Ha ka jingïakren bad ki nongthoh khubor, u Chairman jong ka FPWD u Bah Ferdinand L.
Marshyllong, u la ong naduh ka 4 tarik mynta u bnai ka FPWD ka ladep phah da ka jingthoh sha u Myntri Rangbah na ka bynta ban ïoh ïakynduh ïa u hynrei haduh mynta na ka liang jong ka ophis jong u Myntri Rangbah kam shym pat ai ktien eiei haduh kine ki sngi.
“Lada u Myntri Rangbah um khot ïakren satia ha lane shwa ka 5 tarik u Nailur, 2022, ka synjuk kam banse ban pynlong da ka jingïakhih," la ong une u nongïalam jong ka FPWD.
U President jong ka Khasi Disabilities Association (KDA) u Bah Starwin Kharjana haba bynrap halor kane, u la ïathuh ba ki mat kiba ka Federation ka kwah ban pynsngew sha ki tyndong skhor jong ka Sorkar Meghalaya Democratic Alliance (MDA) ki long halor ki briew kiba duna dkhotmet kiba la aplai ïa ka Chief Minister’s Social Assistance (CMSA) naduh u snem 2020 na ka ophis Child Development Project Officer (CDPO) hynrei kim shym la ïoh satia mynta la ar snem kynthih.
“Ngi kwah ruh ban pynsngew hakhmat u Myntri Rangbah ban mynjur ïa ki kyrteng ba thymmai jong ki briew kiba duna dkhotmet kiba la aplai ïa ka skhim CMSA bad ban mang pisa na ka bynta ka baibam namarba ka dei tang kane ka lad kaba ki im jakpoh,’ u la ong.
U la ïathuh ruh ba kaba kham sngewsih ka long ba ka Sorkar ka la bthah ruh ba ki briew kiba duna dkhotmet kin ym lah shuh ban ïoh pdiang ïa ka song jingïarap na ka Chief Minister’s Social Assistance (CMSA) kaba T.
500 shi bnai lada ki la ïoh ïa ka Unemployment Allowance kaba T.
1000 shi bnai bad kiba ïoh jingïarap na ka Unemployment Allowance kim lah shuh ban ïoh ïa ka jingïarap na ka Chief Minister’s Social Assistance (CMSA).
“Ïa kane ngi ladep thoh ruh wat ïa u Myntri ka tnat Social Welfare ka Sorkar Jylla bad ngi la phah kopi ruh sha u Director jong ka Social Welfare bad ha ka Commissioner for Persons with Disabilities ba kin buddien halor kane kam," la ong u Bah Kharjana.
Ha kajuh ka por u la ong ba ka seng ka la thoh ruh sha u Myntri Rangbah ka Jylla ha kaba ïadei bad ka jingdawa ban pynjlan ïa ka rta thungkam ïa ki briew kiba don jingduna ha ki dkhotmet, kata, na ka 42 snem sha ka 47 snem haba ki aplai kam ha ki tnat treikam jong ka Sorkar Jylla.
Tura, Nailar 21: Ka Garoland State Movement Committee (GSMC) hapoh ka jingïalam u Co Chairman u Balkarin Ch Marak bad u Addl.
General Secretary u Bostone M Sangma ki la leit ïakynduh ïa ki nongïalam ka Tripraland Statehood Demand Groups ,ha ka 18 tarik Nailar 2022 ha Agartala Smart City.
Ha katei ka jingïakynduh ki la ïoh ban ïakren ïa u nongïalam ka Tripraland Statehood uba dei ruh u Chairman ka Tripura Autonomous District Council u Pradyot Bikram Manikya Debbarma namar u dei ruh u Prsident ka Tripara Indigenous Progressive Regional Alliance (TIPRA).
Ki la ïakren halor kiba bun ki mat khamtam ha kaba ïadei bad ka jingïada ïa ki trai ri riewlum rit paidbah bad kumjuh ban ïatrei lang ban dawa jylla Tripraland bad Garoland.
Na ka liang u Pradyot u kular ban ïatrei lang halor kiba bun ki mat kiba ïadei bad ki riewlum ha kane ka thaiñ.
Shillong, Nailar 23 : U MLA ka Liang Pyrshah ha Iing Dorbar Thawaiñ ka jylla na Mawsynram, Bah HM Shangpliang ha ka sngi Ba-ar u la ong ba mynta la ar snem ki shnong ba don ha khappud India-Bangladesh ki khlem ïoh satia wat tang shi naïa ruh ha kine ki arsnem mynta watla ha kiwei ki snem ki ïoh da ki klur tyngka.
Haba kren bad ki lad pathai khubor, u Bah Shangpliang u ong lada kren tang ïa ka Mawsynram constituency ki ju ïoh kumba 2klur tyngka shisnem na katei ka skim ban kyntiew ïa ki shnong khappud ba ju tip kum ka Border Area Development Programme kaba ju ai da ka sorkar pdeng lyngba ka tnad Kampohiing ka Ri.
“Kaba sngewsih ka long ba mynta la arsnem shi naïa ruh ngim pat ïoh," u la ong.
Da kaba ïathuh ba u la pyrshang ban wad ïa ka daw tynrai da kaba kren naduh ki ophisar ba rangbah ba dei peit ïa katei ka tnad hynrei um shym la ïoh satia ïa ka jubab kaba pynhun.
Shuh shuh u la ïathuh ruh ba ki projek ba u tyrwa na bynta ka thaiñ ka la kot sha kumba 2klur tyngka ha u snem 2021-22 bad kumba 2 klur biang jong u snem 2022 – 23 hynrei ym pat don dak ei ei.
“Mynta ngi don sa kumba hynriew bnai shw ka elekshon kumta ki paidbah jongngi kiba don ha khappud ki la khmih lynti ban ïoh noh ïa ki song kam pynroi lyngba ka tnad Border Area.
Nga lyngoh bad sngewbynñiaw haduh katta katta halor kane ka jingleh jong ka sorkar jylla halor kane ka bynta," u la bynrap shuh shuh.
Utei u MLA u kyntu jur ruh ïa u Myntri Rangbah ban tuklar mardor halor katei ka bynta khnang ba ki paidbah ba sah ha khappud kin ïoh ïa ki song kam pynroi kiba ka sorkar pdeng ka ju ai lyngba ka tnad Kampohiing jong ka Ri.
U ong ruh ba kadei ka kamram jong ka sorkar bad ka tnad ba dei peit, ban ïit bniah kiei ki jingbakla ne ki jingduna kiba pynlong ïa ka jylla ban ym ïoh shuh ïa kitei ki song kam pynroi na ka sorkar pdeng ha kine ki ar snem.
Shillong, Nailar 23: Wat hapdeng ka jingpyrshah na jan baroh ki liang, hynrei ka jingtei ïa ka Casino ne ka jaka ïakhalai jong ka jylla ha Jorabad, Ri Bhoi District ka la nang ïaid beit shakhmat puk puk.
Kane ka Casino kan dei kaba nyngkong duh ha ka thaiñ Shatei lamihngi jong ka ri India bad kaban wanrah ruh ïa ka jylla Meghalaya ha ka map jong ka ki Jaka ïakhalai jong ka pyrthei.
Kane ka jingïakhalai kaba long da ka rukom ïakhalai jong ka juk kaba mynta ka long hadien ba ka sorkar MDA ka la wanrah ïa ka aiñ Meghalaya Regulation of Gambling Rules 2021 da kaba pyndam noh ïa ka Meghalaya Prevention of Gambling Act jong u snem 1970.
Ka jingtei ïa kane ka jaka ïakhalai ka la ïaid shaid shaid mynta ha Jorabad ha kaba la tei ïa ka Building kaba heh, kaba ka sorkar ka ong yn shah tang ban ïakhalai tang ki Nongshang pyrthei lane ki briew kiba wan shangkai pyrthei na shabar.
Kane ka jingkhih ban pynlong aiñ ïa ki kam ïakhalai ka long hadien ka jingïakynduh u Myntri ka tnad Khajna jong ka jylla, u James K.
Sangma bad ki nongmihkhmat na ka UK India Business Council (UKIBC), ha kaba la lap ba ka Meghalaya kadei ka jylla kaba biang tam ban pynlong ïa ki kam ïakhalai.
Ka sorkar jylla ka khmih lynti ba kan ïoh lum shibun ka khajna na kane ka jaka ïakhalai.
Lah ban kdew hangne ba hadien ba la wanrah ïa kane ka aiñ la muh bun ka jingpyrshah na ka jylla.
Kiba pyrshah ïa kane ka kam ïakhalai ki kynthup ki Seng jong ki Nongïalam Niam, ki Sengbhalang, ka Synjuk ki Nongsynshar Shnong na Ri Bhoi District bad kiwei kiwei.
Hynrei na ka liang ka Sorkar kam shym la sngap satia bad ka la ïa beit shakhmat ban pyntreikam beit ïa kane ka aiñ, da kaba pyntrei ïa kane ka jaka ïakhalai ne ka Casino ha Jorabad.
Shilong, Nailar, 23:Ka Deputy Commissioner jong ka East Khasi Hills Disrict ka Kong Isawanda Laloo, ha ka sngi Baar ka la pynmih da ka hukum kaba bthah ïa baroh ki nongdie madan ba ki dei ban kynriah na ki lynti ïaid kjat bad na ki jaka die jingdie harud surok namarba ka la pynwit bad pynthud shaba palat ïa ka ïaid ka ieng jong ki paidbah bad ki kali ha sor Shillong.
Ka Deputy Commissioner ka la thaw ruh da ka Komiti ka ban khlieh da ki Majistor ha kaba yn kynthup lang na ka tnat Pulit, ki Ophisar na ka Shillong Municipal Board, ka tnat PWD bad kiwei kiwei de ki kynhun.
Katkum kane ka hukum, ka Deputy Commissioner ka la pyntip ruh ba kane ka Komiti kan sa leit sorjamin hapoh shiphew sngi ïa ki jaka ba la satah shaba palat da ki nongdie madan, kata, ha ka thaiñ Motphran, naduh GS Road shaduh District Council, na Umsohsun sha Motphran, na Motphran shaduh Mawlonghat (Anjalee), ha Motphran, na Motphran sha Mission Compound, na YMCA Point sha Motphran.
Ha ka thaiñ Police Bazar, kane ka Komiti kan sa leit jurip ïa ka Thana Road, Jail Road, Police Bazar Main Road (Khyndai Lad sha Dreamland) bad ha Khyndai Lad Point.
Ha Polo, ki jaka ba la satah da ki nongdie madan ki long naduh ka jingkieng Polo shaduh SRGT terter shaduh Lawmali.
Ka Komiti kan sa leit sorjamin ruh ïa ki nongdie madan ba la jyllei ha Shilong Civil Hospital ha shilynter ka surok NH-44, ha IGP Point, ha Barik Point bad ha ka thaiñ Laitumkhrah kata naduh Fire Brigade shaduh Beat House ter ter shaduh Police Point.
Kiwei pat ki jaka ba la satah da ki nongdie madan ki long ha ka thaiñ Laban Last Stop, ha Rynjah, ha Nongmensong Point shaduh Wahkdait bad ha Madanryting Taxi Stand.
Lyngba kane ka hukum, ka Deputy Commissioner ka la pyntip ba ka Komiti kan sa peit ïa ki jaka ban pynshong ïa ki nongdie madan kiba shong harud surok bad ha ki lynti ïaid kjat lane kiba pynwit ïa ka leit ka wan jong ki kali bad kumjuh ruh ïa ki nongdie jingbam harud surok ha ka rukom ka bym i khuid.
Da kane ka hukum, ka Deputy Commissioner ka la bthah ïa u Superintendent of Police ka East Khasi Hills ban phah ïa ki bor Pulit ban synran lang ïa ki Majistor.
Ka Deputy Commissioner ka la maham ba kino kino ki nongdie madan ki bym ai ka jingïatreilang bad ki Majistor kin shah pynshitom katkum ki kyndon jong ka aiñ.
Ka Deputy Commissioner ka la kdew ruh ïa ka hukum jong ka Meghalaya High Court kaba 16 tarik, Nailar, 2022 ha ka jingshong bishar ïa ka kam kaba ïadei bad ki nongdie madan bad ïa ka hukum kaba la pynmih ha ka 16 tarik, Nohprah, 2032 ha ka Public Interest Litigation (PIL).
Ha kaba ïadei bad kane, u Chief Secretary ka Sorkar Jylla u Bah Donald.
P.
Wahlang u la lum jingïalang ha ka Lah Sngi u Blei ban bishar bniah ïa ka hukum jong ka Iingbishar Meghalaya High Court kaba la bthah ïa ki Deputy Commissioner ba kin pyntreikam noh mardor ïa ka hukum.
“La ïoh ujor na ki bor synshar shnong bad na ki nongshong shnong ba la jyllei shaba palat ki nongdie madan harud surok ha kiba bun ki jaka hapoh ka sor bad ka jingbym biang ki jaka die madan jong ki nongdie madan ka la ktah ïa ka ïaid ka ieng jong ki nongleit nongwan bad ki kali bad khatmtam eh ïa ki riewtymmen bad ïa ki khynnah skul," ong ka Deputy Commissioner ha kane ka hukum.
Ka Deputy Commissioner ka la pyntip ruh ba la ïoh jingtip halor ka jingmynsaw jong ki nongïaid ïaid lynti hadien ka jingshah tynrah ha ka Bos hadien ba ki nongïaid lynti kim banse ban ïaid sharud surok na ka daw ba ïa ka lynti ïaid kjat la shong die jingdie da ki nongdie madan.
“Kane ka la buh jingsyier ïa ki paidbah lada ïa ka lynti ïaid kjat ba la shna khnang na ka bynta ki nongïaid lynti yn kyntur pynban da ki nongdie madan," la ong kane ka hukum.
“La ïoh ujor ruh na ka seng ki briew kiba don jingduna ha ki dkhkotmet kiba pynpaw ba ma ki ruh ki don ka hok bad ban ïaid khlem da shah pynwit ha ki lynti ïaid kjat," ong ka Hukum.
Ka Deputy Commissioner ka la pyntip ruh ba la ïoh ujor ba ki don ki nongdie madan ha nongbah Shillong kiba die jingbam ha ka rukom ka bym khuid ïa kaba kim shym la bud satia ïa ki kyndon jong ka koit ka khiah, ka jingpyndonkam ïa ki shawla, ki karai sdieh shana, bad pynmeh ding harud surok ka buh jingma ym tang ïa ki nongdie madan hynrei wat ïa ki paidbah ruh kumjuh.
Haba kdew ïa ki kyndon jong ka aiñ, ka Deputy Commissioner ka la ong, “ka hok ban ïaid laitluid jong ki kali ka la kdew ha kiba bun ki kyndon jong ka Motor Vehicles Act, 1988 ha kaba ka Section 179 ka la ong ba dei ban shaiñ kuna ïa kiba pynwit ïa ka jingïaid beit ki kali ha ki surok paidbah.
Ka jingkyntur sha ki surok paidbah ka long ka jingpynkheiñ ïa ka Meghalaya Police Act and Control of National Highway (Land and Traffic) Act, 2002.
Ka hok jong ki nongïaid lynti ban ïaid laitluid bad ban pyndonkam ïa ki surok khlem da shah pynwit ka dei ka Fundamental Right kaba kdew katkum ka Article 19 (1) (d).
"Na ka bynta ka bit ka biang ha ka leit ka wan bad ka ïaid ka ieng jong ki paidbah ka Deputy Commissioner ka la hukum ïa ki nongdie madan ba ki dei ba kynriah noh na ki jaka ba ki shong pynwit harud surok bad ha ki lynti ïaid kjat.
La pynmih ïa kane ka hukum na ka bynta ka jingbit jingbiang lang ïa baroh, la ong ka Deputy Commissioner.
Shillong, Nailar 23: Tang shi sngi hadien ba u la kular ha khmat ki paid nongrep bad ki nongïalam shnong ha ka jingïalang ha Mawkatheiñ ban leit ïakren bad ki bor bahalor ka Sorkar India ban mang noh ïa ka bhah sboh dawai sha ki nongrep ka Jylla Meghalaya, u Myntri ka tnad kam rep ka Sorkar Meghalaya, Bah Banteidor Lyngdoh mynta hi ka sngi ka 23 tarik u Nailar, 2022 u la da kloi ban ïakren ïa kane ka mat bad u Myntri Khynnah ba dei khmih ia ka tnad Chemicals and Fertilizers ka Sorkar pdeng u Bhagwant Khuba ha Delhi bad une u myntri u la kular ban ai ïa ka dawai sboh sha ka jylla Meghalaya na ka bynta une u 2022 kat kum ka jingdonkam jongka jylla.
Ha kane ka jingleit ïakren bad u Myntri Khynnah ka Sorkar India la ïa synran lang ïa u Bah Banteidor Lyngdoh da u Bah Gavin M Mylliem, MLA ka Sohra uba dei ruh u President ka People’s Democratic Front (PDF).
Dang ha ka 22 tarik u Nailar, 2022, u Bah Banteidor u la kular ba un her sha Delhi ban ïakren na ka bynta ka bhah dawai sboh sha ki nongrep ka Jylla ha ka jingïalang pynshai bad pynsngewthuh paidbah halor ka jingailad ka tnad kam rep lyngba ka Office Order ba ki nongrep kin ïoh biang ïa ka lad ban pyndonkam dawai sboh kum ka Urea, DAP, MOP bad SSP ha ki jaka rep bad na ka bynta ki jingthung jong ki.
Ka tnad ka la pynmih ïa ka Office Order ha ka 9 tarik u Nailar, 2022 bad kane ka la wan hadien 8 snem naduh ba ka Sorkar Jylla lyngba ka tnad kam rep ka la pynsangeh ïa ka subsidy na ka bynta ki dawai sboh sha ki nongrep ha ka 12 tarik u Jylliew, 2014 khnang ban pynduna ïa ka jingktah ki dawai sboh ïa ka koit ka khiah ïa ki nongshong shnong.
Ka jingwanrah ia ka office order ban shah pyndonkam dawai sboh kan long ha ki katto katne ki jaka rep namar la ïohi ïa ka jingdonkam na ka bynta ki mar rep kum u phan, sohsaw, u kubi, u phul, kajor, muli,bad kiwei kiba ju rep kynrei ha ka Jylla.
Ka hukum ka tnad ha u snem 2014, ka la wanrah ka jingkhaïi tuh ïa ka dawai sboh bad ki nongrep ki kyang shla na ka jingkiew dor.
“Ka tnad mynta kan peit ba ka dor kan wan katkum ka dor ba la mang da ka Ministry of Chemicals and Fertilisers ban ïarap ïa ki nongrep", u la ong ha ka kyrwoh sha ki lad pathai khubor.
U la ong ba ka Meghalaya State Cooperative Marketing and Consumers’ Federation Limited (M.
E.
C.
O.
F.
E.
D) hapoh ka Department of Cooperation, kan dei tang ma ka, ka bynta ban shim ïa ka bhah dawai sboh ka Jylla na ka Indian Farmers Fertiliser Cooperative Limited (IFFCO) bad ban pynpoi sha ki nongrep kiba donkam.
U la ong ba ka tnad Agriculture bad Horticulture kin shim jingithuh ïa ki jaka kiba donkam ban pynpoi ïa ka dawai sboh katkum ka jingdonkam ki nongrep ha kine ki jaka.
“Na ka liang u Myntri Khynnah ka Sorkar India u la pynpaw ka jingbhah dawai sboh sha ki nongrep Jylla kan sdang noh shen “, la ong u Myntri.
Da kaba ai khublei ïa ka tnad Chemical and Fertilizers ka Sorkar India, u la ong, “Ka tnad ka la shim khia mardor tang shu ïoh sngew ïa ki jingud jingnam ki nongrep ha ka Jylla namar ka jingpynmih mar rep kam kiew shuh bad ktah ïa ka ïoh ka kot jong ki nongrep watla ka jingpyrshang ban wanrah ïa ka rukom rep khlem dawai sboh ruh kan ïaid ryngkat lang".
Shillong, Nailar 23: U President ka KSU u Samla Lambokstarwell Marngar ha ka sngi Baar u la ong ba ka jingbishar biang ïa ka soskular pynbeit pud (MoU) hapdeng ka jylla Meghalaya bad Assam kam dei kaei kaei kaba ym lah long namar baroh ar tylli kine ki jyla ki dang dei kiba hap ha kajuh ka ri.
Haba kren bad ki nongthoh khubor u Samla Lambokstarwell u la ong ba ka jingkam ka sorkar na ka por sha ka por ka ai daw ba ym lah shuh ban pynbeit biang ïa ki kyndon ba la ïasoi ha ka MoU ha kaba ïadei bad ka jingpynbeit biang ïa ki katto katne ki kyndon ki long kiba ym shong nia.
“Ka Meghalaya kam dei sha Pakistan bad ka Assam sha Bangladesh hynrei baroh ar jylla ki dang dei ki bynta ka ri India bad kam don jingeh ban pynbeit biang ïa ki kyndon kiba la ïasoi" u la ong.
Haba kylli pat kaei kab u don ban ong halor ka jingthet kti ka sorkar ba kane ka jingpynbeit pud kaba mynta ruh ka dei beit kat kum ka jingpruid dak ka sorkar kaba rim, u Samla Lambokstarwell u la ong ba na ka liang jong u um kwah ban long u nongjubab na ka bynta kino kino ki sorkar.
“Lada phi peit ka sorkar kaba synshar ha u snem 2011 ki dei ki juh hi kiba don ha ka bor ha kane ka kynti kaba mynta ruh" u la ong.
Haba la kylli pat kaei ka sienjam kin shim lada ka jingbym hun kan mih biang sa ha ka wat kaba ar jong ka jingpynbeit pud na ka liang jong u, u ong ba kin hap ban syllok bad ki trai jaka bad ki trai shnong bad ki hima kaei ka sienjam kaba kin shim namar ki dei ma ki kiba long ki trai ïa ki jaka puta.
Shuh shuh u la ong ba ka sorkar kam dei ban klet ba ki trai jaka bad ki hima ki dei kiba don ka hok nongkynti ïa ka khyndew ka shyiap bad kam dei ban shu leh lyndet ïa ki ha kano kano ka rai kaba ka shim.
Haba bynrap, u Pritam Arengh u President ka FKJGP Garo Hills Zone u la ïathuh ba na ka liang ki kynhun seng bhalangba ka jingdawa kaba ki buh ha khmat ka sorkar ka dei ban pynïoh biang ïa ki jaka ba kiba ju hap hapoh ka Hima Nonglang bad bad Nongbak-Aking kiba dei ki jong ka jylla Meghalaya namar kine ki jaka kim ju dei ruh kiba don ha ka jingiakajia pud.
U la ïathuh ruh ha ka jingshisha kine ki jaka kiba hap ha ka Hima Nonglang bad bad Nongbak-Aking kim don ha ka MoU bad ba ka jingbakla ka dei ha ka por ba dro ïa ka map kaba pynhap ïa ka Armalang, Malang Sarbari, Malang Joypur bad u la ïathuh ba na ka liang ka sorkar ka pynpaw ba kan pyrshang ban pynïoh biang ïa kine ki shnong.
U President ka FKJGP seng kmie u Bah Dundee Khongsit u la ong ba ka sorkar kam dei ban thet kti halor ka jingpynbeit pud namar lada ka sorkar kaba mynta ka lap ba ka don ka jingduna ha ka kaiphot jong u snem 2011 ka dei ka pali jong ka ban pynbeit ym ban shu mynjur matlah.
Shuh shuh u la ong ba na ka liang ki kynhun seng bhaang ki la buh ruh ka jingkyrpad ba ka sorkar kan pyrshang dohïap doh im ban pynïoh biang ïa kito ki jaka kiba shah knieh ha ka Assam ha ka jingpynbeit pud ha ka wat kaba ar.
Shillong, Nailar 23: U Myntri Rangbah ka jylla u Conrad K Sangma ha ka sngi Baar u la ïathuh ba ka sorkar da leilei ka sorkar kan ym pynkylla biang ïa kaei kaba la ïa soi ha ka MoU hapdeng u Myntri Rangbah ka jylla bad u Myntri rangbah ka Assam ha kaba ïadei bad ka jingpynbeit ïa u pud u sam.
Haba kren sha ki lad pathai khubor hadien ba mih na ka jingïalang hapdeng u Myntri Rangbah bad ki kynhun sengbhalang ba kynthup ïa ka ADE, KSU, FKJGP, GSU bad kiwei kiwei, U Myntri Rangbah u la ïathuh ba ka jingwan ïakynduh ki seng bhalang ka dei ban buh ka jingkyrpad ba ka sorkar ka dei ban pynïoh biang ïa ki katto katne tylli ki shnong kiba leit sha Assam.
U la ïathuh ba kine ki shnong kiba leit sha Assam ki dei ka kaiphot jong u snem 2011 kam shym la kam ba kine ki shnong ki dei jong ka jylla Meghalaya.
Shuh shuh Myntri Rangbah u la ong ba na ka liang ka sorkar kan ym lah satia ban pynkylla biang ïa ka MoU namar ka sorkar ba synshar ha u snem 2011 ka la aiti sha ka sorkar Assam ïa ka Map ba ka kam trai ïa ki jaka naduh utei u snem bad ba ka jingpynbeit pud kaba la leh ha u snem 2022 ka dei beit kat kum ka kaiphot bad ka jingpruid dak ba la ai ha u snem 2011.
“Ngi la pyni ïa ki kynhun seng bhalang ïa ki kot ki sla bad ki map kiba ka sorkar ha kito ki snem ka kam bad ïa kine ki shnong kiba ki seng bhalang ki kwah ban wan sha ka jylla ka la kdew shai ba ki don ha ka jylla Assam bad na ka liang jong ngi ngi kren da kaba shai ba da leilei ka sorkar kan ym lah ban bishar biang na bynta ban pynkylla ïa ka MoU" u la ongU Myntri Rangbah u la ïathuh ruh ba na ka liang jong u un ïakren bad u Myntri Rangbah ka jylla Assam na bynta kine ki shnong ba kynthup ka Garojan, Damarangkona, Bolsum, Balsrik bad ka Watre Rong-Rong kiba kwah ban wan beit sha ka jylla Meghalya namar kat kum ka jingkam jong ki la ong ba ki nongshong shnong ki pynpaw ïa ka jingangnud ban don bad ka Meghalaya.
Haba ïadei bad ka jingpynbeit pud ïa ka wat kaba ar u Myntri Rangbah u la ong ba ka sorkar kan ïaid beit sha khmat ïa kane ruh.
Manla ki jingpang bad ki jingshitom la ka dei kaba ktah ka bor met ne ka bor jabieng baroh ki dei kiba paw ki long kiba don jingma.
Lada kren halor ka jingshah ktah ka koit ka khiah ka bor jabieng ba lah ban sakhi kum ka jinglong artatien, ka jingkhuslai, baroh kine ki dei kiba lah ban ktah ïa baroh bad kam pyllait satia hapdeng kiba heh ne kiba rit ne ka jingpaw ka jinglong kynthei shynrang napdeng kiwei de ki daw.
Hynrei ki daw halor ka jingngat ha kine ki jingshitom bad kumjuh ruh ki dak ba pyni halor kine ki jingshah ktah ka lah ban ïapher na uwei u briew sha uwei pat ne katkum ka rta.
Bunsien ka jingshah ktah bad ngat ka jingshitom halor ka jinglong khuslai ka dei kaba lah ju pdiang ba lah ban sakhi hapdeng ki samla hapdeng ba ki kynduh jingeh ha ki kam ba ki trei ne ka jingïadei bad kiwei pat, bad kumjuh ruh ha kito kiba la rangbah kiba lah ban don ka jinglong kynjah marwei bad ka jingsngewsih, hynrei ym shym la pdiang satia ba kane ka lah ruh ban ktah ïa ki khynnah.
Ki dak jingshitom halor ka jingkhuslai ha ki khynnah bad ki samla :Ka jinglong atlukhi bad pyni ka jingdom : Haba kiba la kham heh ne ki samla ki don hapdeng ka jingkhuslai, ki dei kiba ju sngap jar bad paw ka durkhmat ba sgnewsih.
Hynrei lada ki khynnah bad ki khynnah kiba la kham heh ki mad kane ka jingshah ktah ki dei kiba ju pyni ka jinglong atlukhi, ka jingkiew ka jingdom bad ka jingbitar bad don ruh ka paw ba ki jngai na ka jinglong jan bad kiwei pat.
Ka jingpyni dak ba tang khyndiat halor ka jingkiew ka jingbitar bad ka jinglong atlukhi ka dei kaba lah ban pdiang hynrei lada kane ka wanjia manla ka por ka lah ban pyni dak halor ka jinglong khuslai.
Ka jingpang ba ktah ha ki bynta jong ka met : Lada ki khynnah ki don kane ka jingshah ktah ha ka liang ka jinglong khuslai bunsien ki ju pyni dak halor ka jingpang ba ktah ha ka met jong ki, ka jingsngew diaw halor ka jingjngai na la ki kmie ki kpa ruh ki pyni dak halor ka jingpang ba ktah ha ki bynta jong ka met hapdeng ba kim lah satia ban pynpaw da ka sur ne da ka jingsngew ba ki don.
Ka jingba ym lah ban lehbha ha ki jingpule : Ki khynnah kiba ju mad kane ka jinglong khuslai la sakhi ruh ba ki mad ka jingduna ha ka pule puthi jong ki.
Ki duna ka bor ba lah ban pynleit jingmut bad shimkhia ha ka liang ka pule puthi, kaba pyni halor ka jingduna mark.
Hynrei lah ruh ba sakhi, ba ka jingshah banbor halor ka jingleh bha ha ki jingpule ka wallam kane ka jingkhuslai.
Ka jingduh noh ka jinglong sngewtynnad : Bunsien ki khynnah ki don la kajong kajong ka jingsngewtynnad- la ka dei halor ka jinglehkai bad kiwei pat ki para khyndnah, ka jingpyndonkam ki tiar put tiar tem, shad ne kiwei pat.
Lada phi sakhi ba ki khynnah ki duh noh kane ka jinglong sngewtynnad ha ki kam ba ki ju juh bad sngewtynnad ban leh ka dei kaba lah ban pyni dak halor ka jingkhuslai.
Ka jingjngai na kiwei pat : Kane ka long kaba kham kynrei ban sakhi lang hapdeng kiba la heh la san bad kumjuh ruh ha ki khynnah, hynrei ka dei kaba lah ban pynïapher.
Kiba la heh la san hapdeng ba ki mad kane ka jingshah banbor bad don kane ka jingkhuslai ki lah ban jngai na la kijong ki paralok bad kumjuh ruh kiba haïing hasem, katba ki khynnah pat ki dei kiba lah ban jngai na kiba haïing hasem hynrei ym satia na la ki jong ki paralok.
Lait na kitei halor, ka dak ba paw halor ka jingkhuslai hapdeng kiba la heh la san bad ki khynnah ka lah ruh ban ïapher halor ka jingduh thiah duh dem.
Hapdeng ba ki khynnah ki mad bad don kane ka jingkhuslai ki lah ban thiah palat ban ïa kaba dei ban thiah, bad thiah kham slem khamtam ha ki sngi shuti.
Ha kawei pat ka liang kito kiba la heh lada ki mad kane ka jingkhuslai ki paw ba kim nangthiah nangdem.
Shillong, Nailar 24 : Ka Meghalaya Judo Association (MJA) ka la ïoh ban rung sha ka lympung ïalehkai National Games 2022 ka ban long ha Gandhi Nagar, Gujarat naduh 27 tarik Nailur 2022 haduh ka 10 tarik Risaw 2022, hadien ba ki lai ngut ki samla ïalehkai ki la shah jied ban ïashim bynta ha katei ka lympung.
Ki samla kiba la shah jied ki long u Shuvam Kumar Singh (81 kg), ka Ibadishisha Marweiñ (48 kg) bad ka Rishica Iawrod (52 kg).
Ïa kine ki lai ngut yn ïalam da u Bah Joey Warlarpih kum u Coach.
Kine ki samla ki shah jied na ka Senior National Championship kaba long ha Lucknow haduh ka 16 tarik haduh 20 tarik u Nailar 2022.
Shillong, Nailar 24 : Ka General Meeting ka Wrestling Association of Meghalaya ka la ïa kynduh ha ophis treikam ha Demthring, Shillong ban ïakren halor ka North East Olympic Games 2022 ka ban long naduh 30 tarik Risaw ka 6 tarik Naiwieng 2022 ha nongbah Shillong.
Ïa ka jingïalang ba la pynïaid da u Bah John F Kharshiing President ka Wrestling Association of Meghalaya ha ka jingïadonlang ki dkhot na kiwei ki district kiba la shim ïa ka rai ban pynskhem ïa ki hynñiew ngut ki nongkitkam na ka bynta ban pyndep ïa ki kot kiba donkam na ka bynta ban ïoh ïa ka jingithuh na ki bor ba pher bapher.
Kitei ki dkhot ki kynthup ïa u John F.
Kharshiing (President), Bah Raldeen Bryan Shabong (Vice President), Bah Isaiah Kharmawphlang (Vice President), Bah Sunny P.
Dkhar (General Secretary), Regifull Thongni (Assistant General Secretary), Rissan Well Lahong (Assistant General Secretary) bad Bah Coverfull Marngar (Treasurer) kiba la ïa rai ban pynrung ha ki kot register sorkar ïa kine ki hynñiew ngut ki dkhot kiba la jied ha kane ka sngi da ka general meeting ha kaba la rai ban sa kynthup shuh shuh kiwei pat ki dkhot ynda la dep ki kam.
Ha kane ka sngi la rai ban pynlong ïa ka jingai jinghikai bad ka jingjied nongïalehkai ha Nongbah Shillong ha u Nailur bad Risaw 2022 bad la buh ïa ka Selection Committee na ka bynta ban jied ïa ki nong ïashim bynta ha ka North East Olympic Games 2022.
Ki dkhot jong ka Selection Committee kiba la shah jied ki kynthup ïa u Bah Isaiah Kharmawphlang na East Khasi Hills District, Bah Coverfull Marngar, Ri Bhoi District, Bah Khrawpyrkhat Rashir, West Khasi Hills District, Bah Rissan Well Lahong, West Jaintia Hills District, Dipulin Marak, West Garo Hills District, kynthup lang u President bad General Secretary kin dei ki Ex-officio member jong kane ka Committee.
La rai ruh ban thoh kyrpad ia ka tnad Department of Sports and Youth Affairs ban thaw lad ban ïoh jaka ïalehkai bad kumjuh ban ïoh ïa ka Wrestling Mat kaban long kaba kongsan na ka bynta ka North East Olympic Games 2022La rai ruh ban shim kane ka lad ban pyntip sha baroh kiba kwah ban rung lane ban ïa shimbynta kum ki nongïalehkai lympat ba kin phone sha ki nongkitkam ha la ki District lane ban phah ka jingtip sha u President +91-9436102663 ne General Secretary, +91-9366592985 jong ka Wrestling Association of Meghalaya.
Wat hapdeng ka jingpyrshah na baroh ki liang, hynrei ka jingtei ïa ka Casino lane ka jaka ïakhalai ha Jorabad, Ri Bhoi District ka la nang ïaid beit shakhmat.
La jan baroh ki sengbhalang bad kynthup ruh ïa ka Ribhoi Dorbar kaba long ka synjuk jong ki Rangbah Shnong bad kynthup ruh ïa ki Seng jong ki Nongïalam Niam na ka them Ribhoi ki la ieng pyrshah ïa kane ka jingthmu halor ka nongrim ba ka jingbuh ïa kane ka jaka ïakhalai kan pynlong ïa ka Ribhoi District kum kawei na ki jaka kaba pawnam ha ka jingïakhalai ha kane ka jylla Meghalaya.
Kane ka Casino kan dei ruh kaba nyngkong eh ha kane ka thaiñ Shatei Lammihngi jong ka ri India bad ka ban wanrah ruh ïa ka jylla Meghalaya ha ka map jong ka ki jaka ïakhalai jong ka pyrthei.
Kane ka jingïakhalai kaba long da ka rukom ïakhalai jong ka juk kaba mynta ka long hadien ba ka Sorkar MDA ka la wanrah ïa ka aiñ Meghalaya Regulation of Gambling Rules 2021 da kaba pyndam noh ïa ka Meghalaya Prevention of Gambling Act jong u snem 1970.
Ka jingtei ïa kane ka jaka ïakhalai ka la ïaid shaid shaid mynta ha Jorabad ha kaba la tei ïa ka Building kaba heh, kaba ka Sorkar ka ong yn shah tang ban ïakhalai tang ki Nongshang pyrthei lane ki briew kiba wan shangkai pyrthei na shabar.
Kane ka jingkhih ban pynlong aiñ ïa ki kam ïakhalai ka long hadien ka jingïakynduh u Myntri ka tnad Khajna jong ka jylla, u James K.
Sangma bad ki Nongmihkhmat na ka UK India Business Council (UKIBC), ha kaba la lap ba ka Meghalaya kadei ka jylla kaba biang tam ban pynlong ïa ki kam ïakhalai.
Ka Sorkar Jylla ka khmihlynti ba kan ïohlum shibun ka khajna na kane ka jaka ïakhalai.
Hynrei na ka liang ka Sorkar kam shym la sngap satia bad ka la ïa beit shakhmat ban pyntreikam beit ïa kane ka aiñ, da kaba pyntrei ïa kane ka jaka ïakhalai ne ka Casino ha Jorabad.
Kat kane ka jingïakynduh jingeh jong ki paidbah ha ka pang ka shitom bad khamtam sha ki shnong nongkyndong ki bm don wat tang ka surok ba kit ïa ki bapang ba shitom, hynrei ka Sorkar ka la leh bym suidñiew ban shna da ki Hospital ki ban pynmyntoi ïa ki paidbah ha ka jaka jong ka Casino.
Lehse ïa mynta ka Sorkar Jylla ka ong ba kane ka jaka ïakhalai kan dei beit thik tang na ka bynta ki nongwan jngohkai pyrthei.
Hynrei mano ban tip lehse tang hadien katto katne snem kane ka jaka ïakhalai kan long pynban ka ktem ïakhalai kaba baroh ki heh spah kane ka jylla kin ngop bad kan long pynban ka jaka ïakhalai kaba plie jingkhang lut kat ïa uba don pisa.
Ha kane ka juk Smart Phone, kiba bun ki briew ki la ngop ha ka khalai Online.
Don kiba la duhnong da ki lak tyngka ka pisa tang namarba ki bang ïa kane ka jingïakhalai Online.
Ban pynïaryngkat kyrdan ïa ka Jylla Meghalaya bad ki Jylla kiba shabar kiba la paw bha ha ki kam jngohkai pyrthei bad kiba kham khring bha ïa ki nongjngohkai pyrthei kiba nabar ri kam pat ïahap kyrdan satia namarba ka jingwan shang suwari jong ki briew kiba nabar ka ri India sha kane ka jylla Meghalaya ka dang duna haduh katta katta haba ïanujor bad kiwei kiwei ki Jylla hapoh ka ri India.
Lada ka jingbuh ïa ka Casino kan wanrah ïa ka jingduhnong kaba jur namar ka jingduna jong ki nongshang suwari nabar ka ri India, khlem pep, ka Sorkar kam banse ban ai jingbit wat ïa kiba nabar ka jylla ruh ban rung ha kane ka casino da kaba wanrah ïa ka jingpynbeit thymmai katei ka aiñ kaba la kdew haneng.
Mawkyrwat, ‘Nailar, 24: Ki nongtrei sorkar jong ka South West Khasi Hills District mynta ka sngi ki la long ki lahduh da kaba ki la jop da 3 – 1 kol pyrshah ïa ki Pastor jong ka Mawkyrwat Zone ba kynthup ïa ki saw tylli ki Presbytery ha ka lympung ïalehkai kynjatbol ba la tip kum ka ‘Charity Football Friendly Match’ kaba la pynïaid da ka Jingïaseng Ïasyllok ki Pastor jong ka Khasi Jaiñtia Presbyterian Synod Sepngi kaba la long ha madan Saitsnad, Mawlangwir, South West Khasi Hills District.
Ka jingthmu jong kane ka jingïalehkai ka long ban pynmih pisa ban ïoh ban shna ïa ka Centenary Building, Hospital Annexxe jong ka Dr.
H.
Gordon Robert Hospital, Shillong kaba long ruh kum ka dak jong ka jingrakhe ïa ka jingdap 100 snem jong ka jingïaid lynti ha kaba ïa dei bad ka jingai ki lad jingshakri lyngba ka koit ka khiah jong ki briew bad kaba dei halor ka phang, “Haduh kane, U Trai U la ïarap ïa ngi".
Haba phai ha ka jingïalehkai kaba dei hapdeng ki Pastor jong ka Mawkyrwat Zone bad ki Nongtrei Sorkar jong ka South West Khasi Hills District ka la long da shisha ka jingïalehkai kaba i shongshit bha namar da ki hajar ngut ki paidbah na kylleng ki jaka ki la wan ban sakhi bad ban ai mynsiem ïa ki.
Kane ka jingwan jong ki paidbah ruh ka long kawei na ki bynta ban ai ka jingkyrshan na ka bynta kane ka jingthmu jong ka Khasi Jaiñtia Presbyterian Synod Sepngi ban nang pynïar shuh shuh ïa ka ki lad ai jingshakri na ka bynta ki paidbah kiba donkam ka jingïarap ha ka liang ka jingkoit jingkhiah.
Ha ka jingïalehkai jong ka kyllastep, na ka liang ki Nongtrei Sorkar jong ka South West Khasi Hills District ki la ïoh ban thep ïa ki ar tylli ki kol kata ha ka minit kaba 13 bad 30 lyngba u Hiwot Rymbai katba ki Pastor pat ki la ïoh ban pynphai ha ka minit kaba 31 na u Pastor Peacefullman Paliar Katba ha ka jingïalehkai jong ka kyllamiet pat ki ki Nongtrei Sorkar jong ka South West Khasi Hills District ki la ïoh biang sa kawei pat ka kol ha kaba u Steveford Marweiñ u la ïoh ban thep ha ka minit kaba 65.
Kumta ka jingïalehkai ha kane ka sngi la jop da ki Nongtrei Sorkar jong ka South West Khasi Hills District pyrshah ïa ki Pastor jong ka Mawkyrwat Zone da 3 – 1 kol.
Ha ka jingïalang ba lyngkot, u kongsan u bah Pius Marweiñ, MLA/MDC jong ka Ranikor Constituency ha ka jingkren jong u u la ai mynsiem na ka bynta ka Jingïaseng Ïasyllok ki Pastor jong ka Khasi Jaiñtia Presbyterian Synod Sepngi kaba la pynlong ïa kum kane ka lympung jingïalehkai kynjatbol ba ki don ha ka ïa ka jingthmu kaba bha ban kner ïa kti jong ki ban ai ka jingshakri ïa ki para briew lyngba ki lad jingsumar.
Namarkata, u la ong ba lyngba kane ka sngi kan long ruh ka sngi jong ka jingsah jingkynmaw ïa u bad kymjuh ruh ïa nongtrei sorkar, u MLA, u MDC bad kumjuh ruh ïa ki Pastor namar ka jingïoh ban ïa kynduh kumne kan long kawei ka lad ban pynïajan ha ki rukom treikam bapher bapher.
“Da ka mynsiem jong ka jingsngewieit bad ban ïadon bynta lang ha kane ka jingthmu ba bha jong ka Khasi Jaiñtia Presbyterian Synod Sepngi, ngan noh synñiang na ka pla la jong kumba T.
1/- lak tyngka", ong u bah Pius.
Shuh shuh haba bynrap ïa ka jingkren, u bah Pius Marweiñ u la ai mynsiem bad khublei kyrpang ïa baroh ki Pastor, ki Tymmen Basan, ki ‘riew rangbah jong ka Khasi Jaiñtia Presbyterian Synod Sepngi ba kin nang ïa pyntyllun ïa ki kam shakhmat da ka jingdon ryngkat ka jong U Blei Trai Kynrad na jrong.
Ïa ka jingïalang ba lyngkot ha kane ka sngi la pynïaid da u Rev.
H.
W.
Nongbsaw, ka jingduwai na u Rev.
Dr.
S.
I.
Iawphniaw, ka jingkren pdiang na u Rev.
S.
N.
Wahlang, bud da ka jingkren lyngkot na ka Central Organisationg Committee bad na ka Dr.
H.
Gordon Robert Hospital.
Ha kane ka sngi la ïoh ruh ki jingrwai kyrpang na ka Standing Choir jong ka Jingïaseng Samla Nongsynrieh Presbytery bad na ka Jingïaseng Samla Balang Presbyterian Rangthong.
Ïa ka jingkren la ïoh na u T.
Bn.
S.
C.
Syiemlieh bad ka jingduwai pynkut na u Rev.
H.
W.
Nongsiej.
Nongstoiñ, Nailar , 24: Katba nang mih ki sngi, ki jingshisha ki nang paw pyrthei ha kaba ïadei bad ka jingdon jong ki nongshong shnong ha ki jaka khappud bad ka Assam kiba bam ar maloi.
Kumta kan shem jingeh haduh katta katta ban pynbeit ïa u pud u sam ha ka Langpih sector.
Ha ka jingbuddien bniah jong u nongthoh khubor la lap ba na man la kawei pa kawei ka shnong kiba don ha khappud, ki don ki nongshong shnong kiba na ki shnong Garo bad Khasi, kiba pynrung ïalade ha baroh ar tylli ki thup kyrteng nongthep vote (electoral roll) jong ka Meghalaya bad Assam.
Kiba kham bun ki nongshong shnong ki ba leh ïa kata ki dei naduh ki shnong kiba don ha ka thaiñ Kamphaduli, Nawa-para, Dronpara, Bangjeng ter ter haduh Kyrshai.
Nalor kata ki don ruh ki nongshong shnong kiba dei ki Khasi, kum na Langpih, Mawlan, Ïew nongma, Mawdiang-snam, Umwali haduh Umbyrsit, kiba pynrung kyrteng ïalade ha ka Electoral roll jong ka sorkar Assam.
Ka jingpynrung kyrteng jong ki ka long tang na ka bynta ban ïoh jingïarap kum ki skhim shna ïing shna sem bad kiwei kiwei.
Ki nongsynshar shnong, ki riew rangbah bad ki samla na kitei ki shnong ki la ong ba ki don haduh ar hajar tam ki nongshong shnong kiba don kyrteng thep vote ha Meghalaya bad Assam.
Hynrei, kumba long mynta ym pat lah ban pynpaw ïa ki kyrteng jong kitei ki ar hajar ngut tam kiba don kyrteng thep vote ha baroh ar ki jylla, namar ki dang don shibun kiwei pat kiba ka jingbishar bniah ïa ki kyrteng, ki shnong ba ki shong bad ki polling station ba ki don kyrteng ka dang ïaid shait shait shait tad haduh ban da lap lut ïa baroh.
Ban lap ïa kitei ki ar maloi ka dei ka kam kaba eh haduh katta katta, kumta ka sorkar ba ka dei ban shimkhia halor katei ka kam, namar lada ka sorkar ka shu sngap mynthi bad kam leh ei ei ban lait na kiba bun ki jingeh, ki riew rangbah na khappud kim banse ban leit sha ki bor kiba kham halor bad wat shaduh ka Election Commission jong ka ri India ba kan kan leh ïa kaba donkam.
Ki nongsynshar shnong ki la pynpaw ba ki kyndon ba ka ECI ka la pynmih, ka ong uwei u briew kawei ka vote.
Kumta ka long kaba beaiñ ba uwei pa uwei u briew u lah ban thep vote ar sien lai sien ne kat ba u sngew bit.
Hynrei kata ruh ka shong ha ka ECI ba kan rai.
Ka shong ha ka mon jong uwei pa uwei u ba pynrung kyrteng thep vote ïalade ha ki ar jylla ba kin rai shano kin leit sha Meghalaya ne sha Assam, ong ki riew rangbah na thaiñ Langpih.
Nongstoiñ, Nailar, 24: Ka Hill State People Democratic Party ha Nongstoiñ constituency ka dei ka party kaba la long doh long snam, kaba la suhtied ha uwei pa uwei u nongshong shnong hapoh ka constituency baroh kawei.
U nongmihkhmat jong katei ka party u (L) bah Hopingstone Lyngdoh u la long u nongmihkhmat naduh ba sdang haduh ba un da khlad noh na kane ka pyrthei.
Dei hadien ka jingkhlad noh jong u, ba ka Nongstoiñ ka dang don ïa u nongmihkhmat u ba la jop ha ka election shiteng samoi ha ka jaka jong u (L) bah Hoipingstone kata u bah Diostraness Jyndiang.
Hynrei mar ïa kut ka samoi treikam jong u kum u nongmih bujli ha ka jaka u (L) bah Hopingstone Lyngdoh, ka party ka la pra syndon phum bad ha ka election ha u snem 2018 u nongmihkhmat uba la ïakhun na katei ka party u la shah rem kput ha u kyrtong ka NPP.
Hadien kata ha ka election MDC kaba la long ha u snem 2019, u kyrtong na katei ka party u la shah rem kput ha u kyrtong ka Congress.
Kumta ha u snem ba la dep ki nongïalam ba ha khlieh duh ka party, ki la pyrshang ban lum lang biang sa shisien pat ïa ki nongïalam jong ka party na ka bynta ban pynwan dur pat sa sien ha kaba baroh ki nongkitkam bad ki dkhot jong ka Executive Committee ryngkat ki nongkitkam jong ka area unit ki la poi sha ka jingïasngewthuh jingmut bad ka jingïatylli.
Kaba lyngngoh ka long ba dei ha u ne u snem 2022, ba ka party ka la sdang ban pynkhreh ïa ka election ka ban long ha u snem ban wan kata ha u 2023, ba ka la don ka jingïapher jingmut kaba jur hapdeng ki nongkitkam bad ki dkhot jong ka Executive Committee, kat haduh ba ka Sub Committee jong ka HSPDP Central body kaba la long ha ka 23 tarik ha Shillong, ka la hap ban shim ïa ka rai kaba tyngeh da kaba pynwai noh shipor ïa ka jingtrei kam jong ka Executive Committee jong ka area unit ba kynthup ïa ka parents body, ka youth bad womens wing bad ïa ki kam baroh kiba ïadei bad ka party hapoh ka area unit la shimti noh shipor da ka cntral body tad haduh ban da pynbeit da kumwei pat.
Dei hadien ba ka Sub Committee jong ka central body ha ka janmiet sngi hat majai ka 23 tarik Nailar ka la pyntip da ka shithi sha u president bad u secretary jong ka area unit, ba ka la pynwai noh ïa ka jingtreikam jong ka area unit, ba ki nongkitkam barim ka EC ki la ïakynduh lang ha ophis trei kam jong ka party ban pynsngew ïa katei ka shithi.
U bah Donbok Thabah nongkitkam barim ka EC jong ka area unit, u la ong ba na ka liang jong ki, ki pdiang sngewbha sngew-bha ïa ka jingpynwai noh jong ka central body ïa ka EC jong ka area unit.
Hynrei ki kwah pat ba ïa u kyrtong na ka bynta ka election ban wan ka dei ban aiti sha ki primary unit ba kin jied.
Ha kajuh ka por u la ong ba ka long kaba shisha ba ha kine ki sngi la mih ar kynhun ha ka party, ka central body ka la leh ïa kaba dei eh khnang ba kan ym don shuh kano kano ka jingïapait, ynda la jied da ki nongkitkam bad ki dkhot ba thymmai.
Kane ka jingiapait bad ka jingbym iatylli jong ki nongialam ka HSPDP kan sa buh jingeh bha ia kane ka seng saiñpyrthei ha ka elekshon 2023.
Nongstoiñ, Nailar, 24: U Deputy Commissioner ka West Khasi Hills u la pyntip ba ka Directorate of Higher and Technical Education Shillong, ka la bthah ïa ki Institute Nodal Officer (INOs) ka District ki bym pat la register ïa ki skul ki college ne jaka pule jong ki ha ka National Scholarship Portal (NPS), ba kin leh noh ïa ka registration jong ki khnang ban ithuh ïa ki khynnah pule ba aplai Scholarship.
Ki lah ban leh kumta da kaba kin leit ha ka website  Corner>Apply for KYC.
Hadien ba la dep apply online la bthah ban print ïa ka KYC form bad ban submit sha ka office jong ka Directorate of Higher and Technical Education Shillong ban ïoh ïa ki jingdonkam.
Ïa ki jingtip ba kham bniah lah ban ïoh na ka tei ka office bala kdew bad ban contact ha ka scholarshipregn@gmail.
com.
Kito kiba la dep register kim donkam shuh ban dang leh biang.
Khliehriat iaiong 17: Na ka daw ka jinglong ka suiñ bneng kaba buh jingma ïa ka leit ka wan jong ki paidbah, u District Magistrate jong ka East Jaiñtia Hills District, u Abhilash Banarwal, IAS u la pynbna ba la pynjari da ki kyndon 144 CrPC ha ki katto katne tylli ki bynta ha East Jaiñtia Hills District.
Katkum ka hukum ba la pyllait da u District Magistrate mynta ka sngi, la ong ba na ka daw ka jinghap slap kaba jur ha baroh kawei ka jylla, kiba bun ki surok, ki lynti syngkieng bad ki jingkieng ki la twa bad wanrah ruh ïa ka jingtwa khyndew kaba jur bha bad kane ka jinghap ka khyndew, ka jinghap ki maw ka buh jingma ïa ka jingim briew.
Kumjuh ruh la ong ba na ka daw ka jingjur palat u slap kawei ka jingkieng dewbilat (RCC Bridge No 54/1) kaba 16.
5 mitar ka jingjrong kaba don hajan ka shnong Shymplong ha ki thaiñ khappud ka la pra phum bad ka um ka la kit bad rong noh ïa ka jingkieng baroh kawei bad kane ka la pynkut lad ïa ka leit ka wan jong ki kali bad ki briew ha katei ka thaiñ.
U Abhilash Banarwal, u la iathuh ruh ba ki shnong ha ki khappud kiba la shah ktah ha kane ka jingtwa ka khyndew bad jingtwa ki maw, ki kynthup ka shnong Shymplong, Lejri, Lahaleiñ, Huroi kaba long katkum ka jingpyntip u Waheh Shnong bad ki Gram Sevak jong ka thaiñLa ong ruh ba ki shnong ha kitei ki thaiñ ki dang biang ka jing pynpoi ïa ka bam, lah ban ong ba ka bam ka dang biang bha ïa ki.
Katkum ka hukum, u District Magistrate, u buh ruh ki jingmana ba ym bit ban iaid ki kali na katei ka jingkieng, ym bit ban jam da ka kjat bad da ki lieng rit sha shiliang ki wah heh bad ki wah rit.
La ong ruh ba kane ka hukum kan treikam noh mardor tat haduh ban da pynbna da kumwei pat.
Jowai, Jymmang 17: Ka Khasi Student Union ha kane ka 15 tarik u Jymmang kala ïoh ban pynthymmai ïa ki nongïalam jong kawei na ka shnat treikam kaba la tip kum ka KSU Kyndong Unit, kaba hap hapoh ka jingpeit jong ka KSU Jowai circle, West Jaiñtia Hills District.
Ïa ka jingïalang pyntiansmai la pynïaid da u samla Augustan Timung (Asst.
Organising Secretary KSU West Jaiñtia Hills Distrist Unit).
Ha kane ka jingïalang la ïoh ïa ki jingkren lyngkot na u Samla Ioannis Suchiang (President KSU Jowai Circle), samla Jerrymaya Laloo (Ec member KSU West Jaiñtia Hills Distrist unit), samla Freddy Kharkongor (Finance Secy KSU Shillong Mihngi Circle), samla Lenningard Tariang (General Secy KSU West Jaiñtia Hills District Unit).
Hadien kane ka jingkren lyngkot la pyntian smai ïa ki Samla ka KSU Kyndong Unit da i Samla Sonstar Nongkhlaw (Asst.
Finance Secy KSU Sengkmie).
Hadien ka jingpyntiansmai ia ki dkhot ba thymmai la ïoh ïa ki jingkren lyngkot na u president ka KSU Kyndong unit (Samla Seimonmi Dkhar).
Ha ka juh ka por la aiti ïa ka Constitution/Letter head sha u Secretary ka KSU Kyndong unit da u Samla Phraki howni Thubru ( Grneral Secy KSU Jowai Circle).
La pynwai ïa ka jingïalang da u Chairman jong kane ka sngi pynkut ka kyrwoh na u samla Morning Star Pasi (Publicity Secy KSU Jowai Circle).
Khliehriat, Jymmang 17: Kawei ka jingkieng kaba 16.
5 mitar ka jingjron kaba ju iaid ki paidbah ha thaiñ khappud ha shnong Shymplong, hajan Sonapyrdi ( RCC Bridge No 54/1) ka la dkhut ar liang bad ka um kaba lat-lat ka la rong noh ploiñ ïa ka jingkieng, ka jingdkhut noh kane ka jingkieng mynta kala buh jingeh haduh katta katta ïa ki paidbah ha ki thaiñ khappud, namar na kane ka jingkieng ki paidbah jong ka shnong Shymplong, Huroi, Hingaria, Lejri, Lahaleiñ bad kiwei kiwei ki shnong ba khappud ki ju iaid lyngba.
Namar ka jing jur palat u slap, ka um nalor ki lum ka la wan ban lynshop bad pynjulor lut ploiñ ïa kane ka jingkieng ha shnong Shymplong, mynta ki paidbah ki kynduh jingeh ha ka leit ka wan bad ha ka kit ka bah, namar lyngba kane ka jingkieng ki kali jong ki thaiñ khappud ki iaid lyngba bad kit ïa ki mar bam, kit ruh ïa ki mar rep bad pynpoi sha ki jaka ïew.
Na ka liang ka Khasi Students Union Narpuh Circle, lyngba u General Secretary, u samla Sanatomba Bamon bad u President u bah K.
S.
Suchiang, ka seng ka dawa na ka sorkar ba ka dei ban shim khia ban maramot bha noh mar dor ïa katei ka jingkieng ha khappud khnang ba kan nym buh jingeh than ïa ki paidbah ha ka leit kawan bad ha ka kit ka bah.
Ha kajuh ka por ka seng ka dawa ruh na ka tnat PWD bad kan sngewbha ban shim khia lem ban pynkloi ban maramot ïa kane ka jingkieng ha khappud, ka seng ka khmih lynti ruh ba ki bor synshar district jong ka East Jaintia Hills District kin peit bad shim khia lem halor kane ka jingeh jong ki paidbah ha ki shnong khappud.
La ong ruh ba ki Engineer kiba na Shillong kila hiar mar mar ban jurip ïa kane ka jingkieng hajan Shymplong.
Ka seng ka pynpaw ka jingsngew khia ïa ka jinglong jingman ki surok ha ki thaiñ khappud bad kumjuh ki surok national highway kiba la shah ktah ha kane ka jingtwa khyndew kaba jur bha kaba ju jia khah khah ha ha shi lynter ka surok bah ha ka thaiñ Narpuh kaba la buh jingeh ïa ki paidbah ha ka leit ka wan, kumta ka seng ka dawa ruh ïa ki bor district ban pynbiang bha ïa ki JCB ha ka thaiñ Narpuh khnang ban dup lah ban weng ïa kane ka jingeh jong ki nongleit nongwan kiba iaid lyngba na kane ka surok NH-6 na East Jaiñtia Hills District.
Shillong, Jymmang: U MLA ka Mawlai u Bah Process T Sawkmie hynne ka sngi Hatmajai u la pyllait ïa ka kali kit nongpang ka Ambulance ha Mawsiatkhnam PHC, kaba la mang ba kan shakri ïa ki san tylli ki shnong kiba kynthup ïa ka Um Rynjah, Umphrew, Madan Mawkhar, Nongkohlew, nalor ka Mawsiatkhnam.
Ha ba ai jingkren ha kane ka sngi u Bah PT Sawkmie u la pynpaw ïa ka jingkmen kaba khraw ba la ïoh ban pynurlong ïa ka jingangnud kaba la slem bha ban pynïoh Ambulance ïa ka PHC Mawsiatkhnam na ka bynta ban pyndonkam ïa kane ka thain jong san tylli ki shnong, kiba la donkam kyrkieh bha ïa ka.
U la ong ruh ba u sngewkmen shibun halor ka jingïoh ïa kane ka ambulance, hynrei donkam pat ïa u nongñiah jong ka ba u dei ban sah ha Quarter jong ka Mawsiat khnam PHC bad ban sumar bha ïa ka bad na ka bynta ka jingbit jingbiang jong ka ambulance, kin sa thaw ïa ka komiti kaban khmih ïa ka.
U la ong ruh ba ha kane ka komiti kin don ki rangbah shnong, secre tary, ki doctor bad kiwei.
Nalor kata u la pynpaw ruh ba kiba pyndonkam ïa ka ambulance, kin sngewbha ban ai ïa ka bai umphniang bad lada kim kot bor kin phone ïa u MLA bad un sa khmih ïa kaba donkam.
Ha kane ka sngi la don lang ki Rangbah shnong jong San shnong, ki DMHO, ki doktor, ki ASHA ki Akanwadi, ki khynnnah skul bad kiwei kiwei.
La ïoh ruh ïa ka jingkren na ka Dr.
S.
Lyngdoh, Additional DMHO, kaba pynïaid ïa ka jingïalang, na ka Dr, A.
Lyngdoh, ka DMHO, na u rangbah shnong ka Mawsiatkhnam u bah Shemphang Wahlang, na u bah B.
Thangkhiew u president ka synjuk ki san shnong, u bah Wamlamkupar Lynrah, Secretary shnong Mawsiat-khnmat bad kiwei kiwei.
Ha ka jingkren jong ki ki la pynpaw ïa ka jingsngewnguh ïa u MLA uba la lah ban pynïoh ïa ka ambulance kaba kum ka thaiñ ka donkam bha.
Kumba shu kdew ka Mawsiatkhnam PHC ka dei ka matti u bah PT Sawkmie ba la plie ha ka 7 tarik u Nohprah, 2002 da u (L) Dr.
F.
A Khonglam, uba long u myntri rangbah ka jylla ha kato ka por.
Shillong, Jymmang 17: Ka Seng A.
chik Holistic Awakening Movement (AHAM) ka la sei madan ïa ka jingtih dewïong beaiñ ha kiba bun ki bynta jong ka Garo Hills, wat hadien ba la khang ban tih da ka NGT.
Ki nongïalam jong kane ka Seng, kynthup ïa u President, u George Prince Momin, President bad ka Legal Adviser jong ka Seng, ka Bernita Marak, ki la kynnoh ka jingtih dewïong beaiñ ka jur bha ha ki bynta jong ka Shnong Balal A.
dugre, ha Rongchigre bad ha Rongkakgre kiba ha Salsella Constituency.
Ka Bernita ka la ïathuh ba ka Seng na ka por sha ka por ka la ju ujor sha ki bor ba halor halor kane ka jingtih dewïong beaiñ bad la ujor ruh sha ki Pulit.
Mynta ka sngi na la liang ka Seng ka la leit ai da ka jingujor sha u Lat ka jylla, u Satya Pal Malik ban kyntu ha u ba un tuklar ïa kane ka kam beaiñ ba shyrkhei ha Garo Hills.
Hynrei ha kane ka jingïakren bad ki nongthoh khubor ka Bernita, ka la pyntip ba ka Seng ka la ïoh jingtip lyngba ka phone na ka tnad CID ba ki la shimkhia ïa kane ka kam bad ki la sdang ban shim jingpynshitom ïa kito kiba donkti ha ka kam khaïi beaiñ.
Ha kajuh ka por ki nongïalam ka AHAM, ki la ïathuh ba ka jingtih beaiñ ïa ki marpoh khyndew wat hapdeng ka jingkhang ka ïingbishar, hynrei ka don ruh ka jingtih beaiñ ïa u maw u shyiap ha kiba bun ki bynta jong ka Garo Hills.
Shuh shuh ka Seng ha ka jingthoh ba ka la ai sha u Lat, ka la ong ba katkum ka hukum ba la pynmih da ka sorkar Meghalaya ha ka 1 tarik u Nohprah 2021 lyngba u Under Secretary to the Government of Meghalaya Mining and Geology Department ka la shah ïa ka M/S Jaimaa Coal Private Limited na Beltola, Guwahati ban shalan ïa u dewïong na shabar jylla lyngka ka Gasuapara Land Custom Station sha Bangladesh.
Hynrei ka AHAM ka la ujor sha u Lat ba kane ka kompeni kam shym la shalan ïa u dewïong uba mih na Assam, hynrei ki la shalan ïa u dewïong uba la toh beaiñ na Meghalaya bad la tih ruh da ka rkom jukhyndai ym katkum ka rukom tih da ka juk saïan ba mynta.
Shillong, Jymmang 17 : Ka MLA jongka East Shillong Constituency I kong Ampareen Lyngdoh i la ong ba ka long kaei kaei kaba sngew thamula ban pyrkhat ba hadien ba la mynjur ïa ka bill ïa khalai ne ka Gambling Bill hapoh ka ïing dorbar thawaiñ Assembly ha u snem ba la dep mynta pat ki dang ïa pyrshah lut.
“ Kane ka long kaei kaei kaba ki paidbah ka jylla ki ju mlien haba wanrah ïakane ka Gambling Bill hapoh ka ïing dorbar ngi kum ki nongmihkhmat ne MLA ngi pyrshah jur hynrei ki paidbah ki ïoh thiah imat ha kato ka por hynrei mynta pat hadien ba la dep mynjur sdang ban kyndit bynriew".
ong I kong Ampareen.
I la ong ba ka jingpyrshah ïa kane ka bill kam don jingmyntoi shuh namar la dep mynjur ïa ka hapoh ka ïing dorbar.
“ Mynta ka sorkar ka la dep ïoh ka jingmynjur halor kane ka bill hapoh ïing dorbar thawaiñ, nga tharai kane ka jingpyrshah da kiba bun kam don jingmyntoi shuh.
Ngi la dei ban pyrshah naduh ka por ba wanrah ïa kane ka bill bad shwa ba kan ïoh ka jingmynjur hapoh ïing dorbar" ong I kong Ampareen.
Shillong, Jymmang 17 : Wat la u Nongïalam ka All India Trinamool Congress (AITC) u Dr Mukul Sangma um treh ban ïathuh ïa ki kyrteng hynrei u la kren shai ba u la dep bthah ïa ki arngut ki MLA ka AITC ba kin trei shitom bha shwa ka election MLA 2023.
“ Ki paralok kiba ym don kata ka bor ïakhun ban jop ïa kino kino ki jingïeng pyrshah ïa ki kum ki MLA la bthah ïa ki ba kin leit sha ki paidbah bad trei tyngeh bad kiba kum kita ki don tang kumba arngut ei ei napdeng ki 12 ngut ki MLA jong ngi" ong u Dr Mukul.
“ Ngi la ïakren bha wat ha ka party ruh da kaba ong ïa ki ba lada kim lah ban trei shitom bad lada sngewthuh ba kim lah ban wan phai biang ym banse hap ban ailad ïa kiwei kiba kwah ban ïakhun bad kiba don ka jingthrang ban shakri ïa ki paidbah" ong u Dr Mukul.
U la ïathuh ba kum ka Party ka la kren shai ïa kane naduh kaba sdang bad na kata ka daw ki don hi uwei ne arngut kiba sngewdon jingartatien.
U la ong ka don ka jingïasngewthuh jingmut ruh kum ki riew rangbah ba don uwei uba la pan jingbit ban thaw lad ban ïakhun na kawei ka party ruh bad ïa kiba kum kita ki nongkyrshan jongki ha ki constituency ruh ki la dep tip lypa bad ym donkam ban shu ïathok ïajler ne saitkhuid kumba leh da ka NPP khamtam kat da u National President jongka uba tieng bad kyiuh thot thot ïa ka Trinamool Congress haba u ïohi ba ka kiew man la ka sngi.
Ki paidbah kin sa dap da ka jinglyngngoh ha ki khyndiat bnai ban wan ynda kila ïohi ia ka jingryngkang diengkper jong ki MLA na kawei ka seng saiñ pyrthei sha kawei pat.
“ Kumta ngi la long kiba la pynkhreh lypa kumno ban tehsong ïa ki MLA jong ngi.
Nga la ïakren bad ïamir jingmut la jan baroh 60ngut ki MLA bad nga tip bha ïa ki jingmut jingpyrkhat jongki.
Kumta wat ma ngi ki 12 ngut ruh ngi la ïamir jingmut bha shwa ban mih noh na ka Congress wat la ki dang don san ngut ki bym shym la wan ryngkat bad ngi ruh.
Kumta kane ka jingryngkang diengkper kan long naduh ka NPP, UDP, PDF, HSPDP bad wat ki kyrtong shimet ne KHNAM ruh.
Nga la tip bha kaei kaba ki don ha ki jingmut jingpyrkhat jongki" pynkut u Dr Mukul.
Khliehriat ïaïong 17: Kawei ka trok ka la sahkut hapdeng surok ha ka jingtwa ka khyndew kaba la hap ha surok national highway ha Wah Koh hajan ka shnong Dona ha ki thaiñ Narpuh bad kane ka la jia mynta ka sngi.
Ka jingtwa ka khyndew ka la kit lang ruh ïa ki dieng ki siej bad ki maw bad lynshop ïa katei ka trok haduh ba ka trok kam lah shuh ban ïaid bad ka la shu sahkut hapdeng ki dieng bad khyndew kaba la i Kum ba ka surok bah ka la jylla Kum ka khlaw.
U Deputy Commissioner, ka East Jaiñtia Hills District,u Abhilash Banarwal u la iathuh ba kat haduh mynta ki don san tylli ki JCB bad kawei ka excavator ha ki thaiñ Narpuh ban pynkhuid ïa ka surok.
Hynrei katkum ki thymmei khubor ba la iohlum pat ki iathuh ba ha Ratacherra bad ha Malidor ki duna palat ki JCB bad ym don excavator ban pynkhuid ïa ka jyrsieh bad weng ïa ki maw kiba hap ha surok.
Ki paidbah ka thaiñ Ratacherra, Malidor ki la buh ka jingkyrpad ïa ka NHAI ba kan shim khia ban peit lem ïa ka thaiñ Ratacherra, Kuliang bad Malidor kiba dei ki jaka ba jur bha ka jingtwa ki lum ki khyndew.
Jowai, Jymmang 17: Ka Khasi Student Union KSU Iooksi Circle ka pynpaw ka jingsngewkhia halor ka jingshah iehbeiñ bad lehbeiñ ïa ki skul Sorkar kiba don haki thaiñ Nongkyndong.
Ïa kane, ka KSU Iooksi Unit ka la pynpaw hadien ba ka la ïoh ban leit jurip dalade hi ïaka Govt LP School Iooksi Iapkhla West Jaiñtia ha kaba ka seng ka la lap da la ki jong ki khmat ïaka jingdap um katei ka skul ha ka sngi 15 tarik.
Ka KSU Iooksi Unit hapoh ka jingïalam u Samla Sainia Sutnga President ka KSU Iooksi Unit, U samla Kamjuh Tangliang General Secretary ka KSU Iooksi Unit ha ryngkat ka jingdonlang u Head Teacher ka Iooksi Iapkhla Government LP School u bah D.
Nongrum kila leit ban jurip ïa kane ka skul bad kila lap ba Katei ka skul ka la dap da ka um slap kaba jaw na ki tin kiba la pei bad kiba la bam sarang shi katdei eh.
Na ka liang u Head Teacher Katei ka skul ula ong ba katei ka skul kadei ka skul kaba la rim bha bad ka la kynjoh palat 102 snem ka rta, Hynrei ka jingbymshikhia ka Sorkar ban Tei Pynbha iakatei ka iingskul ka la buh jingeh ïaki khynnah skul bad iaki nonghikai ban pyllong skul haki por slap.
Shuh shuh ula pynsngew “ngi la dep ujor sha ki bor badei peit ïa kane ka jingjot kane ka ïingskul hynrei kam pat poi shano shano ruh" la pynpaw une u nonghikai.
“Ngi isynei ïaki khynnah skul ba ki hap ban shongskul wat hapdeng ki um slap namar tang shu jaw slap malu mala kane ka ïingskul ka la dap daka um baroh kawei" la kren bynniaw utei u nonghikai.
“Sngewlehraiñ ban tip ba ka skul ka la kynjoh ïaka 102 snem, hynrei ka ïingskul ka dang jot rathai haduh mynta, Lada phai sha ka enrollment man u snem kane ka skul ka la nang kiew nangkiew kat nangmih ki snem bad kane ka skul ka dei ka skul kaba khampaw sha kine ki thaiñ jong ngi ha kaba ka la lah ban pynmih Shibun ki heh ki haiñ na kane ka skul" la pynpaw u nonghikai.
Naka Liang u samla Sainia Sutnga President ka KSU Iooksi Unit ula ong ba shen naka liang ka seng kan sa leit ïakynduh ïaki bor badei peit naka bynta ban pynbor ïaki ban peit lem ïa kane ka skul khnang ba ki khynnah kin nym mad jingeh ban shong skul haki por slap.
Shillong, Jymmang, 17: U President jong ka Bharatiya Janata Party (BJP) Meghalaya Unit u Bah Ernest Mawrie ha ka sngi Baar u la pynbna paidbah ba la pynskhem ïa ki nongkitkam jong ka Shillong North Mandal ha ka jingïalang kaba la long ha ophis treikam jong ka Party.
Ha kane ka jingïalang, la sakhi lang da ki State Executive-Member ba kynthup ïa u Dayanand Kr.
Singh, u Pawan Sharma bad u Bah Martalin Pyrbot.
Ki nongkitkam bapura jong ka Shillong North Mandal ki long u President Bah Alwin David Lyngdoh Nonglait, Vice President Bah Lucas Marbaniang, Gautam Deb bad Bah Malcolm Najiar, General Secretary Bah Gilbert Dkhar bad Sujit Dhar, Secretary Dropeti Devi, Treasurer Bah Donborlang Kharbangar bad 18 ngut ki Executive Member.
Jowai, Jymmang 17: Ki nongdie jingdie ha Iawmusiang, Jowai kim salia shuh ban sdang ka shongdie jingdie da kaba pyndonkam ïa ki lynti ïaid kjat tang ban biang ïalade bad kane kala pynthut ïa ki nongleit nongwan jong kiba bun ba lang.
Dang ha kine ki khyndiat por bala dep la ïohi ba ka jingtreishitom jong ka Dorbar Shnong Tympang Iawmusiang bad ki bor District kila lah ban pynduh ïa ki nongdie jingdie kiba shait mlien ban shong ha ki Footpath, hynrei mynta ka sngi pat la ïohi ba kine ki riew shim kabu kila sdang biang ban leh ïa kane kajuh shi kajuh ka kam beaiñ.
La ïohi ba ïa kitei ki Footpath la shongdie biang da ki katto katne ki nongdie, kaba la pynlong ïa ki nongleit nongwan khamtam kiba pli ki khynnah skul kiba la hap ban ïaid napdeng surok bah.
Kane ka jingshahknieh ki lynti ïaidkjat ha kine ki nongdie jingdie ka shait wanrah ka jingma bad jingmynsaw ïa kiba bun ki briew ha shilynter jong u surok ha Iawmusiang ha kine ki por bala dep.
Kumta ki bor ba dei peit kila dei ban shimkhia halor kane bad ruh kitei ki nongshongdie ki dei ban don ka mynsiem ïatiplem, hashwa ban jia kano kano ka jingjia ba sngewsih ïa ki paidbah nongleit.
Shillong, Jymmang 17: Mynta ka sngi ka seng Hynniewtrep People’s Federation (HPF) ka la phah da ka jingthoh sha ka ophis jong u Deputy Commissioner jong ka Ri Bhoi District ban pan jingpynshai halor ka jingbuh dor ka ophis T.
75.
75 tyngka shi litar ia ka Umphniang sharak kaba dei ban sam sha ki long ïing kiba duk na kiba duk tam.
Ha dien la dep ban ai ïa katei ka shithi ban pan jingpynshai ha kaba ïa dei bad ka jingsam ïa ka Umphniang sharak ha Ri Bhoi District, U President ka seng u bah Apbor Nongrum la ong ba ïa katei ka dor la buh dor da ka ophis bad kane ka kala ktah ïa ki long ïing kiba duk.
Ka jingsam ïa ka sharak sha ki shnong ki thaw na ka bynta ki long ïing kiba duk ka long san litter shitnum ïing bad katei ka dor kaba la buh kala pynlong ïa bun ki long ïing kim lah kot bor shuh ban shim wat la ki donkam.
Ka seng ka la buh ka jingkylli katno ka jingduhnong jong ki nongsam sharak, ka jingshem jingeh jong ki paidbah ban shim ïa ka sharak, ka jingeh jong ki nongïalam shnong ban pynsngewthuh ïa ki paidbah ha ki shnong.
Na ka liang jong ka seng HPF ka dawa na u Deputy Commissioner jong ka Ri Bhoi District ba dei ban pynhiar dor noh ïa ka umphniang sharak sha ka dor kaba juh long baroh shikatta ym katkum ka dor ba la buh ha u bnai Iaiong.
Shillong, Jymmang 17 : Ka MLA jong ka Shillong East, Kong Ampareen Lyngdoh ka la ong ba ka kloi ban leit iakhun na ka party BJP lane na kano kano ka party ha ka elekshon MLA kaban long ha u 2023 lada ki paidbah nongkyrshan jong ka, ki kwah ban leh kumta.
Haba kren bad ki lad pathai khubor hadien ba la wai ka jingïalang ha Soso Tham Auditorium, katei ka MLA kaba don mynta ha ka jingshah sospon ha ka Congress ka la ong, “Lada donkam ban leit sha ka BJP ruh nga long kaba kloi, ngan leit sha kano kano ka party kaba biang.
"Katei ka MLA kaba dei kawei na ki san ngut ba ngat lang ha ka jingshah sospon na ka daw ka jingleit kyrshan ïa ka sorkar MDA, ka la ong ba ka sngewkyndit ba watla na ka Congress kim pat pyllait laitluid ïa ki san ngut hynrei napoh napoh pat ka la sei kyrtong da kiwei pat.
“Phi lah ban mutdur haba nga dang don ha ka Congress hynrei ngi la don pat ki kyrtong jong ka Congress ha constituency jongnga," la bynrap shuh shuh katei ka MLA.
Lah ban kdew hangne, ba na ki san ngut ki MLA Congress kiba shah sospon ha ka party na ka daw ba ki leit ban kyrshan ïa ka sorkar MDA, arngut na ki, ki lah ban poi sha ka UDP, katba lai ngut pat kiwei ki dang don ha ka jingïakhun la kin poi sha ka NPP lane kin dang neh ha kajuh ka party lane kin leit sha kiwei pat ki party.
Hynrei haba ïadei bad katei ka phang, katei ka MLA ka kren shai ba kan sngap beit ïa ka sur jong ki nongkyrshan kiba dei ki nongpynjop, kano ka party kaba ki jied, sha kata ka party kan leit ban ïakhun ha ka elekshon ban wan.
Ha shwa kane, ka la ong ruh ba ka Congress ka khlem pat pyllait ïa ki, hynrei ki la pyrshang pynban ban teh kyndon.
“Hynrei kane kam pher namarkata hi kaba ki lah ban leh, tangba ngi don ha ka synshar paidbah ha kaba ki MLA ba shah sospon ki lah ban jied hato la kin don sah ha ka jingshah sospon.
Tangba halor ka jingphriang ki khubor ba ngin leit shane shatai, ngi ieh ha ki nongkyrshan namar baroh san ngut ki MLA ngi don ka jingïasyllok lang bad la ki nongkyrshan," ka la bynrap biang.
Haba kren pat halor ka jingsospon kaba haduh lai snem shiteng, ka Kong Ampareen ka la ong, “Ngin ap shwa, hadien lai snem shiteng ngi lah ban pynïasoh biang sha ka Congress.
Hynrei namar hapdeng ka don noh ka elekshon kumta shaei ngin leit, kadei ka mon jongngi ban jied.
"Katkum ka jingong jong ka, mynta ki don phra bnai shwa ka elekshon, kumta namar ha Congress la don lypa ki kyrtong kumta kim lah shuh ban leit phai ne pan tiket.
Kumta, lada ki nongkyrshan hi ki dang kwah ïa ki ban bteng kum ki nongmihkhmat, da lei lei ruh kin ym pat shong iing satia.
Shillong, Jymmang, 17: Ka tnat Animal Husbandry and Veterinary (AH&Vety) jong ka Sorkar Jylla ha ka sngi Baar ka la kyntait war halor ka jingkynnoh ba la mih ha ki lad pathai khubor ba ka don ka jingshah knieh jubor ka khyrdop ba peit ïa ki masi ba wanrah nabar ka jylla kaba don ha Umling, Ribhoi District.
Katkum u kyrwoh ba la phah da u Director ka Animal Husbandry and Veterinary, ula ong, ‘ba ki doktor ka Veterinary kiba don ha kane ka khyrdop ha Byrnihat, ki ïathuh, ba ki hap phet na katei ka jaka namar ka jingshngaiñ jong ki ïalade; hynrei ha ka miet kaba bud, ki la bteng biang la ka kam da ka jingai jingïada jong ki bor synshar ka Ribhoi District bad ki kyntait ruh ba ki la phet noh na kane ka jaka namarba ki don da kiwei pat ki briew kiba la knieh jubor noh ïa ka kam jong ki.
"U Director u la ong ruh ba ki doktor ka Veterinary ki la kyntait ba ka don ka jinglum pisa jubor ha kane ka jaka ba peit ïa ki masi ba wanrah nabar ka jylla.
U Director u la ong, “lada don kino kino ki briew ki don ïa ki sakhi sabut kiba biang halor ki jingleh be-aiñ jong ki nongtrei ka tnat kiba don ha kane ka khyrdop ki lah ban wan pyntip pyntip sha ka ophis.
"“Kane ka khyrdop ka dei kaba la buh ban peit ïa ka koit ka khiah jong ki masi, ïa ki kot ki sla bad ban khanglad ïa ka jingshalan tuh ïa ki masi bad ki muid sha ka ri Bangladesh," ong u Director.
Shillong, Jymmang 17: Ka Seng A.
chik Holistic Awakening Movement (AHAM), ka la byrngem ban leit sha ïingbishar lada ka sorkar kam sngap ïa ka jingdawa ban weng noh shuwa ïa ka jingpynbeit pud bad ka Assam, khamtam ïa ka jingpyngngat ïa ki artylli ki Shnong ha West Khasi Hills sha Assam.
Ka Bernita Marak, Legal Adviser jong ka Seng haba ïakren bad ki nongthoh khubor ha Shillong Press Club mynta ka sngi, ka la ïathuh ba ki nongïalam jong ka Seng ki la leit ban ïakynduh ïa ki paidbah nongshongshnong jong ka Malchapara bad Salbari bad ki paidbah na kine ki Shnong ba shong bun ki paid Garo, ki la ïathuh ba kim kwah satia ban leit sha Assam, namar baroh shi katta ki hap ha Meghalaya bad baroh ki jingïarap ki ïoh beit na Meghalaya.
Nangta ki ju thep vote ruh ha Meghalaya.
“Ki paidbah ki la ïathuh ïa ngi ba ki dkhot jong ka Regional Committee kim shym la khot ïa ki Nokma ne ki paidbah ban ïasyllok halor kane ka jingrah jubor sha Assam, hynrei ki la shu leh jubor, khlem ka jingtip jong ki paidbah", la ong ka Bernita.
Shuh shuh kane ka Samla Nongsaid aiñ, ka la ong ba katkum ka Notification haduh u snem 1951, la pynpaw ba kine ki Shnong ki hap ha ki bynta jong ka Khasi Hills bad ym shym la pynpaw eiei ba kidei ki bynta jong ka Assam.
“Ki paidbah jong kine ki Shnong da lei lei kin nym leit sha ka Assam, namar ba kidei ki nong Meghalaya", la ong kane Nongaibuit jong ka Assam.
Ka la dawa ba ka sorkar kadei ban pynlong da ka jingïathep vote ne ka referendum ban ïohi katno ngut ki paidbah kiba kwah ban leit sha Assam bad katno ngut pat kiba kwah ban don ha Meghalaya.
Ka la ong ba dei hangne ba ka sorkar kan sa ithuh shisha haduh katno ki paidbah ki pyrshah ïa kane ka jingleh jong ka ban pynhap ïa kine ki artylli ki Shnong sha Assam kaba long pyrshah ïa ka mon jong ki.
Haba la kylli kaei kaba ka Seng kan leh lada jia ba ka sorkar kam sngap ïa kane ka jingdawa jong ki,.
Ka Bernita ka la ong ba borabor hi haba ka sorkar kam lah ban ai ka jingbishar ne kam sngap ïa ka jingdawa, ka lad ka lynti ka long ban leit beit sha ïingbishar jong ka ri India, ka Supreme Court.
Tura, Jymmang, 17: Ka jingïaksaid ka Sorkar Jylla ban weng ïa ka jingeh jong ki paidbah nongshong shnong namar ka jingbym ïoh ïa ka jaka thehñiut kaba biang, hynrei mynta ka kynti ka Sorkar ka la pyrshang ban weng ïa kane ka jingeh da kaba wanrah ïa ka mashin kaba long kum ka pajwa ban thang ñiut na ka ri South Korea.
Ïa kane ka mashin thang ñiut, kaba dei ka projek ba la ïatreilang da ka Sorkar Jylla bad ka Chamhana GW na ka ri South Korea, kaba long ruh ka projek kaba nyngkong eh ha ka ri India la plie paidbah ha ka shnong Rongkhong Songgittal ha Tura, West Garo Hills da u Myntri Rangbah ka Jylla u Conrad Kongkal Sangma ha ryngkat ka jingsakhi lang jong u Ambassador jong ka Republic of Korea u Jae-Bok Chang.
Ïa kane ka mashin la buh hajan ka jaka thehñiut jong ka sor Tura na ka bynta ban bret lut ïa ki jaboh jabaiñ kiba la wan kit na kylleng ka sor da ka jingpeit jong ka Tura Municipal Board.
