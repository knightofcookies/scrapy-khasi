5.
Peit ba ki skain kin ym ïoh dem ha ki eit briew ne mrad namar kine ki rah ïa ki khniang jingpang.
Pyndonkam ïa ka painkhana bad da sait ïa ki kti hadien ba la dep leit bar.
6.
Sumar khuid ïa ka dur khmat.
Sait bha da ka um kaba khuid bad ka sabon ha ka por mynstep bad janmiet.
7.
Wat pyndei ne ktah ïa ka umkhuid da ki kti ne jingtong ba jaboh.
Sumar ba kan lait na ki khniang jingpang.
8.
Ki kjat sngi ki iarap ha ka ban pynïap ïa ki khniang jingpang ha ka um bad ki pynlong ïa ka um kaba kham bit ban dih.
Jiar ïa ka um hapoh u bilor plastik bad ïeh kumba 6 kynta ha ka sngi khnang ba ka um kan long kaba kham bit ban dih.
9.
Lada lah, pynrkhiang ïa ki tiar ba la dep sait ha ka sngi.
Kane kan pynduh jait ïa ki khñiang jingpang kiba don ha ki.
10.
Ïaleh ban buh bha ia ki ñiut ki nier bad ki jaboh jabaiñ kiba mih na ki ïing jongphi da kaba tap bha ïa ki, khnang ban pynduna ïa ka jingkharoi ki skaiñ.
Kine ki khubor ka koit ka khiah ki dei ki ba la bishar bad pynjanai da ki riew shemphang ka koit ka khiah bad phi lah ban shem ha ka liang ki lad jingiada na kino kino ki jingjia aksiden.
Nongstoiñ, Ïaïong 12: Ka jingthmu jong ka sorkar Meghalaya ban pynpoi bording electrict lyngba ka skhim RGVVY kaba la bei pisa da ka sorkar pdeng, ban pynpoi sha ki lai tylli ki shnong kiba don ha ki thaiñ Langpih ba kynthup ïa ka Mawdiangsnam, Umyiap bad Miangbyrkong, ka la sah kut naduh ba la sdang ban pyntreikam.
Katei ka jingsahkut ban pynpoi bording sha kitei ki shnong ka dei hadien ba u Kontraktor u la sdang ban pyntrei, na ka liang ka sorkar Assam ka la bthah ïa ki pulit kiba don ha Langpih ba kin pynsangeh ïa katei ka jingtrei.
Ki nongtrei ïa katei ka projek ruh ki la hap ban sangeh noh namar ba ki pulit Assam kim shah satia da kaba ong ïa ki ba lada ki dang bteng ban trei, kin kem bad rah sha thanad ban set along ïa ki.
Haduh kine ki sngi haba ïaid lyngba ïa katei ka lynti, la lap ba ki post electric kiba la pynïeng naduh Langpih haduh Mawdiangsnam ki la shu sah khong reng bad sarang lut.
Don ruh bun tylli kiba la shu buh kai ha rud lynti.
Haba pyrshang ban twad jingmut na ki nongshong shnong jong katei ka thaiñ, ki la ïathuh ba ka long kaba shisha ba ki pulit Assam, kim shym la shah satia ban trei bad ki da byrngem byrsit ruh ïa ki nongtrei bad ban kem wat ïa ki nongshong shnong ruh lada katei ka jingtrei kan bteng hadien ba ki la pynsangeh.
Ki la ïathuh ba hadien ba la pynsangeh ïa ka jingtrei, na ka liang u bah Kimfa Marbaniang u ba long u MLA ka Rambrai Jyrngam, u la hiar sha katei ka shnong ban ïakynduh ïa ki paidbah, hynrei haduh mynta ym pat lah ban pyndep ïa katei ka jingtrei, namar ki pulit Assam ki leh donbor pyni bor beit.
Ki la ong ba ha ka jingshisha ka sorkar Assam, ka la dei ban burom ïa ka soskular ne ka Status Quo kaba la ïa mynjur lang hapdeng ki ar sorkar, ba ym dei ban khanglad ïa ka jingpyntrei ïa ki kam pynroi lada pyntrei na Meghalaya ne na ka Assam.
Hynrei kumba long mynta ka sorkar Assam ka pyntrei shait shait ïa ki kam pynroi kum kaba pynbha ïa ka surok na Mawsikar haduh Kamphaduli lyngba ki shnong Khasi naduh Mawsikar, Umwali, Umwahsiang, Langpih ter ter ha kaba na ka liang ki Khasi kim shym la khanglad satia ban pyntrei ïa katei ka surok.
Ka sorkar Assam ka la dep ban siang rong ïa ka surok PMGSY naduh Langpih haduh Mawkoibari, hynrei ym shym la don ba pynwit satia.
Na ka liang ki nongshong shnong jong katei ka thaiñ, ki la kyntu ïa ka sorkar MDA ba kan tuklar lem bad ban ïa kren sngewthuh jingmut bad ka Assam, ba kam dei ban khanglad ïa ka jingpyn poi bording sha kitei ki lai tylli ki shnong, khnang ba ki paidbah kin ïoh jingmyntoi lang kumba ïoh kiwei pat ki para nongshong shnong ha ka Jylla.
Nongstoiñ, Ïaiong 12: Ha ka jingbuddien bniah jong u nongthoh khubor, la lap ba na man la kawei pa kawei ka shnong kiba don ha khappud ki don ki nongshong shnong kiba na ki shnong Garo bad Khasi kiba pynrung ïalade ha baroh ar tylli ki thup kyrteng nongthep vote (electoral roll) jong ka Meghalaya bad Assam.
Kiba kham bun ki nongshong shnong ki ba leh ïa kata ki dei naduh ki shnong kiba don ha ka thaiñ Malangkona Athiabari, Aradonga, Kamphaduli, ter ter haduh Kyrshai.
Nalor kata ki don ruh ki nongshong shnong kiba dei ki Khasi kum na Langpih, Mawlan, Ïewnongma, Mawdiangsnam, Umwali haduh Umbyrsit kiba pynrung kyrteng ïalade ha ka Electoral roll jong ka sorkar Assam bad ka jingpynrung kyrteng jong ki ka long tang na ka bynta ban ïoh jingïarap kum ki skhim shna ïing shna sem bad kiwei kiwei.
Ha kaba ïadei bad ka jingdon jong kitei ki nongshong shnong kiba bam ar maloi, u nongthoh khubor ryngkat ka jingïatreilang bad ki nongsynshar shnong, ki riew rangbah bad ki samla na kitei ki shnong khappud, la lap ba ki don haduh ar hajar tam ki nongshong shnong kiba don kyrteng thep vote ha Meghalaya bad Assam.
Kumba long ïa mynta ym pat lah ban pynpaw ïa ki kyrteng jong kitei ki ar hajar ngut tam kiba don kyrteng thep vote ha baroh ar ki jylla, namar ki dang don shibun kiwei pat kiba ka jingbishar bniah ïa ki kyrteng, ki shnong ba ki shong bad ki polling station ba ki don kyrteng ka dang ïaid shait shait shait tad haduh ban da lap lut ïa baroh.
Ha kaba ïadei bad ka jingbuddien ban lap ïa kitei ki ar maloi ka dei ka kam kaba eh haduh katta katta.
Kumta ka sorkar ba ka dei ban shimkhia halor katei ka kam namar lada ka sorkar ka shu sngap mynthi bad kam leh ei ei ban lait na kiba bun ki jingeh, ki riew rangbah na khappud kim banse ban leit sha ki bor kiba kham halor bad wat shaduh ka Election Commission jong ka ri India, ban kan kan leh ïa kaba donkam.
Namar lada ki kyndon ba ka ECI ka la pynmih ka ong uwei u briew kawei ka vote ka long kaba beaiñ ba uwei pa uwei u briew u lah ban thep vote ar sien lai sien ne kat ba u sngew bit, hynrei kata ruh ka shong ha ka ECI ba kan rai.
Wat la katta ruh kaba kut ka shong ha ka mon jong uwei pa uwei u ba pynrung kyrteng thep vote ialade ha ki ar jylla ba kin rai shano kin leit sha Meghalaya ne sha Assam.
Mawkyrwat, Ïaïong 12: U bah H.
Staline Diengdoh, MCS, Sub Divisional Officer ba la shongthait jong ka Ranikor Civil Sub Division, mynta ka sngi 12 tarik u Ïaïong, 2022 u la ïoh ban plie pyrda ïa ka ‘Annual Sports Meet 2022’ ba lai sngi jong ka Rymmang Secondary School, Mawjyrsim ba la pynlong hapoh ka madan jong ka shnong Mawsep, South West Khasi Hills District.
Lah ban kdew ba ha kane ka ‘Annual Sports Meet 2022’ na ka liang ki nonghikai la phiah ha ki saw tylli ki kynhun, ‘ka Blue House, ka Green House, ka Red House, bad ka Yellow House’ bad da ka jingïashimbynta shitrhem jong ki khynnah skul ka la long shisha ka jingïalehkai kaba i-phuh i-phieng.
Shwa ba ki khynnah skul kin ïoh ban pyni bad pyndep ïa ka March Past ban sa shim salute da u kongsan, la ïoh shwa ban kyntiew bad pynher ïa ka lama jong ka skul kum ka dak ban plie ïa ka ‘Annual Sports Meet 2022’ ba lai sngi ha ryngkat ka jingsynranglang jong ki nonghikai.
U bah H.
Staline Diengdoh, MCS, Sub Divisional Officer ba la shongthait jong ka Ranikor Civil Sub Division haba kren kum u kongsan, u la ong ba ban ïohi ïa ki hep khynnah kiba leit sha ki skul ka long ka jingkmen, namar kane ka pyni bad pynkynmaw ïa ka jingshong skul jong u ha ki 40 snem ba la leit.
U la ai ruh ka jingïaroh ïa ki nongpynïaid skul, ba watla ka dei ka skul kaba don ha ki jaka ba kham kyndong hynrei ka jingwan skul jong ki khynnah ka long kaba bun bad poi da ki 300 spah duna ei ei.
Namarkata, u la ai khublei kyrpang ïa ki nonghikai ba watla ki don tang kyndiat hynrei ki la trei shitom ban ai ka jinghikai kaba paka na ka bynta ki khynnah skul kiba long ka lawei jong ka shnong ka thaw, ka ri bad ka jaidbynriew.
U la pynpaw ruh ba haba pyrkhat ïa ka jingtrei jong ki nonghikai hapdeng ka jingïoh kaba rit eh, ka la long thik kumba ki shu trei ïa ka mission ne trei mon sngewbha.
Kumta kum ki khynnah skul ki dei ban sngewthuh ba ki nonghikai jong ki ki dei ki kmie ki kpa kiba ar ha ka jingim, namar ka jingïakynduh jong ki ïa ki nonghikai ka long manla ka sngi ha kaba ki pynsan pynrangbah ïa ki khynnah ym tang ha ka jingnang jingstad hynrei wat ha ka burom ka akor, ha ka ïaid ka ïeng, ka kren ka khana.
U la pynkynmaw ruh ba ka jingleit skul ha ka por ba mynshwa bunsien ki shu leit skul kumto khlem da tip shai kan lam shaei, hynrei kumwei na ki ‘riew rangbah uba la poi ha ka kyrdan kaba kham ha jrong bad ban long ruh u nongshari ïa ki paidbah kum u ophisar sorkar u sngewthuh shai ba ka jingnang jingstad ka long ka kordor, kumta u sngewban ai mynsiem na ka bynta ki hep kiba rit, ki khynnah bad ki samla pule ba ka jingshong skul hi ka long kaba donkam haduh katta katta khamtam eh ha kane ka juk kaba mynta.
“Kum ki khynnah skul ki im ha kine ki sngi kaba dei ka juk jong ka jingïakhun ne Competitive World naduh kiba dang rit haduh kiba la san ruh bad haba phai ha ka jingshong skul lei lei ka long ka juk jong ka jingïakhun kaba shyrkhei bha namar kumba ong ka ktien, “tang kiba la leh bha, kita kiba lah ban lait im" kaba mut kin poi sha ka thong jong ka jingjop.
U kyrmen namarkata, ba kum ki khynnah skul haba ki leit sha ki skul pule ma ki ki don ha la ki jong ki jong ki thong ban pynurlong ne pynwan dur ka bynta ka lawei.
Haba kren shaphang ka kam ïalehkai, u la pynkynmaw ka dei kawei na ki bynta ba kongsan ha ka jingim jong ki briew namar ka jingïalehkai ne kilamnet ne pynkhih met ka ai ha ngi ïa ki met kiba koit ba khiah, ki ai ki jingmut jingpyrkhat bad ka jabieng kaba khlaiñ, bad ka met ka phad ba khih ba ksar, ki thied ki jaw, ki dohksah ruh ki shait ki khlaiñ.
“Haba ki don hapdeng jong ki jingïalehkai, kum ki khynnah skul ki dei ruh ban don ïa ka thong bad kata ka long ban ïoh ïa ka jingjop ym ban shah rem", kyntu u bah H.
Staline Diengdoh.
Ha kajuh ka por u la kyntu bad ai mynsiem ruh na ka bynta ki kmie ki kpa ba ki dei ban pynshlur ïa ki khun ki kti jong ki ba kin leit sha ki skul pule namar ka long kaba donkam, bad ka jingong ba ki kmie ki kpa kim lah ban phah skul ïa ki khun namar ba ban ka jingduk kane ka long kaba bakla namar ha kane ka juk ba mynta ki jaka pule ki la don kyrhai ym ha ki por ba mynshwa ki nongleit skul ki hap ban ïaid kjat da ki 3 bad 4 kynta ban poi sha ki skul pule.
Hynrei ha kine ki sngi wat ka sorkar ruh ka aiei ïa ki jingdonkam jong ki khynnah skul kum ki kot ki sla, ki uniform bad wat ïa ka ja sngi ruh ka ai lyngba ka Mid-Day Meal, namarkata, wat pynleh noh ei ïa kane ka kabu.
Na ka bynta ki khynnah skul ha kaba ïa dei bad ka pule puthi, u bah H.
Staline Diengdoh u la ong ba kum ki khynnah skul ki dei ban long kiba minot, treishitom bad don ka mynsiem jong ka jingïakhun ha kiba bun ki bynta khnang ba ka thong bad ka lawei jong ki kan long kaba phyrnai namar ki im ha kine ki sngi jong ka jingïakop la ha kano kano ka bynta ne ka jingïaleh.
Ïa ka jingïalang la pynïaid da u babu S.
P.
Marweiñ, ka jingkren pdiang na ka H.
Lyngdoh ha ryngkat ka jingïadonlang jong ki para nonghikai bad kumjuh ruh ki kmie ki kpa jong ki khynnah skul.
Nongstoiñ, Ïaiong 12: Haba phai sha ki rukom bapher bapher, u Synsar u dei uwei na ki jingthung kiba mih kynrei ha kiba bun ki bynta kum ha ki thaiñ War, Bhoi, Lyngngam, Nongtrai, Muliang bad Rimen, lait noh ha ki jaka pdeng jong ka ri lum Khasi Jaiñtia.
Ha kine ki khyndiat sngi ha ka jingleit jurip jong u nongthoh khubor ïa bun bah ki jaka rep ha ki shnong ki thaw hapoh kiba don ha ki thaiñ Lyngngam bad Muliang, la lap ba kiba bun ki nongshong shnong ha kitei ki thaiñ ki im da ka rep ka riang bad ki jingthung ba kiba kham kynrei eh ki long u synsar, ki diengsoh, u sying, ka kait, bad ki jait jhur ba bun jait.
Nalor kata la lap ruh ba ha ki thaiñ Muliang ter ter haduh khappud bad ka Assam, palat mar shiteng na ki lum ki wah ki dap da ki jaka rep synsar.
Nalor ka jingdon jong ki jaka rep synsar, la lap ruh ba ki nongshong shnong ha kitei ki thaiñ ki la ïabeh ruh ban thung kwai bad tympew ha ryngkat ki dieng ba rem dor kum ki dieng teak, tanglung, dieng phiang, dieng rai bad don ruh kiba la pyrshang ban thung da ki dieng ba rem dork um ki dieng agor.
U Bah P.
Mawlieh uwei na ki nongrep ha katei ka thaiñ , u la ong ba ha ki snem ba la dep baroh ka kam rep synsar ka long thik kum ka kam khalai nusip namar don ki por kiba ka dor u synsar ka poi tang shi tyngka shi kilo.
Don pat ki por ba ka dor ka kiew bad ka poi sanphew haduh hynriew phew shi kilo.
U la ong ba na ka liang ki nongrep ruh ba hadien ba ki la ïoh sngew ba ka sorkar ka la mynjur ba ïa u synsar yn ñiew noh kum u mar rep.
Kumta ka long ka jingkyrkhu kaba khraw khamtam eh lada ki bor sorkar ki lah ban the lakam ïa ki mahajon ki ba heh kiba ju thied synsar ba kim dei ban khñiot palat ïa ka dor, namar ka kam rep synsar kam dei kaba suk hynrei ki nongrep ki hap ban trei shitom.
U la ong ruh ba na ka por sha ka por ki paidbah ki ju ïoh sngew ba lada rep synsar, ki umpohliew kin rngad noh hynrei ha ka jingshem bad jinglap jong u kum u nongrep, lada ki nongrep synsar ki kiar ban pom noh ïa ki dieng kiba la kham heh bad ruh ban thung khambun, kam don jingktah ei ei ïa ki umpohliew ne tyllong um kiba don ha kitei ki jaka rep.
Shillong: Kum shi bynta ban rakhe ia ka jingbang ba kham pher jong ki jingbam ba har rukom kiba lah ban ioh na kylleng ki bynta jong ka ri bad ruh ban nang kham pynkhlian shuh shuh ia ka jingtreikam, ka KFC India kumta ban pynsakynmaw ia kane ka sienjam kata ban lah ban plie ia ka haduh 600 tylli ki restaurant ka la pynmih ia ka jingialap paidbah ia kaba la tip kum ka #KFCBucketCanvas campaign.
Kane ka jingialap paidbah ka la wanrah ia ki riew don sap na kylleng ka ri, kiba ryngkat lang ki la ia wanrah ka jingkylla ia ka KFC Bucket sha ka #KFCBucketCanvas, da kaba buh ia ki jing pynitynnad lyngba ki jingdro dur ha kine ki jingbuh kiba pher na kawei ka nongbah ba ka KFC ka don bad kawei pat.
Da kaba shim ia kane ka jingai mynsiem na ki rukom dro dur, ki rukom pynwandur, bad ka riti dustrur jong ki nongbah bapher bapher, ia kine ki 150 tylli ki jingpyntynnad la buh ha kylleng ki restaurant.
Ki nongbam ki lah ban leh kmen ia kine ki jingpynitynnad ba kham pher bad pynwandur ia ki jingbuh ia kine ki bam ba ki ioh na ki KFC ha ki shnong jong bad ki lah ban ai ruh ka jingiaroh haba ki rung ha ki KFC restaurant kiba don hajan jong ki; bad ki lah ruh ban tip kham bniah shaphang kine ki riewdonsap bad ka jingai mynsiem jong ki hangne.
Haba kren shaphang kane ka jingpyni ia kine ki jingpynitynnad ha ka KFC Bucket, U Moksh Chopra, Chief Marketing Officer, KFC India u ong, “Ka la long shisha ka jingiaid lynti kaba bha na ka bynta ka KFC ha India, da ka jingdon jong ka mynta ha palat 150 tylli ki nongbah bad haduh 600 tylli ki restaurant.
Kumta, kaei pat kaba ngi dei ban leh ban pynsahkynmaw ia kane ka bynta, kata ka long ba ngin ia snoh kti lang bad ki samla, ki riewdonsap na kylleng ki bynta jong ka ri.
Kane ka KFC Bucket ka long kum ka Canvas na ka bynta jong ki khnang ba ki lah ban pyni ia ki sap ki phong bad pynpaw ia ki jingitynnad jong ki thain bapher bapher jong ka India da ki 150 tylli ki jingpynitynnad ba kham pher.
Ngi da sngew-lyngngoh shisha ia ki sap ki phong kiba la mih, bad ki long kiba donbok ba ngi la lah ban pynpaw ia kine ki sap ki phong.
Kumta nga pynshlur ia phi ba phi lah ban peit ia kine ki jingpynwandur (ha ki rewstaurant jong ngi lane ha online)".
Ka jingiaid lynti ia kane ka sdang da ka jingwad ia ki riewdonsap ha kylleng ki nongbah, da kaba wad na ki jaka bad ki lynti rit ha ki dong bapher bapher, shuh shuh lyngba ka jingiakren, ka bam, ki nongshong hnong bad ki riti dustur- khnang ban sngewthuh shaphang ka nongbah.
Baroh kine kiei kiei bad palat ban ia kata ruh, bad kumta ia kine baroh la pyrshang ban pynpaw ha kine ki bucket ne ki jingthep jingbam, bad ia kine la ai rong bad kane kadei lyngba ka jingieid ia ka KF.
Naduh kiba iadei bad u sohniamtra ba pawnam jong ka Nagpur haduh ki dieng ba itynnad jong ka Darjeeling bad ki rel bas hu shong kai pynmyllen, naduh ka jingkieng ba itynnad jong ka Kolkata haduh ha jingthung iaka kait ha Coimbatore– man la iwei pa iwei na kine ki borti ba la pynitynnad kidei beit kiba pher shisha.
Bad phim donkam ban khuslai ioh phim iohi ia ki jingdro kiba iadei bad ka shnong jong ki.
Katba phi dang peit itynnad ia kine ki borti bad la dro pynitynnad ha ka ia ka jingitynnad ka shnong jong phi, phi lah ban scan ia ka QR code ba don ha trai jong kane ka borti bad kane ka lam ia phi sha kita ki 150 tylli ki jingdro itynnad kiba phi lah ban iohi.
Hangne phi lah ban tip kham shai shaphang kine ki nongdro bad riewdonkam, phin sngewthuh ruh kaei kaba la ai mynsiem ia ki bad pynlong ia ki ban pynmih ia kine ki jingdro.
Nalor kata, phi lah ban bud ia ka KFC India’s Instagram page ban tip kham bniah shuh shuh shaphang kane ka Bucket Canvas campaign bad iai kren shaphang jong ka.
Nongstoiñ, Ïaiong 12: Ka West Khasi Hills District, ka dei ka District kaba heh tam hapoh ka jylla bad ka dei ruh ka District kaba ki surok kali kiba bha ki dang duna shaba palat, ha kaba ki paidbah, ki kynhun pahara shnong, ki seng samla shnong, ki seng longkmie bad ki rangbah shnong ki shem jingeh ban pynjan ïa ka jingïatreilang bad ki bor ka aiñ.
Haba phai ha ka jinglong jingman hapoh ka District ha kine ki sngi ki snem, la donkam ba ka sorkar kan buh shuh shuh ïa ki ktem pulit kiba thymmai, kum ha Maweit, Rambrai bad Nongshillong.
Nalor kitei ki lai tylli ki ktem, ka shnong Kyrshai ka dei ka shnong kaba don kam kyrkieh ïa ka ktem pulit kaba khlaiñ, namar ba ka dei ka shnong kaba don ha khappud bad ka Assam.
Ha Kyrshai ka dang don tang ka ktem pulit kaba shi por bad wat ka jaka sah ba thikna ruh kim pat don haduh mynta.
Hynrei ki dang shu sah ha kawei ka ïing skul kaba rim kaba la ai jingbit da ka shnong.
Nalorkata, ki pulit kiba don ha katei ka jaka ruh ki don tang kumba shiphew haduh khat ar ngut ei ei.
Shuh shuh, kum ban pynkynmaw ba ha ki snem ba la dep, na ka liang ki sengbhalang bad riew paidbah ki la dawa na ka sorkar ba kan buh noh da ka ktem pulit ha Rambrai, Maweit bad Nongshillong na ka bynta ka jingbit jingbiang jong ki paidbah.
Hynrei haduh mynta kitei ki jingdawa kim shym pat la urlong satia.
Uwei u heh pulit Inspector jong kane ka District u bym kwah ban pynpaw kyrteng ïalade, u la ong ba lada ka sorkar ka lah ban buh sa lai tylli ki ktem pulit ha West Khasi Hills, ki kam sniew kum ka jingkhaïi drok bad ka jingdih dih drok ki khynnah, nangta ki kam beaiñ, kam thom bor ïa ki kynthei khynnah, ki kam tuh kam thiem bad wat ki kam ïa kajia majia ruh kin kham duna shibun.
U la ong ba wat ki mokotduma ruh kin ym sahteng palat, hynrei kumba ka long mynta bun bah ki mokotduma wat kiba rit ba ria ruh ki sah kut namar ka jingkhia palat ka kam.
Haba phai sha ki jingsniew ba bun jait, ym lah ban len ba ha kine ki sngi ka kam khaïi droks bad jingdih drok ka la kynrei haduh katta katta man ki jaka khamtam eh ha ki jaka sor.
Hynrei ki pulit hapdeng ka jingpyrshang na ka por sha ka por, pynban ki shem shitom ban ïakhun tyngeh namar ka jingkhia palat kiwei pat ki kam ha ka Headquarter jong ka District.
Nalorkata, ka jingduna Ophisar hapoh Headquarter kaba don ha Nongstoiñ, ki pulit ophisar naduh ki kynthei bad shynrang ruh ki shem shitom bha khamtam eh ba hap ban bishar bniah bha ïa ki mokotduma shuwa ban phah sha ka Kashari jong ka District.
Kumta lada ka sorkar ka sngew donkam ba ki paidbah ka District kin don ka shong suk shong shngaiñ bad ka jingbit jingbiang ha baroh ki liang, ka la dei ban pynurlong ïa katei ka kam.
Jowai, Ïaïong 12: Ka Hynñiewtrep National Youth Front – Nartiang Circle mynta ka sngi 12 tarik ka la beh krad ïs ar ngut ki bar jylla kiba wan ba thied tin jot na kane ka shnong hapoh ka West Jaiñtia Hills.
Kane ka seng ka shait leh ïa kane ka kam halor ka nongrim ba ki bar jylla ki bym don ïaki kot ki sla kiba biang kam ju ailad ban trei sha ki bynta ba hap hapoh ka area jong ka.
Shuh shuh kane ka jingleh jong ka seng ka long ba ki jait jingtrei kiba ki Khasi Pnar ki dang lah ban trei ka seng kan ym ailad ïa ki bar jylla ban tuh bad kamai iaki ja kphoh jong ki naka Ri ba ieid jong ngi.
Ka seng ka bynrap ruh ba ha kane ka area katba ka dang lah ban teh lakam ïaka jing wan kamai spah jong ki barjylla kan ym aili satia bad ka seng kan dang ïai leh ban pynneh pynsah ïaka shnong khlem da don ki dkhar ym kumba long ki wei pat ki shnong pynkut ka kyrwoh na u president ka seng samla Dawanyo Symblai.
Khliehriat Iaiong 12: Ha ka jingialang ba la pynlong mynta ka sngi ha ophis treikam jong u kyrtong ka NPP, u ma Nehlang Lyngdoh ha Ladrymbai Dongwah, la ioh ban jied bad pynskhem ïa ki nongkitkam bad ki dkhot jong ka National People’s Youth Federation (NPYF) East Jaiñtia Hills District ha ka jing ïa don ryngkat lang ki MDC ba rim bad ki riew rangbah jong ka thaiñ.
Ki nongkitkam kiba la jied bad pyn skhem ki kynthup, u President, u bah Jop Dkhar uba na ka shnong Molamanoh, Vice President, u bah Letmon Pyrtuh, uba na shnong Bataw, General Secretary, u bah Ringku Swer, uba na Khliehriat West, Secretary, u bah Dawyoo Lyngdoh, uba na Dienhynrum,Treasurer, u bah Daniel Dkhar, na Rymbai, Adviser, u bah Skhemmon Rymbai, na Lad Rymbai bad u bah Earlyborn Lyngdoh, uba na Rymbai.
Haba kren ha ka jingialang, u MDC ba rim jong ka Bataw, u bah J.
R.
Pyrtuh, u ai ki kyntien sneng kyntu ïa ki nongkitkam bad ki dkhot ba kin ïa treilang kum ka kynhun ban kyntiew ïa ka party NPP ban wanrah ïa ka jingjop bad kum ki samla jong ka thaiñ ba kin don ruh ka jingkitkhlieh ban kyntiew ïa ka bha ka miat ha ki shnong ki thaw, u bah Pyrtuh u la ai jingmut ruh ba kan bha ban thaw noh da ki Unit bapher bapher ha man la ki shnong khnang ban dup pynkhlaiñ ïa ka rukom treikam.
Kiba la ai jingkren ha ka jingialang ki kynthup u General Secretary NPP East Jaintia Hills, u Lalminga Ngamlai, u Waheh Shnong ba rim jong ka Ladrymbai, u bah Skhemmon Rymbai, u Secretary NPYF East Jaintia Hills, u bah Dametreyoo Rymbai bad kiwei kiwei, ia ka jingialang la pyniaid da u President ka Seng NPYF East Jaiñtia Hills District, u bah Grimlang Dkhar.
Shillong, Ïaiong 12 : Ka National Hynniewtrep Peoples ha ka sngi Nyngkong ka la pynpaw ba ki dap da ka jingkyndit kaba khraw bad sah lyngoh hadien ba la mih ki khubor ba la khylliap lama ïa ka seng jong ki.
Haba kren bad ki lad pathai khubor, u President ka Seng, Bah David Mawlong u la ïathuh ba ki nongïalam jong ka seng kiba don kylleng ki distrik ki la kyndit lut haba ki ïoh jingtip halor kane.
Da kaba maham ïa kito kiba donkti ha katei ka kam ba kim dei ban tuklar ïa ki kam jong ka Seng, u Bah David u la ong, “Lada ki kwah ban thaw seng ki dei ban thaw da kaba thymmai ym ban pyndonkam bakla ïa ka seng jongngi.
"Katkum ka jingong jong u, katei ka jingpyrshang ban pynduh pyndam ïa ka seng da ki katto katne ka la pynkulmar ïa kiba bun khamtam ïa ki paidbah jong ka jylla kiba shaniah ïa ka jingtreikam jong ka Seng.
Haba bynrap lang, u General Secretary Bah Lam Dympep u la ong ba ki kwah ban pynshai bad pyntip sha ki paidbah ba ka NHP kam pat khylliap lama.
“Nga kyntu ïa ki ba kim dei shuh ban tuklar ïa ka jingtreikam jong ka NHP bad ruh ba kim dei wat ban pyndonkam bakla ïa ka kyrteng jong ka seng.
U Organising Secretary ka seng Bah K Nongbri pat u la ong ba ka jingdon ki katto ban pynbna khylliap lama ïa ka seng ka pynsuba ba ka don kaei re kaei ha lyndet.
“Ngi la dep ong ïa ki paidbah ba lada don kiba wan kam ha kyrteng ka seng ba kin pyntip shangi," u la bynrap shuh shuh.
Shillong : Ka kompany e-commerce ban pynmih hi na India ka Flipkart ka la plie paidbah ia ka jaka buh ia ki marbam mardih ha Assam, Guwahati.
Kane ka jaka yn sa lah ban thaw haduh 300 tylli ki kam la ki long kiba hap ban trei beit hangne ne kiba don ka jingiadei bad kane bad yn sa lah ruh ban ai ka jingshakri ban pyniasoh bad ka iew ka hat ia palat hajar ngut ki nongdie jingdei, ki MSME, bad ki nongrep na Assam bad ka thain shatei lam mih ngi bad wanrah ruh ka jingtyrwa sha ki nongthied ia ki mar kiba don 7000 jait bad kin ioh ban jied na palat 200 tylli ki thup.
Kane kadei ka jaka treikam jong ka Flipkart kaba ar, hadien ka Coimbatore, ha kaba jan baroh ka kam la trei da ki kynthei.
Ka jingheh jong kane ka jaka ka don kumba 1.
23 lakh square feet bad hangne yn buh ia ki marbam mardih kiba ju thied bha da ki briew kiba shong basah ha palat 800 tylli ki PIN code ha kylleng ki bynta jong ka Guwahati bad ki jaka ba marjan.
Ka Flipkart Grocery ia mynta ka la lah ban ai jingshakri haduh palat 1,800 tylli ki nongbah bad palat 10,000 tam ki PIN code ha kumba 28 tylli ki jylla ha India.
Ka la nang pynkhlain shuh shuh ia ka jingtreikam jong ka ha kine ki ar snem ba la dep da kaba buh haduh 28 tylli ki fulfillment centers kiba don ha ka jaka kaba heh kumba 27 lak square feet ban pyndap ia ka jingkiew ka jingdawa ha ka ri baroh kawei.
Ka Flipkart ka la shna ia ka App ha ki 11 jait tylli ki ktien ba kren ha India.
U Senior Vice-President and Chief Corporate Affairs Officer ka Flipkart Rajneesh Kumar U ong, “Kum ka kompany kaba la pynmih hi na ri India, ka Flipkart ka la shim ia ka bynta kaba kongsan da kaba pyntikna ban ailad ia ki nongthied ban iohmad ia kaei kabab ha tam ha ka rukom thied jong ki da kaba pynsuk bad pynaram ia ki ban ioh ia ki jingdonkam ba man la ka sngi.
".
Jowai, Ïaïong 12: Ka Free Coaching Class Entrance test na ka bynta ban ïakhun ïa ka MPSC bad DSC Exam ba la pynlong da ka Jaiñtia Career Coaching Centre (JCCC) ha ka 8 tarik Ïaïong 2022 ha Kiang Nangbah Government College, Jowai kala long kaba ïaidbeit.
La ïathuh ba ka jingwan ki samla ba leh Entrance kila poi haduh 412 ngut kiba dei na kylleng ka jylla khamtam na Ri-Lum Jaiñtia, kiba dei ruh ki samla wadkam wadjam na ka bynta ban ïoh ïakhun ha ki post ba lait ha ki tnad sorkar bapher bapher.
Na ka liang ka JCCC kala pynshlur bad kan ïarap ïa kitei ki samla ha ka ban pynkhreh ïa ki eksam jong ki.
Shuh shuh ka JCCC ka la ong ba ka jingpynkhreh ïa ka MPSC Eksam kan ïarap shibun ïa ka lawei jong ki wat lada kim lah ban pass ha kine ka Eksam.
Ha ka juh ka por ka JCCC, ka ai khublei ïa ka Principal ka Kiang Nangbah Government College, Jowai ïa ka jingaisngewbha jong ka ïaka Class Room jong ka Kiang Nangbah ban pynlong ïa katei ka Entrance Exam.
Na ka liang ka JCCC ka la kyrpad ïa ka sorkar ban leh ei ei ïa ki samla wad kam hapoh ka jylla ba kan ïarap ban ai jinghikai ïa ki na ka por sha ka por.
Jowai, Ïoïong 12: Ka Jaiñtia Student Union (JSU) Syndai Unit hapoh ka jingïalam u President samla Pynshailang Suliang, u General Secretary samla Heiplanmiki Tariang, u Education Secretary samla Mario Syndai ryngkat katto katne ngut ki members hynnin ka sngi ki la khynra kot khynra sla ïa ki bar jylla kiba wan die tiar hapoh ka shnong Syndai.
Hadien ba ka seng ka lap ba kim don ki kot ki sla ki ba biang mardor ka seng kala beh krat ïa ki.
Kaba sngew phylla ka long, hadien ba la pan ïa ki kot ki sla napdeng kita ki bar jylla ki la pyni pynban da ka ID Card School haka jaka ka Labour License, kane ka la pynbitar shuh shuh ïa ka seng namar ka jingbym kheiñ snep shuh ki bar jylla ïa ka aiñ ka kanun jong ka sorkar bad ka District Council.
Ka seng ka lah maham tyneh ia ki briew ka thaiñ hapoh ka thaiñ ba kim dei satia ban leh benami bad kumjuh ïa kino kino ki bar jylla ki ba wan shim kabu da kaba wan trei ne buhai shnong hapoh ka bri u hynñiewtrep namar ka pynduh mynsiem ïa ki samla trai ri trai muluk ha ka pyrthei kyrduh kam kyrduh jam bad lada lap ïa kum kita ka seng kan leh ïa kaba don kam.
Jowai, Ïaïong 12: Ka kynhun ïada ïa ka Wah Myntdu kaba la tip kum ka ‘Khooid Ya Ka Wah Myntdu’ mynta ka sngi kala leit ban ai syndon da ka jingthoh sha ka Additional Deputy Commissioner (ADC) ka West Jaiñtia Hills ka kong B.
Blah kaba dei ruh ka Chief Executive Officer ka Jowai Municipal Board.
Katkum katei ka jingthoh ba la aiti la ong ba ka jingbteng jong ka jingpynjulor ïa ka Wah Myntdu da ka jingbret pathar ïa ki ñiut kan dang ïai bteng wat hadien ba ka NGT ba donburom kala dep ban pynmih ïa ka hukum jingmana, hynrei kiba bun hi kim shem la kohnguh ïa katei ka hukum.
Na ka liang ka Khooid Ya Ka Wah Myntdu kala dawa jur na ka CEO ka JMM ba kan shim khia ïa katei ka kam da kaba pynshitom tyngeh ïa kiba donkti, khnang ba kan long ka lad ban ïada ïa ka wah Myntdu kaba dei ka nongbsa umbam ïa ka sor Jowai.
Ha ka juh ka por ka KYWM kala ïoh ruh ban aiti sa kawei ka dorkhas ha ka CEO kata ban shan bha ïa ki nala um kiba lah ban ïada na ka jingtuid ki jakhlia sha ki bynta ka wah Myntdu bbad kumjuh ruh ïa ki lynti synkieng kiba dang hap hapoh ka jingpeit jong ka Jowai Municipal Board.
Ula kyntu ruh ïa ki nongïalam jong ki Dorbar Shnong hashwa ban shna ïa ki nala um hapoh ki shnong jong ki, ki dei ban shna bha ïa ki nala katkum ki tender ba la ïoh.
Ha kaba ïadei bad ki ñiut kiba dang sahkut ha kylleng ka Ïawmusiang bad sha kiwei de ki jaka ka KYWM lyngba u President ka seng ma K.
L Pariat ula buh ka jingkyntu ïa ka tnad Municipal ban kan wad ki lad ki lynti ban pynkhuid noh ïakitei ki ñuit, da kaba ong ruh ka katei ka tnad kadei ban pynlong ki prokram ai jinghikai ïa ki nongshong ïew bad ki paidbah nongshong shnong ba kim dei ban bre pathar ïa ki ñuit hynrei ki dei ruh ban nang ban pynbynta ïa ki ñiut.
Nongpoh, Ïaiong 12: U MDC ka Mawhati u Bah Charles Marngar lem bad ki nongïalam jong ka Synjuk ki Rangbah Shnong Border Area mynta ka sngi kila phah syndon da ka jingthoh sha u Deputy Commissioner ka Ri-Bhoi District ban tuklar halor ka jingshah kem jong 3 ngut ki samla khasi haki pulit Assam haka 10 tarik mynta u bnai na ka shnong Umpaklong hadien ka jingkynnoh ba ki thmu ban thang ïaka jingkieng kaba don ha Wah Umler bad ba dei ban pynkynriah noh ïaka case na Boithalangso Police Station sha ka jylla Meghalaya namar katkum ka rukom dei ki pulit jong ka Meghalaya baan tohkit ïa katei ka kam.
Naka liang u MDC bad ki nongïalam shnong kila pynpaw ruh ba u Incharge jong ka Mawlasnai Police Outpost u la synran lang ïaki pulit ka Assam ban kem ïa kitei ki samla khasi hynrei kaba sngewlynngoh ka long ba ki pulit jong ka Mawlasnai kim ioh ban tohkit bad kim ioh ban wanrah ïa kitei ki samla hynrei la rah beit da ki pulit Assam.
Ki nongïalam ka Synjuk ki Rangbah Shnong Border Area ba kynthup ïa u Bah Blik Sohtun President bad u Bah Alloysius Bina Secretary kila pynpaw ba kim kwah bad sheptieng ba kitei ki samla khasi kin ngat haka jingpynjynjar bad shah dusmon haki pulit Assam bad shah pynngat jubor haki kyndon aiñ bapher bapher kumta ki kyrpad sha ka sorkar lyngba u Deputy Commissioner ban pynkynriah noh ïa kitei ki samla sha ka jylla Meghalaya kaba dei ruh ka rukom bad ai ba ki pulit ka jylla kin tohkit bad leh ïa kaba donkam.
Namarkata naka liang u MDC bad ki nongïalam shnong kila kyrpad ruh sha ka sorkar ban wanrah noh ïa kitei ki samla sha ka jylla ban ioh ka jingtohkit kaba khuid bad kim kwah ba kitei ki samla kin sohsat ha along jong ka Assam.
Khliehriat Iaiong 12: Ki dkhot jong ka Meghalaya People’s United Front East Jaiñtia Hills District kaba hapoh ka jingialam u President u samla Kyrshan Blah, mynta ka sngi ki la leit ban buh da ka jingthoh ha khmat u Commissioner jong ka tnat Transport ha Shillong ban dawa ban buh Motor Vehicle Inspector (MVI) noh ha East Jaiñtia Hills District, namar ka seng ka la lap ba ym don MVI hapoh ka district mynta la kumba hynriew bnai, ha shwa kane ka seng ka la leit ban iakynduh ïa u District Transport Officer ka East jJaiñtia Hills District bad iakren halor kane ka mat.
Ki nongialm bad ki dkhot ka MPUF East Jaintia Hills, ki la ïakynduh bad iakren bad u Assistant Commissioner jong ka Transport ha Shillong bad aiti ruh ïa ka dorkhas ha u tei u heh jong ka tnat.
Ha kaba iakren bad u Assistant Commissioner, ki dkhot ka seng ki la pynpaw ba ka long kaba donkam eh ban don ki MVI ha poh District, la ong ba na ka liang utei u heh ka tnat Transport ruh u la kular ba un shim khia ïa kane ka jingdawa jong ka seng.
Haba kren sha ki pahthai khubor, u President jong ka MPUF East Jaiñtia Hills District u samla Kyrshan Blah u la ong ba ka jingbym don MVI ka buh jingeh bha ïa ki paidbah jong ka thaiñ khamtam ha kaba iadei bad kino kino ki kam kiba iadei bad ki kali ki motor, kumjuh ruh ka buh jingeh bha ïa u DTO jong ka District ha kaba u hap ban peit lut hi na dong sha dong, kumta naka liang ka seng ka kyntu jur ïa ka ophis treikam jong u Commissioner of Transports ba kan shim khia ïa kane ka kam khnang ba ki paidbah jong ka District kin dup lah ban pyndep ïa ki kam jong ki haka jingiadei bad katei ka tnat.
Shillong, ïaïong : Ka Deputy Commissioner (Excise), East Khasi Hills District, da kane ka pynbna ïa ka sngi tyrkhong kyiad ha ka 15 tarik ïaïong 2022, ha baroh kawei ka District namar ka jingleh niam Good Friday.
Kumta la kyntu ïa baroh ki bonded warehouses/IMFL “OFF & ON" shops/home delivery licensees/canteens bad kiwei pat ba kin khang khyrdep ha katei ka sngi.
Shillong, ïaïong :Da ka jingthmu ban kyntiew ïa ka bha ka miat jong ki nongtrei bylla la thaw ïa ka Society for Labour & Development (SLD Agency) da ka jingthmu ban kyntiew ruh halor ka ïoh ka kot ka roi ka par ha ka akor ka burom jong ka long briew man briew bad ruh ban ïarap hapdeng ki nongbylla bad ki nongaikam ai jam.
Ka thong jong ka Society ka thmu ruh na ka bynta ban pynïoh ïa ka labour licence na ka tnad jong ka sorkar ïa ki nongtrei bylla kiba na bar jylla khnang ba kin trei katkum ka aiñ, ban ïarap ia ki kontraktor ne kino kino ki agency ban pynïoh nongtrei ne nongbylla sngi.
Ban ai jinghikai ïa ki ba kin don ka jingkitkhlieh ïa la ka jong ka kam ka ba ki trai ki la shaniah ha ki.
Ka jingthmu ka long ruh ban ai ka jinghikai ïa ki ba kin tip ïa ka akor ka burom ha ka jaka trei jong ki, ban tip ban leh khuid leh suba, ban ïarap bad ban ai jinghikai ïa ki nongtrei bylla kiba hap ban trei da ka bor technology ba thymmai kum haki kam office bapher bapher kiba hap da ka rukom online bad ruh ban bud dien ïa ka jingïarap jong ka bor sorkar ïa ki nongtrei bylla.
La seng ruh ïa kane ka kynhun ban ai awareness prokram ïa ki Riew khynthei ki ba don khun kiba trei bylla ha ka ba ïadei bad ka koit ka khiah, ka jinghikai ïa ki samla ban lait na ka shong kha shong man kaba lyngkar khamtam ïa ki kynthei, ban wad ki lad ki lynti na ka bynta ban kyntiew ha ka ioh ka kot bad ban kyntiew ïa la ka long briew man briew ban long ka jingmyntoi ha ka ri bad ka jaitbynriew, ban ïarap bad ban buh ka jaka ri khyllung na ka bynta ki long kmie kiba trei bylla ki ba dang rit khun (Creche ) nalor kiwei kiwei ki jingïarap kiba ïadei dur bad ka jingthmu jong kane ka kynhun.
Khatduh eh kane ka society ka dei kaba la seng tang para khynthei (long kmie bad khynthei samla ),ryngkat ka jingkyrshan lang jong u Symbud Myntri Rangbah ka Jylla u Bah Prestone Tynsong, u ba long ruh I Kongsan ha ka jingplie ïa kane ka Society bad kumjuh la don ryngkat lang I MLA ka Laitmukhrah Constituency I Dr Mazel Ampareen Lyngdoh , U Principal Secretary jong ka Labour Department Shri G H Raju bad kiwei kiwei.
Kane ka long katkum u kyrwoh lyngba Ka Chairperson kong Sweety B Tron bad General Secre tary Kong Idari Tron.
Shillong, ïaïong : Kum shi bynta ban rakhe a ka jingbang ba kham pher jong ki jingbam ba harukom ki ba lah ban ïoh na kylleng ki bynta jong ka ri bad ruh ban nang kham pynkhliañ shuh shuh ïa ka jingtreikam, ka KFC India ban pynsakyn maw ïa kane ka sienjam kata ban lah ban plie ïa ka haduh 600 tylli ki restau rant ka la pynmih ïa ka jingïalap paidbah ïa kaba la tip kum ka #KFCBucke tCanvas campaign.
Kane ka jingïalap paidbah ka la wanrah ïa ki riew don sap na kylleng ka ri, kiba ryngkat lang ki la wanrah ka jingkylla ïa ka KFC Bucket sha ka #KFCBucketCanvas, da kaba buh ïa ki jingpynitynnad lyngba ki jingdro dur ha kine ki jingbuh kiba pher na kawei ka nongbah ba ka KFC ka don bad kawei pat.
Da kaba shim ïa kane ka jingai mynsiem na ki rukom dro dur, ki rukom pynwandur, bad ka riti dustrur jong ki nongbah bapher bapher, ïa kine ki 150 tylli ki jingpyntynnad la buh ha kylleng ki restaurant.
Ki nongbam ki lah ban leh kmen ïa kine ki jingpynitynnad ba kham pher bad pynwandur ïa ki jingbuh ïa kine ki bam ba ki ïoh na ki KFC ha ki shnong jong bad ki lah ban ai ruh ka jingïaroh haba ki rung ha ki KFC restaurant kiba don hajan jong ki; bad ki lah ruh ban tip kham bniah shaphang kine ki riew donsap bad ka jingai mynsiem jong ki hangne.
Haba kren shaphang kane ka jingpyni ïa kine ki jingpynitynnad ha ka KFC Bucket, U Moksh Chopra, Chief Marketing Officer, KFC India u ong, “Ka la long shisha ka jingïaid lynti ka ba bha na ka bynta ka KFC ha India, da ka jingdon jong ka mynta ha palat 150 tylli ki nongbah bad haduh 600 tylli ki restaurant.
Kumta, kaei pat kaba ngi dei ban leh ban pynsahkynmaw ïa kane ka bynta, kata ka long ba ngin ïasnohkti lang bad ki samla, ki riew donsap na kylleng ki bynta jong ka ri.
Kane ka KFC Bucket ka long kum ka Canvas na ka bynta jong ki khnang ba ki lah ban pyni ïa ki sap ki phong bad pynpaw ïa ki jingitynnad jong ki thaiñ bapher bapher jong ka India da ki 150 tylli ki jingpynitynnad ba kham pher.
Ngi da sngew lyngngoh shisha ïa ki sap ki phong kiba la mih, bad ki long kiba donbok ba ngi la lah ban pynpaw ïa kine ki sap ki phong.
Kumta nga pynshlur ïa phi ba phi lah ban peit ïa kine ki jingpyn wandur (ha ki restaurant jong ngi lane ha online)".
Ka jingïaid lynti ïa kane ka sdang da ka jingwad ïa ki riew donsap ha kylleng ki nongbah, da kaba wad na ki jaka bad ki lynti rit ha ki dong bapher bapher, shuh shuh lyngba ka jingïakren, ka bam, ki nongshong shnong bad ki riti dustur- khnang ban sngewthuh shaphang ka nongbah.
Kumta ïa kine baroh la pyrshang ban pynpaw ha kine ki bucket ne ki jingthep jingbam, bad ïa kine la ai rong bad kane ka dei lyngba ka jingieid ïa ka KF.
Naduh kiba ïadei bad u sohñiamtra ba pawnam jong ka Nagpur haduh ki dieng ba itynnad jong ka Darjeeling bad ki rel ba shu shongkai pynmyllen, naduh ka jingkieng ba itynnad jong ka Kolkata haduh ha jingthung ïa ka kait ha Coimbatore- man la iwei pa iwei na kine ki borti ba la pynitynnad ki dei beit kiba pher shisha.
Phim donkam ban khuslai ïoh phim ïohi ïa ki jingdro kiba ïadei bad ka shnong jong ki.
Katba phi dang peit itynnad ïa kine ki borti ba la dro pynitynnad ha ka ïa ka jingitynnad ka shnong jong phi, phi lah ban scan ïa ka QR code ba don ha trai jong kane ka borti bad kane ka lam ïa phi sha kita ki 150 tylli ki jingdro itynnad kiba phi lah ban ïohi.
Hangne phi lah ban tip kham shai shaphang kine ki nong dro bad riewdonnam, phin sngewthuh ruh kaei kaba la ai mynsiem ïa ki bad pynlong ïa ki ban pynmih ïa kine ki jingdro.
Nalor kata, phi lah ban bud ïa ka KFC India’s Instagram page ban tip kham bniah shuh shuh shaphang kane ka Bucket Canvas campaign bad ïai kren shaphang jong ka.
Shillong, ïaïong, 12: Ka Meghalaya Commercial Truck Owner’s and Driver’s Association (MCTODA) ha ka sngi Baar ka la kam ba ki trai trok ki hap ban pynlut haduh T.
20 hajar shi lynti tang haba siew pisa ha ki khyrdop khrong khajna jong ki Hima bad ka Khasi Hills Autonomous District Council (KHADC) kiba mih kum ki tit ha shilynter ka surok National Highway bad State Highway.
“Hadien ka jingïakhun kaba ar snem kynthih, ka Joint Secretary jong ka tnat District Council Affairs (DCA) ka Sorkar Jylla ka Kong A.
Nikhla ka la pynmih da ka hukum ba la bthah ïa ki Hima bad ïa ka KHADC ban pynduh pyndam lut ïa ki khyrdop khrong khajna kiba don ha shilynter ka surok National Highway bad State Highway," ong u President ka MCTODA u Bah Moslander Marngar haba ïakren bad ki lad pathai khubor ha ka sngi Baar.
Ka tnat DCA lyngba ka hukum ba la pynmih da ka Joint Secretary ha ka 9 tarik u Nohprah, 2021 ka la kdew, “ka khajna ba la lum da ki Autonomous District Council ka long katkum ka kyndon jong ka Para 8 jong ka Khyrnit Bahynriew jong ka Riti Synshar ka Ri India.
Katba, kane ka bor ban lum khajna da ki Autonomous District Council bad ki bor Hima ka long tang hapoh ka jylli treikam jong ki bad kim lah ban tam pud shaduh ka surok National Highway bad State Road, kaba hap hapoh u pud u sam jong ka tnat PWD.
"Ïa kane ka hukum la phah ruh sha ki Deputy Commissioner jong ka East Khasi Hills District, ka West Khasi Hills District, ka South West Khasi Hills District ka Eastern West Khasi Hills District bad Ribhoi District ba kin pyntreikam ïa kane ka hukum.
“Hynrei kane ka hukum kaba la pynmih da ka Sorkar kam shym la treikam satia namarba ka shu bthah ïa ki nongwai khyrdop tang kum ka jingpyntip namarba haduh mynta ki dang don ki khyrdop khrong khajna ki bym pat khang satia ïa ki khyrdop ha shilynter surok," ong une u nongïalam ka Seng.
U la ïathuh ba ki nongniah trok ki hap ban siew haduh T.
20 hajar shi lynti ha ki khyrdop khrong khajna kiba ieng kynshreng naduh West Khasi Hills shaduh Ribhoi District tang ban leit pynhap ïa ki mar ki mata.
“Kane ka la ktah haduh katta katta ïa ki trai Trok.
Ki don ki jaka haba ki nongniah trok ki kyntait ban siew pisa, ki nongkhrong khajna ki pyni da ka bor, ki byrngem byrsit, ki pynjot ïa ki kali bad ki sei ruh da ki tiar pynmynsaw.
Don leilei ki khyrdop khrong khajna la shimwai da kiba kham don kham em ki pyndonkam ban pyntieng da ki pistol," la kynnoh une u nongïalam ka Seng.
“Naduh ba ngi la ïoh ïa kane ka hukum ngi la phah sha ki nongniah trok bad sha ki trai trok da kaba bthah ba kim dei shuh ban dang siew pisa ha ki khyrdop khrong khajna ha surok.
Hynrei hapdeng kine ki ar taiew ngi la ïakynduh jingeh, watla ki don ki khyrdop kiba la khang noh hadien ba la pynmih ïa kane ka hukum hynrei ki dang don pat ki khyrdop jong ka District Council kiba dang pynjynjar ïa ki nongniah kali khamtam ha ka por mynmiet da kaba byrngem byrsit bad pan pisa jubor na ki nongniah Trok.
Don ruh ki khep ba ka la mih ruh ka jingïakajia haduh ban da poi sha ka jingmynsaw," la kynnoh u Bah Marngar.
Shuh shuh u la ïathuh ba ki don ruh ki Constituency kiba nud ban kam ba ka khyrdop khrong pisa ka dei kaba la aibor da u MLA.
Haba kylli, u Bah Marngar ula phla ba kane ka la jia ha Mawshynrut Constituency.
“Ynda haba ki nongniah trok ki pan ïa ka jingthoh kaba la kam ba la aibor da u MLA, hynrei ki nongap khyrdop ki aidaw da kumwei pat," u la ong.
Ha ka 22 tarik, ka Joint Secretary jong ka tnat DCA ka la pynmih biang sa kawei pat ka hukum ha ka 25 tarik, Rymphang, 2022 ba la bthah ïa baroh ki Deputy Commissioner jong ki District hapoh rilum Khasi, Jaiñtia bad Garo ba kin phah khang lut ïa baroh ki khyrdop jong ka Khasi Hills, Jaiñtia Hills bad Garo Hills Autonomous District Council bad ki khyrdop jong ki Hima kba don ha ki surokbah National Highway, State Road bad District Road.
“Ngi kwah ïa ka Sorkar Jylla haba ka la pynmih hukum ka dei ban pyntreikam.
Hynrei ngi shem ba ïa ka hukum la shu pynmih arsap (proxy) khlem da pyntreikam pat ïa ka aiñ," la kynthoh u Bah Marngar.
“Ha Lad Mawreng haba ki nongniah trok kim siew khajna, ki mih pynban da ki Pulit kiba pynieng ïa ki kali.
Kane ka dei ka jingpyndonkam bakla ïa ka bor.
Lada ka long kumne, kumno ngin shahniah ïa ka Sorkar, ka hukum kaba ki ai ki leh arsap (proxy) ban pynieng pat da ki Pulit ban pynap bad pynbor ban siew pisa (ïa ki nongniah trok)," u la kynnoh.
U la kam ruh ba ki nongkhrong khajna ki dawa T.
500 na kawei ka trok kit mar hynrei ynda kyntait ban siew pisa tang ha ka sngi kaba bud la pynap pat da ki Pulit kiba khrong khajna syndon haduh T.
1000 na kawei ka trok.
“Ngi kwah ban kyrpad ïa ka Sorkar la kumno kumno haba ka la pynmih ïa ka hukum ka dei ruh ban pyntreikam katkum ka aiñ," ong une u nongïalam jong ka MCTODA.
Ha kajuh ka por, u la ïathuh ba ka Association kan sa pynlong ïa ka jingïalang ha ka 30 tarik mynta u bnai ha nongbah Shillong.
Shillong, ïaïong, 12: U Myntri Rangbah ka Jylla u Conrad Kongkal Sangma ha ka sngi Baar ula ong ba ka Sorkar Meghalaya bad ka Sorkar Assam ka la pynkhreh shaid shaid ban pynsdang noh ïa ka jingïakren pynbeit pud na ka bynta ki hynriew tylli ki jaka ïakajia pud kiba dang sah.
“Ngi dang pynkhreh bad ngim pat buh sngi," ong u Sangma haba ïakren bad ki lad pathai khubor.
Kane ka jingkren jong u Myntri Rangbah ka long hadien ba u Myntri Rangbah ka jylla Assam u Himanta Biswa Sarma ha ka 6 tarik mynta u bnai u la pynbna ba ka jingïakren pynbeit pud ha ka kylla kaba ar kan sa long la kumno kumno ha u bnai Jylliew ne Naitung mynta u snem.
Haba kylli, u Sangma u la ong, “ngi la don ka jingïasyllok.
Ngi la ju ïakren ïa kane ka mat na ka por sha ka por bad ngi kwah ba kane ka jingpynbeit ïa u pud u sam kan dep noh namarba ngi sngewthuh ba ka dei ka kam kaba la slem bad ki paidbah ki la mad jingeh haduh katta katta.
"U la ïathuh ba ka jingïakren hapdeng ka Sorkar Meghalaya bad Assam ka lah ban long ha u bnai Jylliew lane Naitung hynrei ka jingïakren hapoh ka Sorkar Jylla ka la ïaid shaphrang kumno ban pynkhreh na ka bynta kaba bha tam.
Ka Sorkar Meghalaya bad Assam ki la ïasoi ïa ka Memorandum of Understanding (MoU) ha New Delhi ha ka 29 tarik, Lber mynta u snem ban pynkut noh ïa ka jingïakajia pud jong ki 6 tylli na ki 12 tylli ki jaka ba ïakajia pud, ha kaba la sakhi lang da u Myntri ka tnat Kam Pohing u Amit Shah.
U Himanta Sarma dang shen u la pynpaw ba ka tnat Survey of India ka la sdang ban sorjamin ha ki hynriew tylli ki jaka khnang ban pruiddak ïa u pud u sam uba biang.
“Katkum ka jingïasoi jong ngi ïa ka MoU kin (Survey of India) sa sieh ïa ki mawpud bad hadien kata ïa ka soskular yn sa pyndep syndon," ong u Sarma.
Shillong, Iaiong 12 : Ka North East Student Organisation (NESO) mynta ka sngi ka dawa na ka sorkar pdeng ban pynkylla ïa ka rai ban ym pynlong kompolsori subjek ïa ka Hindi kata haduh Class X ha kane ka thaiñ shatei lam mihngi ka ri India kaba mut ha baroh 8 tylli ki jylla.
Ha ka shithi ba la phah sha u Myntri Kam Pohïing ka ri u Amit Shah, u Chairman ka NESO u bah Samuel B Jyrwa u la ong “ Ka NESO ka la sngew khia bha ïa kane ka kam namar ka sngew dei beit ba ka ktien tynrai jong ki trai ri trai muluk ka dei ban long ka kompolsori subjek bad ka Hindi ka dei ban long ka subjek ban shu ai jied ne elective subject.
Ngi kyntu ïa ka ophis jong phi bad ïa ka Parliamentary Official Language Committee ban pynkylla noh mar mar ïa kane ka rai bad pdiang ïa kane ka jingtyrwa jong ngi ban pynlong kompolsori da ki ktien tynrai jong ki trai ri trai muluk kiba im ba sah ha kine ki phra tylli ki jylla"U la ong ba ka ktien Hindi ka dei kaba kren bad pule da kumba 40-43 % ki briew kiba sah ha India kumta ka long ka rukom ba dei ban ailad ïa kiwei ki jait ktien tynrai ruh ba kin riewspah bad kiew shaphrang ha kito ki jaka ba ki don.
U la ong ba ki jylla kane ka thaiñ ki don la ka jong ka jinglong ba kyrpang namar ki trai ri ki don la ka jongka ktien ka thyllied kumta kane ka jingthmu ban phrung ïa ka ktien Hindi ym dei tang ba ka don ka jingthmu sha lyndet ban pynjah rngai ïa ki ktien tynrai hynrei ka long ruh kumba tynrong jingeh ïa ki khynnah skul ba kin don sa kawei ka kompolsori subjek.
Ka NESO ka pyrshah jur ïakane ka polisi bad kan ïeng ban ïai pyrshah jur kumba ka la ju leh ha ki por ba mynshwa ruh.
Kat kum ka jingsngewthuh jong ka Seng kane ka jingthmu kan ym wanrah ïa ka jingtehsong bad jingtylli hynrei kan wanrah ka jingïashrut bad jingbym don ka shongsuk shongsaiñ.
Kane ka jingthmu ban pynlong kompolsori subjek ïa ka Hindi ka long ruh kum ka jingthmu ban khniot bad pynduh jait ïa ki ktien tynrai ki trai ri trai muluk.
Kumta sa shisien ka NESO ka dawa ba dei ban weng noh ïa kane ka jingshim rai bad ban phai khmat pynban kumno ban thaw lad ban dang pynriewspah bad pynroi ïaki ktien tynrai jong ki trai ri ha kine ki phra tylli ki jylla kat kum ka Khyrnit ba Phra jongka Riti Synshar ka ri da kaba mang kyrpang ruh ïa ki skhim bad projek ban pynroi bad pynriewspah ïaki.
Shillong, Ïaiong 12 : U Myntri Rangbah ka jylla, Conrad K Sangma ha ka sngi Ba-ar u la ong ba ka sorkar jylla kan thaw lad ban pynbeit noh ïa ka ishu kaba ïadei bad ka hukum jong ka Iing Bishar kaba la pynsangeh ïa baroh ki jingthung kam jong ka sorkar jylla haduh ban da don noh da ka roster system.
Haba kren bad ki lad pathai khubor, u Myntri Rangbah u la ong ruh ba ki la bishar ïa katei ka phang ha ka jingïalang ryngkat bad u Chief Secretary bad ka Personnel Department.
“Ngi la pynkhreh ïa ka affidavit ban jubab ïa kitei baroh ki jingkdew ba la wanrah da ka High Court bad ngi kyrmen ba ngin lah ban ïaid shakhmat ha ka rukom kaba dei bad ban pynbeit noh ïa kane ka kam namar ki dang don bun ki bynta bad bun ki jingthung kam kum ha ka kam pulit, tnad pule puthi kaba ka jingthungkam ka bun bha ha ka jylla bad ngi kwah ba kane kan ïaid beit," u la ong.
U la kular ruh ba ka sorkar jylla ka shimkhia ïa katei ka kam bad kumta kin sa jubab shen sha ka High Court.
Lah ban kdew hangne ba ka High Court of Meghalaya ka la phah sangeh lut shuwa ïa ki jingthungkam ha jylla, namar bym don ka Roster System ha ka Reservation Policy jong ka jylla.
Shillong, ïaïong, 12: U Basan ka Raid Nongkseh u Bah Nathaniel Thangkhiew u la buh jingkylli ïa ka Sorkar Meghalaya Democratic Allaince (MDA) kumno ka donbor ban shu lilam ïa ka jaka jong ka kur Thangkiew kaba don ha Khanapara sha ka Sorkar Assam nalor ba kane ka jaka ka dang don hapoh ka jingbishar jong ka Ingbishar Supreme Court.
U Basan ka Raid Nongkseh bad ki nongïalam Hima ha ka sngi Baar ki la shah kyntait ha u Myntri Rangbah u Conrad Kongkal Sangma ban ïakren halor kane ka kam hadien ba u Myntri Rangbah u la ai daw ba kim shym la ai shwa kano kano ka jingpyntip ban ïakynduh ïa u.
Ha ka jingïakren bad ki lad pathai khubor, u Bah Nathaniel Thangkhiew ula ong, “ngi sngewsih ba kane ka jaka (jong ka kur Thangkhiew ha Khanapara) ka bym don hapdeng ka jingïakajia bad baroh shikatta ka dei ka jaka jong ngi.
Ngi im ngi rep hangto bad ngi don ki ing ki sem ruh hangto.
Hynrei dei ka Assam kaba la wan kyntur sha ki jaka ki puta jong ngi ha u snem 2018.
"“Wat haba ngi la ujor sha ki Pulit jong ka Khanapara hynrei kim shym la leh eiei hynrei ki aidaw ba kim lah ban tuklar naba ka jaka ka dei ka jaka nongkynti shimet (private land).
I mei jong ngi, i la hap ban pynlut pisa ban leit ujor sha Supreme Court namarba ka jaka ka dei ka Private Land.
Ngi lyngngoh pat ba ka Sorkar Meghalaya kumno haba kam shym la ïoh jingbit na ka ktien jong i Mei la shu rai ban ai ei sha ka jylla Assam," la kynthoh une u Basan ka Raid Nongkseh.
“Wat haba ngi la pyrshang ban leit ïakynduh ïa u Myntri Rangbah hynrei u ong pynban ba ngim shym la buh shwa da ka Appoinmet," la kynthoh u Bah Thangkhiew.
U la ïathuh ruh ba ha ka sngi ba ki dkhot ka Regional Commitee ki la hiar sha Khanapara u la pynpaw hakhmat u Piyush Hazarika bad hakhmat u Bah Prestone Tynsong ba kane jaka jong ka Kur Thangkhiew ka dei kaba dang don hapoh ka ingbishar Supreme Court.
“Wat u Piyush Hazarika ruh u kubur da kaba ong ba yn sa ïapeit kaei kaba ka ingbishar ka rai," la ong u Bah Thangkhiew.
“Mynta ngi sah ha ka lyngngoh haba wat ka ingbishar kam pat ai rai eiei hynrei ka Sorkar Meghalaya ka lah da aiti sha ka Jylla Assam," ula ong.
Shuh shuh u la pyntip ba ka Raid Domria kaba dei ka raid kaba heh bha hapoh ka Hima Mylliem kan sa shah ktah bha ha ka jingïapynbeit pud jong ka kylla kaba ar (PhaseII).
“Lada la buh sharud ïa ka jingïoh laitluid ki Hima Khasi ha u snem 1876 ngi la duh lypa ïa ka jaka," kren bynñiaw u Bah Thangkhiew.
U Bah Erwin K.
Sutnga uba la synran lang ha kane ka sngi, u la ïathuh ba ïa kane ka jingïakajia pud yn lah ban pynbeit tang da ka Supreme Court.
“Ngi la pynkhreh ïa ka dorkhas ban aiti ha u Myntri Rangbah ba dei ban pynkut shwa ïa ka jingïasoi ïa ka Memorandum of Understanding.
Khlem ïakren ïa kane, la shu pynstet ïa kane ka kam (ïapynbeit pud) bad ngi la thoh shai ha ka dorkhas da kaba kdew ba ka Sorkar Meghalaya ka don ïa ka Notification jong u snem 1876 bad kiwei kiwei de ki Notification jong ki snem 1915 ter ter bad ngi la pynpaw lut ïa baroh ki Notification ban kdew ba ki jaka kiba la shah klun ki dei ki jaka Khasi," u la ong.
“Kawei kaba ngim sngew ïahap, ka long ha ka jingshisha ka dei ban don ka jingïasyllok lang, ka jingkynthup ruh ïa ki Autonomous District Council kiba dei ki nongri nongda ïa ka khyndew ka shyiap.
Ka Sorkar lei kam don jaka hynrei ha kano ka dur ki ïakren pynbeit halor ki jaka shimet," ula ong.
U la maham ruh ba lada ka Parliament kan wanrah ïa ka jingpynbeit thymmai halor ka jingïapynbeit pud kan mih ka jingïakhih kaba shyrkhei.
U la kynnoh ruh ba ka jingshim rai jong ka Sorkar Meghalaya ban ai ei ïa ki nongkynti jong ki paidbah sha ka Assam ka dei ka jingpynkheiñ ïa ka Indian Independence Act kaba ki Hima Khasi ki la ïoh laitluid bad ka jingpynkheiñ ïa ka Instrument of Accesssion.
U la kynnoh ruh ba ha kane ka jingïapynbeit pud ka don ka jingïakhaii bad ka kam politik kaba shyrkhei.
“20 hajar klur kin ïoh ynda ladep lilam (ïa ki jaka) sha ka Assam.
Ynda ngi la ïoh lut ïa ki jingshisha baroh ngin sa pynpaw pyrthei," la kynnoh shuh shuh u Bah Erwin.
Tura, ïaïong, 12: U MDC jong ka Tura u Bernard N.
Marak ha ka sngi Baar ula kynnoh ba ki samla ki dap da ka jingbitar naba ki Bank kim ai jingïarap satia ban airam na ka bynta ban sengkam sengjam.
“Bun na ki samla ki dap ka jingsngewsih.
Ki skhim ka sorkar pdeng kiba la thmu ban ai jingïarap sha ki samla lyngba ka ram kim ïoh jingïarap satia na ki Bank.
Ki samla ki pynpaw ïa ka jingbitar.
Kane ka pynïap noh ïa ka jingangud jong u Myntri Rangbahduh ka ri u Narendra Modi ban ïarap ïa ki samla ha ka sengkam sengjam,’ ong u Bernard.
“U Narendra Modi u la pynbna paidbah ïa ka Self Reliant India ban kyntiew ïa ka ri India hynrei bun na ki samla ki khnium ba kim ïoh satia ïa ki song jingïarap ba la mang kyrpang na ka bynta ki samla ki bym donkam donjam wat hadien ba ki la ïoh ïa ka jingthoh ba la ai jingmynjur da ka tnat Karkhana, na ka KHADI, na ka MSME ha kaba ki Bank ki aidaw ba ym don satia ki song jingïarap ba la mang na ka bynta ki samla khlem kam," u la ong.
U la ong ba ka BJP kan sa pynlong ïa ka jingpynshai paidbah shaphang ki skhim kiba wan na ka Sorkar Pdeng ïa kiba la mang kyrpang na ka bynta ki samla kiba angnud ban ieng ha la ki jong ki kjat.
Nongpoh, Ïaiong 12: U Bah Prestone Tynsong ba dei u National Vice President ka party NPP ba long ruh kum u Symbud Myntri Rangbah ka jylla u la kop baka party NPP kan synshar marwei haka jylla haka elekshon ban wan bad kan sar ha baroh ki constituency ka Ri-Bhoi District, haba kren haka jingpdiang burom ïaki nongïalam jong ka UDP, Congress bad BJP kiba la leit pynïasoh bad ka NPP mynta ka sngi haka jingïalang kaba la long haka shnong Pahamlapong kiba la rai ruh ban kyrshan ïaka kyrtong NPP na Nongpoh ka kong Macdalyne S Mawlong.
Ha katei ka sngi ki nongïalam ba hakhmat jong ka party UDP hapoh ka jingïalam u Bah Lawrence Nongrum General Secretary ka Ri-Bhoi bad u Bah Rayonald Kharkamni Vice President, ryngkat ki nongkyrshan bad kumjuh ruh ka ki nongïalam ka party Congress hapoh ka jingïalam u Bah Plielad Tiewsoh President ka Nongpoh Block Congress Committee bad ki nongïalam naka party BJP kila leit ban pynïasoh ïalade bad ka party NPP bad la pdiang burom ruh ïaki da ka party NPP mynta ka sngi.
La sakhi ruh ha katei ka sngi da ka jingdonlang u Bah Prestone Tynsong National Vice President ka NPP bad synbud Myntri Rangbah ka jylla, Bah Sosthenes Sohtun MLA ka Jirang, Bah Teibor Pathaw MLA ka Mawlai, ka kong Macdalyne S Mawlong MDC ka Umsning ba dei ruh ka kyrtong jong ka NPP na Nongpoh Constituency, Bah Clement Mawlong President jong ka NPP ha Ri-Bhoi bad kiwei kiwei ki nongïalam jong ka party.
Na ka liang kitei ki nongïalam jong ka party Congress, UDP bad BJP kiba la wan ban pynïasoh mynta ka sngi kila rai ruh ban trei shitrhem bad ban kyrshan tyngeh ïaka kong Macdalyne S Mawlong kum ka kyrtong bad ban pynjop donburom ïaka na Nongpoh Constituency.
U Bah Prestone Tynsong haba kren ha katei ka sngi hadien ka jingpdiang burom ïakitei ki nongïalam na kiwei kiwei ki party kiba la wan ban pynïasoh bad ka NPP u la ong ba kane ka dei ka sngi kaba kmen bad kaba sah jingkynmaw ïaka party ha Nongpoh hadien ba kitei ki nongïalam na kiwei ki party ki la iohi ïaka jingkhlain bad ka jingtreikam jong ka party NPP haka jylla bad khlem artatien b aka party NPP kan dei ka party kaba lah ban synshar marwei haka jylla haka elekshon ban wan namar ki paidbah ki shaniah bad iohi ïaka jingtreikam jong ka hakine ki snem bala leit noh kaba la wanrah shibun ki jingkylla haka jylla.
“Kawei naki history bad ka jingjop jong ka jylla bala leh da ka sorkar MDA hapoh ka jingïalam jong Conrad Sangma President ka NPP ba dei ruh u myntri rangbah ka jylla ka dei halor u pud u sam bala shim kum ka mat ba kongsan eh ban pynbeit hapdeng ka jylla Meghalaya bad Assam bad kumba la dep ruh ban soi ïaka MoU bala lah ban pynbeit shuwa haki 6 jaka jong ki jaka kajia pud haka thaiñ Khanapara bad Pilangkata ha Ri-Bhoi naka bynta ka jingbit jingbiang jong ki paidbah ba shong bas ah ha katei ka thaiñ.
U la ong ruh ka sorkar hapoh ka jingïalam jong ka party NPP kila lah ban mang kumba 6500 klur naka bynta ban siang surok haka jylla bad kumba 1000 klur la mang tang ha Ri-Bhoi bad kane ka dei ka jingkyrkhu kaba khraw ïaki paidbah ha kaba u la pynbna ruh ba shen yn sa lah ban siang rong noh ïa u surok Nongpoh-Umden-Sonapur Road haka sien ba nyngkong yn mang shuwa kumba 70 klur ba shen ka sorkar kan khot tender noh bad pynlait ïaka work order nalor u surok Umling-Umrit bad kiwei kiwei.
Namarkata u la kyrpad ïaki paidbah kiba la poi ha katei ka sngi ba kin ai ka jingkyrshan ba pura ïaka party NPP ha kane ka elekshon ban wan kiba lah ban trei ïaka kam lada ki kwah ba shibun ki jingkylla kin wan kumba ka party NPP ka dei ruh kaba la sdang suhthied sha kiwei kiwei ki jylla jong ka thaiñ Shatei Lam Mihngi, da kaba kynthoh ruh ba ka long kaba eh ban ïakynduh ïaki nongïalam Congress ha Delhi, hynrei ïaki nongïalam NPP lah ban kynduh ha kano kano ka por.
Naka liang ka kong Macdalyne S Mawlong kala pynpaw ba katei ka jingwan pynïasoh ki nongïalam na kiwei ki party sha ka party NPP kan long ka jingkyrmen ïaka party khamtam ha Nongpoh namar ki iohi ba dei tang katei ka party kaba lah ban wanrah ïaki jingkylla bad ban thaw sorkar ha kane ka elekshon ban wan bad ban peit ïaka eh ka shon ki paidbah naka bynta ki jingkylla bad kyrpad ruh ba kin trei shitom naka bynta kane ka elekshon ban wan.
Shillong, Ïaiong 12 : Ka sienjam ban ïarap ïa ki nongshong shnong ka Jowai kiba shah ktah jur ha ka jinglang thup ki jaboh ha kylleng ki bynta jong ka nongbah, ka High Court ha ka sngi Ba-ar ka la bthah ïa ka Jowai Municipal Board (JMB) bad ruh ïa ka Jaintia Hills Autonomous District Council (JHADC) ban leit lum ïa kitei ki jaboh ba shu lang bad ban leit bret katkum ki kyndon.
Katei ka hukum ba pynmih da ka High Court ka dei halor ka Public Interest Litigation No 6/2022, ba ujor da ka Synjuk Ki Waheh Shnong Jowai pyrshah ïa ka sorkar Meghalaya, JHADC, JMB bad Urban Affairs Department ha ka 07tarik u Ïaiong.
Katkum ka hukum, ka Synjuk ki Waheh Shnong Jowai ki la ujor ba ki jaboh jabaiñ kiba mih na ki iing ki sem bad kiwei kiwei ki jakhlia kiba lang thup ha Jowai ym shym la lum shuh na sor Jowai naduh ka 04tarik u Rymphang.
La pyni ruh ïa kitei ki dur jong kitei ki jaboh ba lum thup kylleng ki bynta jong ka sor Jowai ha katei ka sngi bishar ha kaba ka Court ka ong ong ba kitei ki dur ki pyni ïa ka jinglong jingman ka bym itynnad shuh.
Ka kyntu ruh ba dei ban lum tikna noh ïa kitei ki jaboh bad ruh ban leit bret ha ka rukom kaba dei.
La buh ruh ba ka sngi ban bishar biang kan dei ha ka 20tarik u Ïaiong.
Ha katei ka jingujor, ka Synjuk ka pyntip ruh ba na ka daw ka jingbym lah jong ka JJMB ban ai ka jingshakri, ki paidbah ki la leit ban lum thup ïa kitei ki jaboh ha pyrshah ka ophis u Deputy Commissioner’s Office, Thomas Jones College, Ïawmusiang market, Iew Thymme ha Ladthalaboh.
Ka jinglum thup ïa kitei ki jaboh ha kitei ki jaka kaba dei ruh harud surok bad ruh hajan ka College, ophis treikam bad ka iew ka la ktah haduh katta katta ïa ka koit ka khiah bad ka sawdong sawkun khamtam ïa ki paidbah kiba hap ban ïaid lyngba katei ka jaka ban leit thied jingthied na ka iew kaba don hajan bad ruh kiba leit sha ki ophis lane sha ki college.
Nongpoh, Ïaiong 12: Da ka jingbitar kaba jur halor ka jingshah kem ki 3 ngut ki samla khasi haki pulit Assam kiba dei ki nongshong shnong ka shnong Sabuda haka thaiñ Block II, ki paidbah naka shnong Sabuda naduh ki longkmie longkpa bad ki nongïalam shnong mynta ka sngi kila mih paidbah ban pyrshah jur bad dawa pynlait noh ïa kitei ki 3 ngut ki samla na kti ki pulit Assam ba dei ban wanrah noh sha ka jylla, namar ka jingkynnoh bad pynngat jubor ba ki thmu ban thang ïaka jingkieng Umler khlem kano kano ka jingshisha bad kadei tang ka jingkynnoh ba khlem nongrim.
Kum ban shu pynpaw ba 3 ngut ki samla khasi ba kynthup ïa u samla Barson Lawai, Stanling Khriam bad u Dispar Mukhim naka shnong Sabuda kila shah kem haka miet jong ka 10 tarik mynta u bnai naka shnong Umpaklong haki pulit Assam kiba la shu kynnoh jubor ba ki thmu ban thang ïaka jingkieng Umler ha kaba ki paidbah bad ki nongïalam shnong kila pynpaw ruh ba kadei tang ka jingleh arsap jong ki pulit Assam kiba thmu ban kput ïaki samla Khasi khlem kano kano ka jingshisha bad katei ka jingkynnoh jong ki ka dei ka bym don nongrim kaba lah ban dei tang ka jingshim kabu naka jingjia kaba la jia haka shnong Jatalong.
Naka liang ki bor district jong ka Ri-Bhoi District bad West Karbi Anglong District dang shen kila buh ruh ka jingpyrkhing halor ka ïaid ka ieng ki paidbah namar ka dei ka jaka kajia pud ha kaba dang shen kala don ruh ka huri hura kaba la mih naka jingïakynad hapdeng ki Khasi bad Nepali haka shnong Jatalong ha Ri-Bhoi.
La ioh ruh ban ïakren bad katto katne ngut ki nongïalam shnong bad ki paidbah ha kane ka sngi ha kaba kila pynpaw ba hadien ka jingshah kem jong kitei ki 3 ngut ki samla khasi haki pulit Assam, ki nongïalam shnong kila leit ruh ban jngoh bad sakhi da la ki jong ki khmat ïa katei ka jingkieng Umler kaba kila lap ba kam shym la don satia kano kano ka dak thang lane ka jingpynjulor kumba la kynnoh da ki pulit Assam bad katei ka jingkieng ka don kumba ju don ha katei ka shnong.
Kila ong ruh ba kane ka dei tang ka jingshim kabu jong ki pulit Assam kiba thmu ban kput ïaki samla khasi ha katei ka thaiñ ha kaba bun naki kmie ki kpa kila pynpaw ba ki syier wat ban pynmih ïala ki jong ki khun nala iing namar ka jingleh donbor jongki pulit Assam wat ban khang ruh ïaka leit ka wan ki paidbah da kaba buh da ka khyrdop ha Sabuda kaba kum ki paidbah ki shem jingeh shikatdei kaba dei ruh ka nongrim kaba kila mih paidbah mynta ka sngi ban pynrem jur ïaka jingleh donbor ki pulit Assam ha katei ka thaiñ.
La ioh jingtip ruh ba ïa kitei ki 3 ngut ki samla la rah noh sha Ulukunchi Outpost kaba hap ha Boithalangso PS jong ka West Karbi Anglong District Assam.
Shuh shuh naka liang ki nongïalam shnong bad ki paidbah ha katei ka sngi kila rah ruh da ki placard ban pynrem jur ïaki pulit Assam bad kyrpad ïaka sorkar Meghalaya ba kan tuklar ïa katei ka kam ban wanrah noh ïa kitei ki samla khasi sha ka jylla bad ai ba ki pulit ka Jylla Meghalaya kin tohkit ïa katei ka kam kumba kitei kiba shah kem ki dei ki samla khasi.
Shillong, Ïaïong 12: Ka jingbthah u Myntri korbar ri ka ri India bad ka jingpdiang ki Myntri Rangbah ki jylla ka thaiñ Shatei lammihngi jong ka ri India ban pynlong Compulsory Subject ïa ka Ktiem Hindi haduh Class X ha ki skul ka paw ba ka ïatyngkhuh bad ka National Education Policy(NEP) jong ka ri.
Katkum ka NEP 2020 ba la nang pynbha shuh shuh ha u 2021, la ong ba ka jinghikai ha ki skul kadei ban long ha ka ktien la jong haduh Class V.
Hynrei kan kham biang ban shim haduh Class VIII ne shaneng ruh.
Ïa kane ka kyndon jong ka NEP dei ban bud lang da ki skul paidbah bad ki skul shimet ruh.
Nangta la ong ruh ba ki kot kiba bha dei ban pynmih ha ka ktien la jong, kaba mut ka ktien ba ki paidbah ki nang ban kren bha.
Kawei ka kyndon ka ong ruh ba “Baroh ki jait ktien dei ban hikai ha ka rukom ba ki khynnah ki sngewtynnad bad nang bha ban ïaphylliew jingmut".
Shuh shuh ha ki kyndon ba ïadei bad ki Ktien, ka NEP ka ong ba dei ban pyndonkam lai tylli ki ktien bad kine ki lai tylli ki ktien kin long katkum ka jingjied ki jylla, ki khynnah skul.
Hynrei ka kdew ruh ba artylli na ki, ki dei ban long ki ktien trai ri jong ka India.
Lyngba kine ki kyndon jong ka NEP ka paw ba kam don kano kano ka jingbthah ba hap pynlong Compulsory Subject ïa ka Hindi.
Nangta ha ri India ka English ka la dei lypa ka Offocial Language ne ka ktien ba pyndonkam haba thoh ba tar ha ki ophis sorkar ruh.
Ha Meghalaya ka Official Language kadei ka English bad ka Khasi kadei ka Associate Official Language.
Ka NEP ka ong ba shah ban hikai ha ki lai tylli ki ktien bad ka English bad Khasi ne Garo kidei ki ktien ba ki khynnah skul ki nang bad suk bha ban pule bad thoh.
Mynta da ka jingbuh ba hap ban shim beit ïa ka ktien Hindi haduh Class X, kan buh jingeh shibun ïa ki khynnah skul.
Nangta ruh kan buh jingeh namar ba ym lah ban ïoh Nonghikai ban hikai ha kane ka Subject.
Lah ban kdew hangne ba hadien ka jingpdiang jong ki Myntri Rangbah ki jylla ka thaiñ Shatei Lammihngi ban pynlong Compulsory Subject ïa ka Hindi ha ki Skul, la mih ka jingpyrshah kaba jur na ki Political Party ba ki Seng ha kane ka jylla.
U President ka Meghalaya Pradesh Congress Committee (MPCC) u Bah Vincent Pala, u la pynpaw ka jingpyrshah kaba jur ïa kane ka rai bad na ka liang jong u, u la ong ba un sa ai da ka jingthoh sha u Myntri Rangbah Duh jong ka ri India, u Narendra Modi ban pynpaw ka jingbym ïahap ïa kane.
Na ka liang ka Voice of the People Party (VPP) ruh lyngba u Bah Ardent Basaïawmoit, ka la pynpaw ka jingpyrshah kaba jur halor kane, namar ba ka Subject Hindi ka long kaba eh bha ban nang ban pule.
Ka VPP ka kynnoh ruh ba kane kadei ka buit jong ka BJP ban pynlong ïa ka ri India kaba kren beit tang kawei ka ktien ha ka ri baroh kawei.
Kumjuh ruh ka Pynursla Block-level Committee jong ka seng Trinamool Congress (TMC) haka kyrwoh sha ki lad pathai khubor kaba lah pyllait da ka tnad pathai khubor (Communications cell) ka pynpaw ïaka jingpyrshah jur halor ka jingthmu jong ka Sorkar Pdeng ban pynbor ïaka ktien Hindi ha ki skul hapoh ka Jylla watla ka tnad pule puthi jong ka sorkar Jylla ka dang ïai ap ïaka jingpyntip ba thikna.
Ka Block Committee ka TMC lyngba ka kyrwoh ba lah phah da u Block President Babu Jiten Khongwieng ka ong ba kane ka rukom pyrshang ban pynbsuh ïaka ktien Hindi haka Jylla ka long kaei kaei ka bym lah pdiang khlem da sngewthuh bad pynshong nongrim ïaki jingeh ba kynduh ki khynnah pule, ban ïa kren lei lei ïaki nonghikai ka kham palat shuh.
Ka Seng ka kyntu ïa ka sorkar Jylla kaba ïalam daka NPP ha ryngkat ka BJP lem bad kiwei kiwei ki seng riewlum ba kin pynpaw lem ïaka jing bym mynjur jong kiba bun ba lang halor ka jingtip naka Sorkar Pdeng, namar ba ka long kaei kaei kaba yn sa shem shitom bha haki skul bapher bapher khamtam eh sha ki thain nongkyndong namar wat ki subjek ba mynta ruh dang duna kiba nonghikai ba tbit ban hikai, kumjuh ruh halor ka jing bym biang ki skul.
U la batai ruh ba wat ïaka tulop ki nonghikai ba bun dang sah teng ban siew da kaba wanrah sa kita ki nonghikai Hindi katno kan long kaba eh ban pynbiang.
Une u nongïalam uba lah long teng u nonghikai skul mynshwa, u ong “Ka kynti mynta ka dei ba ngin ialeh shitom ban ioh pynrung iaka kyntien Khasi bad Garo haka Eight Schedule haka Riti Synshar ka Ri".
Shillong, Iaiong 12 : U Myntri Rangbah ka jylla u Conrad K Sangma u latei pop ha u Myntri Rangbah ba rim ka jylla u Dr Mukul Sangma halor ka kynrum kynram ïa pynbeit pud, da kaba u la ong ba kito ki shnong kiba kwah bad dawa mynta ban neh ha Meghalaya ki dei ki bym don ha ka list jong ki shnong ba ïa kajia ba la ai da ka sorkar ba mynshwa hapoh ka jingialam jongka Congress kata ha u snem 2011 sha ka sorkar Assam.
U Myntri Rangbah ula ong ba ka sorkar ba rim ka la leh bakla shikatdei eh namar ka la ai tang 23 tylli ki list jong ki shnong na ki 29 tylli kiba don hapdeng ka jingïakajia.
U la kyntu ïa u Nongïalam ka Liang Pyrshah u Dr Mukul Sangma ba un bishar bniah ba kaei kaba ka sorkar ba mynta ka rai ban ïa pynbeit ïa u pud u sam ha ki 12 tylli ki jaka ba ïakajia ka dei kaba la pynshong nongrim na kaei ka list kaba la ai sha ka sorkar Assam da u Dr Mukul ha u snem 2011.
Haba ïa kren bad ki lad pathai khubor mynta ka sngi u Conrad K Sangma ula ong ka jingkylli ban bishar bniah biang ïa ka soskular ba la ïasoi hapdeng ka Meghalaya bad Assam ban pynbeit shwa ïa ki 6 tylli ki jaka ba ïakajia na ki 12 tylli kam lah long ne jia long shuh.
“ Nga kwah ban ïathuh ïa ïa phi ba baroh ki jaka kiba kynthup ha ka map kaba la thaw bad pynkhreh ruh ïaka kaiphod ha u snem 2011, ïa kaba ym shym la thaw da ma ngi hynrei ka dei kaba la thaw da ka sorkar ba rim.
Baroh kito ki shnong kiba don ha ka map kata 21 na ki 23 tylli ki l a wan phai sha ka Meghalaya" ong u Conrad.
U la ong ba don tang ar tylli ki shnong kiba ym shym la wan phai sha ka Meghalaya kynthup ïa ka ka Malchapara.
“ Kiwei ki shnong kiba kwah mynta ban don ha Meghalaya kim shym don ha ka list jongka kaiphod 2011.
Kumta ka long kaba eh ïa ka sorkar jylla ban dawa ïa kito ki shnong kiba ym don ha ka list jong u snem 2011" ong u Conrad.
“ Kumba ngim shym la dawa ha u 2011 ïa kitei ki shnong kumta ka jingkylli ban wanrah ïa ki sha ka Meghalaya kam lah long shuh namar eh ban pynkohnguh ïa ka Assam ruh lada ngi dang ïai dawa bun ki shnong kiba ym shym la kynthup ha ka list 2011"ong biang u myntri rangbah.
U la kynnoh ba ka sorkar kaba rim ka la dep ban pynngat beit ïa kito ki shnong kiba ym don ha ka list sha Assam.
Halor ka jingpyrshah jong u Myntri Rangbah ba rim bad Nongïalam ka Liang Pyrshah ïa ka soskular ba la ïasoi hapdeng ki ar jylla u Conrad u la ong biang ba ïa kane ka list pynbeit pud la ai da u Dr Mukul hi haka por ba u long kum u Myntri Rangbah ka jylla.
Wat hapoh ka ïing Dorbar ruh ula ïai pynkynmaw ba ïa kane ka list la ai da ka sorkar jongu hadien ba ki la dep bishar bniah bha ïa ka kam da kaba pynlut por bun bun kynta ban pynkhreh ïa ka kaipod.
“ Ha nga shimet nga sngew ba lada ki la leit jurip bad bishar bniah bha ha kato ka por lehse kan ym don jingeh mynta namar lada ki la leit shisha da lade ban leit kylli na ki paid khappud lehse ki shnong ruh kin ym don tang 23 hynrei 29 tylli kiba dei ban wan sha ka Meghalaya" ong u Myntri Rangbah.
Kumta u la ong ba ka jingbakla ka dei beit naduh u snem 2011 ong u Myntri Rangbah da kaba bteng “ Mynta pat ba ngan wanrah ka jingpynkylla ïa kaei kaba la dep ai lypa sha ka sorkar Assam kumba la dawa ka long kaba eh bha.
Kumta ka long kaba bakla ïa u Dr Mukul ban ong mynta ba um ïahap ne mynjur bad ka soskular ba la ïasoi namar dei ka jingleh jongu hi.
U dei u Myntri Rangbah ha kato ka por ba u ai ïa kane ka list bad mynta da ka jingïakren sngewthuh la lah ban wanrah 21 tylli ki shnong na ki 23 tylli kiba la ai list sha ka Assam.
Ban da dei ba ai 29 tylli nga thikna ba ngin ïoh beit la kumno kumno 27 tylli ban pynneh ha Meghalaya"“Kumta u dei ban sngewthuh shai kdar ba u ruh u ïadon bynta lang ha kane ka jingpynbeit pud naduh kaba sdang namar ngi shu bud ïa kiei ki dienjat jongu namar la shu bud beit ïa ka kaiphod ba u la ai sha ka sorkar Assam.
Lada mynta u buh jingkylli halor ka rai balei ba iehnoh ïa kito ki shnong nga tharai u buh jingkylli ïalade hi ïa kaei kaba u la leh ban ym kynthup ïa kitei ki shnong ha ka list ha kato ka por" ong biang u Conrad.
“ Ka long kaei kaei kaba sngewsih ba u dang leh ïa kane mynta pat.
U la dei ban phai dien bad bishar ïa kaei kaba u la leh ha kato ka por bad nga tharai u la leit jurip ïa kiba bun ki jaka shwa ban pynkhreh ïa ka kaiphod ha u 2011.
Ka long kaei kaei kaba sngewsynei ïa kito kiba sah ha kito ki shnong ki bym hap sha Meghalaya hynrei ngim lah ban leh ei ei namar ngi ruh ngi don la u pud ngim lah ban dang kam palat na ka 23 tylli ki shnong kiba paw ha ka list ba ai sha ka Assam.
U la ong “ Lada dei ba ïoh lad ban dang pynkhreh biang da kawei ka kaipod ngi la dei ban pynkylla lut nadong shadong bad khot ïa ki paid khappud hynrei ïa kane mynta la leh da kaba pynshong nongrim beit ha katei ka kaiphod 2011 na kata ka daw ngi ïakren beit tang halor ki 23 tylli ki shnong bad ïoh pat 21 ban pynneh ha Meghalaya".
Mawkyrwat, Ïaïong 13: Ka Rympei PIP Football Team, Shillong mynta ka sngi ka long ka nongjop hadien ba ka pynliem noh da 2 – 1 kol pyrshah ïa ka South West Khasi Hills District Police Football Team ha ka sngi plie pyrda ïa ka lympung ïalehkai kynjatbol ba la tip kum ka 2nd Above 40 Football Tournament 2022 ba la pynïaid da ka Veterans Committee jong ka Mawten Sports Club (MSC) ha madan Mawpyllun, Mawten, South West Khasi Hills District.
Lah ban pynkynmaw ba ka jingthmu jong kane ka lympung ïalehkai jong kiba la palat ïa ka 40 snem ka long ban pynkhie im biang bad ailad ïa ki ba kin ïoh ban pynkhih ne kilanmet biang sa shisien na ka bynta kito ki ‘rangïalehkai kiba la shongthait na kane ka kam ïalehkai kynjatbol la bun bun snem, bad lyngba kane ka lympung kan pynktik biang ïa ki jingmut jingpyrkhat jong ki, ba kin ïoh biang ka lad ban mih sha madan ban pyni ïa ki sap ki phong ba ki don.
Ïa katei ka lympung ïalehkai kynjatbol ka 2nd Above 40 Football Tournament 2022 la wan ban plie pyrda da u bah W.
Sangriang, uwei na ki ‘riew rangbah ka dong ka thaiñ uba long kum u kongsan.
Ha ka jingkren jong u la pynpaw ka jingsngewnguh bad ai khublei kaba kyrpang ïa ka Mawten Sports Club kaba la pynlong kum ïa kine ki lympung ïalehkai na ka bynta ki Rangbah kiba la kynjoh ïa ka karta kaba 40 snem bad kane ka long kawei ka lad ban ai lad biang sa shisien ïa ki ba kin ïoh ban mih biang sha madan ban ïa pyni ïa ki sap ki phong ba ki ki don watla hapdeng jong ka jingnang noh ar sut jong ka met ka phat.
Ha kajuh ka por u la pynpaw ka jingaikhublei kitbok kitrwiang na ka bynta baroh ki kynhun kiba wan ïashimbynta ha kane ka lympung ïalehkai kynjatbol ba kin nang ïalehkai bha ha kine ki sngi ki ban sa wan namar kum ka ju long ba hapdeng jong ka jingïakhun ka don beit ka kynhun kaba jop bad kaba shah rem.
Namarkata, kaba shah rem kam dei ban duh mynsiem hynrei kan dang ïakhun ban jop ha kawei pat ka por bad kaba jop ruh kam dei ban sngewsarong hynrei kan dang ïai ïalehkai bha shuh shuh ha ki sngi ki ban dang wan.
Kiba la wan ban ïa shimbynta ha kane ka 2nd Above 40 Football Tournament 2022 ki don baroh 16 tylli ki kynhun kiba dei napoh jong ka distrik bad nabar distrik.
Ka jingbthat jubor la ka jingim ka dei kaba lah ban sakhi hapdeng kiba bun ki briew.
Ka jingbthat jubor la ka jingim ka dei kaba lah ban jia ha baroh ki rta jong ka jingim briew, ne wat apdeng ki kynthei bad shyngrang ruh kumjuh.
Ka jingbthat jubor la ka jingim ka dei ka jingshah ktah kaba shyrkhei ha ka liang ka koit ka khiah ki riew paidbah, hynrei ka dei ruh ka jingma kaba lah ban ai jingïada lada shimkhia ha ka por kaba biang.
Kham bunsien hi kane ka jingbthat jubor la ka jingim ka dei kaba wanjia na ka daw ka jingshah banbor ka jingmut jingpyrkhat.
Bunsien ngi ju shim ba ka jingbanbor ka jingmut jingpyrkhat bad ka jingbthat jubor la ka jingim ka dei kaba lah ban ktah tang hapdeng kito kiba ym shym la lah ban poi sha ka thong, kiba duk ne kiba ym lah ban jop ki kam kiba ki leh ne thmu.
Hynrei kumba la kdew haneng, ka jingkhuslai bad ka jingbthat jubor la ka jingim kam shym la jied satia ïa ki lanot jong ka halor ka jingkhmih katkum ka jingpynpaw ha ka imlang ka sahlang bad ka ïoh ka kot, ka niam, ka jingheh ne rit ka rta ne ka longtynrai jong ki briew.
Haba ka wan ka dei kaba lah ban sakhi ruh wat hapdeng kito ki briew kiba ym kynjoh sha ka thong.
Ha ka jingshisha kaei kaba ki briew ki pynpaw ïalade sha ka pyrthei ki paw ba don khyndiat ka jingïadei bad ka long ka man hapoh bad ka bor mut bor pyrkhat jong ki.
Ka jingshah ktah jong kiba haïing hasem bad kiba ieid ba jan jong kito ki briew kiba bthat jubor la ka jingim ka dei kaba lah ban buh jingkylli bad buh ka jingsngew bynñiaw kaba khraw tam.
Hynrei hapdeng kine baroh, ka jingbthat jubor la ka jingim ka dei kaba lah ban ai jingïada- ka jingtip halor ki dak jingmaham bad ki dak jingshitom ba paw, lah ban shim ki sienjam kiba donkam halor ka jingma kaba lah ban mih bad lah ban khanglad halor kane ka jingjia kaba ktah bad sngew buhkhoh.
Ki dak kiba paw hapdeng kito kiba don jingmut ban bthat jubor la ka jingim :Ka jingkylla ka rukom long : Ka jingkylla kynsan ka rukom long ka dei kaba lah ban long ka jingpyni dak jingmaham- kum u briew uba bunktien u sngap jar jar kynsan bad pyrshang ban buhrieh ïalade, ne u briew uba paw ba khlaiñ ka jingmut jingpyrkhat u paw ba shah ktah bad long jem wat ha ki jingjia kiba rit ba ria.
Ka jingsangeh noh baroh ba ïadei bad ki kam ki jam : Ka jingsangeh noh baroh ki kam ki jam kum ka jingkhang noh ka account ha ki bank, ka jingpynkylla halor ka jingai bhah ne ka jingsiew noh baroh ki ram khnang ba kiba haïing hasem kin ym kynduh jingeh.
Ka jingai khublei khatduh : Ka jingai khublei khatduh ne ka jingleit kynduh kyrpang ïa ki paralok barim bajah ne thoh ki shithi, bad ai khublei kyrpang ruh wat ïa kito ki briew kiba ïatrei ïaktah lang.
Ka jingsangeh ban pyndonkam ki social media : Ha kine ki sngi kiba mynta ka jingpyndonkam ki social media ka dei kaba la pyndonkam jan baroh.
Ki dei kiba paw la ka jong ka jingim lynba kine ki social media.
Lada ki briew ki don hapdeng ka jingkhih khuslai bad don jingmut ban bthat jubor la ka jingim, ki lah ban sangeh halor ka jingpyndonkam ki social media ne thoh ei ei.
Ka dak ba paw halor ka jingpyrshang ban pynmynsaw ïalade : Ka jingpyrshang ban pynmynsaw ïalade bad lah ban sakhi lyngba ki dak ot ha ki bynta jong ka met.
Kane ka lah ban urlong khamtam ha ki bynta jong ka kti.
Ki don ruh kbia ju pyrshang ban pynmynsaw ïalade da kaba dih buaid bad leh ki kam kiba buh jingma.
Ka jingthmu hangne ka dei ka jingpyrshang ban klet noh ki jingshah ktah ba u briew u lah ban mad halade shimet.
Mawkyrwat, Ïaïong, 13: Ka Alumni Association Sngap Syiem College, Mawkyrwat kan pynlong ïa ka jingïalang paidbah ne General Meeting jong ka ha ka 16 tarik u Ïaïong, 2022 ha ka por 10 baje mynstep ha Sngap Syiem College, Mawkyrwat.
Kumta ka kyrpad bad khot sngewbha ïa baroh kiba dei ki nongpule ba mynshwa hapoh jong ka Sngap Syiem College, Mawkyrwat ba kin ïa poi ha katei ka sngi.
Kane ka long katkum ka kyrwoh ba la phah da u Secretary ka Alumni Association Sngap Syiem College, Mawkyrwat, u P.
B.
S.
Nongrem.
Nongstoiñ, Ïaiong, 13: U Superintendent of Police jong ka West khasi Hills District u Bah BJ Laloo u la pyntip ba u Bah Parling Lyngdoh u ba shong ba sah ha Upper New Nongstoiñ, u la wan ujor ha Police Station Nongstoiñ ïa ka jingjah rngai ka khun kynthei jong u kaba la tip kyrteng kum ka samla Balarisuk Marbaniang kaba la 25 snem ka rta.
Kane ka samla ka la jah na la ïing naduh ka 17 tarik u bnai Lber 2022 khlem kano kano ka jingpyntip ha ki bahaïing hasem jong ka tad haduh mynta.
Ha kaba ïadei bad kane u Superintendent of Police u la kyrpad ïa kiba ïohi bad tip ïa katei ka samla, ba kin sngewbha ban pyntip mardor sha ki police station kiba don hapoh Meghalaya bad kiba mar khap jong ka jylla, khnang ban lap ïa katei ka samla.
Kane ka samla kaba shai ka snieh doh kadon 5 phut ka jingjrong, u Sñiuh ba iong, ka don ïa ki bniat kiba beit, ka jingkhia kumba 50 kg, bad ïa ki jaiñ ba ka phong ym lah satia ban tip.
U dak jingkylli uba heh bha uba ki paidbah nongkyrshan ratbah ki buh ha lade mynta la ka Indian National Congress kan jah kyrteng noh na Meghalaya hadien ka elekshon MLA jong ka Iingdorbar Thawaiñ ka ban sa long ha u snem 2023.
Ka jingtroiñ jong ka Seng Congress ka la wan jia ryngkhat hadien ba ka la mih ka jingbym hun jong ki 12 ngut ki MLA ka Seng Congress ïa ka jingpynkhamti jong ka High Command ka All India Congress Committee (AICC) ïa ka lyngkor President ha ki tyrpeng jong u Bah Vincent H.
Pala.
Kum kane ka apot sepsngi kam pat ju jia mynno mynno ruh ïa kano kano ka seng saiñpyrthei hapoh kane ka jylla Meghalaya ba ka party kaba la jop bun paid ha ka samoi elekshon kan ringswai suki pa suki kat haduh ba kan da ngam syndon na ka jingryngkang shi miet shi miet jong ki ngut ki MLA sha kawei pat ka party.
Ki 12 ngut ki MLA phoilian ki bym hun ïa ka rai jong ka AICC ban thung President ïa u Bah Vincent Pala ki la phet krad shimietshimiet sha ka All India Trinamool Congress (AITC) hana ba ka jhad jong ka Congress ka la ngam bad sa tang ban shu ngam jyllop namarba ki san ngut ki MLA ki dang pyrsad mynsiem hapoh kane ka party.
Watla ki san ngut ki MLA ki kren darapjot ba kin ïai don beit hapoh ka Party hynrei ki ladep buh jingmut lypa ba tang shu wan ka samoi elekshon ha u snem 2023 ki la phet krad lailum laiwah khnang ban lait na ka jingïap jyllop ha ka jingngam jong ka jhad ka Seng Congress.
Naduh ka Elekshon Lok Sabha kaba ladep, ki dak ki shin ki la pynpaw ba ka Congress kaba la synshar ïa ka ri India la 60 snem kynthih kam lah shuh ban dang khie khlieh na kiba bun ki daw.
Ïa mynta leilei la nang ïohi shuh shuh ba ki nongïalam ba satar jong ka Seng Congress ki bym hun ïa ki rukom treikam jong ki bor bahalor ka AICC ki la mih noh ka party bad ki la leit pynïasoh sha ka Bharatiya Janata Party kaba bat mynta ïa u lakam synshar hapoh ka ri India bad kaba la sa ïohbat ïa u lakam synshar ha kiba bun ki jylla.
Ka jinghiar arsut jong ka Seng Congress hapoh kane ka jylla Meghalaya ka la pyndiaw mynsiem haduh katta katta khamtam ïa kito ki nongkyrshan baratbah kiba ju ïai kyrshan ïa kane ka seng sain pyrthei da ki phew phew snem.
Kiba bun ki pynpaw ïa ka jingnoh mynsiem haduh katta katta ïa ka jinglong jingman bad ka jingmih ki kynrum kynram hapoh kane ka seng saiñpyrthei kaba la rim bha hapoh kane ka jylla Meghalaya bad kaba la synshar ruh la bun tylli ki snem.
Ki jingïaryngkoh jong ki nongmihkhmat na kawei ka party sha kawei pat ka paw shynna ba ka dei beit tang ka jingkwah myntoi shimet watla bunsien ki pynpaw ba ka jingmih na ka iing rim ban leit kiew sha ka ing thymmai ka long ban ai ïa ka jingshakri kaba kham bha ïa u paidbah.
Kine ki dei tang ki kyntien darapjot bad ki kyntien phlanduman suda.
U paidbah mynta ka juk u la stad bad u shu peitkai bad peitsiar ïa ka jingïaleh khun jakai jong kine ki nongmihkhmat kiba la shah pynkupbor ha u paidbah.
Jin lada ki bor bahalor ka Seng Congress kin jin da la thung ïa u Bah Charles Pyngrope kum u President jong ka Meghalaya Pradesh Congress Committee (MPCC) katta ka sem jong ka congress kan ym kad arliang haduh katne namarba kiba bun ki MLA ki la ju pynsngew teng ba ki kwah ïa u Bah Charles Pyngrope ban kiew khet sha ka kyrdan President jong ka Party hadien ka jingshongthait noh jong u Dr.
Celestine Lyngdoh.
Haduh mynta hi u paidbah nongshong shnong ba bun balang jong ka jylla Meghalaya um pat lah satia ban pdiang ïa ka AITC kum ka seng saiñpyrthei bad lada ki 12 ngut ki MLA kin jop biang sa ha u snem 2023 kan ym dei satia ba ka Trinamool Congress ka pynjop ïa ki, hynrei ki paidbah ki jied namarba ki dang shahniah.
Hynrei kan long kaei kaei ka ban jah burom lada napdeng kine ki 12 ngut ki, kin jop sa tang uwei, ar ne lai ngut.
Dang khyndiat bnai u President ba thymmai jong ka Meghalaya Pradesh Congress Committee (MPCC) u Bah Vincent Pala u la ong ba ka jingmih iing u Dr.
Mukul kan plie lad ïa kiwei pat ki riewpawkhmat kiba ju angnud ban ïatreilang hapoh ka Congress bad kiba wit haduh katta katta ïa u Dr.
Mukul namarba u long diengpyngkiang ha baro ki liang.
Lada kan jin da la urlong shisha khlempep ka Congress kan dang pyrsad mynsiem lada ki nongkyrshan baratbah jong ka seng Congress ki bym ju shon kti sha kano kano ka party kin kyrshan biang ban pynlong ïa ka Congress ba kan khieh khlieh ha u snem 2023.
Ka Elekshon sha ka Ingdorbar Thawaiñ ka dang jlan sa shi snem pura bad ki jingkylla ha ka saiñpyrthei kin nang kylla na kawei ka aiom sha kawei pat namarba ka ju long ka dustur ba ynda la wan ka samoi elekshon kiba bun ki snar ïalehkai kiba la pynkhreh bha ïa lade ban rung sha ka jylli jong ka saiñpyrthei kin sa shim rai shano ban leit snoh.
Ha ki riewsaiñpyrthei kiba la ih bha ha ka jylli politik ki tip kumno ban kheiñ jingkheiñ bad ka shong sa tang ha ki kyrtong kiba ka Congress kan sei madan ha u snem 2023 la ki long neem kiba tbit bad kiba lah ban pynkohnguh ïa u paidbah ban pynphong pansngait ïa ki ynda la poi ka samoi jied syiem.
Nongstoiñ, Ïaïong, 10: Ki paidbah jong ki shnong khappud bad ka Assam ki angnud ba ka sorkar, kan phah ïa ki ophisar jong ki tnad treikam ba kynthup ïa ki Officer jong ka District Horticulture bad District Agriculture Department jong ka West Khasi Hills District ki la leit ban iuh kjat ha ki shnong kiba don ha khappud bad ka Assam ba kynthup ïa ka Nongma, Nongmawlong, Langpih, Sohmarang, Mawdiang-snam, Nongmawleiñ bad bun kiwei kiwei ki shnong ha katei ka thaiñ.
Ki Sordar jong kitei ki shnong haba ïakren bad u Nongthoh khubor ha Langpih, ki la ïathuh ba ha ki snem ba la dep ki ophisar sorkar kiba peit ïa ka rep ka riang, ki la wan jurip ïa kitei ki shnong ha kaba ki paidbah ki la sngewkmen bad kyrmen ruh ba kin sa ïoh jingïarap na ka sorkar ha kaba ïadei bad ka rep ka riang, hynrei haduh mynta kim pat ïoh satia kino kino ki jingïarap.
Ki la ong ruh ba baroh ki nongshong shnong katei ka thaiñ, ki im da ka rep ka riang bad ka jaka ruh ka dei kaba sei soh haduh katta katta ha kaba baroh ki jait Diengsoh, ki kwai, Tympew, Kait, Sohtrun, bad kiwei kiwei ki dei ki mar rep kiba kongsan tam ha katei ka thaiñ.
Kumta ki la kyntu ruh ïa ka sorkar ba kan thaw lad ha ka ban wan ai ïa ki kynja ai jinghikai ïa ki paidbah ha kaba ïadei bad ka jingthung ïa ki dieng jri (Rubber Plantation), shna Umsoh bad kiwei kiwei na ka bynta ban kyntiew ïa ka ïoh ka kot ka kamai kajih jong ki paitbah.
Ki la ong ba ki paidbah ki da kwah eh ba ka sorkar kan phah ruh ïa kiwei kiwei ki Officer jong ki tnad treikam, ba kin wan ban jurip ïa katei ka thaiñ ba kin tip kiei ki jingdonkam jong ki paidbah bad ba kin pynlong ruh ïa ki prokram ai jinghikai khnang ba kin nang kumno ban pyntrei kam.
Ki rangbah nongïalam shnong, ki la kyntu ïa ki Officer jong ki ar tylli ki tnad treikam kiba la wan jurip ïa katei ka thaiñ, ba kin pynkynmaw biang ïa ka sorkar halor ka jingwan jurip jong ki ïa katei ka thaiñ, khnang ba kan ïaleh ban thaw ki lad ki lynti na ka bynta ban kyntiew ïa ka ïoh ka kot bad ka kamai kajih jong ki paidbah.
Nongstoiñ, Ïaiong 13: U National President jong ka National People’s Party (NPP), u Conrad K Sangma myn ha ka 12 tarik mynta u bnai, u la ïoh ban thung ïa u MLA jong ka Nongstoiñ u Bah Macmillan Byrsat kum u Chairman jong ka State Disciplinary Committee (SDC) jong ka party NPP hapoh ka jylla Meghalaya.
U Bah Macmillan Byrsat u ba long ha kajuh ka por u District President jong ka NPP hapoh West Khasi Hills, u la ïoh ïa ka jingmynjur ban long u Chairman ïa katei ka Committee ha ka jingïa mynjur lang da ka National Committee kaba la long ha ka 15 tarik u Lber 2022.
Nalor u Bah Macmillan Byrsat la ïoh ruh ban jied sa saw ngut kiwei pat kiba kynthup ïa ar ngut ki MDC kiba kynthup ïa u Aldo A Sangma, Toto Lamin katba ar ngut kiwei pat ki kynthup ïa u Kitboklang Nongrem, President ka State Youth Wing bad ïa u Dabo Marak, Working President ka State Youth Wing.
Nongstoiñ, Ïaiong 13: Ka kynhun ki nongshet Ja ïa ki khynnah skul ha ki skul bapher bapher kiba don ha ka thaiñ jong ka West Khasi Hills District, mynta ka sngi ki la pynlong ïa ka jingïalang ha Free Morning School Nongstoiñ, kum shi bynta ban ïathir jingmut haba ïadei bad ki jingeh kaba ki nongshet Ja ki mad man la ka por.
Ha ka jingïakren snai bha, la shim ruh ïa ka rai ban bteng biang ïa ka kam kum ki nongshet, namar ka sorkar ka la kular ban pynkiew noh ïa ka tulop kaba ki ju ïoh tang 1000 tyngka shi bnai haduh mynta mynne.
Kum ban shu pynkynmaw katei ka kynhun myn ha u bnai Lber 2022 ka la sangeh ban pyntyllun ïa la ki kam ha la ki skul ki skul kaba long ruh kum shi bynta kum ka jingïakhih.
Ha ka jingïakren bad u nongthoh khubor, ki la ong ba hadien jong u bnai Jylliew 2022 lada ka sorkar kam leh ïa kaba donkam, ka seng kan bteng biang ïa ki jingïakhih da kawei pat ka lynti.
Ha katei ka jingïalang la wan lang ki longkmie nongshet Ja skul naduh na Mawshynrut, Mawthadraishan Rambrai bad na kiwei kiwei kumjuh ruh u Bah Kenneth Shadap Nongaibuit ka seng.
Ïa katei ka jingïalang la pynlong da ka Cook Cum Helper Nongstoiñ hynrei la wan ban kyrshan lang da ka sengkmie jong ka seng ki nongshet Ja skul ha kaba I kong Bilin Kurbah, President, All Meghalaya Midday Meals Worker bad kiwei kiwei ki dkhot ka seng kmie ki la ïadonlang.
Mawkyrwat, Ïaïong 13: Ka Seng Khasi South West Khasi Hills ha ryngkat ka jingïatreilang bad ka Seng Khasi Jakrem, kan pynlong ïa ka Shad Suk Mynsiem ha ka 17 bad 18 tarik Ïaïong, 2022 ha Madan Shad Seng Khasi Jakrem, South West Khasi Hills District.
Kane ka Shad Suk Mynsiem jong ka Seng Khasi South West Khasi Hills ka dei ruh ka sien kaba 8 (phra) hapoh ka distrik naduh ba la ïoh ïa la ka jong ka District South West Khasi Hills.
Kane ka Shad-ka-kmen ka long ka jingkynmaw bad jingainguh U Khun-Khasi Khara shisien shisnem U Trai Kynrad U Nongthaw Nongbuh na jrong na tbian ban neh la ka Hok la ka Riti.
La kyrpad bad khmih lynti la baroh ki Para-Khun ka Ri kiba dang bat dang ksoh ïa la ka jong ka Niam Tynrai ka Niam Khasi, ban ïapoi lang ha kane sngi 18 tarik Ïaïong, 2022 kaba dei ruh ka sngi ban pynkut ïa ka Shad Suk Mynsiem jong u snem 2022, bad ban ïa mih nongshad Shynrang bad Kynthei ha la ka riam ka beit pura ban pynphuh, pynphieng ïa ka Shad Suk Mynsiem jong ka South West Khasi Hills ban sah pyrto don burom la ka Ri.
Tura, Iaiong 13 : Ka jingpynbha briew ïa ka nongbah Tura kam dei ban sah teng tang ha shiteng lynti lyngba kata ka Smart Town Project ne ban shu pynsniew briew pynban ïa ka hynrei dei ban pyndep haduh ba kut, ong u MDC ka Tura u Bernard N Marak.
U la ong kumba ka long mynta tang kumba 50 % ei ei ka kam la nang dep nalor ba la ai ban trei ruh nadong shadong da ki kompani ba na bar bad la pynkylla nadong shadong ïa ka nongbah Tura na kaba rim.
Kum ka nuksa u la kdew ïa kaei kaba la pynmong ïa ki paid Garo ban ïohi ba la dro da ka Dama ha ki bynta jong ki kynroh ha Chanmari, Ringre bad Araimail bad ka rukom pynwan dur ruh kaba ym ïahap satia.
U nongsaiñ dur u la bakla shikatdei eh halor kane bad kane ka la pynjew slew ïa ki paid Garo kiba ïohi ïa kane ka jingdro.
“Kan jin da la bha shi katdei eh ban da dei ba ai ïa kane ka kam sha ki kontraktor na ri lum Garo hi kiba tip ïa ki riti ki dustur jong ki Garo.
Kane kan pynsniew dur lynter ïa ka nongbah Tura"ong u Bernard.
Kum ka kyrteng Smart Town ka la dei shisha ban ïohi ïa kata ka project kaba itynnad bad ladei ban aiti sha ki trai ri ïa ka kam.
Kan jin da la bha ban da dei ban thung da ka Development Committee ha ka jaka ban aiti sha ki kompani ne ki kontraktor kiba na bar namar kine kin shu leh tang dep bad kin leh ruh tang 50 % ïa ka kam ym 100 % kumba la mang da ka sorkar.
Nongstoiñ, Ïaïong 13: Ka jingdawa jong ki paitbah ka thaiñ Malangkona ïa u Myntri Rangbah bad symbud Myntri Rangbah ka jylla, ban pynphai biang ïa ki shnong kiba la khynñiat sha ka Assam lyngba ka jingïasoi ïa ka soskular pynbeit pud hapdeng ki ar jylla ka la nang jur.
Ha ka sngi balang, ka la don ka jingïaid paitbah kaba la sdang na ka madan jong ka Malangkona Higher Secondary School Siminaguri sha madan shnong Sildubi, ha kaba la ïashim bynta da ki hajar ngut ki paitbah, ryngkat ka jingrah ïa ki lama ïong bad ki placard kiba la thoh ïa ki kyntien ban dawa ïa u Conrad Kongal Sangma bad u bah Prestone Tynsong, ki dei ban pynphai biang ïa ki shnong sha Meghalaya.
Ïa katei ka jingïaid paidbah la pynlong da ka Malangkona Area Development Organisation, ha ryngkat ka jingïatreilang bad ka Joint Action Committee Tarabari sector bad Gizang sector.
Haba la poi ha madan jong ka shnong Sildubi la pynlong ïa ka jingïalang, ha kaba la pynïaid da u bah Mogin B Marak President ka MADO bad la ïoh ïa ka jingkren na ki riew rangbah jong ka Tarabarisector, Gizang sector bad u bah Enos G Momin Vice President ka MADO.
U bah Momin haba kren ha katei ka jingïalang u la ong ba katba ka sorkar kam pat pynphai sha Meghalaya ïa ki shnong kiba ka la khynñiat sha Assam, ki paitbah kin ym sangeh ban dawa tad haduh ba kin da ïoh ïa ka jingdawa jong ki.
U la ong ba ka jingdawa jong ki ka dei namar ba naduh ba ka sorkar Meghalaya ka la sdang ban pynrung kyrteng ha ka electoral roll da kaba shon dur baroh ki nongshong shnong ki thep vote beit ha Meghalaya.
U la ong ruh ba lada ka sorkar Meghalaya ka khynñiat jubor sha Assam, kin ym treh ban leit bad lada ka sorkar Meghalaya ka pynduh noh ïa ki EPIC jing ki ruh, kin sah beit kum kiba dang hapoh khatphra snem ki bym pat ïoh lad ban thep vote.
Halor katei ka jingeh na ka liang ki nongïalam jong ki sengbhalang ba kynthup ïa ka Garo Student Union, Achik Youth Welfare Organisation, Tura Senior Citizenship Forum, Garo Student Union Khasi hills zone bad kiwei kiwei ki sengbhalang kiba ïatreilang bad ki, kin sa hiar biang sha Malangkona ha ka 16 tarik kaba dei ka sngi saitjaiñ.
Ha katei ka sngi yn pynlong biang ïa ka jingïalang paitbah bad ban shim ïa ka rai ba khatduh kumno kin leh ha kaba ïadei bad katei ka kam pynbeit pud.
Ha kajuh ka por kitei ki nongïalam ki kyntu ruh ïa ki sengbhlang na West Khasi Hills, ba kin ïatreilang ha kaba ïadei bad katei ka jingeh, khnang ba ki paitbah katei ka thaiñ kin ïoh ïa ka jingdawa ka jong ki.
Jowai, Ïaïong 13: Ka Khasi Students’ Union (KSU) Mynksan Unit ha kane ka 12/04/2022 ka la leit ban ïakynduh ïa u Executive Engineer ka PHE (Electrical) Jowai West Jaiñtia Hills halor ka jingsahteng ban pyntrei ïa ka skhim sam um ha ka shnong Mynksan West Jaiñtia Hills District.
La ïathuh da ka seng kumba long mynta la tei tang kawei ka top um la bun bun snem mynta bad ïaki Pipe um ruh la trei tang katto katne ki bynta jong ka shnong wat tang shi pawa ruh ym pat dep la sangeh biang da ki snem.
Halor kane ka KSU Mynksan Unit mynta ka sngi hapoh ka jingïalam u President samla I.
Law bad General Secretary samla E.
Shadap lem bad ki katto katne ngut ki dkhot kila leit ïakynduh bad u Engineer ba dei peit ïa kane, na ka liang jong u ruh ula kular ha khmat ka seng ban shim khia noh kloi ban phah sdang trei biang ïa u Contractor ba dei ban pyntrei ïa kane ka skhim ha poh kane ka shnong.
Shuh shuh utei u Executive Engineer ula pynsngew ba ïa ki top um dei ban don hynñiew tylli ha kane ka shnong la sah sa tang ban pyndep ïa kane ka kam bad ïa ki jingdonkam la dep pynbiang lut nadong sha dong.
Na ka liang ka seng ka kwah ban ban khia ïa u Contactor ba lada dei ïa kino kino ki jait jingtrei ruh nangne sha khmat dei ban leh kloi ban dep ki kam ym ban pynslem da ki snem nalor ba la biang ki jingdonkam na ka Ophis, pynkut ka kyrwoh ba ka phah da ka seng.
Amlarem, Ïaïong 13: Ka Sub-Divisional Officer (Supply) jong ka Amlarem Sub –Division ka la pynbna paidbah ba ïa u Khaw uba hap hapoh ka PMGKAY Scheme na ka bynta u bnai April, 2022 la pyllait sha baroh ki long ïing kiba hap hapoh ka NFSA (AAY, PHH) naduh ka 12 tarik jong u bnai April 2022 haduh ka 15 tarik u bnai April, 2022 kat kum kine ki kyndon harumÏa u khaw AAY yn sam 5 kilo shi khlieh khlem donkam ban siew pisa, ïa u khaw PHH ruh 5 kilo shi khlieh, ym donkam siew pisa.
Lada don kino kino kiba shim da ka pisa ne ki bym ïoh ïa ki tei ki mar jong ki, ki lah ban ujor sha ka ophis jong ka S.
D.
O.
(Supply) da ka ba thoh shai ïa ka kyrteng bad ka shnong jong ki khnang ba yn lah ban pynshitom ïa ki.
Lah ruh ban ujor ha kine ki Number harum Sub-Inspectors – 8414806738/9436110184/8731025753, Email: sdo_amlarem@outlook.
com.
Amlarem, Ïaïong 13: Ka ophis Sub-Divisional Officer (Supply) jong ka Amlarem Sub –Division kala pynbna paidbah ba ïa ka bhah jong u Khaw uba hap hapoh ka NFSA (AAY,PHH) bad Non-NFSA jong u bnai Ïaïong, 2022 la dep pyllait sha ki dukan Fair Price Shop haduh ka 15 tarik u bnai Ïaïong, 2021.
Na ka bynta ka bhah jong u khaw AAY yn sam 35 kilo shi sha manla kawei ka thliew ïing, ha ka dor Rs.
3.
00 tyngka shi kilo.
katba ïa ka bhah jong u khaw PHH – yn sam ha ka jingthew kaba 5 kilo shi khlieh ha ka dor Rs.
3.
00 tyngka shi kilo bad ïa u khaw Non-NFSA ha ka dor ba ym dei ban palat ïa ka Rs.
14.
00 tyngka shi kilo.
Lada don kino kino kiba shim tam ïa ka pisa ne ki bym ïoh ïa ki tei ki mar jong ki, ki lah ban ujor sha ka ophis jong u S.
D.
O.
(Supply) da ka ba thoh shai ïa ka kyrteng bad ka shnong jong ki khnang ba yn lah ban pynshitom ïa ki, ha ka juh ka por lah ruh ban ujor ha kine ki Number harum.
SDO – +918822922422, Sub-Inspectors – 8414806738/9436110184/8731025753 lane Email: sdo_amlarem@outlook.
com.
Khliehriat Iaiong 13: Ka jingdap um ka surok bah national highway ha Lumshnong bad ha Kuliang ka la buh jingeh haduh katta katta ïa ki nongleit nongwan, ka Khasi Students Union Narpuh Circle ka byrngem ban leit khang tala noh ïa ka jaka lum khajna ka NHAI ha Lumshnong lada kam leh eiei halor kane.
Ka seng ka kynnoh ruh ba ka NHAI ka la shu sngap mynthi khlem da leh eiei ïa ka jingdap um ka surok ha Lumshnong kaba ju jia khah khah tang shu hap u slap, kane ka buh jingeh khamtam ïa ki kali rit bad lap ruh ba ki don bun ki kali rit kiba iaid lyngba na ka surok ba dap um ki la sniew, imat ka um ka la ioh rung shapoh bad pynsniew noh ïa ka engine bad ki tiar kali.
“Ka jingleit khang khyrdep shipor ïa katei ka jaka khrong khajna ka long ban pynpei shkor ïa ka sorkar bad ïa ka NHAI namar ka jinglong kuman jong ki.
Ki paidbah ki mad jingeh ha ka leit ka wan ha kaba ki hap ban iaid lyngba katei ka surok kaba la dap um, kaba i sangsot eh ka long ïa kito ki kali kiba kit nongpang.
Hooid ym lah ban len ba ka jingjur slap ka long shaba palat, hynrei pat ka dei ka kamram jong ka NHAI ban pynbha namar ïa ka surok la shimti ka NHAI" ong u kyrwoh na u Organising Secretary KSU Narpuh, u samla Skhemlang LapasamLa ong ruh ba ka seng kan ai por tang shi sngi ïa ka NHAI ban pynkhuid ïa ka um kaba lang ha surokbah ha Lumshnong bad kumjuh ruh ha Kuliang bad kumjuh ruh ban shna bha ïa ki nala tuid um kiba biang ha baroh shilynter ka surok bah namar kumba long mynta ka surok ha baroh shilynter ka la sdang ban jot ban julor kata ruh tang 6 bnai ym pat don ka jingmaramot, la kynnoh ba kane ka dei namar ka jingtrei thulmur tang dep rukom.
Ka seng kam banse ban shim ïa kane ka mat namar lada ka seng kan sngap mynthi, ka jingeh kan long ïa ki paidbah ba lui lui, pynkut u kyrwoh na ka seng.
Jowai, Ïaïong 13: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kaba la long mynta ka sngi 13 tarik u Ïaïong ha madan Kiang Nangbha Stadium Jowai.
Ha ka jingïakhun ba nyngkong na ka liang ka kynhun ïalehkai jong ka Mukhla Umlangshor kala jop da 3-0 kol pyrshah ïa ka Chyrmang Wah bad ïa katei ki kol na ka Mukhla Umlangshor la theh da u Kitkhia Suna ha ka minit ba 26, u Ovenson Symblai haka minit ba 65 bad u Damihbiang Shylla ha ka minit ba 71.
Ka jingïakhun ba ar kala long hapdeng ka ka Mynso Blazon pyrshah ïa ka Mookynphad Mihmyntdu, na ka liang ka kynhun ïalehkai jong ka Mookynphad kala jop da 5-1 kol, ki rangïalehkai jong ka Mookynphad kiba la theh kol ki long u Arwan Rymbai ha ka minit ba 22, 60 & 70, u Wailad Shylla ha ka minit ba 63 bad u Happening ha ka minit ba 66.
Katba ha ka jingïakhun kaba lai bala wan ban aireng hapdeng ka Newhills pyrshah ïa ka Mookaswan Dongwah, ka Newhills ka la jop da 2-0 kol bad ïa kitei ki kol la theh da u Rguel Dkhar ha ka minit ba 59 bad u Odame Lyngdoh ha ka minit ba 60.
Ka jingïakhun lashai ka sngi 14 tarik kan long hapdeng ka Mulang Ialong pyrshah ïa ka Loompyrdi Iongpiah ha ka por 11 baje mynstep, ka Ksehsylle Ialong pyrshah ïa ka Samaro FC ha ka por 1 baje nohphai sngi bad ka Lumchyrmang Mihmyntdu pyrshah ïa ka Riatsaliya Mihmyntdu haka por 3 baje janmiet.
Nongpoh, Ïaiong 13: Lada ki kyntien ba la khlei da u Symbut Myntri Rangbah ka jylla, u Prestone Tynsong kin urlong kumba u la dep ban pynpaw paidbah hynnin ka sngi ha Nongpoh, kan long ka jingkyrkhu kaba khraw na ka bynta ki paidbah nongshong shnong ka Ri Bhoi ba kin ioh noh ïa kita ki surok kiba la bit la biang khamtam ki surok kiba kham donkam tam ha Ri Bhoi District.
Haba kren kum u Symbut Myntri Rangbah ka jylla lane u National Vice President ka NPP party, ban pdiang sngewbha ïa ki nongïalam ka Congress, BJP bad UDP sha ka sem jong ka NPP Party, u Prestone Tynsong u la ïathuh ba ka sorkar MDA ba la lamkhmat da ka NPP party ka la dep ban mang haduh Rs.
6500 klur tang na ka bynta ban shna ïa ki surok ha ka jylla hadien ba la synshar da ka MDA government bad u la pyntip ruh ba ka Ri Bhoi ruh ka dei kawei na ka District kaba la ioh jingmyntoi namar tang ha Ri Bhoi ruh la dep ba mang pisa palat ïa ka Rs.
1000 klur ban shna ïa ki surok paidbah.
U la ïathuh ruh ba ka surok na Nongpoh-Umden bad ban pynïasoh shaduh sha Sonapur la de ban mang haduh Rs.
80 klur ban siang rong ne pynbha ïa kane ka surok bad shen yn pynlait noh ïa ka tender bad ha kaba ïa dei bad ka surok na Umsning-Mawhati ban pynïasoh shaduh sha Umsiang ruh la dep ban mang pisa bad ban pynlait noh ïa ka worker order sa tang ban pyntrei da ki Contractor.
Ha kaba ïa dei bad ka surok na Umling sha Umrit ruh ka kam ka la ïaid shaid shaid bad ka surok na Mairang sha Patharkhmah bad ban mih sha Ranibari sha ka jylla Assam ruh ka kam ka la ïaid shaid shaid bad bun ki surok ka sorkar MDA ka la dep ban mang pisa bad kaba sah mynta sa tang ban pyntrei ïa ka kam ba kane ka jingioh ïa kane ka mang tyngka kan sa long ka jingkyrkhu na ka bynta ki paidbah ka Ri Bhoi.
Shuh shuh, kumba kiwei nongïalam na ka Congress, BJP bad UDP ki la wan ban pynïasoh sha ka NPP party, u Bah Prestone Tynsong u la kyrpad ruh ïa ki paidbah ka Ri Bhoi ba kin phai khmat noh sha ka NPP party bad lada ka NPP ka wan ha ka bor ha ka election 2023 ban sa long ha ka jylla bun ki kam pynroi kin dang tuid sha kane ka District kaba long ka jingkyrkhu na ka bynta ki paidbah ka Ri Bhoi, u la bynrap.
Jowai, Ïaïong 13: Ka Khasi Student Union (KSU) hynin ka sngi da ka jingbitar kala leit rah syndon da u mawria ba pyntrei ïa ka surok NJB bad leit pyni syndon ha u EE halor ka rukom pyntrei ïa kane kasurok kaba hap hapoh ka shnong.
La ïathuh ba katei ka jingleh bym siudñiew u Contractor ïa utei u surok wat hadien baka seng bad ki nongïalam shnong ki lah wan ujor sha office PWD, la paw biang ba u Contractor ba pyntrei surok u dang leh thurmur wat hadien ba la dep ban pynsangeh ïa ka jingpyntrei surok ha kine ki bnai ba la dep.
Ka seng hadien ba la ïoh jingtip ïa kane ka jingpyntrei tangdep da kaba shu leh thok, kala leit hiar mar mar ban ïohi hi dala ki jong ki khmat, ha kaba ka seng ka la sakhi ba ka jingpyntrei biang ïa ka surok kala long haka rukom ba dei hynrei u Contractor u khlem sngap satia u pyntrei pynban daka mon jong u hi kata da kaba siang da u mawria haka jaka u mawshape.
La ong ruh ba ki dkhot shnong ki la dep ban wan mih sha ka office PWD halor katei ka jingleh u Contractor, hynrei kiba pyntrei surok kila sdang ban tep eit miaw ïa u mawria da u mawshape tang ban pyni ka sakhi ba ki leh kumba lah phah order hi.
Ka seng lem bad ki nongïalam shnong ki la kren shai ba kane ka dei ka sien ba khatduh ba kin wan jngoh ïa kane ka surok lada ki Contractor kim kheiñ snep na ka liang ka seng bad ki nongïalam shnong kin shim da kawei ka rai kaba tyngeh pyrshah ïa kiba donkti ban pyntrei ïa kane ka surok, pynkut ka kyrwoh na u Publicity ka seng samla Lamdaki Myrchiang.
Shillong, ïaïong : Kum shi bynta ban ithuh bad pynshlur ïa ka jingtrei shitom, u MLA ka Mawlai u Bah PT Sawkmie hynne ka sngi u la ai jingïarap da ka song pisa sha u samla Bakyrshan Mawlong, uba ju die umsoh ha Nan Polok, ïa ka ba u la ai ha ïingsah jong u ha Mawlai Mawkynroh Umshing.
Ka jingïarap kaba u MLA u la ai ka long ban thied ïa ka tiar Inverter bad batery kaba un lah ban shna ïa ka um soh ha ka jaka kaba u die, namar baroh shi katta la shu shna na ïing bad sa leit rah sha Nan Polok ban die bad haba wan u slap, u duhnong namar ba ki sepei lut.
Haba pynpaw ïa ka jingsngewnguh ïa u MLA u samla Bakyrshan u la ai khublei ïa u Bah PT Sawkmie uba la sngewkhia bad shah skhor ïa ka jingud jong u ban kyrshan lem na ka bynta kane ka kam kaba u la leh.
Na ka liang u Bakyrshan u ïathuh ba naduh dang step phyrngap man ka sngi u la poi sha Nan Polok ban die ïa kine ki um soh ba u shna hi, na u soh grape, water melon, soh Apple bad kiwei ki jait soh.
Na ka liang u MLA hashwa ban ai ïa ka song u la pynpaw ba u dap da ka jingkmen ban ïohi ïa ki khun samla Khasi ba ki la sngewthuh ban seng da ka kam lajong bad ban ïeng ha la ki jong ki kjat.
U MLA u ïathuh, hadien ba la wan ud wan nam u samla Bakyrshan u sngew ba ka dei ban ïarap ïa u namar ba u ïohi ïa ka jingtrei shitom jong u.
U la pynpaw ruh, hadien ba u la dep mad ïa ka umsoh ba u la shna hi, ka pher bha, bad kaba sngewtynnat ka long ba kane ka umsoh ka long 100 na ka 100 na u soh ba shna, la dei u apple, sohñiamtra bad kiwei ki jaitsoh, khlem da don jingkhleh.
Kane kan ïarap bha ïa ka koit ka khiah, ong u Bah PT Sawkmie.
Shuh shuh u la kyntu ruh ïa u samla Bakyrshan ba un nym ailad ïa ka jingthait, kaba lah ban wan hadien habud ha ka jingïaid lynti jong u ha kane ka kam.
U ai mynsiem ba ha kawei ka sngi u lah ban long u nongkhaïi uba khraw, kumta kaba donkam hi ka long ban trei shitom bad ban don ïa ka mynsiem ïa khun.
U pynpaw ruh ba u ngeit skhem ba ha kawei ka sngi un long u nongai kam, ym u nongwad kam.
Ha ka juh ka por u Bah Sawkmie u kyntu bad pynshlur ïa ki khun samla khamtam ha kum kine ki sngi kaba eh bha ban ïoh kam sorkar, ba ki long shlur ban seng kam lajong.
Ha kane ka sngi la ïoh ruh ïa ka jingkren na u Bah Wanseng Jyrwa, working president ka Mawlai Constituency Progressive Forum ha ka jingiadon lang i kmie bad ki ba haïing hasem.
Jowai, Ïaïong 13: Ka Synjuk ki Waheh Shnong, Jowai mynta ka sngi ha ka jingkren sha ki lad pathai khubor, la pynsngew ba ka Synjuk kala ai ka jingïaroh ïa ka ïingbishar ba don burom jong ka Meghalaya High Court kaba la pynmih ïa ka hukum halor ka Public Interest Litigation (PIL) No.
6/2022 kaba la bthat ïa ka tnad JHADC bad JMB ban leit kit ïa ki ñiut ba lumthup ha kylleng ka sor Jowai.
Ïa kane ka hukum la pynmih hynnin ka sngi 12 tarik u Ïaïong, 2022 hadien ka jingujor jong ka Synjuk ki Waheh Shnong, Jowai pyrshah ïa ka sorkar jylla, JHADC bad ka tnad Urban Affairs ha ka 7 tarik mynta u bnai bad ïa kane ka hukum yn shong bishar biang ha ka 20 tarik u Ïaïong 2022.
Ka Synjuk lyngba u President ma Alan Niangti ula ong kum ka synjuk kaba don ka jingkitkhlieh ‘ïaka khuid ka suba jong ka sor Jowai’, kila shim ïa kane ka rai ban ujor syndon sha ka High Court halor kane ka jingeh jong ki paidbah nongshnong shnong ka Jowai.
Ka Synjuk ka kyrmen skhem ba kane ka hukum ba la pynmih kan treikam noh mardor khang ba ki ñiut kin khuid noh na kitei ki jaka ba la lumthup shi jaka, ka Synjuk ka pynpaw ruh ka jingsngewnguh ïa ka Meghalaya High Court kaba la shim khia ïa kane ka jingeh jong ki paid ba bun ba lang.
Ka Synjuk ha ka juh ka por ka khot ïa ka jingïatreilang bad ki paidbah nongshong shnong ba kin ym bret pathar ïa ki ñuit kat shaba lap, namar ïa ka sor Jowai la ker talawiar ïa ka da ka Wah Myntdu kaba dei ka nongbsa umbam umdih.
Kum ban shu pynkymmaw u ma Niangti ula pynsngew naduh mynshem shnem ka Synjuk kala dep ban pynlong ïa ka jingïakhih da kaba ïaid rally pyrshah ïa katei ka jinglum thup ïa ki ñiut, ka jingkhot pakhang ïew kaba la ktah ïa ka ïoh ka kot jong ki nongshong ïew bad kumjuh ka jingpyntip sha ki bor ba halor naduh u MLA, u Myntri bad ki bor sorkar.
Kumta na ka liang ka Synjuk kam banse ban shim ïa kane ka kynti ban ujor noh sha ka ïing bishar ba don burom na ka bynta ka jingkhuid jingsuba jong ki paidbah nongshong shnong hi baroh kawei.
Shillong, ïaïong: Ka Seng Rympei Kyrsiew Jait-bynriew (RKJ), ha u kyrwoh lyngba u Bah Shiningstar Lyngwa Chairman bad Bah Ronnie M Rani Social Secretary ka pynpaw ka jingsngew khia ka ba jur ha ka ba ïadei bad ka lawei jong ki khyn nah samla ka ba la khreh shah ktah ha ka bhah thungkam thung jam da ka sorkar Meghalaya ha ki tnat bapher bapher bad namar ka jingtuklar jong ka ïingbishar High Court.
Ka Seng ka la ong ba katkum ka hukum (order) jong ka High Court ïa ka sorkar Meghalaya ba ka dei ban pynsangeh shwa ha ka ba ïadei bad ka jingthung kam thung jam kam long ka ba bakla.
Ka Seng RKJ ka la ong ruh ba katei ka ïingbishar ka la dei ban wad jingtip shuwa naduh mynno ka sorkar ka khlem thung kam shuh ha ki ophis (Dept) bapher bapher, kata kum ha ki tnat Agriculture bad kiwei kiwei.
Ka la ong ruh ba naduh ka sorkar barim hapoh ka jingïalam jong u Dr.
Mukul Sangma kum u Myntri Rangbah ka jylla kam shym la don kano kano ka jingthung kam hapoh ki tnat bapher bapher, kata kum ha ka Health & Famly Welfare, PWD, GAD, Transport Dept bad kiwei kiwei lait noh tang ïa ki ba trei kontrak, kata ban ai nuksa kum ha ka tnat Agriculture ha ki jaka ba don ha ki Block Development Office la kumba 10 snem tam.
Ka la ong ruh ba ki nongtrei ki ba hap hapoh ka jingpeit jong ka ADO ki ïoh mon namar bym don ki ophisar bad ki nong peit nong khmih.
Nalor kata ka Seng ka la ong ruh ba ki don katto katne ki jaka ba don kine ki ADO ka sorkar ka la kyn tiew kyrdan (promotion) noh kumta la sah thylli kine ki kamra.
La ong ruh ba dang shen ka sorkar ka dang dep pynlong ïa ka exam interview ïa kine ki ADO ki ba la pass ki long kumba 83 ngut.
Kine ki ophisar ki long ban pyndap ha ki jaka ba thylli ha kylleng ka jylla.
Ka Seng ka pynpaw ruh ba kum ha Secretariat ruh bun ki post ki ba thylli hynrei haduh mynta ym pat lah ban thung, ha General Administration Department (GAD) kum ka Estate Office ruh ki post ba thylli la shu trei da ki Muster Roll ki ba la ïoh pension kumjuh ha ka tnat Transport.
Nalor kata ka Seng ka la ong ruh ba kaei ka jingthmu jong ka ïingbishar High Court ym lah ban sngewthuh namar ba ka sorkar ka la pynslem lypa ïa ka jingthung kam kumba la kdew haneng.
Shuh shuh ka Seng ka la ong ba bun ki Dept ki ba la ud ïa ka jingbunkam namar ba uwei u ophisar u hap ban pynïaid ar ne laitylli ki Dept.
Ka Seng ka buh ruh ka jingkylli da ka ba ong; Hato ka jingleh ka High Court kam long kum ban pynduh mynsiem bad ktah ïa ka lawei jong ki khynnah ba dei hok bad ba la tbit ban ïoh kam ïoh jam bad kumjuh ruh kan leh kumno lda ka ïai jia kumne bad ka rta jong u/ka khynnah ba wad kam wad jam ka la nang ih (lapse), te shano ka lawei jong ki? Ka Seng ka pynpaw ruh ba dei ban kyrpad ïa ka ïingbishar ba ka dei ban da bishar bniah bha bad ban shim jingmut na ki riew shemphang ki ba la don lypa ha ka.
Khatduh na ka liang ka Seng ka kyntu bad kyrpad ïa ka iingbishar HC ba kan buh jingkylli na ki riew saiñ hima (MLA/MDC) ba katno sien ka la pynkiew tulop ïa ki hapoh ki 5 snem naduh ki por sorkar barim.
Shillong, ïaïong : Ka Khasi Students’ Union (KSU, Laitkor Unit ha ka 12 tarik mynta u bnai ka la pynlong ka jingkhynra Trading Licence katkum ka Inter state migrant workmen (amendment) Act 2011, kata pyrshah ïa ki nongkhaïi bad nongtrei bar jylla ki ba don ha ki thaiñ Laitkor pyllun baroh kawei.
Ha katei ka jingleit khynra ka Seng ka la lap haduh palat 100 ngut ki bar jylla ki bym don satia ïa ka Work Permit lane kino kino ki kot syrnot jingpynshisha, bad la ïoh ban khang ruh kumba santylli ki dukan bym don ka ka Trading License.
Kumta, ha ha katei ka sngi na ka liang ka Seng ka la maham tyngeh ïa ki Khasi ba kim dei ban buh nong bylla da ki bar jylla ki bym biang ki kot ki sla ki sla namar kan buh jingeh ïa ki paidbah nongshong Shnong hadien habud.
Ha kajuh ka por ka seng ka maham jur ruh ïa ki trai dukan ba kim dei satai ban ai wai dukan sha ki bar jylla ki bym don ïa ka trading license lem kumta ka seng kan pynshitom ïa ki da ka aiñ ka ba tyngeh.
Shuh shuh ha katei ka jingleit khynra la ïalam da u Organising Secretary jong ka Seng u Samla Julius Mawrie, ka jingïa don lang lang ruh u President u Samla Kyrmenlang Mawrie, ki dkhot ka Laitkor Unit kumjuh ruh ka jing synran lang da u assistant Secretary ka KSU Nongthymmai Circle bad u Sports Secretary ka Nongkrem Unit nalor ki dkhot jong ka Seng.
Dang shen ha ka jingïapur khana ïa ki por shong skul kiba la leit noh, u Rev.
Moody A W Lyngkhoi, u paralok ba jan tam bad uba nga ïashong skul ryngkat ha Synod English School, u la pynkynmaw ba katno ka kyndeh ka mynsiem bad ka um lin ka dohnud haba ka Ms Eilene Pariat, ka nongtem piano jong ka Skul, ka tem ïa ka jingrwai, “Burdens Are Lifted at Calvary", kaba ngi ju rwai ha ka por long jingduwai step ha shuwa ban rung sha ki kamra klass.
Khyndiat shaphang ka jingrwai, la thoh bad shna sur ïa kane ka jingrwai da u Rev John M Moore, uba long u minister jong ka Balang Baptist ha nongbah Glasgow.
Katkum ba la sot na ka jingthoh ha hymnstudiesblog “la kha ïa u Rev John M Moore ha ka 1th, September, 1925 ha ka shnong Kirkintilloch kaba don ha Dunbartonshire ka Ri Scotland.
Hadien ba u la trei kum u draftsman u la rai ban rung noh sha ka kam sharai Balang bad u la pyntbit ïalade ha ka Evangelical Baptist Fellowship Bible College ha Glasgow bad hadien ba u la pyndep ïa ka jingpule u la trei kum u Assistant superintendent jong ka Seamen’s Chapel ha Glasgow bad u la ïalap ïa ka khubor ba bha hangta"Ka jingrwai ka dei shaphang ka jingïashem hapdeng u nongthoh jingrwai bad u samla uba trei bylla ha ka kad lieng duriaw.
U Rev Moore uba trei kum u Pastor jong ka Seamen’s Chapel ha Glasgow u la leit jngoh ïa une u samla uba la pang jur ha Hospital bad hadien kane ka jingïashem u la thaw ïa kane ka jingrwai ha ka snem 1952.
Ha syndah ka jingthiah pang u la ïasyllok bad uta u samla bad u la ai ha u ïa ka kot lyngkdop kaba la sot na ka kot kaba pawnam ka Pilgrim’s Progress ne ka Jingïaid Lynti U Pilgrim.
U Pastor Moore u la pyni ha u samla ïa ka dur jong u Pilgrim bad ïathuhkhana ïa ki jingeh kiba une u pilgrim u la mad bad u la ong ba ki jingeh jong u Pilgrim ki dei ruh ki jingeh jong u samla bad ki briew baroh.
U la phla ba ma u ruh u la mad ki juh ki jingeh bad dei tat haduh ba u shem ïa ka diengphna ha Kalbari ba la weng ïa kita jingeh bad jingkit bakhia.
U Pastor Moore, u la kylli ïa uta u samla.
“Ko samla hato me kit ïa ki jingkit kiba khia ha ka jingim? U samla u la kohnguh ka khlieh bad u la jubab hoid.
Kumta u Pastor Moore u la shim ïa kane ka kabu ban ïasyllok jylliew bad kdew ïa u samla sha ka diengphna ha Kalbari.
ïiuma, kane ka jingrwai ka dei shaphang ka jingim shimet jong une u samla bad ka dei ka jingïashem kaba mar met hapdeng jong u bad u Pastor Moore.
Hynrei ka jingïathuh khana shaphang ka diengphna ha Kalbari kam dei tang na ka bynta ka jingim marwei shimet jong u ne ka briew.
Ka diengphna halor Kalbari ka dei ka kam paidbah bad ka kam saiï hima sima ha ka por jong U Jisu.
U Jisu u la shah sah narphna haduh ban da ïap namar ka nongrim ba u ïeng.
Ha kajuh ka por pat, ka diengphna ka ai jingkyrmen ba ka jingïakhun ne jingïaleh na ka bynta ban tei thymmai ïa ka imlang sahlang kaba khambha kam ju sepei.
Dei ban ïai pynkynmaw ba ka jingïap u Jisu halor ka diengphna kam dei kaba kut, hynrei ka dei ka jingsdang ban tei thymmai ïa ka imlang sahlang kaba khambha halor ki nongrim jong ka jingkyrmen, ka jingsuk, ka hok bad jingïalong mar ryngkat.
Naduh ba sdang ka ministry haduh u Lum Kalbari, u Jisu u kit ha lade ïa baroh ki jingkit jong ki rangli ki juki, ki khunswet, ki riewkynthei, kiba pang, kiba shah ban beiï bad kiba shah kyntait.
Katkum u Markos, U Jisu u sdang ban ïalap ïa ka Gospel hadien ba u la shah thngan saw phew sngi ha Ri khlaw.
Ka Ri khlaw ka dei ka jaka kaba u Jisu u ïakhun bad ïaksaid ban shem ïa ka jingshisha bad ka hok, nangta ban mad ïa ka jingim ba laitluid bad ba pura, ban shem ïa ka jingshai bad jingshemphang.
Kine kiba u Jisu u mad bad shem ha Ri khlaw ki kylla long ki nongrim ha ka jingïakhun jong ban wanrah ïa ka imlang sahlang kaba hok bad ka bym lah shilliang.
Ka dur jong kata ka imlang sahlang kaba thymmai bad kaba khambha kaba u Jisu u kren ka shat phalang ha ka khubor babha ba u ïalap shaphang ka jingwan ka Hima u Blei, hynrei hakhmat u Jisu ka Hima u Blei kam dei kum ki Hima ba paw ha pyrthei kiba don u pud u sam, ki kor ki bor synshar, pynban ka dei ka Hima kaba ki briew ki mad ïa ka jingsuk, ka jingshngaiï bad ka jingim ba pura.
Ha kawei ka liang, ka Ri khlaw ka long ka jaka kaba u Jisu u la ïohlad kyrpang ban pynkhreh ïalade na ka bynta ka mission kaba khraw.
Hadien saw phew sngi jong ka jingïakhun kaba jur ha Ri khlaw u Jisu u mih paidbah ban ïakhun bad ban kit ïa ki jingeh, ki jingpang bad jingshitom jong ki briew bad ruh ban ïalap ïa ka Gospel jong ka jingshisha, ka jinglaitluid bad jingim ba dap kyrhai.
Katkum ka Gospel u ïoannis 10:10 u Jisu u ïalap shaphang ka jingim kaba dap kyrhai, “Nga la wan ba phin ïoh ka jingim bad ka jingim ba dap kyrhai".
Kane ka wan na ka kyntien tynrai Greek “perisson" kaba mut ka jingim ba dap kyrhai.
U phadar Sngi Lyngdoh u la batai janai ïa ka jingmut jong kane ka kyntien bad ong kaba mut, “bapalat liam ïa kaba ki briew ki lah ban mutdur, ban khmih lynti…" Lah ruh ban sngewthuh ba ka jingim ba dap kyrhai ka mut, “ban im ha ka imlang sahlang kaba ka mariang ka long kaba bha, ka lyer bad ka um ki long kiba khuid.
Ha kaba ki saw aïom ki bud ryngkhi khlem thut, ha kaba u slap u hap ryntih dei por.
Ha kaba ki nongrep ki thung bad ki ot kyrhai, ki nongshong shnong ki biang ka bam ka sa, ka kup ka sem, ka shong ka sah bad ki khiah krat.
Ha kaba ka ïoh ka kot ka biang bad ki briew ki im ha ka jingshngaiï ban ïohkam ïohjam.
Ka imlang sahlang ka bym lah shilliang bad ki briew ki ïa-im mar ryngkat bad ki mad ïa ka jingsuk, jingkmen bad jinglaitluid.
" Kumta ka jingim kam dei tang ban shu im, hynrei ka dei ban ïasam bynta lang bad pynneh pynsah pateng la pateng ïa ka spah kaba u Blei u la kyrkhu.
Kano kano ka kam ne jingleh kaba ibeiï ïa ka jingim ba dap kyrhai ka dei ka pop bad ka jingbeiï Blei.
Katkum ki jingthoh Gospel, ha ka jingïakhun jong u Jisu ban tei thymmai ïa ka imlang sahlang, u la leh shibun ki kambah bad ki kam phylla.
Kine ki kambah ne kam phylla ki shat phalang ïa ka jingthmu jong ka mission jong u Jisu ban weng ïa ki jingkit jong ki riewpaidbah bad ban ïeng ryngkat bad ki ha ka jingïakhun ban ïoh ïa ka jingim ba dap kyrhai.
Ym lah ban shim ïa kine ki khana shaphang ki kambah tang kumba ki sawa, hynrei ngi dei ban pule ïa ki bad sngewthuh shynna ïa ka por bad juk ba la thaw ïa kine ki khana.
Ha ka por jong u Jisu, ki briew kim ïoh ïa ki jingdonkam ba kongsan kum ka koit ka khiah bad ka sumar pang, kim ïoh ïa ka bam, ka ïing ban shong bad ka jaiï ban kup.
Ki paidbah ki duk bad kyrduh tasam katba ki nongsynshar pat ki im sahuh bad la nang tynrong ha ki riewpaidbah da ki khajna, khamtam ka khajana ba siew sha ka temple.
Ka bamsap bad ki kam runar ki jyllei bad shyrkhei.
Ka kambah kaba khraw tam ba u Jisu u leh ka long ba u ïeng ban ïada ïa ki kynthei nongsamaria ha ka juk bad ka imlang sahlang kaba kheiñ poh dor ïa ki kynthei.
Haba nga phai sha ka diengphna ha u Lum Kalbari bad puson halor u Jisu Khrist uba la kit bad bah ïa ki jingeh jong ki riewpaidbah, ka wan ka jingpasiaw ba lada u Jisu un im mynta ha kane ka por un jin da la ïeng ïada ïa ka samla na Meghalaya kaba shong mynta ha Nongbah Bengaluru bad kaba shah kren beiï, shah byrngem bad shah kynthoh da ki kyntien khlem akor kiba laiphew rukom.
Paralok bad sha kito kiba kynthoh khlem akor! Phi lah ban ym ïahap bad kaei ba kane ka samla ka kren ne ka leh.
Phi lah ban pyrkhat ba ka jingkren ne jingleh jong ka, ka la pynmong ïa phi ne “ïa kiba bun".
Hynrei ngim don hok pat ban tim, ban tla, ban byrngem byrsit da ki rukom ba pher, ban thad rong lymne wat ban sneng ban kraw kaei ba ka dei ban leh ne kaei ba kam dei ban leh.
ïa kane ka samla lem bad kiwei de ki kynthei la thaw ïa ki ha ka dur jong u Blei hi bad ki dei ban ïoh ka burom bad ban im ka jingim kaba dap kyrhai.
Ngan pynkut ïa kane ka khubor Good Friday da kaba nga pynwandur ïa ka jingrwai jong u stad theology bakhraw jong ka Ri India, U S.
J Samartha kaba u la ai kyrteng, Saturday People, Ki Briew Kiba Im Ha ka Sngi Saitjaiï, “Hapdeng ka sngi Good Friday bad Easter Sunday ki don ki briew kiba im ha ka Sngi Saitjaiï kiba ngim tip, ngim ithuh bad ngim ju ïakren shaphang jong ki.
Kita ki long ki samla bym ïohkam, ki nonghikai ki bym ïoh tulop bad kiba rit tulop.
Ki kmie ki kpa ki bym don pisa ban siew bai skul ïa ki khun, ki nongtrei-nongbylla sngi, ki nongtrei casual bad contractual, ki nongbylla kiba wan na kiwei pat ki Jylla, ki nongdiemadan, ki ASHA, Anganwadi bad ki nongtrei ïingbriew.
Ki paidbah ki bym ïoh ka koit ka khiah bad ka sumar pang, ki bym don ka ïing ban shong ban sah, ki kynthei kiba shah kynthoh, shah byrngem bad shah shoh.
Kine bad kiwei de kiba shah ban beiï ki shu ïap ei, ki ïapthngan, ki duk ki kyrduh, ki kordit bad ym don ba kynmaw ïa ki.
Kine kim ïohmad lymne ïohi satia ïa ka Jingmihpat.
" Nga khot lang ïa phi ba ngin ïakhun bad ïa-ïenglang ryngkat bad ki.
“To wan ha nga phi baroh kiba thait bad khia ka jingkit te ngan pynjem ïa phi.
".
Shillong, ïaïong, 13: U nongïalam ka Liang Pyrshah u Mukul Sangma ha ka sngi Balang u la kyntu ïa ki seng saiñpyrthei ba synrop lang ha ka Sorkar MDA ba la ïalam da ka NPP ba kin mih beit shakhmat ban pyrshah lada kim mynjur ïa ka Memorandum of Understanding ba la ïasoi da ka Sorkar Meghalaya bad ka Sorkar Assam hynrei ym ban shu long tang ki nongpyrta shla na rynsan.
“Nga la ïohi ïa ka sur kren jong ki seng saiñpyrthei kiba don hapoh ka Sorkar synrop.
Nga la ïohi ïa ka jingkren ka United Democratic Party (UDP) kiba la kren pyrshah ïa ka MoU bad ki dei ban wan shakhmat ban kren ym ban shu pyrta na rynsan," ong u Sangma haba ïakren bad ki nongthoh khubor.
Une u Myntri Rangbah barim u la ong ba ka jingïapynbeit pud ka shong ha ka rai jong ka Parliament.
Haba pynpaw ba ïa kane ka mat dei ban ïakren lyngba ka sainhima sima, u la ong, “ka dei ban wan na ka sur jong ki paidbah, na ka jingdawa ki paidbah bad ka jingkitkhlieh jong ki seng saiñpyrthei baroh kiba kam ba ki don ïa ka jingkitkhlieh bad kiba pyrta shla ba ki ju kren na ka bynta ka dawbah jong ki paidbah.
"“Ym tang u Dr.
Mukul uba kren na ka bynta ka jingeh jong ki paidbah, hynrei ka dei ka kamram jong kito kiba don ha ki Seng Saiñpyrthei la ki dei kiba don hapoh ka Sorkar ban kren lane wat ki bym don hapoh ka Sorkar.
Wat kito kiba sngewkhia ïa ka jingkhia ka shon jong u paidbah," u la ong.
Shuh shuh u la kyntu ïa ki paralok kiba ïasynrop lang ha ka sorkar MDA ba ki dei ban long kiba don ka jingkitkhlieh.
U la ong ba ki seng saiñpyrthei kim dei ban shu kren tang ha ki rynsan ïalap elekshon ba ki sngewkhia ïa ka jaidbynriew hynrei katba ki kam pat kim long satia kumba ki kren.
U la ong ruh ba kane ka jingkren jong u, ka dei namarba u la ïoh ïa ka jingïam jong ki briew kiba shong basah ha khappud ki bym kwah ban shah khynniat jubor sha Assam.
Haba pynpaw ba ka Jylla Meghalaya bad Assam ki don hapoh kawei ka ri, u Mukul shuh shuh ula ong ba donkam ban sngewthuh ba ki jaka kiba la ïakren ban ïapynbeit pud ki dei kiba la buhai shnong da ki kmie kpa tymmen naduh hyndai hynthai da ki briew jong ka jylla Meghalaya kiba don ka jingkitkhlieh ban ïada bad ban pynneh pynsah ïa la ka khyndew ka shyiap.
“Ka dei ka kamram jong ngi ki nongmihkhmat ban kren ïa ka jingeh jong u paidbah.
Ka jingpyrshah dohim dohïap jong ngi ka long ban pynthikna ba ka jingïasoi soskular kam dei ban long da kaba shu pynbor ïa ki paidbah jong ngi," u la ongDa kaba kyntu ïa ki paidbah ba kin kyntait mardor ïa ka MoU, u Mukul u la ong, “haba ngi ïakhun na ka bynta ka bha ka miat jong ki paidbah bad na ka bynta ka jylla jong ngi, ngim dei ban sangeh noh shiteng lynti, lada ngi ïakhun, ngin jop.
Balei ngi ïakren ïa kane ka mat, ka daw ka long ba ki paidbah kim shym la mynjur satia wat ïa ka jingsorjamin jong ka tnat Survey of India da kaba pynshong nongrim katkum ka Notification jong ka North East Reorganization Act, 1971, ïa kaba ym lah satia ban pdiang.
Mynta ki paidbah kim pdiang, namar jongno phin ïapynbeit bad na ka bynta jongno?".
Shillong, ïaïong, 13: Ka Deputy Commissioner kaba long ruh ha kajuh ka por ka Chairperson jong ka District Disaster Management Authority (DDMA) jong ka East Khasi Hills District ha ka sngi Balang ka la pyntip paidbah ba katkum ka jingmaham jong ka Indian Metrological Department kan don ka jinghap slap ha ki katto katne ki bynta jong ka District ryngkat ka lyer, ka leilieh bad u pyrthat ha ka 14 tarik bad 15 tarik mynta u bnai.
Ha kaba ïadei bad kane, ka DDMA ka la kyrpad ïa ki paidbah ban khmih bad ban pynskhem bha ïa ki tiar kiba lah ban shah rong ha ka lyer kum ki thup dieng, ki tin sop ing, ki mawit ba shong synjor, ki tin/sop thehñiut, ki sign board bad kiwei kiwei ki mar kiba lah ban shah rong ha ka por ba jur ka lyer.
Lada ka jingthaba ka lehlieh ka long kaba jur bad neh slem kan bha shibun ban nym pyndonkam ne ban pynmeh ïa ki tiar elektrik kum ki mobile, isteri, radio, telebishon bad kiwei kiwei ki tiar kiba pyndonkam da ka bor elektrik.
La maham ïa ki nongshong shnong ba ki dei ban long kiba phikir ban ïada ïalade namar ka jingshlei um ka lah ban jia hadien ka jingther u lapbah khamtam ha ki jaka kiba don harud wah bad ha ki wahduid.
La kyntu ïa ki paidbah ba kin kiar na kaba jam ïa ki wah duid, ki wah bah bad ki kshaid ha ka por ba jur slap namarba ym lah ban thikna ïa ka bor jong ka bad ka um kaba jyndong bad tuid stet ka lah ban pynkyllon haba jam na shilliang sha shiliang.
DDMA ka la kyntu ïa ki paidbah ba kim dei ban tur ne niah ïa ki kali haba don ka jingshlei um bad ban kiar na ki post ielektrik ban lait na ka jingshah bat ha ka bording.
Shillong, ïaïong, 13: Ki Pulit ka East Jaiñtia Hills District ki dang pynlong ïa ka jingtohkit kaba bniah bha halor ka jingïohkem ïa lai ngut ki snar khaii drok ba kynthup ïa kawei ka kynthei kiba la shah kem ha ki Pulit jong ka ANTF ka East Jaiñtia Hills District.
Katkum u kyrwoh ba la phah da u Superintendent of Police ka East Jaiñtia Hills District, ki Pulit jong ka Anti-Narcotic Task Force bad ki Pulit ka Ladrymbai Police Out Post kiba la ïoh jingtip na ki tnat syntiat ki la pynap shrip ha Ladrymbai bad ïohbat ïa kawei ka kali Bolero kaba don ïa u nombar NL-04 C 3516 kaba wan na Silchar, Assam ban leit sha nongbah Shillong.
Hadien ka jingtalasi ïa ka kali ha ryngkat ka jingdon lang jong ki nongsakhi, ki Pulit ki la ïoh kurup haduh 50 tylli ki jingthep sabon kiba la thep ïa u drok bad ba la buhrieh bha ha ka Chasis jong ka Kali.
Une u drok hadien ba la thew u khia 411.
17 gram.
Ïa kine ki lai ngut la register case ha Khliehriat Police Station bad la pynngat hapoh ka kyndon 8 (C)/22 (C)/ 27 (C) jong ka NDPS Act.
Ki Pulit ki dang pynlong ka jingtohkit kaba bniah ban ïohkem sa ïa kiwei pat kiba donkti.
Ha ka jingïakren bad ki lad pathai khubor, u Myntri ka tnat Kam Pohing u Bah Lahkmen Rymbui u la ong, “hynnin ka sngi Baar ki Pulit ka East Jaiñtia Hills ki la ïoh bat ïa kawei ka kali Bolero kaba kit ïa u drok bad lai ngut ki briew kiba donkti ki la shah kem.
"“Ïa mynta ka jingtohkit ka dang ïaid shakhmat ban tip na kano ka jaka la wan kit ïa u drok, shaei yn leit rah bad mano ba donkti ha kane ka kam," la ong u Bah Rymbui.
Haba kylli, u la ong, “ka jingtohkit ka dang ïaid ban lap dien ïa u Kingpin ne u snar nongkhaii bad ban wad ïa ka jaka sah.
Ïa kane ngi la ïatreilang da baroh ki Agency jong ka Sorkar Jylla bad ka Sorkar Pdeng bad lada ki don ha kano kano ka jaka ruh ngin leit kem.
"U la ong ba ka Tnat Pulit ka don la ka jong ka tnat syntiat bad na ka por sha ka por ka ju peitngor ïa ki kali kiba ïaid ha shilynter ka surok.
“Don ki khep ba la ïohkem ïa une u jingdih pynbuaid na Nongpoh namarba ïa kane ka jylla jong ngi ki briew kiba nabar ki ju pyndonkam kum ka lynti ïaid ban shalan be-aiñ ïa u drok sha ka Ri Bangladesh.
"“Dei na kata ka daw ba ki Pulit bad ki shipai BSF ki ju ïatreilang na ka por sha ka por ban tehlakam ïa ka jingshalan be-aiñ ïa u drok sha ka ri Bangladesh," u la ong.
Shillong, ïaïong, 13: Ki lai ngut ki samla Khasi kiba la shah kem ha ki Pulit Assam na ka Shnong Sabuda halor ka jingshah kynnoh ba ki thmu ban wiangding ïa ka jingkieng ha Wah Umler, mynta kin hap ban shu ap khmihlynti sa tang ïa ka jingbishar kaba hok jong ka Kashari na Assam.
Kine ki lai ngut ki samla Khasi ki dang don mynta ha ka kti ki Pulit Assam ki dei kiba la tip kyrteng kum u samla Barson Lawai, u samla Standing Khriam bad u samla Dispar Mukhim.
Ïa kine ki lai ngut ki Pulit ka Assam ki la kem na Umpaklong kaba don hajan ka Wah Umler.
U Myntri ka tnat Kam Pohing ka Sorkar Jylla u Bah Lahkmen Rymbui ha ka jingïakren bad ki lad pathai khubor ha ka sngi Palei u la ong, “ïa kine ki lai ngut ki samla Khasi la kem halor ka jingkynnoh ba ki thmu ban thang ïa ka jingkieng.
Ban pynshisha ïa kata ngam lah bad ngam lah ban ong la ka dei ne ka lait.
Ngi na ka Sorkar ngi la ban ïakren bad u Deputy Commissioner jong ka Ri-Bhoi District hynrei katkum ka jingtip, ïa kine ki lai ngut ki Pulit ki la mudui da ka ejahar bad tian bishar ruh ha Kashari.
Watla katta ruh na ka liang jong ngi, ngi la pyrshang ban ïarap hynrei namarba ka kam ka la poi ha Kashari kam dei kaba suk.
"“Na ka Sorkar ngin sa peit kaei kaba ngi lah ban leh khnang ba kine ki briew kin ïoh ïa ka jingbishar kaba hok, kaba khuid ha kano kano ka bynta," ong u Bah Rymbui.
Ha kaba ïadei bad kane ka jingjia, u MDC jong ka Mawhati Constituency u Bah Charles Marngar u la phah da ka jingthoh sha ka Sorkar Jylla ba kan tuklar halor kane ka jingjia bad ban phah pynkynriah noh ïa ka case na Assam sha Meghalaya bad ha kajuh ka por u la kynnoh ruh ba ka Sorkar kam shym la shimkhia ïa kane ka kam.
“Haoid, u MDC u la ai da ka jingthoh bad nga la ïakren ruh bad u bad nga la pyntip ba ki Pulit ka Assam ki la ujor ejahar bad la rah ban tian bishar ïa ki lai ngut ki samla Khasi sha Kashari.
U dei ban sngewthuh ba ka kam jong ka aiñ kumno ka treikam.
U la ïakren bad nga ban pynkynriah ïa ka Case na Assam sha Meglaaya, ïa kata ngam lah ban batai namarba ka lynti jongka aiñ ka don," u la ong.
“Ngi na ka liang jong ka Sorkar kaei kaba ngi pyrshang ka long katba long ba kine ki briew ki dei ban ïoh ïa ka jingbishar kaba hok," u la bynrap.
Shillong, Iaiong 13 : Ki pulit ka Laitumkhrah Police Station mynta ka sngi ki la ïoh ban kem ïa uwei u briew uba kyrteng u Mebanshan Snaitang namar u kam ïa lade ba u dei u Personal Assistant (PA) jong u Myntri Rangbah u Conrad K Sangma bad u Myntri ka koit ka khiah u James P.
K Sangma bad kular thok ban pynïoh kam ïoh jam ïa ki samla.
Une u Mebanshan Snaitang u pynïaid ïa ka Shillong Coaching Academic Centre ha Upland Road, Laitumkhrah bad u la pynbiej ïa ki samla ban wan shah hikai ha u namar u kular ban pynïoh kam ïa ki da kaba pyndonkam ïa ka kyrteng u Myntri Rangbah bad u myntri ka tnad ka koit ka khiah.
Na ka liang ka National Peoples Youth Front (NPYF) ka tnad jong ki samla ka NPP ka la ujor da ka ejahar ha Laitumkhrah Police Station pyrshah ïa u Snaitang haba ka la ïoh jingtip ba une u pyndonkam bakla ïa ka kyrteng u myntri rangbah bad myntri ka tnad ka koit ka khiah bad kumjuh ruh ba u ju soi tuh ïa ka jingsoi jong ki ophisar sorkar tang ban pynbiej ïa ki briew.
U Snaitang u kam ruh ba u dei u dkhot ka NPYF bad u leh ïa kane tang ban ïoh pynbiej bad thok ïa ki briew khamtam ïa ki samla ba wad kam wad jam.
Shillong, Iaiong 13 : Ka Deputy Commissioner (Excise) East Khasi Hills I Kong Isawanda Laloo IAS i la pynbna ba ka 15 tarik mynta u bnai kan long ka sngi tyrkhong kyiad ( dry day) namar ka jingrakhe ïa ka Good Friday.
Baroh ki dukan naduh ki Bonded warehouse, IMFL Off and On, kiba leit rah sha ïing ki canteen, ki bar kin khang ha katei ka sngi.
Shillong, ïaïong, 13: Kum ka jingpynshlur ïa ki samla pule Khasi shynrang bad kynthei, ka Khasi Students Union ha ka sngi Balang ka la pynbna ban ai Scholarship ne baibam ïa ki samla pule kiba pyntbtit ïalade na ka bynta ka UPSC Civil Service Examination ha ki Coaching Centre kiba la paw ha nongbah New Delhi.
U President ka Seng u Samla Lambokstarwell Marngar u la ong ba ka jingjied ïa ki samla pule kan long lyngba ka eksamin bad ha kajuh ka por u la pyntip ba ki samla kiba kwah ban ïoh ïa ka jingtip kaba kham bniah na ka bynta ban ïoh ïa ki Form ki lah ban peit ha ka Website jong ka Seng ïa kaba la ai kyrteng, “www.
khasistudentsunion.
com.
’ lane da kaba telephone ha u nombar 8259058642/7005326776/8794448132.
Ka tarik bakhatduh ban pynrung kyrteng ïalade bad ban pynpoi ïa ki Form ka long ha ka 23 tarik u bnai Ïaiong, 2022.
Jowai, Ïaïong 13: Ka District Congress Committee (DCC) Jaiñtia Hills District mynta ka sngi kala lum ïa ka jingïalang ban ïatai sani bha halor ki mat treikam bad ban pynkhlaiñ shuh shuh ïa ka Party hapoh ka West bad ka East Jaiñtia Hills District, ïa ka jingïalang la pynlong ha ophis treikam ka Party ha Caroline Ladthadlaboh Jowai.
Ha kane ka sngi ki nongïalam ba hakhmat jong ka Party naduh naduh u Secretary ka Meghalaya Pradesh Congress Committee (MPCC) ma Erwin K Syiem Sutnga, u ma Nehemayah Tyngkan Vice President MPCC, ma Rikut N Parien Secretary DCC, West Jaiñtia Hills District, MDC ma A.
A Shullai, ki dkhot ka Youth Congress Meghalaya naduh u President jong ka u samla Adrian L C Mylliem lem bad kiwei de kiba la poi sha kane ka jingïalang.
Hadien jong kane ka jingïalang na ka liang u ma Erwin K Syiem Sutnga haba kren sha ki lad pathai khubor ula pynsngew ka jingmut jong kane ka jingïalang mynta ka nsgi ka long kyrpang eh ban pynkhlaiñ ïa ka party ha kine ki sngi ban wan bad ban pylleit jingmut ha ki khun samla kiba long ka jingkyrmen ïa ka Ri bad ka jaitbynriew.
‘Kum ka party ka don ka jingkyrmen skhem ba kan wan biang ha ka bor synshar hapoh ka jylla’ namar kumba ka long mynta ka jylla ka don shibun ki jingeh tad haduh ba la hap ban shah pynbor ha ka ïing kashari ba don burom na ka bynta ban leh ïa ki kam ba donkam, ong ba SutngaUla pynsngew ruh ha ka jaka ban pynrung ïa ka Ktien Khasi hapoh ka khyrnit ba 8 jong ka riti synshar ka ri India, hynrei ka sorkar kmie kala ïaleh pynban ban pynrung da ka ktien Hindi hapoh ki jaka pule puthi jong ki khynnah skul wat shapoh ka thaiñ North East.
Shuh shuh ula kynthoh jur ïa kane ka sorkar jylla MDA ba mynta kaba la kular ban pyllait ïa u Dewiong hynrei haduh mynta ka jingshynshar bym hok ka dang treikam da kita ki High Level kiba ïoh ban kamai da ki phew klut tyngka nalor ba la pyntreikam ïa ka hukum jong ka NGT.
Wat ïa ki jaka kiba don hapoh ka Jylla Meghalaya la dep ban die lut sha ka Assam da kaba u ong ba ka ‘Meghalaya ka dei kum ka nongai katba ka Assam pat ka dei ka nongshim’.
Lada khieñ ïa ki jaka jong ka Meghalaya ïa kiba la ïoh jingtip tikna ka la poi sha ka 20 hajar Square Kilometer ka jingduh noh ki jaka.
‘Kum ki nongshong shnong ka jylla ki don ka hok ban pynsngew ïa kine ki jingeh jong ki pyrshah ïa ka sorkar’.
U ma Sutnga ula ong halor kane ka nongrim ka seng Congress kam ailad satia wat tang shi inshi ka khyndew ban leit shapoh ka Assam’, wat ki jaka kiba don ha ‘Block-1 bad II’ ka party ka ïakhun ban pynphai biang ïa ki shappoh ka jylla Meghalaya.
U Vice President MPCC Nehemayah Tyngkan ula pynsngew ba ka seng Congress ka don ka jingkyrmen skhem ba ka Party kan kiew biang shakhmat ha kine ki sngi ban wan, kane kan urlong da ka jingïasnohkit lang jong ki paidbah nongshong shnong.
Na ka liang jong u ma Tyngkan ula kynthoh jur ïa kane ka sorkar mynta kaba dap tang da ki jingkular suda ‘kiba long ki kam thoh kam shukor’ ïa ki paidbah.
Ha ka juh ka por u ma Nehemayah Tyngkan ula pyntip ruh hadien ka jingbishar ba bniah ula shim ïa ka rai ban ïakhun biang kum u kyrtong MLA na ka 4-Mowkaiaw Constituency na ka Party Congress.
Katba u samla Adrian L C Mylliem ula ïaathuh kat shaba ngi phai mynta la dap satang ki jingeh ha manla ki jaka hapoh ka jingshynshar jong ka sorkar MDA ba mynta, da kaba ai nuksa ka jingkiew dor ki marbam mardih, ki lad ïohkam ïohjam, ki jingeh ki nongshong shnong ha ki jaka khappud bad kiwei kiwei de.
Halor kine ki jingeh wat na ka liang jong ki kiba don jingmut ban pynsngew sha u Myntri Rangbah hynrei la shah khang lynti pynban ïa ki ban ïakynduh markhmat ïa u Myntri Rangbah hynnin ka sngi 12 tarik ha Shillong.
‘Ka seng Congress hapoh ka Ri-Lum Jaiñtia ka kwah ban pynshai sha ki paidbah ba ka Party ka dang don ka nongrim ba skhem lyngba kikam ba bha kiba ka la leh ha ki por ba ladep, da ka ïa nujor ïa ki kam ba kane ka sorkar ba mynta kaba la leh dusmon ïa ki paidbah’ ong u ma Parien, haba pynkut u kyntu jur ïa ki paidbah ba kin ai ka jingkyrshah ba pura ïa ka Party Congress ha kane ka Election ban wan khnang ba kan ïoh ban ai ka jingshakri kaba bha tam ïa ka jylla hi baroh kawei.
Nongpoh, Ïaiong 13: Tang ka daw ka jingmih ki huri hura bad ki kynrum ki kynram ha ka Shnong Jatalong kumba la mih ha ki lad pathai khubor ba ha kine ki khyndiat sngi bnai la mih ka jingïashoh ïa dat hapeng ki Samla Khasi bad ki Nepali bad ka long pat ka jingsngew khia kaba jur ba na ka daw katei ka jingjia ka la ktah pat ïa ka shongsuk shongsain ki paidbah bad khamtam ki nongshong shnong ba lui lui ki shah pynthud beit ha ki Pulit ka Assam.
Kum ban pynkynmaw, dang ha kine ki khyndait sngi ba la dep, ki lai ngut ki samla Khasi ki la shah kem ha ki Pulit ka Assam da kaba pharep ba ki thmu ban tang ïa ka jingkieng Umler bad kumba la pynpaw da ki paidbah Khasi ki la kynnoh ba katei ka jingleh ki Pulit ka Assam ka long kaba ym don nongrim satia ba kum ki trai shnong ki tip kham bha ïa kitei ki samla kiba ym ju don dak ban leh ïa ki kam sniew hapoh shnong hapoh thaw.
Kumba la ioh lum jingtip na kitei ki jingjia ba la jia ha kitei ki shnong khappud ba la pyrkhing ïa ka leit ka wan ki paidbah da ka jingthmu ban nym pynmih kino kino ki huri hura kiba ktah ïa ka shongsuk shongsain ki paidbah nongshong shnong bad ha kawei pat ka bynta ka la wan rah jingeh ïa ki paid Khasi ba ki paidbah kiba dei ki trai shnong ruh ki shah pynthud ha ki Pulit ka Assam ha ka leit ka wan na ka bynta ki jingdonkam bapher bapher.
Kumba la ioh ban ïa kren bad ki nongshong shnong katei ka thaiñ, ki la ong ba kaba sngewlyngngoh ka long ba ka jingteh pyrkhing ïa ki paidbah ka dei tang ïa ki paid Khasi kiba shong basah ha kitei ki shnong khappud ka Block II bad kane ka jingshah pynthud ruh ka dei ha ki Pulit ka Assam kiba ap pahara khlem da ithuh shuh wat ïa ki trai shnong kiba shong basah ha katei ka thaiñ.
La pynpaw ruh uwei u samla bym kwah pynpaw kyrteng da kaba u la ong, ba ngi sngewthuh ba lada don kano kano ka huri hura dei hi ban don ki bor pahara na ki Pulit ba peitngor ïa kino kino kiba pynmih jingklumar ne ki huri hura, hynrei kaba sngewsih pat ka long ba ki Pulit Assam ki don por ban pahara 24 kynta bad na ka liang ki Pulit Meghalaya pat kim lah ban pahara sah ha kitei ki jaka kaba buh jingeh pat ïa ki paidbah Khasi.
U la ïathuh ruh ki don ki paidbah kiba hap leit iew leit hat shaduh sha Mawlasnai bad ki don ruh kiba leit shim dawai haba pang ba shitom bad kine ruh ki shah pynthud ha ki Pulit ka Assam la kum ba kim dei k trai shnong na katei ka jaka ba kane ka la wan rah bha ka jingeh kaba khraw ïa ki paidbah nongshong shnogn kiba dei ki Khasi.
“Lada ka Assam ka lah ban buh ïa ki bor pulit ban pahara ha Jatalong bad Sabuda bad ha Umsohphoh ban peit pyrman ïa ka leit ka wan ki paidbah bad balei pat ka sorkar Meghalaya kam lah ban buh ïa ki Pulit ka Meghalaya ha kitei ki jaka khang ban shngaiñ ki paid Khasi" ong uwei na u Samla na katei ka thaiñ.
U la ïathuh ruh ba ki paid Khasi hi na ka por sha ka por ki syrtok bad mad ki jingjynjar ha kitei ki shnong khappud ba dang ka jia pud hapdeng ka Assam bad Meghalaya bad bunsien pat kim ioh ka jingïada na ki bor pulit ka Meghalaya bad dei tang ki Pulit Assam kiba ju pahara bad kiba ju pynthud ruh wat ïa ki trai shnong kiba shong basah na ki shnong ha kitei ki shnong khappud.
U la pynpaw ruh na ka por sha ka por ki pulit ka Assam tang shu don kano kano ka jingjia ki kem beit naphang ïa ki Khasi da kaba kynnoh da kumne kumtei bad kane ka la paw ruh dang shen ba haduh 3 ngut ki samla ki la shah kem khlem da leh ïa kino kino ki kam sniew ba ki Pulit ka Assam ki shu shim kabu.
Namar kata, na ka liang ki paidbah ki dawa na ka sorkar Meghalaya ruh ba kim dei ban shim sting bad kumba katei ki shnong ki dang ïa kajia pud bad wat ka Meghalaya ruh ka don hok ban buh ïa ki bor pulit haba don kano kano ka jingjia khnang lada don ki bor pulit na Meghalaya kan ai jingshngain ïa ki paid Khasi bad ruh ba ki Pulit kin nym ioh ban leh mon lada don ki bor pulit na Meghalaya kiba pahara bad peitngor ha kitei ki shnong khappud, la bynrap ka tyllong khubor ba la ioh lum da u Mawphor.
Shillong, Ïaiong 13 : U Myntri Rangbah ka Jylla, Conrad K Sangma ha ka sngi Balang u la ong ba ka jylla la 50 snem mynta kam pat pyntreikam satia ïa ka roster system ha ka thungkam thungjam.
Haba kren bad ki lad pathai khubor hadien ba la wai ka jingïalang jong ka kynhun Myntri, u Myntri Rangbah u la ong, “Ha kine ki 50snem ba la dep naduh ba don ka bhah thungkam thungjam, kane kam shym la don satia.
"Shuh shuh u ong ruh ba hadien ba ka Court ka la bthah halor kane ka kam, kumta na ka liang ka sorkar ki la bishar bniah bad ïatai sani ha shwa ba kin phah pat ïa ka jubab sha ka High Court.
Nalorkata, u ong ruh ba dei kane ka sorkar ba mynta kaba la wanrah ïa kane ka roster system na ka bynta kito kiba don jingthut ha ka dkhot met (People With Disabilities).
U Myntri Rangbah u la ïathuh ba ki la ïatai ruh ha ka kynhun Myntri halor ka hukum jong ka Meghalaya High Court kaba la pynsangeh ïa baroh ka thungkam thungjam jong ka sorkar tad haduh ban da don ka roster system.
Halor kane, u Myntri Rangbah u la ong ba ka sorkar ka la pynkhreh mynta na ka bynta ban jubab sha ka Court.
“Ngin sa ïakren biang ïa kane ka phang ha kine ki khyndiat sngi ban wan bad ban lum shuh shuh ïa ki jingtip," u la ong da kaba pyntip ba ki khlem pat lah ban pyndep ïa katei ka kam ha katei ka sngi.
Tura, Iaiong 13 : Ki pulit ki la ithuh ïa u runar uba kyllon iap ha ka jingïather kuli ha Chibinang, Dadenggre Sub Division, West Garo Hills, ha ka miet Sngi U Blei bad u dei ruh u dkhot uba rim jongka seng kieng atiar UALA.
Une uba kyllon iap ha ki kuli jongki pulit u dei u Wali A Sangma, khun jong u (L) Nickson M Marak na ka shnong Darakona, North Garo Hills.
Une u la shong kurim ïa ka samla na Chambakpara ha Chibinang hi kaba hap hapoh ka Phulbari Police Station.
Kat kum ka jingïathuh jong u SP ka West Garo Hills u V.
S Rathore, une u Wali A Sangma u dei uba la shah kem teng ha u 2015 katba u dang dawa pisa ha ka kyrteng ka UALA.
Lah ban pynkynmaw ba une ula kyllon iap ha ka jingïasiat bad ki pulit kaba la neh kumba 5 minit ei ei ha Chibinang ha katei ka miet Sngi U Blei.
Ka jingjia ka la jia haka por ba ki pulit ki dang ïaid pahara sha katei ka jaka namar ki la ïoh jingtip ba ki don ki kynhun runar kiba ap ktem ban ïoh rahbor ïa ki nongkhaïi kiba na Assam kiba ju wan thied wan pet na Dadenggre.
Ha ka por ba ki pulit ki dang ïaid da ki kali, kine ki runar ki la ther kuli beit naphang ïa ki pulit bad ki pulit ruh ki la pynphai kylla kumta ha ka jingïasiat une u Wali u la kyllon iap katba kiwei ki la lait phet.
Ki pulit ki la ïoh ban kurup ruh ïa kawei ka suloi AK 47 lem bad ki kuli, ki dynamite na ka jaka ba u Wali u kyllon iap.
ïa ka met jong une u runar la pynkit sha hospital ban pyndep ïa ka post mortem bad ka jingtohkit ka dang ïaid ban lap dien ïa kiwei kiba iadon kti lang.
Shuh shuh, hadien ba ki pulit ki la sakhi ar tylli ki jingjia kiba ki runar ki pyndonkam beit da ki suloi Automatic ba ju pyndonkam tang da ki kynhun kieng atiar mynta ki la sdang ban bud dien tyngeh ban lap dien nangno ki tiar ki ïoh ban wan poi sha ri lum Garo namar ka paw shai ba ki suloi bad pistol khlaiñ bor ki dang tuid beit sha ri lum Garo wat hadien ba ym don seng kieng atiar shuh ruh.
Ha ki por ba mynshwa na ki kynhun nonglute bad runar ki pulit ki ju ioh kurup tang ki wait khukri, ki suloi tynsah, SBBL ne teng teng shu shna tang da ka dieng ha ka dur jongka suloi ruh, hynrei kane ka jingsdang ki kynhun runar ban rah da ki suloi Automatic ka la pynlong ïa ki pulit ban kyndit bynriew bad shim khia bha ïa kane ka kam ban tohkit bad wad ïa ka tynrai mano ba pynpoi ne khaïi tuh ïa ki tiar siat sha ri lum Garo.
Shillong, Iaiong 13 : U Nongïalam ka All India Trinamool Congress (AITC) u Dr Mukul Sangma ula ther tyngeh bad kynnoh ba kane ka sorkar MDA ba la ïalam da ka NPP ka dei ka sorkar kaba kup ïa ka dur jong u suri kup snieh langbrot namar kam niewkor shuh ïa la ki jong ki briew bad kum ka Party kan ïeng ban pyrshah haduh ba kut ïa ka Memorandum of Understanding (MoU) ba la ïasoi bad ka Assam halor ki 6 tylli ki jaka napdeng ki 12 kiba ïa kajia.
“ Kane ka sorkar ka long thik kum u suri kum snieh langbrot, namar kam don ka jingkitkhlieh bad shim khia ban ïada ïa la ki jong ki briew ne ïa ki Jaidbynriew lajong" ong u Dr Mukul.
Kane ka jingther kylla sa u Dr Mukul ka long tang hadien shisngi ba u Myntri Rangbah u Conrad K Sangma ula tei pop ha u Dr Mukul ha kaba ïadei bad ki shnong kiba hap sha Assam da kaba kynnoh ba ia ka list ba la ai sha ka Assam ha u 2011 da u Dr Mukul la ai tang 23 tylli ki shnong ba ïakajia bad lyngba ki jingïakren ka Meghalaya ka la ioh 21 na kitei ki 23.
U Dr Mukul ula ong “ Kat kum ka jingsngewthuh jong nga ka dei ka Assam kaba la pynkhreh ïa ka list kino ki shnong ban leit sha Meghalaya bad kino ki ban wan ne neh sha ka Assam bad kine ki jong ngi ki shu soi beit la ka soi" “Hato phi la ïoh ïa ka kopi ba la pynkhreh da ka sorkar Meghalaya ban pynpaw ba ki khlem leit thylli sha kino kino ki jingïalang? “ Kaei kaba la pynkhreh da ka Assam hapoh ka jingïalam jong u Myntri Rangbah jongka uba shalak khlieh u Himanta Biswa Sarma, u ba la tip lut shaphang kine ki jaka bad kwah ban pynbeit ïa u pud katba kine ki briew ki dang don ha ka shuki khnang ba kan long kaba suk ban pynbiej ïa ki" ong biang u Dr Mukul.
Une u Myntri Rangbah ba rim ka jylla u la pynkynmaw ruh kumno ba ka Assam ka pynslem ïa ka kam ïa pynbeit bud bad ka Meghalaya ha ka por ba u don ha ka bor halor kine ki 12 tylli ki jaka ha u snem 2011 ka daw ka long ba ki (Assam) ki tip shai ba kin ym lah ban pynbiej ne ban leh da ki buit poh namar ha kato ka por ka sorkar ka la rai ba kan ym ai da lei lei ruh ïa ki shnong kiba hap hapoh ka Meghalaya sha ka Assam.
U Dr Mukul u la ong ba ki don ar tylli kiei kiei halor kane ka kam, ka lah ban long ba ka la don lypa ka jingïapynbeit da ka sorkar ban ïa pynbeit ïa u pud wat la ka long pyrshah ïa kamon ki paidbah bad ai jingmyntoi ïaka Assam lane ka lah ban long ba kane ka sorkar bad ki nongïalam jongka kim tip shai shaphang kane ka kam ïa pynbeit pud ne ïa u pud u sam la jong.
“ Ka lah ban long ba kane ka sorkar ba ki nongïalam jongka kim sngewthuh ei ei shaphang kane kam pynbeit pud ne ka lah ba long ba ki ar ngut ki myntri rangbah ki la dep ïa rai lypa ban ai beit ïa ki jaka sha ka Assam" ong u Dr Mukul.
Halor ki jingkam jong u Conrad ba tang ar tylli ki shnong kiba leit sha Assam na ki 23 tylli u Dr Mukul ula ong ba wat ïa ka Joypur ruh u ( Conrad) ula dep aiti sha ka Assam.
U la ong kawei dei ban kynmaw ba ki don ki shnong kiba dei ki juh ki kyrteng kiba don ha Assam bad Meghalaya kum ka Joypur ka dei kaba hap hapoh Meghalaya bad ka don sa kawei ka Joypur kaba hap ha Assam hynrei ïa kane ka shnong kaba hap ha Meghalaya ruh la ai noh sha ka Assam.
Ka Malchapara kaba dei ka shnong ha Meghalaya la ai sha ka Assam.
Ka Salbari kaba dei ka shnong hapoh Meghalaya la ai sha Assam.
ïa ka khlhaw Gizang Reserve Forest kaba 8.
7 Sq.
Km la aiti sha ka Assam.
Kane ka jaka ka dei kaba hap hapoh u pud u sam ka United Khasi Jaintia District Council hynrei mynta la aiti lut shaka Assam.
U Dr Mukul u la ong ba ka AITC kan ïeng pyrshah jur beit ïa ka MoU ryngkat bad ki paidbah khnang ba kan ym urlong da leilei ruh.
U la ong ba kine ki shnong ki bym don haka list ki dei kiba la thikna ba kim dei kiba ïakajia bad ki hap ruh hapoh u pud ka Meghalaya hynrei mynta ïa kita ki shnong bym ïakajia la aiti beit sha ka Assam.
Shillong, Ïaiong 13 : Ka sorkar jylla ha ka sngi Balang ka la ieng skhem ba kan ïaid beit shakhmat na ka bynta ban pynkynriah noh shawei ïa kito kiba sah ha Them-metor kumba la mynjur da ka High Level Committee.
Haba kren bad ki lad pathai khubor hadien ka jingkynduh bad ki nongïalam jong ka Harijan Panchayat Committee (HPC) ha Secretary ha kane ka sngi, u Bah Prestone uba dei ruh u Chairman ka High Level Committee u la ong ruh ba kin kynduh biang sa shisien pat ha ka 25tarik mynta u bnai na ka bynta ban pynstet ïa ka kam.
Watla um pat pynshai shaei pat kin pynkynriah ïa kitei ki briew hynrei na ka liang u Bah Prestone u la ong ba ka la don ka jaka ba ka sorkar ka la pynkhreh.
Shuh shuh u la pyntip ba u la dep ban bthah ruh ïa ki dkhot ka HPC ba kin pynsngew ïa katei ka khubor jong ka sorkar sha kito kiba sah hangtei.
Halor ka jingkylli, u Bah Prestone u la ïathuh ruh ba ki la don 342 tylli ki longiing kiba sah ha katei ka jaka bad baroh ki dei ki nongtrei ha ki tnad treikam jong ka sorkar.
“Ki don 342 tylli ki longiing bad baroh kidei ki nongtrei jong ka sorkar kynthup ïa kito kiba la trei naduh mynshwa," u la bynrap biang.
Nalorkata, u ong ruh ba lada ym lah ban buh ïa ki tang ha kawei ka jaka ruh ki lah ban buh kylleng kylleng.
La ïathuh ruh ba na ka liang ka sorkar ki la jied katto katne ki jaka tangba kim pat lah ban ïathuh paidbah namar ki dang ap ïa ka jingtip kaba kham bniah na ki tnad ba dei peit kynthup na ka Municipal bad Urban Affairs Department.
Na ka liang ki nongïalam jong ka Harijan Panchayat Committee haba kren hadien katei ka jingïalang ki la pynpaw ba katei ka jingkynduh ka long kaba seisoh bad mynta ki ap pat sa ka jingïalang kaban long biang ha ka 25tarik mynta u bnai.
Shillong, Iaiong 13 : Hadien kumba ar taiew ei ei ba ka seng Lawei Baphyrnai ka la paw lyngba ki email ba ka byrngem pynbthei bom ha ki ophis ka tnad pule puthi bad jaka pule, la ïoh jingtip arngut ki dkhot jong kane ka seng kata u nongseng bad u nongbud ki la ngat ha shrip jongki pulit jongka Police Crime Branch.
Haba pyrshang ban kylli na u SP u la kyntait ban ïathuh ei ei da kaba ong ba yn sa pynthikna lashai.
Hynrei ka khubor pulit kaba thikna pat ka ïathuh ba kine ki arngut ki la ngat ha ka shrip ki pulit ka Crime Branch Police Station.
Lah ban pynkynmaw ba kane ka seng ka la pyllait khubor ruh ïa ka email ba ka la phah sha u Myntri Rangbah ka jylla u Conrad K Sangma, da kaba pyrngem ban sdang ka jingpynbthei bom naduh ka 1 tarik u Jymmang da kaba sdang na ka ophis jongka MBOSE nangta kan sa bteng sa ha St Anthonys’ College bad St Anthonys’ School bad kumjuh ruh ha NEHU.
La pynpaw ruh ba ïa kane ka kynhun la seng da ki 39 ngut ki dkhot kiba la dep pyntbit bha ha ki jingpule hynrei kiba khlem ïoh kam ïoh jam.
Kat haduh ba thoh ïa ka khubor ki pulit kim pat kwah ban ïathuh bniah shaphang kine ki arngut lait noh tangba ki ïathuh ba uwei u dei u nongseng bad uwei u nongbud.
“ Ngi dang bteng ka jingtohkit ban tip shai la ki dang don shisha ne em kiwei kiba ïadon kti lang" ong u pulit ophisar da kaba ïathuh ruh ba ki pulit ki shim khia bha ïa kane ka kam khamtam ba la byrngem ban pynbthei bom ha ki skul bad college.
Shillong, Ïaïong 15: Ka Nongthymmai SC kala pynliem noh ïa ka Lawsohtun SC ha ka lympung ïalehkai First Division ha ka jingïakhun kaba la long ha ka sngi Balang ha madan MFA, Polo, Shillong.
Kane kala wan lyngba ka shi kol ba la thep da u Ïohbor Nonglyer ha ka minit ba 19.
Ka jingïalehkai mynta ka sngi Saitjaiñ kan long hapdeng ka Imson SC pyrshah ïa ka Smit SC ha ka por 3:30 baje janmiet.
Shillong, Ïaïong 15: Da ki spah ngut ki nongïalehkai table tennis pawnam jong ka ri India kin wan ban ïashim bynta ha ka Senior National Table Tennis Championship kaba 83 kaban sdang naduh ka 18 tarik Ïaïong hangne ha Nongbah Shillong.
Ïa kane ka lympung yn pynlong ha Indoor Training Centre jong ka Sports Authority of India (SAI) kaba don ha North-Eastern Hill University (NEHU), haz kaba ki nongïalehkai Table Tennis kynsai ka ri India ba kynthup ïa ka Manika Batra, Sathiyan Gnanasekaran, Sutirtha Mukherjee bad Achanta Sharath Kamal kin wan ban ïashim bynta.
Katba ka Meghalaya kan phah ïa ka kynhun ba 14 ngut ba kynthup ïa ka thei khur takma Ksiar na bynta ka jylla NorthEast ha ka Olympics 2018 ka Tanushree Das Gupta.
Ka Meghalaya Table Tennis Association (MTTA) kala ïoh ban ïakynduh ïa ki nongthoh khubor ka jylla ha ka sngi Palei kum shi bynta ban pynbna halor ka jingpynkhreh ïa katei ka lympung knieh lahduh.
Na ka liang u Vice-President jong ka MTTA ha kajuh ka por u Chairman jong ka Organising Committee, u Bruce P Marak u la ïathuh ba kane kadei kawei na ki lympung kaba heh tam ba ka Meghalaya ka ïoh ban pynlong.
La khmih lynti ba ha kane ka lympung kin don kumba 450 ngut ki nongïalehkai table tennis kynthuo ïa 200 ngut ki coach, nangta ki nongkitkam jong ka Table Tennis Federation of India bad kiwei kiwei kin wan sha Nongbah Shillong ban ïashim bynta ha kane ka lympung.
Ïa ki player ban ïalehkai na bynta ka ri yn jied katkum ka jinglah jong ki ban ïalehkai bha ha kane ka lympung.
“Ha ka jingshisha ïa kane ka championship la dei ban pynlong ha u Kyllalyngkot, hynrei na ka daw ka jingshah pynthut ha ka sien kaba lai jong ka khlam jingpang Covid-19, la pynkynriah noh ha u Ïaïong," ong u Marak.
“Ïa ki jaka sah, ki nongpahara bad jaka ïalehkai la dep ban pynkhreh nadong shadong bad ka sorkar jylla kala ai ka jingkyrshan kaba pura ïa ngi ban pynlong ïa kane ka tournament.
"Ka sorkar jylla kala wanrah ïa kane ka tournament hapoh ka jylla kum shi bynta ka jingrakhe dap 50 snem ka jingïoh la ka jong ka jylla kaba pura.
Ha kaba ïadei bad kane ka championship, saw ngut ki nongïalehkai ba pawnam jong ka ri kin leit ruh sha Tura na bynta ban pyni ïa ka jingïalehkai kumba la ai jngmut da u Myntri Rangbah jong ka jylla u Conrad K Sangma, uba dei ruh u nongkyrshan ïa kane ka lympung.
Kum ban pynkynmaw hangne ba ka nongbah Shillong kala ïoh ruh ban pynlong ïa ka jingïalehkai table tennis, kum ka South Asian Games ha u 2016 bad South Asian Federation Junior Table Tennis Championship ha u 2012.
Baroh kitei ki lympung la pynlong ha JN Indoor Stadium, Polo.
Ki player kum ka Batra bad u Sathiyan kin wan ban ïalehkai bha ha Shillong hadien ba kila ïoh ban ïashim bynta ha ka SAG 2016.
Shillong, Ïaïong 15: Ka East Khasi Hills Cricket Association ka khot ïa ki club ba la pynïasoh sha ka synjuk na bynta ban shim bynta ha ka Cricket Tournament kaban sdang ha ka taïew ba nyngkong jong u Jymmang.
Ka por ban phah ïa ki kyrteng kan kut haduh ka 22 tarik Ïaïong ha ka ophis treikam kaba don ha Baniun naduh ka por 1 baje haduh 4 baje janmiet.
Haba ngi pyrkhat halor ka jinglah ban jied ka rukom im kaba tei halor ka koit ka khiah, ngi ju pyrkhat ha kaba ïadei bad ka jingjied ki jingbam ba tei bad ka jingkilan met manla ka sngi.
Hynrei kawei kaba kham kongsan kaba ngim ju kham pyrkhat satia ka dei ka jingïohthiah suk – kaba bunsien la leh klet watla ka paw ba ka long kaba kongsan bad long kawei napdeng u païa ba tei halor ka jingjied ka rukom im ba tei ha ka liang ka koit ka khiah.
Ngi donkam ban tip bad sngewthuh ruh halor ka jingmyntoi ba ngi lah ban ïoh na ka jingïohthiah bha bad kawei napdeng ki bynta ba kongsan tam namar ngi lah ban im watla ngim shym la jied ki jingbam ba tei ne don bynta ha ka jingkilan met hynrei ym lah satia ban urlong khlem ka jingïohthiah.
Ka jingïohthiah kam shum kut tang ha kaei kaba ka paw.
Hynrei ka dei kaba lah ban aibor bad tei ka bor met.
Ka jingtreikam hapoh ka met, ka jingbiang ban don ki hormone, ka jingpynkhuid ki jakhlia bad jngmaramot jong ki dohksah bad ki tissue.
Ka jabieng ka sdang ban lumthup ki jingkynmaw, bad pynkhuid ki jakhlia bad sdang ka jingtreikam thymmai khnang ba ha ka por ba ngi khie mynstep ngin lah ban ïohbor ha ka jingtreikam ba manla ka sngi.
Kumjuh ruh phi donkam ban tip ba lada ngi thiah ka jingtied jong u klongsnam bad ka blood pressure ka sdang ban hiar, ka jingpyrsad mynsiem, ka jingtylliat jingbam bad ka jingtreikam ha ki khyllai ruh ka kham duna.
Ka jingïohthiah bha ka pynlong ïangi ban kham kiew bad lah ban trei ki kam hapdeng ba don ka met kaba koit ba khiah.
Ka jingthut thiah bad kaei kaba phi donkam ban leh :Lada ngi mad ka jingthut thiah ka wallam ka jingshah ktah ha ka liang ka koit ka khiah ka bor met bad ka jabieng.
Ka jingduna thiah ka pynduna halor ka jinglah ban sngewthuh bad kynmaw bad ka jinglah ban shim rai.
Ngi mad ka jinglong thait bad khuslai, ka jingkiew kloi ka jingbitar bad don jingbakla halor ka jingshim rai.
Ha kaba ïadei bad ka bor met ngi lah ban sakhi halor ka jingkiew ka blood pressure, ka jingkwah ban bam ki jingbam kai napdeng kiwei de.
Ka jingthut thiah ka dei kaba ktah ruh ha kiba bun ki liang ka koit ka khiah ba don jingïadei bad ka jingthut treikam hapoh ka met kum ka jingpang type 2 diabetes mellitus, ka jingsngaid palat bad ka jingpang ba ktah ha u klongsnam.
Kham bunsien kane ka jingthut thiah ka dei kaba lah ruh ban wallam ka jingshitom ba la tip kum ka Obstructive Sleep Apnea (OSA).
Ka OSA ka kdew halor ka jingthut ba ïadei bad ka jingring mynsiem hapdeng ba mad ka jingthut thiah.
Kane ka OSA ka paw pat ba don jingïadei bad ka jingma halor ka type 2 diabetes mellitus, ka jingkiew ka blood pressure, ka jingsngaid palat bad ka jingpang ba ktah ha ki bynta jong u klongsnam.
La shem bad lap ba kane ka jingthut thiah ka paw ruh ba don jingïadei bad ka jingkhuslai bad ka bampong.
Ki dak jingshitom ba paw halor ka jingthut thiah ki lah ban kynthup naduh ka jingktha khlieh ha ka por mynstep, ka jinglong thait bad long ngiah, ka jingshoh samthiah ha ka por mynsngi, ka jingsyngkhor bad lah ruh ban long ka daw halor ka jingmad ki jingjia aksiden.
Ka jingthut thiah ka dei kaba lah ruh ban ktah halor ka kam ba phi trei bad wallam ruh ka jingktah ha ka jingïadei ha ka liang ka imlang ka sahlang.
Ki lynti ba phi lah ban leh halor ka jinglah ban ïohthiah bha :Ki don bun ki rukom sumar halor ka jingthut thiah.
Kine ki lah ban kynthup naduh ka jingkiar ne iehnoh syndon ka jingdih sikret, ka jingkiar ban dih kyiad, pynduna ka jingkhia bad ka jingkhmihthuh halor ka rukom thiah.
Ngi donkam ban sngewthuh ba ka jingïohthiah ka long kaba kongsan na ka bynta ka jingim namar ka dei kaba ktah lang ha ka liang ka koit ka khiah ka bor met bad ka bor jabieng.
Ki jingpyrshang kiba rit kum ka jingthiah biang por manla ka sngi, ka jingpynduna ban khmih ki screen ne ki cell phone, ka jingdon bynta ha ka jingkilan met bad ka jingthiah kumba 7 haduh 8 kynta ha ka shimiet ka dei kaba lah ban kyntiew ha ka liang ka koit ka khiah jongphi.
Shillong, Ïaïong 15: Ka Meghalaya kala lah ban wanphai biang da kaba pynïakhaid ha ka jingïakhun pyrshah ïa ka Arunachal Pradesh ha ka lympung ïalehkai Col CK Nayudu Trophy na ka plate group kaba la long ha ka sngi Thohdieng ha Cuttack.
Ha ka jingïalehkai kaba saw sngi bad kaba khatduh jong ka inning kaba ar da kaba tied biang ïa ka 69 ron bad duh noh 1 wicket bad lamkhmat da 150 ron, ka Arunachal kala shah pynhap lut baroh ki wicket bad kamai tang 172 ron.
U Bipin Kumar Ray u khur 3 wicket ai kamai 48 na bynta ka Meghalaya, katba u Abhishek Kumar u ïoh 2 wicket ai kamai 33 ron, u Adarsh Joshi u ïoh 2 wicket ai kamai 48 4on bad u Sudhir Sahani 1 wicket ai kamai 21 ron.
U Agreas Chamcham Sangma u pynkut da kaba ïoh 1 wicket ai kamai 19 ron bad dei tang ma u marwei uba ïoh wicket ha ka sngi Palei.
Kumta ka Meghalaya ka donkam ban jop da 254 ron bad kaba la pynartatien ïa ka kynhun ban jop ha ki 60 over.
Haba beh ïa katei ka ron, ka Meghalaya kala hap noh lai ngut ki wicket kiba kham lah ban kamai bun ron, hynrei u Swastic Chettri (27) bad Joydeepan Deb (40) kila kyntiew sha ka jingkamai ron kaba 69 ron na bynta ka jingduh noh saw wicket.
Ka Meghalaya kala don biang ha tmier hadien ba kine ki arngut kila shah pynhap wicket noh hadien ba ka kynhun kala kynjoh sha ka 73 ron, hynrei na ka jinglah ban kamai ron bha u Md Asif Khan uba kamai 23 ron bad u Joshi 12 ron, kila lah ban kyntiew shuh shuh ha ka jingkamai ron lang.
U Joshi u la tied 52 bol katba u Khan 57.
Hadien kine ki arngut kiwei pat kiba la ïarap ïa ka kynhun ki long u Agreas u kamai 3 ron na ki 24 bol bad u Ray u kamai 5 ron (not out) na ki 37 bol ha kaba ka Meghalaya kala pyndep da 118 ron bad duh noh 8 wicket ha ki 60 ban ïoh khur point.
Kumta ka Meghalaya ka kiew sha ka kyrdan ba saw napdeng ki san tylli ki team ha ka miej kheiñ point.
