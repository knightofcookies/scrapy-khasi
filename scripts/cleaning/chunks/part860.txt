U bah Bindo u la pynkynmaw ruh ba dang shen u myntri rangbah ka jylla u la khot ia kren ia ki ha ophis jong u bad ha katei ka jingiakren u la ong ba um kwah ban ia tuklar eiei ia ki kam ka District Council ne ki kam synshar khadar ha ki shnong ki thaw, hynrei dang mynhynnin ka sngi pat u la khot jingialang pynban ia baroh ki seng sain pyrthei ban ia kren Aiñ synshar khadar ha ki shnong, “Kumno ngin leit sha katei ka jingialang haba u la pynkhein hi ia ka jubanlak jong u" pynkut u bah Bindo uba la pynpaw ruh ki jingsngewlyngngoh ba haba baroh ki seng riewlum ki ia tylli bad kim treh leit jingialang pynban ka seng HSPDP ka leit ban kyrshan ia ka sorkar u Dr.
Mukul Sangma.
Shillong, 10 Nailur:Ka North Eastern Council (NEC)  kaba dei ka tnad kaba heh tam ka sorkar pdeng ban peit ia ki 8 tylli ki jylla kane ka thain, kam ju ioh pisa kumba ka dei hynrei ka jingioh pisa jongka, ka long tang shi damli lada ianujor bad ka jing donkam.
U Secretary ka NEC u Ram Muivah ha ka jingiakynduh bad ki nongthoh khubor mynta ka sngi ba u shimti kum u secretary thymmai, u la ong ba ka NEC ka ioh duna bha ha kine ki snem naduh ba ka la don.
“Mynta ka snem, ka NEC ka ioh pisa tang T.
773 klur na ka sorkar pdeng ban ai sha ki jylla ban pyntreikam ia ki kam pynroi bapher bapher.
Kane ka jingmang pisa ka long kaba rit palat haba ianujor bad ka jingheh jong ka thain mihgngi ka India",  la ong u Muivah.
Ka jingdon jong ki nongshong shnong ka thain mihngi ka India ka kham bun wat ia ki nongshong shnong ka ri South Korea.
“Ha Manipur, tang kawei ka surok ka jingmang pisa ka la kot sha ka T.
1000 klur hynrei ka jingmang pisa jong ka NEC ka long tang T.
773 klur.
Kane ka dei kaba sngewsih bad ngan leit ban iakynduh bad ki Myntri Rangbah kane ka thain mihngi ban kyntu ia ka sorkar pdeng ba kan mang pisa khambun ia kane ka thain’, la ong u secretary ka NEC.
Katkum ka jingong u secretary ka NEC,  ka jingmang pisa khyndiat ha kine ki snem ba la dep ka lah ban dei namar ba kim lah ban pyni ia ki daw ba biang ban pyngeit ia ka sorkar pdeng.
U la ong ba hapoh ka jinglong Secretary jongu, un pyrshang ban pynlong ia ka NEC kaba lait na ka bamsap bad ban wanrah ia ka jingtrei kaba shai.
“Ka la don ka jingmutdur na ki paidbah ba ka NEC kam long kaba hok bad ngi dei ban pynshai ban weng noh ia kane ka jingmut dur jong ki paidbah", la ong u Muivah.
U la ong ba ka NEC naduh mynta kan pyntreikam da ka jingsam pisa kaba iaryngkat bad ka jingdon ki nongshong shnong bad ka jingheh.
“Ka Assam ka don hok ban ioh bhah kaba kham heh kum ka jylla kaba heh bad ka Sikkim kam dei ban pan bun kum ka jylla kaba rit.
U la ong ba ka NEC  ka ai pisa sha ki jylla katkum ki projek ba phah da ki sorkar jylla bad ka pynlait pisa da ka jingkhein katkum ka jingiaid ka kam.
Shillong, 10 NailurMynta ka noh sngi, u nongpyniaid ia ki kali Mahindra, U Bah Syrpai Syiem Sutnga u la ioh ban pynkha ia ka kad khaii kali ba thymmai ka jong u ha Mawiong rim Shillong.
Ha kane ka sngi la plie da U Bah HDR Lyngdoh uba la long u kongsan bad ba dei peit ia ka Transport Depart ment la iadonlang ruh U DTO U Bah H.
F.
Khongsit, Bah Embhah Syiemlieh MLA ka Mawlai Constituency Bah Erwin Syiem Sutnga ha ryngkat kiwei kiwei de kiba la ia wan ban synran lang ha katei ka sngi.
Ha kane ka sngi U Bah HDR Lyngdoh u la ong ba ngi dei ban long barabor ki briew kiba trei shitom bad bad ieng ha la ki jong ki kjat.
Lyngba ka jingtrei shitom ngi lah ban long barabor ki briew kiba jop.
U la ong haba treikam ngi dei ban long kiba tbit ban nang kumno ban kren ne pynsngewbha ia u/ne ka nongthied shuh shuh u la ong ruh ba ngi dei ruh ban long ki briew ki bastad bad kiba trei shitom u la ong ruh ba ki don shibun ki briew kiba stad, hynrei ki bym treh ban trei shitom u la ong ruh ba ngim dei ban long kita ki briew kiba nang tang ka shim hynrei kiba nang ruh ban ai.
U la iaroh ruh shibun ia U Bah Syrpai uba long u trai jong kane ka dukan die kali Thymmai ba u la lah ban pynurlong ia ka jingthmu kaba u don bad ai ruh ka jingkhublei kitbok kitrwiang ia u.
Shuh shuh u la ong ba bun ki samla kiba treikam la jong ki dei ban long kiba la kloi ban seng kino kino ki kam kiba lah ban pynioh jingmyntoi ym tang ialade ia ka iing ka sem hynrei na ka bynta ka jingdonkam ha ka imlang ka sahlang bad u la ai mynsiem ruh shibun ki khynnah samla.
Shillong, 10 Nailur:Mynta ka sngi ki samla pule ka skulbah NEHU ki la mih madan biang ban ia khih namar ka jingbym ioh Vice chancellor ba pura haduh kine ki sngi.
Ki la sdang ban ia khih shuwa da ka jingiakhih da kaba rah lama iong kum ka dak ka jingpyrshah ia ka jingle mynthi ka Ministry of Human Resources Deve lopment (MHRD) ban thung noh ia u Vice Chancellor ba pura.
Ha katei ka jingiarah lama iong ki la ia pyrta ruh da ka sur kaba ki ong ‘No Vice chancellor, No Rest’.
Kitei ki samla pule kiba synroplang ha ka kynhun kaba la tip kum ka Joint Action Committee (JAC) kaba la lamkhmat da ka NEHUSU, ki la ai por ia ka sorkar pdeng hadu ka 30 tarik mynta u bnai ba kan thung noh ia u VC ba pura ka NEHU lym kumta ki la byrthen ban pynjur ia ki jingiakhih jong ki.
Ha katei ka JAC ki don lai tylli ki kynhun bad kitei ki lai kynhun ki kynthup ia ka Khasi Students Union – NEHU Unit, ka Meghalaya Post Graduate Students’ Union (MPGSU) bad ka NEHU-Students’ Union.
U samla Pynkmenlang Sanmiet u Chairman jong katei ka JAC haba kren sha ki nongthohkhubor u la ong ba ki samla ka NEHU ki kwah ban ai khubor kaba shai sha ka sorkar ba lada jai ba ki ai por tad haduh ka 30 tarik ban thung noh ia u VC ba pura lym kumta ki samla ka NEHU kin pynjur ki jingiakhih tad haduh ba ka jingdawa jong ki kan urlong.
Ki phew ngut ki samla ka skulbah NEHU ki la pynpaw ka jingsngew diaw namarba haduh mynta la shu thung beit tang ki nongpeit ba shipor ia ka skulbah khlem da don u VC uba pura.
Ki samla ka NEHU ki la kdew bun tylli ki daw ia ka jingdkoh ka rukom treikam skulbah haba ym don u nongpeit ba pura ia ka, ki la kdew ba ka jingpynslem ia ka Resol ki samla pule ka dei kawei ka daw bad katei ka ktah bha namarba kan pynduh lad ia kito ki ba thmu ban bteng ia ki jingpule shabar lada slem than ka resol, nangta ki la kdew ruh ba kawei pat ka daw ka dei ba la pynkhamti ha uwei u briew ia kiba bun tylli ki kam bad ka jingeh kaba mih ka long ba um lah tuklar shuh ia ki kam jong ka skulbah, hynrei kaba kut hi ka dei ka jingduh nong ki samla pule.
Katkum ka jingiathuh u Chairman ka JAC u la ong ba ka kynhun ki samla pule ka la dep phah ia ka dorkhas sha ka tnat MHRD bad sha ka Sorkar India ha ka 15 tarik, Nailar, 2014 hynrei haduh mynta ym don mano mano ruh ba patiaw ia ka jingujor bad iathuh ruh ba ka JAC mynta ka sngi ka la phah biang ia ka dorkhas sha ka Sorkar India bad MHRD, kynthup ruh sha u Myntri Rangbahduh ka ri, u President ka Ri India bad sha u Chairman ka UGC ba kin sngap lem ia kane ka jingdawa jong ki.
Jowai, 10 Nailur:Ka Jaintia National Union mynta ka sngi ka la leit buh da ka jingthoh sha ki sahep ka tnad sam bording ha Jowai ban pan jingpynshai halor ka jinglip khah khah ka bording ha West Jaintia Hills kaba la ktah ia baroh naduh ki ophis sorkar, ka khaii pateng bad ruh khamtam eh ia ki khynnah skul bad samla pule.
Ka Jaintia National Volunteer (JNV) ka la thoh sha u Chief Execu tive Officer (CEO) ka MeECL bad dawa ban ai ka jingpynshai sha ka seng bad sha ki paidbah.
Ka jinglip ding ha Jaintia Hills ka la jia khah khah bad mynhynin ka meit naduh janmiet tad haduh 11:30 pm ki paidbah ki la hap ban shong ha ka jingdum bad haba une u Nongai khubor u la pyrshang ban wad jingtip ia ka daw hynrei ym lah satia.
Kane ka jinglip khah khah ka bording ka la pynbitar shi katdei eh ia ki paidbah ka Jaintia HIlls bad ia ki sengbhalang bapher bapher.
“Uwei na ki riew paw khmat ka nongbah Jowai u la phah ka SMS sha une u nongai khubor  ha kaba u la pynpaw shisha ia ka jingbitar ia ki Engineers bad ki nongtrei ka MeECL ha Jowai halor kane ka jinglip bording kaba man ka por.
“Kthang ngang ia ka jing leh jong ka MeECL ka ba ym don jing kit khlieh ia ka jing eh halor ka jing lip light kaba man la ka por lada complaint lane ujor ki ai daw ia ka Khliehriat bad kane ka jubab da ki phew snem imat ki Engineer ki dei kiba pass peit kot tuh lane kiba ioh degree da ka lynti bymdei nga challenge ia ki ba  da pass shisha ki lah dei ban iit lad  da kawei kumno ban yn ym ai lad ia ka jing lip light khah khah nga kyntu ia ki seng bhalang ban pan noh da ka  RTI ban lap ioh ki Engineer ki ba trei kam ki dei kiba pass peit kot tuh lane unfairmean  i thamula lada complaint ki kren kyllain kyrjaw ki sngew  kum kiba stad phewse markhongpong ka jingbieij la shu tei pop ia kiwei bad pynksan tang ia lade kum u kada  kali kit blei thaw", la ong katei ka SMS.
“Peit ia ka bill ki khein ym nang mutdur wat u khynnah Lower Primary u ruh dang nang khein, kine mynta hai re hai leh rain ka burom la Meghalaya ka Christian state kiba kup Suri langbrot  U officer u kwah leh kum u Ambani khraw spah u Grade four pat kum u sahep ani sngi Sunday ki shlei ki iing mane la I kum ki angel ba wan hiar na bneng phewse ki pun da ka jing arsap ka pisa sanction 10 klur pynlut tang 1 klur ia kjit kum ki thlem 9 klur phuit ka ban shot kumno kim lehrain peit ho ioh trei kaba bampong shuwa ban iap phan niew kti namar ka lynga pisa ym nang shuh ban dkut mynsiem namar ha ka por ba dang khlain ka rhah spah bad bor ki shong kulai ynda la jan leit sha ka ruh ia leit ia lap ia kiwei ban kylla bamut", la ong shuh shuh katei ka SMS halor kane ka jinglip light ba man ka sngi.
Kane ka SMS ka pyni ba ki paidbah ki don shisha ka jingbitar haduh katta katta ia ka tnad Sambording ka bym shym la lah ban ai ka jingshakri kaba biang ia u paidbah.
Na ka liang ka JNV ka la kyntu ruh ia ki heh sorkar khamtam ia u Power Minister ban peit ia kane ka jingeh jong u paidbah namar kane ka ktah shi katdei eh ia baroh naduh ki ophis sorkar kiba pyndonkam da ka kor Kompiwtor, ki Karkhana, ki Bank bad khamtam eh ia kiba pli ki khynnah skul bad samla pule.
Shillong, 10 Nailur:Ha ka 14 tarik u nailur ka Hynniewtrep Youth Council ( HYC) ka la pynbna ba kan iaid paidbah jai jai naduh Mawlai nongkwar na ophis katei ka seng kaba don ha jana Petrol Pump, Mawlai nongkwar ter ter lyngba ka Jaiaw (Seng Khasi) sha Motphran, Khyndailad bad shaduh sha Secretariat.
Katei ka jingiaiaid paidbah kan sdang naduh ka por 12 baje mynsngi.
Haba kren sha ki nongthohkhubor mynta ka sngi u bah Peter J Lawai President katei ka seng u la ong ba katei ka jingiaid paidbah ka dei ban pyrshah ia ka Ordinance bad kiwei pat ki Bill ba ka sorkar ka thmu ban wanrah ha kaba iadei bad ka synshar khaddar shnong lada jia ba kita ki Bill ki ia tyngkhuh bad ki aiñ kiba la don ha District Council.
U bah Peter u la ong ba katei ka jingiaid paidbah ka HYC ka dei hadien ba ka sorkar kam shym patiaw ia ka jingdawa jong ki ban weng noh ia ka Ordinance kaba ki la dep ban ia kynduh ia u myntri ka tnad Aiñ ka sorkar jylla.
Katkum ka jingong jong u u la ong ba ka Ordinance ka dei ka buh jingma ia ka jaitbynriew.
Haba la kylli kumno katei ka seng ka sngew haba dang mynhynin ka sngi u myntri rangbah ka jylla u la ong ba ka Ordinance kan iap la ka iap hi noh bad ym rah ia ka hapoh ing dorbar thaw-aiñ ka jylla, haba jubab ia kane u bah Robert Kharjahrin, General Secretary katei ka seng u la ong ba lada ka sorkar kam wanrah ha ing Dorbar ka dei ka Ordinance kan khyllem hi noh ha ka kynta kaba khadduh jong ka dorbar, hynrei u la ong mano ban tip ba ka sorkar kaba la don lypa ka jingbun paid ioh kan wanrah pynban ban ia kren ha ing dorbar lane kan wanrah pynban da kawei ka bill kaba don ia ka mynsiem jong ka Ordinance hi.
“Haduh mynta ngim tip kaba kumno kata ka Draft bill namar ba haduh mynta ruh ngim pat iohi ia ka" ong u bah Robert.
Shuh shuh haba kynthoh ia katei ka jingkren u myntri rangbah halor ka Ordinance kaba u la ong ba kan iap la ka iap hi noh hadien, u bah Robert u la ong balei ba ka sorkar kam lah ban shim da ka rai beit jong ki kynhun myntri ban pynbna ba la pyniap noh ia ka Ordinance.
Katba u bah Peter pat u la ong ba ka lah ban long kumba ong u myntri rangbah ka jylla hynrei u la ong ba lada katei ka Ordinance kan im sa tang shi kynta ruh mano ban tip katno tylli shuh ki sertiphiket sha ki mynder ban pynshisha ba ki dei ki nongshong shnong kane ka jylla kan iaid.
U la ong ba wat ha ka por bym don Ordinance ruh ki la don bun bah ki bar jylla kijba la ioh dur thep vote lyngba ka sertiphiket kaba ki la pyni ba ki ioh na kita ki ba kam bor shnong ialade kiba la pyni da ki jingthoh kiba long be-ain.
“Ngim tip shuh lada tang shi kynta ka Ordinance kan im katno tylli shuh ki sertiphiket ka Jhalupara Council, ka Harijan Panchayat Committee, ka Telecom Welfare Association, ka Paltan Bazar Council kan ai sertiphiket sha ki mynder" ong u bah Peter J Lawai, President HYC.
U bah Robert pat u la ban biang da kaba ong ba ka daw ba ka Ordinance ka buh jingma ka dei namarba wat haba kam pat don ruh ki Deputy Commissioner ka East Khasi Hills ki ithuh ia kitei ki bor shnong ha kaba katkum ka jingtip lyngba ka RTI u la ong ba tang naduh ka shi tarik u kyllalyngkot haduh u iaiong, 2015 ki la don da ki hajar ngut kiba la ioh dur thep vote lyngba ka jingpynithuh kitei ki bor shnong ba shu kam hi ialade.
“Ka Ordinance lei lei ka kren shai ba ka ithuh ia ki Rangbah Shnong kiba don jingithuhda u paidbah, ia kitei ki bor shnong ruh kiba shu kam la ithuh da ki paidbah kiba sah ha ka dong ka thain jong ki hi mano ba lah ban khang" ong u bah Robert Kharjahrin.
Shillong, 9 Nailur:Ka jingiather ki Myntri bad kiba khraw ka hima Mylliem kiba don ha ka liang pyrshah bad ha ka liang synshar ka la jur bha ha kine ki sngi, namar ka kam pyrshah Syiem, hynrei ka jingiather jong ki pat ka la long narieh narieh ha kaba baroh ar liang kim nud ban kren haba shai bad haba kren bad u nongthohkhubor ruh ki buhrieh ia ki kyrteng jong ki.
Uwei na ki myntri ba la kham rangbah ka Hima Mylliem uba ju don ha syndah syndah bad u Pa’iem Latho Manik Syiem u la kob ia ki myntri bad kiba khraw kiba don ha ka Liang pyrshah ha kaba u la ong ba un peitkai hato kin nud ne-em ban wan khang tala ia ka ophis hima ha ka 14 tarik hadien ka jingbishar ka District council ia u Syiem ka hima Mylliem.
“Ki ksew kiba wiar kim ju dait" ong utei u myntri ba la buhrieh kyrteng haba ia kren bad u Rupang uba la kob ruh da kaba ong “Ngin peitkai lada ki nud".
Haba la kylli balei um nud ban pynpaw kyrteng ialade, “Dei ma ki hi ki bym nud pynpaw kyrteng, ban ha nga lei lada ki ong ngin ia thalain ha Motphran ruh nga nud" u la ong.
Utei u myntri u la kyntait ia ka jingkam kiwei pat ki myntri ha ka Liang pyrshah ba ki don 30 ngut bad ki don hapdeng ka jingbun paid ha kaba u la ong ba haduh mynta ka EC jong u Pa’iem Latho ka dang skhem bad ka don kumba 30 ngut kiba khraw kiba kyrshan na ki 45 ngut.
“Ki dei tang kito kiba la shu pyrshah beit naduh ba sdang naduh ba dang long Acting Syiem u Pa’iem ruh, kin iai pyrshah hi ruh haduh ba kin da iap ruh" u la ong biang.
U la bteng shuh shuh da kaba ong “Ki dei tang kito hi ki 5/6 ngut, ki shu kam ba ki bun paid, hynrei haba poi ka eh baroh ki nongbud nadien ki kynran dien lut, kin sah tang ma ki hi".
Utei u myntri buhrieh kyrteng u la thalain tyngeh ia ka jingpyrshah Syiem ki myntri kjba don ha ka Liang pyrshah ha kaba u la ong ba man u bnai tang shu mih ka shi tarik ki dei ma ki hi kiba wan ban wan wad mluh lane wan wad bai rneng kaba ka hima ka ju ai sha ki ba khraw, “Une u Syiem jong ngi uba bha toi, ka bai rneng ruh um ju pynduh u ai lang kumba ai ia baroh, kim don ka jingsngewnguh tang khyndiat ruh" ong biang utei u myntri ka hima Mylliem.
U la ban shuh shuh da kaba ong, “Ka sanad ba ki ioh ka la kren shai ba ki hap ban ia trei ryngkat ryngkat bad ka Dorbar hima, ban da dei uwei pat u Syiem katta ki shah sospon, une u Syiem uba bha tasam wat hapdeng ka jingpyrshah ruh um pynsngew".
Haba pyntip sha u nongthohkhubor ba ki dei ki juh ki briew kiba pyrshah Syiem mynshuwa kiba pynkhih biang mynta utei u myntri u la ong “Ki dei kine ki 5/6 ngut ki ehrang kiba la rahbor ia 5 ngut, 3 ngut ki myntri, ia u Syiem khynnah (bym pat long syiem khynnah ha kato ka por ha u snem 2007) bad uwei u khar Nepali, ki nang pyrkhat ba ki la jop, hynrei ha katei ka por u Pa’iem Latho u la jop tang da shi vote".
Utei u myntri ka Hima Mylliem u la pynkut da kaba ong ba ailad ia kita kiba pyrshah ba kin mih madan beit haba shai, ngi lei ngi long kiba kloi, haba la kylli hato ka 14 tarik kan dei ka sngi khadduh ban bishar ia u Syiem, u la jubab ba kan ym pat dei ka sngi khadduh hynrei ka jingbishar kan dang iai bteng.
Shillong, 11 Nailur:Ka Khasi Authors Society (KAS) mynta ka sngi Thohdieng ka la pynwai noh ia ka jing rakhe dap 35 snem ne ka jubili Paila, da ka jing pyllait paidbah ia ka kot Sahkynmaw ha ka jingtrei jongka ban synniang ia ka thoh ka tar ban pyndap ha u thiar ka ktien Khasi.
U myntri sorkar jylla ba peit ia ka koit ka khiah u Bah AL Hek u la pynkut ia kane ka jing rakhe kum u kongsan uba la pynlait ruh ia ka kot sah kynmaw jong ka KAS ha ka jingiadon lang u Pre sident Dr DRL Nonglait, bad ki dkhot nalor ki  nonghikai, ki samla pule.
Haba kren ha kane ka jingialang, u Bah Hek u la ong ba ka KAS ka dei ka rynsan ia baroh ki nongthoh kot Khasi ban wan ha kajuh ka jaka.
U la ong ba ha  ka por ba u long myntri ka tnad Arts bad Kolshor ha u snem 2001- 02, ka sorkar ka la lah ban pynlong ia ka ktien Khasi kum ka ktien bynrap ha ki ophis sorkar ne ka Associate Official Language.
“Mynta ngi la lah ban thoh sha ka sorkar da ka ktien Khasi namar ba ka la dei ka ktien Bynrap ha ki Kam sorkar", la ong u Bah Hek uba la bynrap, wat ha iing dorbar ruh lah ban kren da ka ktien Khasi.
Hynrei u la pynpaw ba ka jingeh ban kren ha ing dorbar da ka ktien Khasi, ka dei namar ba bun kiwei ki jaitbynriew kim sngewthuh bym pat don ki tiar teknoloji ha kaba kin kylla sha ka ktien ba kin sngewthuh kumba long ha parliament ka ri.
Ha kane ka sngi la ioh ruh ia ka jingkren na u Prof SS Majaw halor ka jingrakhe ia ka Jubili Paila.
Haduh mynta ki don 91 ngut ki dkhot jong ka KAS hynrei na kine, 34 ngut ki la leit noh sha Duwar u Blei.
Shillong, 10 Nailur:U Lat ka jylla u  V Shanmuganathan u dang pan jingmut na ka tnad Home Affairs ka sorkar pdeng halor ka KHAD (Village Administration) Bill, 2015 kaba la pdiang da ka KHADC ha ka 30 tarik Jymmang.
Katkum ka khubor ba la iohlum, la iathuh ba u Lat ka jylla u la iakyn duh ia u Myntri kam pohiing ka ri u Rajnath Singh dang shen halor kane ka VAB.
“U Shanmugana than u la iakynduh ia u myntri kam pohiing ka ri ha ka  7 tarik Nailar ban iathuh ia u halor kane ka kam.
U Lat u la thoh biang sha u  Rajnath ha ka 31 tarik Nailar ban pan jingshai halor kane ka kam", la ong ka thymmei khubor.
Da kaba kdew ia ka rai jong ka Kashari, ka thymmei khubor ka la ong ba u Lat ka jylla ha ka shithi u la kdew ba ka Kashari ka la ai ia ka hukum ba ki Rangbah Shnong kim don bor ban ai syrnod ia ki nongshong shnong ha kaba iadei bad ka jingshna iing, rejister jaka, bad kiwei khlem ai bor da ka ain.
“Ka jingthmu jong nga ban kdew ia kane ka Bill ka long ban pan jingmut na phi halor ki kyndon jong ka riti synshar ka ri halor kane ka Bill shwa ban phah biang sha ka sorkar jylla bad ki Autonomous District Council ban pynbeit ia ki jingduna jongka", la ong u Lat ha ka shithi.
Lah ban kdew ba u Lat ka jylla u la phah biang ia ka Bill sha ka sorkar jylla da kaba pan jingshai halor ki katto katne ki kyndon.
Ka jingweng noh ka liangsynshar PDF ka KHADC ia ki ar tylli ki kyndon jong ka VAB ka la wanrah ia ka jingpyrshah na ki paidbah, ki seng sain pyrthei.
U Lat u la phah khubor ruh sha u Myntri Rangbah ka jylla ba ka donkam ban bsuh ia ki katto katne ki kyndon ha ka Bill namar ba ka don ka jingdkoh kaba lah ban ktah hadien habud.
“Nga kwah ban phah ka khubor ba ngan ai ia ka jingmynjur ia ka Bill tang hadien ba nga la hun ia ki kyndon jong ka Bill ba kan iaid katkum ka riti synshar ka ri" la ong u Lat sha u Myntri Rangbah.
U Lat u la ong ba ka long kaba donkam ba ka Bill kan ieng haba don kano kano ka jingiakhun hapoh ka iing Kashari.
U Lat u la ong ba u la ioh pdiang phra tylli ki jingujor halor kane ka Bill bad u la phah ruh sha ka sorkar jylla ba kan bishar bad haduh mynta ka dang sahteng bad ka sorkar.
Shillong, 10 Nailur:Ki khlieh nong synshar na Khasi bad Jaintia ba kynthup 110 ngut ki la iakynduh ia u nongai jingmut ka sorkar u Bah DD Lapang mynta ka sngi ban kyrpad ia u ban bsuh ia ki jingai jingmut jongki ban pyn khlain ia ki rukom synshar katkum ka riti dustur.
khlieh nongsynshar ba kynthup na Dorbar Doloi Ri Jaintia, Dorbar Hima bad Dorbar Sardar ship ki la aiti ruh ha u Bah Lapang ia ka jing thoh uba dei ruh u chairman ka Committee ban pynkup bor ia ki khlieh nongsynshar.
Ki la kyrpad ia u Bah Lapang ba dei ban thung dkhot shuh na ki ha kane ka komiti.
Na ka liang u Bah Lapang u la pynpaw ia ka jingsngew tynnad ba ki khlieh nongsynshar ki la ia wan lang khrui bad kaba pyni ia ka jingkitkhlieh jongki.
U la ong ba ki don ka jinglaitluid ban ai jingmut sha ka komiti bad ka komiti kan sa trei borbah ban pyndep ia ka kam kloi katba lah ban aiti sha ka sorkar ba kan leh ia kaba donkam.
Kiba don lang ha kane ka jingiakynduh ki kynthup ia u syiem barim Paiem Laborious Manik S.
Syiem, kum u nongkhot, Dr.
B.
S.
Syiem, Syiem ka Hima Khyrim, Bah C.
Lyngdoh, Doloi Elaka Raliang, Bah Puramon Kynjing, Acting Doloi Elaka Jowai, Bah H.
Skhemlon, Sirdar Hima Mawdon, Bah E.
Sutnga, Doloi Elaka Sutnga, Bah Wanphrang Lyngdoh, Sirdar Elaka Nongpoh, Bah P.
Rynjah, Sirdar Elaka, Bah Lyngskor, Sirdar Elaka Sohbar, Bah Edward Kurbah, Secretary Elaka Marbisu Sirdarship, Bah M.
Dhar, Acting Doloi Elaka Shangpung bad Bah Niandro Syiemiong, Syiem ka Hima Maharam.
Shillong, 10 Nailur:U Bah Bindo M Lanong u working President ka UDP bad u MLA barim haba ia kren bad u Rupang mynta ka miet u la pynpaw ka jingsngew lyngngoh kaba khraw ia ka jingleh ka seng HSPDP kaba la jia dang ha ka jingialang ba u myntri rangbah ka sorkar jylla ka la khot ia baroh ki seng sain pyrthei mynhynin ka sngi.
“Ngi la shaiong ngaiñ kumno ka HSPDP ka leit kyrshan ia ka sorkar u Dr.
Mukul, haba ng baroh ki seng riewlum ngim treh tang ban leit sha ka jingialang ruh, ngam sngewthuh shuh ha kano ka nongrim ka HSPDP ka kyrshan ia ka sorkar" ong u bah Bindo.
Kawei pat kaba u bah Bindo u la kham lyngngoh bha ka dei ba u la ong ba shi lynter taid u bah Hopingstone Lyngdoh, President HSPDP u la long MLA bad hapoh katei ka jinglong MLA jong u u la ieng beit ha ka nongrim ban dawa ba dei ban pynduh pyndam noh ia ka Para 12A jong ka 6th Schedule, “Kumno mynta u kylla dien u kyrshan pynban ia u Mukul" ong u bah Bindo uba buh jingkylli da kaba ong “Ngi kwah ban tip shai kaei ka nongrim u bah Hoping la u la weng noh ia ka jingdawa jong u ban pynduh ia ka Para 12A ne u dang ieng ha katei ka nongrim?".
U la pynkynmaw ruh ba ha u snem 1984 ka HPLC ka la kyrshan ia u bah Hoping ba un long kum u CEM ka KHADC bad hangtei ruh u la dawa na ka sorkar ba ka dei ban weng noh ia ka Para 12 A.
Haba la kylli na u bah Bindo aiu u don ban ong namar ba kumba long mynta u bah Hoping u don hapdeng ka jinglong tymmen, “Em lada ka long kumta ruh ki lah ban don kita ki nongaibuit ai bor ia u ki dei ma ki ban pynsngewthuh ia u" ong biang u bah Bindo.
U bah Bindo u la kyntu ba ka HSPDP ka dei ban pyrkhat thymmai ia ka nongrim ba ka ieng.
Hynrei u la ong ruh ba bunsien hi haba ki seng riewlum ki ia tylli ka dei ka HSPDP kaba ju leh khyllah bad kam treh ia tylli, “Ka HSPDP ka shait mlien ban leh kumne, kam ju kwah ia tylli" u la ong ba dei na katei ka daw katei ka seng ka ia pait shi ia pait ha kaba u la pynkynmaw ba ha u snem 1984 9 ngut ki MLA bad 2 ngut ki MDC ki mih na ka HSPDP namarba u bah Hoping u kylla dien ia ka nongrim bad ha katei ka por ki seng riewlum u la ong ba ki la pyrshang ban ia tylli da kaba thaw ia ka HPU, pynban u bah Hoping um treh.
Shuh shuh u la pynkynmaw ba kham hadien katei ka seng ka la ia tylli biang bad dei ha u snem 1997 ba la long President u bah E.
K Mawlong ba katei ka seng ka la pait biang bad la mih ka UDP namarba u bah Hoping um kwah ban ia tylli bad hangtei ruh u bah Bindo u la ong ba la ym don briew shuh ha ka HSPDP sah sa tang u bah Hoping bad u pyrsa jong u hi.
Shillong, 11 Nailur:Ka UDP mynta ka sngi ka la pyllait paidbah ia ka thup ba nyngkong jong ki kyrtong jong ka ki ban ia khun ha ka elekshon MDC ka GHADC ha ri Lum Garo.
Ha katei ka thup nyngkong kaba la mynjur da u President Rangbah jong katei ka seng ki don 9 ngut ki kyrtong na ki District bapher bapher ka ri lum Garo.
Kitei ki 9 ngut ki long u Penindro M Sangma na Siju Rongara Konstitwensi, u Plebirth M Sangma na Wa gesik Konstitwensi, ka Tengsil W Momin na Telsrong konstitwensi, u Anand M Marak na Kharkhutta, u Silman N Marak na Samanda, u Mahamsing M Sangma na Williamnagar, Henen M Sangma na Dalugre kon stitwensi, u Butther M Sangma na Amongpara konstitwensi bad u Tinash Momin na Tura Konstitwensi.
Katba ka NPP pat ka dang pynbna dang 19 ngut ki kyrtong elekshon jong ka ha katei ka Elekshon MDC ha GHADC kiba kynthup ia u Albinush R Marak na Siju, Sengal N Sangma na Wagesik, u Nilath S Marak na Silkigre, Pangrak Ch Sangma na Rongri Kimgre, Sengchim N Sangma na Gasuapara, u Meckenson Ch Marak na Babelapara, Stiner R Marak na Amonpara, Dr.
Harvey Jimmy M Momin na Tura, Boston C Marak na Nogorpara, Dipul R Marak na Rochonpara, roynath D Sangma na Batabari, Benedick R Marak na Raksamgre, Grahambel A Sangma na Jengjal, Sukharam K Sangma na Rongrong, Rakman Ch Marak na Bolsong, Dolly K Sangma na Damas, Edbirth N Marak na Kharkhutta, Brilliant R Sangma na Samanda, Methrinson G Momin na Darugre bad u Denang T Sangma na Williamnagar.
Ka BJP bad Congress haduh mynta ruh kam pat pynbna ia ki kyrtong elekshon jong ki, hynrei ka GNC ka la dep ban pynbna 3 ngut ha ka thup ba nyngkong eh jong ka.
Ka BJP la sngewthuh ba kan pynieng kumba 5 ngut ki kyrtong ha katei ka elekshon ha GHADC.
Shillong, 11 Nailur:Ka Meghalaya High Court ha kane ka sngi Thohdieng ka la bret ia ka jamin ba la ioh ia u Sub Inspector u Nurul Islam da ka court of district and session judge kham mynshwa.
U Nurul Islam u la shah kynnoh lei beijot ia ar ngut shi para ha Ampati ar snem mynshwa.
Kham hadien mynta ka sngi, ia u Islam la rah sha ka Kashari u District and Session Judge ha kaba la bthah ba un shong phatok hapoh ka Judicial custody haduh ka 21 tarik Nailur.
Ha ka hukum, u nongbishar ka Meghalaya High Court, u Justice TNK Singh u la ong, “Kane ka kashari ka sngewsih ban ong ba u nongbishar Special Judge (POCSO), Shillong um shym la bishar bha katkum ka nongrim ban ai jamin ba la bthah da ka iing Kashari ba hakhlieh duh".
U Justice Singh u la ong ba kam don kano kano ka jingpyni dak ha ka jingai jamin kaba 24 tarik Jylliew bad 8 tarik Naitung ban peit ia ki sakhi ba la ioh da u nongbishar pyrshah ia uba shah kynnoh bad kam don ka daw ban ai jamin katkum ki sakhi ba la ioh.
U Justice Singh u la ong ba u Islam u la shah kynnoh halor ki kam runar ba shyrkhei bha katkum ka kyndon 29 jong ka POCSO Act, 2012.
Katkum ka jingong ka Meghalaya High Court, kam don da kumwei pat bad ka pynkut da kaba ong ba ka jamin ba la ai ha ka 24 tarik Jylliew bad 8 tarik Naitung la leh da u Special Judge (POCSO), Shillong khlem da pyrkhat bha bad kyntait ban bisar ia ki sakhi ba iadei bad uba shah kynnoh.
“Namarkata, ka hukum ban ai jamin kaba 24.
06.
2015 bad 08.
07.
2015 ki long beain bad ka bym iahap" la ong u Justice Singh ha ka hukum ba la pynmih mynta ka sngi.
Shillong, 11 Nailur:Ka Joint Action Committee of All Meghalaya Farmer Union (JACUMFU), kaba dei ka seng synrop lang jong ki 4 tylli ki seng nongrep, kynthup ka Hills Farmer Union, Riwar Sepngi Farmer Association, Seng Nongrep Synroplang Ri-Bhoi District bad ka Warsan Lyngdoh Farmer Association West Khasi Hills, ka leit rah ia ka dorkhas sha u Chief Executive Member (CEM) bad u Deputy Commissioner (DC) jong ka East Khasi Hills District ha kaba ka la dawa ba ki dei ban maham tyngeh ia ki nongkhaii jhur ha Iewdie lang iewduh ba kim dei ban ot ia ka kilo jong ki jhur na ki nongrep.
U bah Commander Shangpliang Chairman jong ka JACAMFU u la iathuh ba, ha ka jingleit jurip jong ka seng ha ka 28 tarik Nailar, ha Iewduh la lap ia ka jingshah nion bein jong ki nongrep kiba leit die ia ki mar rep ha Iewduh kum u sohsaw, phan kajor, syieng bad kiwei kiwei namar la shu ot kilo khlem nongrim da ki nongthied na ki nongrep kiba leit die ia kitei ki mar rep ha ka Iew dielang ha Iewduh.
U la iathuh ba kum ia u sohsaw uba khia kumba 60 kilo la shu ot kumba 8 kilo ei ei bad na ka shispah kilo la ot kumba 9 haduh10 kilo.
Halor kane ka jingot kilo na ka liang jong ki mahajon kim lah ban pynshai balei ki ot bad kane ka paw shai ba ka dei ka jingnion bein ia ki nongrep ki bym lah ban pynsngew ia ka sur jongki ha ki bor kiba dei peit, u la bynrap.
Kumjuh ruh ia u kajor, ki mahajon nalor ba ki la ot ia ka jingkhia jong ka khoh kajor ki ot biang sa kumba 5 kilo na ka 100 kilo bad kane ruh ka dei ka jingleh be-ain jong ki nongkhaii.
Kane ka jingot ka long ruh ia u phan kata 4 kilo na ka 70 kilo.
Ia u syieng pat la ot be-ain haduh 10 kilo na ka 100 kilo, u la bynrap.
Kumta ka seng ka la dawa na u CEM bad DC ba kin tuklar halor ka jingot kilo be-ain ia ki mar rep kiba leit die ha Iew dielang Iewduh, bad ban pynmih da ka hukum bad mana pyrshah ia ki nongkhaii ba kim dei ban ot kilo be-ain khlem nongrim ia kitei ki mar rep ba la kdew haneng.
Ha ka dorkhas sha u DC ka seng ka la dawa ba u DC u dei ban da buh dor ia ki mar rep jong ki nongrep kiba pynmih na ka jylla da kaba iasngewthuh lang bad ki nongrep khnang, ba yn lah ban pynmih ia ka bai lut jong ki nongrep namar haduh mynta ki nongrep ki shah khniot ruh ha ka dor la iathuh u bah Commander Shangpliang.
Ka seng ka la dawa ruh na u DC ba un pynmih hukum ia ki nongthep jhur ha Iewduh ba kim dei ban shim palat ia ka dor ban thew ia ki jhur la kumno kumno 2-3 tyngka ym 5 tyngka.
Bad ka la dawa ruh ba un tuklar lem ruh halor ka jingjaboh jong katei ka Iew diejhur kaba lah ban ktah ia ka koit ka khiah jong ki nongdie bad ki nongthied ruh kumjuh.
Ha ka dorkhas sha u CEM pat ka seng ka la dawa ban pynduh trading license syndon ia kito ki bar jylla kiba ot be-ain ia ka kilo jong ki jhur na ki nongrep kiba leit die ha Iew bad kumjuh ruh ba un pynmih da ka hukum ban nym shim bai musur ia ki mar rep kiba khia hapoh 50 kilo kiba leit die ha iew.
U bah Commander Shangpliang u la iathuh ba na ka liang jong u CEM bah PN Syiem u la kular ban shimkhia halor kane ka jingleit ud jong ka seng bad u pynpaw ia ka jingkyrmen ba u bah PN Syiem un leh ei ei halor kane ka bynta kaba ki nongrep ki iakynduh.
Nongpoh, 08 Nohprah:Wat la ka ilekshon ban jied ia ki nongmihkhmat (MLA) ka dang sah sa shisnem, hynrei la sakhi pat ba ka ka jingpynkhreh ia kane ka ileksion ka la sdang ha them Ri Bhoi, ha kaba kum kane la sakhi ruh ba hynne ka sngi kumba san phew ngut ki riew paidbah ki la leit ban pyniasnoh ban ai jingkyrshan ia ka party Congress, ia kaba la pdiang burom ruh ia ki ha ka jingialang kaba kyrpang kaba la long ha D.
M Hall, Nongpoh.
Ia kine ki nongkyrshan kiba la pyniasnoh ialade sha ka Congress la pdiang burom da u Bah D.
D Lapang, MLA ka Nongpoh Konstituency, lem bad ka jingiadonlang ruh kiwei kiwei ki heh ka party Congress na Ri Bhoi District.
Haba kren pdiang burom ia kine ki nongkyrshan, na ka liang u Bah Lapang, u ba dei ruh u president ka MPCC u la pynpaw ia ka jingkmen kaba khraw halor kane ka jingkloi jong kine ki nongkyrshan ban wan ban pyniasnoh bad ka party, ha kaba u la bynrap, ba kane ka jingwan jong kine ki nongkyrshan ka la nang pynshngain bad pynskhem shuh shuh ia ka seng ha kane ka jingpynkhreh ia ka ileksion MLA ban sa wan.
“Kum ka party kaba heh bad ba la paw hapoh ka Ri hi baroh kawei, ka pdiang burom ia phi kum ki paid nongkyrshan, bad kane ka jinglong kaba kloi jong phi sha ka party, ka la nang pynrhem bad ai jingkyrmen shuh shuh ia ka party ba kan poi sha ka thong ha ka ileksion MLA kaban sa long ha u snem 2018", ong u Bah Lapang.
Napdeng kine ki riew rangbah kiba la wan ban pyniasnoh sha ka party, ki kynthup ruh ia ki nongialam kiba la kham paw kiba kynthup ia u Bah F.
Khymdeit, Bah K.
Suting, Bah Anthony Kharnaior, Bah Kolin Klein, Bah Celestine Syngkli lem bad kiwei kiwei.
Nongpoh, 07 Nohprah:Ym lah ban tip ia ka daw kaba pynlong ba katba nangmih ki sngi, ka jingpynkhreh jong ki briew ban rakhe ia ka Christmas, ka la nanghiar nanghiar bad halor kane la sakhi ruh naduh ha ki iew ki hat, ki shnong ki thaw, ha iing ki sem kiba don ha Ri Bhoi District, ha kaba la lap ba ka la don ka jingiapher bak-ly-bak haba nujor bad ki por ba la leit.
Haba ka jinglap da u nongthohkhubor, la iohi ba ka jinglong jingman ha ki iew kiba don ha Ri Bhoi District, ki kynjah jar jar bad ym shem la iohsngew koit ia kita ki ki sur jingrwai Christmas bad kumba shu ong hangne ba ha ki snem ba la leit, ha kiba kum kine ki bnai ki nongleit nongwan ki dap da ka jingkmen bad iphuh iphieng, namar ba la jan ka por Christmas.
Kumban shu kdew hangne, ha ki por ba la leit ha kaba kum kine ki por ki briew ki dap da ka jingkyndeh mynsiem, namar dei ha kum kane ka por ba la iohsngew ia ki sur jingrwai Christmas ia kaba la pynrwai da ki briew, la ka long ha ki kali, ki iew ki hat, ha iing ki sem bad kumta ter ter, hynrei katba nangmih ki snem ym kham iohsngew koit ba ki briew kin pyntem ia ki jingrwai Christmas bad kane hi ka la pynpaw ba ka jingpynkhreh da ki briew ban rakhe Christmas ka la nanghiar nanghiar, katba nangmih ki sngi ki snem.
Haba u nongthohkhubor, u la ioh ban iakren bad ki katto katne ngut ki riew rangbah ba kynthup ia ki nongshong iew, ha kaba ki la ong ba ka daw tynrai hi kaba pynlong ia ki iew ki hat ba kin kynjah ka dei namar ba ki briew ha kine ki por ki bunkam bad ki smat tang ban iabeh ban tynneng ia ka jong kiwei.
“Ha ka por mangi, tang mar iapoi u bnai December (Nohprah) ngi la sngew shongshit lypa, namar ngi la sngew ba dei ka por ban ialehkmen, hynrei mynta pat katba nangmih snem kane ka jingpynkhreh ban rakhe Christmas ka la nangpjah nangpjah bad lada ka long ha kane ka rukom, ka por kan sa poi ba ki briew ki shu kynmaw kumto, khlem da don shuh kata ka jingpynkhreh janai kumba ngi leh ha ki por ba la leit" ki la ong.
Ngim tip ha kiwei pat ki bynta jong ka Ri Khasi Jaintia ka long kumno, hynrei kumba ka long ha kane ka thain te katba nangmih ki sngi, ka jingpynkhreh jong ki briew ban rakhe ia ka Christmas ka long kaba kynjah slam slam, ki la bynrap.
Shillong,9 Nohprah:Ki mih ki jingeh kiba bun ha ka bor shnong, Raid bad Hima, ka ain long nongshong , ka ain rejistar khyndew ne die khyndew, ka ain halor ka jinglong trai ia ki mar pohkhyndew, ki khlaw ki btap, ki um ki wah, ka jingdon be-ain ka jingbatai shaphang ka Municipality of Shillong hapoh ka 6th Schedule, ka jingbsuhlang ia ki Khasi hapoh ka thup jong ki Schedule Tribe bad kiwei pat ki jingeh dei na ka jingbym shai bad ka jingbym treikam ka IOA*AA kaba dei ka nongrim jong ka jingiasnoh ki Khasi bad ka Ri India , ong u bah John F Kharshiing, Grand Council of Chief.
U bah John u la ong ba ka Federation of Khasi States ka la buddien ia katei ka kam la 68 snem mynta , hynrei katba ki seng saiñpyrthei kim ia syllok halor katei ka dulir ka long lehnohei ban ia pyrta jaitbynriew, ong biang u bah John.
U la ong ruh ba ki Khlieh nongsynshar ki la ioh kopi ia ka shithi kaba 18 tarik u naitung, 2012 kaba wan na ka Ministry of Home Affairs ( MHA) ka sorkar India kaba la phah sha ka sorkar jylla bad ka sorkar jylla pat ka la phah sha ka District Council ban pan jingshai naduh u nailur, 2012 hynrei haduh mynta ki bor ka district Council kim pat ai jingshai satia.
Katei ka jingbym shimkhia ban jubab ka la ktah ia ka hok jong ka Ri Khasi bad Jaintia baroh kawei, ong u bah John da kaba kyntu ruh ia ka KHADC ba kin shim khia ban jubap kyrkieh halor katei ka phang khnang ba ka Sorkar Jylla kin lah ban phah lem ia ka jingai jingmut halor katei ka mat.
Shillong, 09 Nohprah:U Lat ka jylla Meghalaya u V Shanmuganathan u la ong ba ka Dong Mihngi ka donkam palat ia ki samla ban ioh ia ka kam ka jam.
Haba kren mynta ka sngi kum u kongsan ha ka jingiathir halor ka phang ’25 Snem ka jingkylla ha ka khaii pateng ha India bad ka jingktah jongka ha Dong Mihngi India, u la ong ba ka long kaba donkam palat ban thaw ia ka kam ka jam ia ki samla jong kane ka Dong Mihngi.
“Ka Dong Mihngi ka donkam ki kam.
Ki samla kane ka Dong Mihngi ki lah ban kren bha ha ka phareng bad ki lah ban trei kam da kaba suk", la ong u Lat.
U la kyntu ia ki stad bad ki riew pule ban ai ia ki jingbuit ki lad kumno ban thaw ia ki kam ki jam ia ki samla kane ka dong mihngi.
Katba u president ka North East India Council for Social Science Research (NEICSSR), u Dr P.
M.
Passah u la ong ba kawei na ki daw ba kongsan ka khaii pateng ka ioh ka kot ka long ban pynduh ia ka jingbym ryntih ha ka ioh ka kot jong kane ka Dong Mihngi bad ki bynta ka ri India.
“Ka Dong Mihngi ka India ka long kum ka ryndang syiar bad ka met ka India bad ka donkam ban pyniair lada kane ka Dong ka donkam ban ioh ban ia kiwei pat kumba long sha kiwei ki bynta jong ka Inddia, ka donkam ban pynbha ia ki jingdonkam kum ka leit ka wan, ka lynti syngkieng bad ki lad pathai khubor", u la ong u Dr Passah.
U la ong ba kane ka thain ka lah ban pynbha ia ka leit ka wan ka kit ka bah lyngba ki wah kum ka wah Brahmaputra ha Assam ban iasoh bad ka Ganga lyngba ka Uttarakhand, Uttar Pradesh, Bihar bad ka West Bengal.
“Ka roi ka par bad ka ioh ka kot jong ka Dong Mihngi kam da duna na kiwei hynrei ka donkam shibun ki jingduna namar ba ka dei ka Dong Mihngi ba bun ki riewlum", u la ong.
“Lada kiwei ka jylla ha kane ka pdiang ia ka jingbei pisa nabar,ym don jingeh hynrei baroh kum kine dei ban shim ia ka jingpdiang jong ki trai jaka jong kane ka Dong Mihngi",ula ong.
Hynrei ha kawei ka liang, u la ong ba bun bah ki jylla kane ka Dong Mihngi kim ju lah ban pyndonkam ia ka pisa ba la ai da ka sorkar pdeng.
Kum ka nuksa, ka jingpyntreikam ia ka horticulture ka sorkar kam shym la lah ban pynlong kaba jop, wat la ka sorkar pdeng ka ai pisa pahuh.
Kane ka Dong Mihngi ka noh synniang 3.
77 per cent ha ka GDP jong ka ri.
Shillong, 9 Nohprah:Mynta ka step ka Hima Mylliem ka la khot jingialang ia ki nongdie madan , ha katei ka jingialang ki la don kumba 40 ngut eiei ki nongdie madan kiba la wan sha Hima Mylliem, Mawkhar.
Kitei ki nongdie madan kiba la leit jingialang ki dei kiba don ha ka kynhun jong u Goldy Warjri kiba shongdie ter ter shaduh Stand Jeep.
Ha katei ka jingialang kitei ki nongdie madan ki la iathuh ba ka Hima Mylliem ka la kular ia kitei ki nongdie madan ban ai jaka ia ki hapoh Iewduh, namarba ia kito kiwei pat kiba shongdie hakhmat ka R.
B Store la pyllait noh na ka jingshah khynra ha ka Municipal namarba ka Hima ka la bahkhlieh.
Shillong, 9 Nohprah:Ban pynpaw ia ka jingbitar ia ka sorkar jylla namar ka jingleh shilliang, ha ka rukom sam ia ka tulop ki nonghikai ka All Meghalaya SSA School Teachers Association (AMSSASTA) ka la rai ban shongjingialang ha ka 12 tarik mynta u bnai ha dorbah Hall, Mission Compound ban ia kren ia katei ka kam, ong u Lasforious Marngar, President AMSSASTA.
Shillong,9 Nohprah:Ka kong J.
Wanswett Dy.
Secretary , Finance ( Establishment), Meghalaya ka la ujor FIR sha ki pulit ba katkum ka ripod ba la phah da ka tnad CID/ACB la hukum ia ka ban ujor FIR pyrshah ia u Daniel N Sangma, Account Officer jong ka ophis u Executive Engineer, Water Resource Division, PHE ba utei u ophisar u dawa pisa na ki kontraktor ban pyllait ia ka bill jong ki.
Shillong, 11 Nohprah:U Nongaiktien ka BJP u Gopal Krishna Agarwal u la ong ba ka BJP Meghalaya kan rakhe ia ka Good Governance Day ha ka 23 tarik, ha jaka ka 25 tarik kaba dei ka sngi Khristmas.
Haba kren sha ki nongthoh khubor ha kane ka sngi Saitjain, u Agarwal u la ong, “Ka BJP ka burom ia ka jingsngew jong baroh ki jait niam bad ha kane ka jylla Meghalaya kaba dei ka jylla ba bun ki Khristan, ka BJP ka la pynbeit ban rakhe iaka Good Governance Day ha ka 23 tarik, ym ha ka 25 tarik".
Ia ka Good Governance Day la pynbeit da ka sorkar ban rakhe ha ka 25 tarik kaba dei ka sngi kha jong u myntri rangbahduh barim ka ri u AB Vajpayee.
Kham mynshwa, na ka liang ki nongialam balang ruh ki la pynpaw ba kim sngew iahap ban rakhe ia ka Good Governance Day ha ka 25 tarik namar ba ka dei ka sngi ba kyrpang tam jong ki riew ngeit Khristan.
Shillong, 09 Nohprah:U nongialam baar lait na u Sohan D Shira, ka Garo National Liberation Army (GNLA) u Bhaichung (Nikam Ch Momin) u la wan pyndem wait noh ha ki pulit mynta ka sngi ha Garo Hills.
“U Bhaichung u dei u nongialam ba ar lait na u Sohan ha ka GNLA.
U la peit ia kaSouth Garo Hills bad West Garo Hills Aea command", la ong u IGP u GHP Raju.
Ka jingwan pyndem noh une u snar ka GNLA, kan buh jingeh shibun iakane ka seng khamtam ha kine ki sngi, la bun ki dkhot jongka,kiba la wan pyndem noh ialadeKatkum ki pulit, u Baichung u dei uwei na ki nongseng ia ka seng GNLA.
U don mynshwa ha ka ANVC bad u la shemphang ha ka kam.
Kham hadien u la pyniasoh noh bad ka GNLA ha u Nohprah ha u snem 2009 haba u Sohan bad u Champion R Sangma u la thaw ia ka GNLA.
Haba kren sha ki lad pathai khubor hadien ba la wan pyndem wait, u Baichung u la tei pop ia u Sohan D Shira na ka bynta ka jingkhyllem ka GNLA namar ba u Sohan u bunkam tang ban kynshew spah ialade bad ka iing ka sem jongu ha kine ki 5 snem ha ka kyrteng ka GNLA.
U Bhaichung u la kynnoh ruh ba u Sohan u la lum ia ka pisa baroh ha lade ha ka kyrteng ka GNLA.
Ula kynnoh ba u Sohan D Shira u la pyniaid ia ka GNLA kum ka iing jongu bad u la ai ia ka pisa ha ka lok jongu, ka Sengchi Ch Momin bad ki para jongu kynthup ka Salte, Ponty, bad kiwei kiba haiing ba kin buh ia ka pisa.
Ha kane ka jingwan pyndem u Bhaichung u la aiti ruh da ki tiar siar, ki suloi, kuli bad kiwei.
Shillong, 9 Nohprah:Ka Hynniewtrep Youth Council ( HYC) Central Body mynta ka sngi ka la leit ban ia kynduh ia u Executive Member ( EM) jong ka KHADC uba bat ia ka tnad Labour u bah donkupar Sumer ban leit dawa ha u ba u dei ban weng noh ia ka jingai wai sha ki riew shimet ban pynrung kyrteng ia ki bar jylla kiba bylla ha kane ka jylla.
Ka HYC ka la ai por ar taiew ia u EM incharge ban leh ia katei ka kam bad hadien ka ar taiew ki la ong ba kin leit kynduh biang aiu u la leh bad lada ka District Council kam lah ban leh eiei ki la ong ba ki la pynap lypa ia ki jingiakhih.
Haba ia kren bad ki nongthohkhubor hadien katei ka jingiakynduh bah Robertjune Kharjahrin, General Secretary katei ka seng u la ong ba la ai wai sha ki riew shimet ha ka hukum ba la pynmih ha ka 3 tarik u naiwieng, 2016 ba kin leit pynrung kyrteng ia ki bar jylla kiba bylla bad katei ka hukum ka long na bynta ka 3 snem.
U la ong ba kaba mut ba ka district council ka la tip ba ki bar jylla ki la don lypa ha ki jaka bylla jong ki , “Kam mut ban leit khynra ne leit beh ba kim don laisen hynrei kan leit ong ia kitei ki ba la don lypa ‘sngewbha seh wan pynrung kyrteng hangne’, ha ka jaka ba kin leit beh ki leit khroh pynban ban pynrung kyrteng" ong u bah Robert.
U la ong ba ia ki bar jylla ki bym don laisen dei ban khang pyrshah pyrshah bad ym dei ban ailad ia ki ban trei bad dei ban beh ruh ia kito kiba la don lypa ha ki jingtrei khlem don laisen, hynrei u la ong ba u EM ka tnad Labour u la ong ba katei ka jingleh ka KHADC ka long ban khanglad ia ka jingrung kyrthep ki bar jylla.
“La dei ban ai bor ha ki shnong ba kin pynher krad da kab apyndonkam da ka aiñ jong ka District Council, ngi la ong ha u EM ruh ba lada u sngewkhia ai ha ngi ruh , ngin trei da ka mon sngewbha ngim donkam ia kata ka 5% kumba la ai sha ki riew shimet" u la ong biang.
Kumba ka long mynta u bah Robert u la ong ba ki trai muluk ki kordit bylla bha hynrei ka district Council ka nang leit pynrung kyrteng pynban da ki bar jylla ha ka jaka ban leit beh, “Ki pyndonkam ia ka aiñ tang kum ka lad thaw pisa pynban ym kum ka stieh ka ban iada ia ngi" u la bynrap biang.
Lah ban kdew ba ka KHADC ka la aiti sha ki riew shimet bah Pynshngaiñ Nongbet ha Ri-Bhoi bad u bah Felix Kharpuri ha East Khasi Hills ban iarap ia ka tnad Enforcement ban peit ia ki laisen jong ki nongbylla bar jylla bad la ai komishon ia ki 5% na ka pisa ba mih na ka bai laisen.
Shillong, 9 Nohprah:La shi taiew mynta la pynkiew kynsan ia ka dor jong ka dohsniang ha Sohra, na kaba ju die T.
240 shi kilo la pynkiew sha ka T.
280 tyngka bad katei ka la pynlyngngoh ia kiba bunbah ki paidbah katei ka thaiñ.
Halor katei ka jingjia ki nongialam ka HYC Sohra ki la leit ban ia kynduh ia ki majistor jong ka Sohra civil Sub-Division ba kin tohkit.
U President ka HYc Sohra circle u bah Shan Nongrum u la ong ba ki Majistor ki la ong ba shen kin leit tohkit ia katei ka kam.
Katkum ka jingong utei u heh HYC na Sohra u la ong ba u la wad jingtip ha kylleng ki jaka bad la ioh jingtip ba ka dor jong ka dohsniang ha kiwei ki jaka ka dei T.
240 tyngka shi kilo katba ha Sohra pat ki die T.
280 tyngka shi kilo.
La ioh jingtip ba katei ka jingpynkiew dor ia ka dohsniang ka long ha la ki jaka jaka , don ki jaka ki bym pat kiew dor bad don kiba la pynkiew ha kaba sha Mylliem la iathuh ba la pynkiew dor sha ka T.
280 tyngka shi kilo.
Shillong, 9 Nohprah:U Kyrtong ka UDP na Laban-Mawprem konstitwensi u bah Fedrick Lynshing u la ong ba ka seng HSPDP kam dei ka seng kaba kyrshan ia ka ishu jaitbynriew kaba u CEM ka KHADC u bah Pynshngaiñ N Syiem u don bad u leh mynta hynrei ka UDP pat ka kyrshan ia utei u CEM ka KHADC halor ki ishu jong u.
U bah Lynshiang u la ong ba ka HSPDP dei tang ma ka –ka Party marwei hi kaba shong ha ka liang pyrshah ha District Council kaba pyni ba kim kwah ban treilang na bynta ki ishu jong ka jaitbynriew.
Ula kdew ba kawei na ki mat ba ka UDP ka kyrshan ia u ba Pynshngaiñ mynta ka dei halor ka jingpyrshah jong u ia ka jingkyntur pud ka MUDA hynrei u la ong ba ka seng HSPDP pat kala pynlong iaka Rally paidbah ha Madan Malki ban leit tur sha Secretariat ban dawa na ka sorkar jylla ban pyrshah jur iaka jingwan kyntur pud ka MUDA hynrei hadien ba ki nongialam kane ka seng kila iakynduh ia ka Myntri Pynroi Sor kila pdiang noh iaka jingpyntreikam iaka Building Byelaw jong ka MUDA ha ki Scheduled Area ne ha ki jaka kiba hap hapoh ka jingkhmih jong ka District Council.
“Ka HSPDP ka la dawa ha ka iingdorbar thawain ka jylla ba dei ban pyntreikam noh iaka Article 371 jong ka riti synshar ka ri hapoh ka jylla Meghalaya kaba kdew shai ban pynduh noh ia ki District Council hynrei kane kajuh ka seng hi mynta ka pynieng pat ia ki kyrtong ban airing ha ka elekshon MDC Shiteng Samoi bad kane ka pyni ba ka HSPDP kadei ka seng ka bym don nongrim bad ki nongialam kane ka seng kim pat iar ka pyrkhat pyrdain" ong u bah Fedrick.
Jowai, 11 Nohprah:Ha ka jingialap Election kaba khadduh ha kane ka sngi Saitjain, ki nongialam ka Party UDP bad ki nongkyrshan ba hakhmat eh u Independent Candidate ki la ia kyrwit markylliang halor kiba bun ki issue ha kaba iadei bad ka bye election kaba ha War East Constituency sha ka iing dorbar ka sorkar rit JHADC.
Ha kane ka sngi Saitjain, ki ar ngut ki kyrtong u ma Firstborn Manner na ka UDP bad u ma Lotsingh Lakuna u kyrtong Shimet ki la pynlong ia ka jingialang paidbah ha Muktapur kaba dei ruh ka sngi iew.
Ha ka por mynstep, ka party UDP ka la pynlong ia ka jingialang paidbah ha kaba ki nongialam ki jong ka seng naduh u Working President uba dei ruh u nongaibuit, u ma Bindo M Lanong, u President ka District u ma Moonlight Pariat MDC bad kiwei kiwei ki nongkyrshan ba paw khmat ki la pynpaw ia la ka nongrim jong ka Party halor kane ka Election shiteng samoi bad kumjuh ruh na ka bynta ka Election MLA ka ban sa long ha u snem 2018.
U ma Moonlight Pariat, President ka Party UDP, Jaintia Hills District u la kynthoh tyngeh ia u MLA ka thain u ma Stephanson Mukhim uba la thung ia u kyrtong IND, u ma Lotsingh Lakuna hadien ba u la iehnoh kam ialade kum u MDC ka thain.
Une u MLA jong phi u dei u bym tip ia ka ain ka kanun bad dei namar katta u la iehnoh kam, namar ka ain ka shah ban bat ia ka kam MLA bad MDC ha kajuh ka por.
Hynrei namar ba udei u briew ubym sngewthuh ia ka ain, u la iehnoh kam bad ka jingiehnoh kam jong u ka la wanrah ia ka jingduhnong ia ka Constituency ha kine ki khyndiat por.
U ma Moonlight Pariat u la ong ruh ba ka Party UDP kadei ka Party riewlum bad kadei ka party kaba peit ia ka eh ka shnon jong ki paidbah nongshong shnong ym ban iada ia kiwei pat ki jaitbynriew kiba wan ban huhai shnong ha kane ka jylla.
U la kynthoh tyngeh ruh halor ka jingsngap jar jar u MLA ka thain halor ka Border Fencing.
Na ka liang u ma Bindo M Lanong, uba dei u MLA ka UDP bad ruh u Working President ka seng u la kynthoh tyngeh halor ka jingsynshar bymler kam ka Congress.
U la ong ba ka seng ha ryngkat ka jingiatreilang bad ka kynhun nongialam ban pyrshah iaka border fencing haduh 150 yard kaba ktah shi katdei eh ym tang ia ki paidbah ka jylla hynrei kaba buh jingma ruh ia ka ri baroh kawei.
“Ngi na ka liang ka UDP, ngim nym ailad ban duh wat tang shi inshi ruh ka jaka khappud sha Bangladesh bad ngi ieng ha ka nongrim ban dawa ba dei ban ker sainar shiah naduh na Zero Line", la ong u bah Bindo M Lanong.
Ha kaba iadei bad ka seng BJP, u ma Bindo u la ong ba kadei ka seng kaba  kwah ban pynlong niam hindu lut ia baroh nalor ka jingkhang jong ka ban bam doh masi.
U la kyntu bad kyrpad ia ki paidbah jong ka thain ba kin kyrshan ia u kyrtong ba la pynieng ka seng- u ma Firstborn Manner.
Ha kawei pat ka Dorbar paidbah kaba la pynlong da u kyrtong shimet (IND), u ma Lotsingh Lakuna ha ryngkat u MLA ka thain, u ma Stephanson Mukhim, la ioh ban sakhi da bun bah ki paidbah kiba la wan da ki bun tylli ki bus bad ki kali rit.
Haba kren ha ka jingialang, u ma Stephanson Mukhim kum u MLA ka thain, u la pynshai paidbah halor ka jingiehnoh kam jong u kum u MDC hadien ba ka sorkar jylla ka la shim ia ka rai ban mynjur ia ka ain bam ar maloi.
“Kadei ka rai jong ka sorkar ym dei ka mon jong nga marwei bad ki jingkynnoh bad kynthoh ia nga da ki nongialam ka UDP ka long kaba ym don nongrim satia.
Ha kaba iadei bad ka border fencing, u ma Mukhim u la ong ba ka sorkar India ka la dep lut ban ker sainar shiah sha West Khasi Hills, Garo Hills bad wat ha Jaintia Hills lait noh ka bynta naduh Lyngkhat shaduh Jaliakhola ha kaba kum u MLA u la kyrpad ia ka sorkar ba kan sangeh shwa tad haduh ban poi sha ka jingiabeit bad ia sngewthuh jingmut hadpeng ki paidbah nongshong shnong bad ki tnad sorkar ka sorkar Kmie kaba pyntreikam ia ka jingker sainar shiah.
Na ka liang u tei u MLA ka thain, u la kyrpad ia ki paidbah ban kyrshan ia u ma Lotsing Lakuna namar udei u briew uba lah ban wanrah ia ka roi ka par ha ka thain da ka jingiatreilang ryngkat bad u kum u MLA bad ruh ryngkat ki paidbah nongshong shnong.
Ha kawei pat ka khubor, la sngewthuh ba ka jingiakhun kaba tyngeh kadei hapdeng u kyrtong shimet ba kyrshan da u MLA ka thain bad u kyrtong jong ka Congress, u ma Lamdibok Sumer uba ju long ruh kum u CEM barim ka JHADC.
Ka jingiathep vote kan long ha ka 13 tarik (Sngi ba-ar) bad ka jingniew ia ki vote kan long ha ka 16 tarik ha ophis ka SDO Amlarem Civil Sub-division.
Shillong, 11 Nohprah:Ki pulit ha kane ka sngi Saitjain ki la ioh tam ia ka met iap jong uwei u briew ba kyrteng u Hedrin Rynjah na ka ïing sah wai ha Dongkanan hapoh ka shnong Laitkyrhong ka East Khasi Hills District.
Katkum ka jingiathuh ki pulit, hadien kane, kila lap sa ia ka met iap jong u Bikostar Rynjah na jan khlaw ba la sdien phasi.
Ki pulit ki ïathuh ba katkum ka jingtohkit, na kiba ha ïing ha sem jong kine kiba iap baroh ar ngut, la suba jur ba u Bikostar Rynjah u la pyniap ïa u kñi jong u, u Hedrin Rynjah bad hadien ba la dep ban leh ïa kane ka kam u la leit sha khlaw ban sdien phasi ialade.
Ki pulit ki la ong ba kine ki briew baroh ar ngut kila jah na ïing naduh ka san tarik mynta u bnai.
Ki pulit kila pyndep ïa ka post mortem bad ka jingtohkit kan dang iaid ban lap ia ka daw tynrai halor kane ka jingjia.
Shillong, 11 Nohprah:Ha ka sngi saitjaiñ jong ka taiew ka la don ka Rally paidbah jong ka seng Congress ha Sohiong, ka la dopn ruh ka rally paidbah jong ka seng UDP bad HSPDP ha katei ka konstitwensi.
Haba kren sha ki nongthohkhubor u President ka Sohiong Block Congress Committee u bah Phrang Kharpan u la ong ba ka seng Congress kam don jingartatien eiei shuh ban jop ha kane ka elekshon shiteng samoi ka ban long ha ka 13 tarik mynta u bnai.
“Ngi shu hap beit tang ia ka sngi lano kan poi ka 16 tarik ban ia niew vote noh" ong u bah Phrang.
Shuh shuh u la ong “Ka 13 tarik lei ka dei kata ka sngi ba ngin pyniathoh shongkurim ia u kyrtong jong ngi bad ka 16 tarik pat ka dei ka sngi ba ngin leit kai ïng Kiaw noh sha District council".
Ha ka sngi saitjaiñ ka Sohiong ka la shongshit bha namar ki Rally elekshon jong ki 3 party ha kaba la iohi ba ha surok, la dap da ki kali wah lama bad ki kali tem jingrwai bad la iohi ia ki paidbah ba ki kynhoi kynkiw ha ki bos, ki trok bad ki kali rit kumjuh.
Nangta la iohi ba ki bun ki la shad la mastieh ha surok bah ryngkat ki sur jingrwai na kali.
Jowai, 11 Nohprah:Uwei na kiba la mynsawjur ha ka jingkem ding bad bthei ka trok kit umphniang petrol ha Mookhep ha kane ka sngi Palei ba ladep, u la khlad noh hynne shiteng synia.
Utei uba la khladnoh udei uba la tip kyrteng kum u Marius Sumer uba dei shnong trai na Lapangap hynrei uba la wan shongkha ha Shnong Wapungskur.
Kumban shu pynkynmaw, ha kane ka sngi Palei bun ngut ki briew ki la mynsaw bad katto katne ki la mynsaw jur hadien ba kawei ka trok tanker kaba kit umphniang petrol ka la kylla bad kem ding haduh ba kan da bthei.
Katei ka trok kaba don ia u No.
NL01G-8248 kaba dang wan na sha thain Guwahati bad kaba thmu ban leit sha Thain Silchar.
U driver katei ka trok u khlem iathuh sha ki pulit halor ka jingkylla katei ka trok jong u bad u la jah rngai ruh haduh mynta.
Napdeng kiba la mynsaw jur, u dei u Marius Sumer bad utei u briew u la khlad noh hapdeng ka jingshitom jur mynhynne shiteng synia.
Ha kawei pat ka jingjia, mynta ka sngi U Blei, kawei ka trok kit umphniang disel kaba don ia u No.
MN05-2070 ka la kylla ha Riat Turiem shwa ban poi Jowai haba wan na Shillong.
Hadien ka jingkylla katei ka trok, ki paidbah ki la wanrah ia ki borti, bad ki tiar jingdiang ban pdiang umphniang ba hoit na katei ka trok.
Shillong, 11 Nohprah:Haba takrain tyngeh ia ka jingkam jong u Myntri Rangbah ka jylla u Dr Mukul Sangma ba ka jingpynduh ia ka pisa T.
1000 bad T.
500 kan pynshlur shuh ban bamsap, u nongaiktien ka BJP u Gopal Krishna Agarwal u la ong, “Ka jingkren jong u Dr Mukul ka dei kaba bakla nadong shadong".
Haba kren ha kane ka sngi Saitjain ha ka jingwan iuhkjat ha ka nongbah, u Agarwal, u la kynnoh da kaba ong, “Ki Congress ki pyndonkam bakla ia ka pisa jong u paidbah ba la ai da ka sorkar pdeng sha kane ka jylla da kaba thep sha pla lajong".
Ha kane ka taiew, u Dr Mukul Sangma u la ong ba ka jingpynduh ka sorkar BJP ia ka lut pisa T.
1000 bad T.
500 kan pynkharoi shuh shuh ia ka bamsap ha ka ri da kaba kynthah ruh ba ka dei ka jingleh khlem pyrkhat jong u Myntri Rangbahduh ka ri u Narendra Modi kaba la ktah jur ia kiba duk ba suk.
U nongialam ka BJP u la ther kylla ruh ia ki Congress da kaba ong ba ki pyrshah namar ba ki la ktah jur na kane namar ialade ki bamsap ia ka pisa jong u paidbah ka ri.
“Wat ia ki skhim ba bun jait na ka sorkar pdeng ba la mang sha ki paidbah, la pyndonkam bakla", la kynnoh u Agarwal.
U la ong ba ki briew baroh ha ka ri, ki la kyntait lut ia ka Congress lait sa tang ha ki katto katne ki jylla kum ka Meghalaya, Mizoram, Karnataka, bad ka daw ka dei namar ki la bamsap bampong.
“Ka bamsap 2G Scam, Commonwealth Game, bad bun kiwei ki kam bamsap kiba la pynjot ia ka ri bad ktah ia uba duk ba suk", la ong u nongialam ka BJP.
U la ong ba ha u 2018, kyrmen ba ki paidbah ka Meghalaya kin sa ai ia ka jubab kaba biang ia ka Congress ha kane ka jylla.
“Ngi kyrmen ba ha u 2018, ki paidbah kin wanrah ia ka jingkylla ban kyntait syndon ia ka Congress", u la ong.
Nongpoh, 11 Nohprah:Wat la ka sorkar ka la khang pyrshah ia kino kino ki briew ba kin tih beain ia ki maw ne shyiap ha ki wah; hynrei kane kam shem la treikam satia bad kane ka la paw pyrthei mynha ka sngi Saitjain ha ka jinghiar jurip da ki dkhot ka Khasi Student Union, Eastern Border Area, North Khasi Hills District ia ka Wah Umiam, Ri Bhoi District, ha kaba la lap ba ka Dhar Construction Company (DCC) ka dang bteng ban tih beain ia ki maw kiba don ha katei ka wah Umiam.
Ki nongialam ka KSU, Eastern Border Area, NKHD, ia kaba la ialam khmat da u president samla Banjop Maring, ha ryngkat bad ki dkhot ka seng, hadien ba ki la lap ia kane ka jingtih maw beain da ka DCC ha katei ka wah Umiam, kaba la pyndonkam syndon da ki kor puh shilum bad dumper, kumta ki la leit ban pynsangeh syndon ia kor puh shilum ba kin tih maw bad khang ruh ia ki trok dumper ba kin kit ia ki maw kiba na katei ka Wah.
Haba ia kren bad ki Nongthoh khubor, hadien kane jingpynsangeh tih maw na katei ka wah, u Bah Banjop Maring, u la ong, ba ka seng ka sngewlyngngoh ba ka sorkar ne ka bor District kam shem la tehlakam ia kum kine ki Company kiba pynjot ia ka Mei mariang bad khamtam ka jingitynnad jong ka wah, ha kaba ki la shu leh mon katba ki mon ban tih ia ki Maw na katei ka wah Umiam.
U la ong ruh, ha ka jingshisha ia kano kano ka wah ym lah ban kam trai da mano mano ruh, hynrei kumba ka paw ha kane wah la mih ki trai jaka kiba kam trai tang na ka daw ka jingmyntoi shimet ka jong ki, kumta haba iadei bad kane kum ka seng da lei lei kam lah satia ban pdiang, ha kajuh ruh ka por ka jingdon jong kiba kum kine kiba tih maw ha katei ka wah, kaba pynlong ia ka Wah Umiam ba kan duh noh ia ka jingitynnad jong ka.
Ka seng ka pyrshah jur ia kane ka jingtih maw da ka DCC ha katei ka wah, namar ha ka jinglap da ka seng, ka jingtih maw ha kane ka Wah la pyndon kam synndon da ki bor Mashin, ha kaba kane kan ym ktah ym tang ia kane ka wah, hynrei kan ktah bad pyniap ruh wat ia ki dohkha dohpnat kiba ju im ha katei ka wah, la bynrap u samla Banjop Maring.
Namarkata, haba iadei bad kane ka jingtih maw beain da ka DCC ha katei ka wah, ka seng ka la rai ban ujor syndon sha ka bor District ka Ri Bhoi bad sha ka District Council ba ki dei ban pynshitom katkum ki kyndon jong ka ain, hynrei lada kum ki bor ba deipeit kim shimkhia ka seng kam banse ban ujor sha ki bor ba kham halor, u la bynrap.
Shillong, 11 Nohprah:“Nga da duwai, nga da pan na u Blei por ba nga pun khun ba un ai ia nga u khun rangbah u ban ialam ia ka ri bad ka jaitbynriew-shisha nga la ioh da une" ong i kmie u bah H.
S Shylla haba kren paidbah ha ka jingialang kaba la long ha ka sngi saitjaiñ jong ka taiew ha madan Lad Nongkrem.
I kmie u bah Shylla mynta i la don 84 snem karta bad ha ka por ba i pun ia u bah H.
S Shylla i la ong ba i dang don 22 snem karta bad ha katei ka por ba dang pun ia u, i la ong ba i la duwai miet la bad sngi sha u Blei ba un ai ha i ia u khun rangbah uba dap rynieng ryniot bad uba la pynsleh da ka jingnang jingtip ban ialam ia ka ri bad ka jaitbynriew bad da shisha i la ong ba u blei u la kyrkhu ia i da kaba ai da u bah H.
S Shylla.
Ha katei ka jingialang paidbah ka seng UDP Nongkrem kaba la long ha ka sngi saitjaiñ , ki la don bunbah ki nongkren kiba la pynsngew sha ki paidbah ia la ki jong ki nia elekshon jong ki bad napdeng kiwei pat ki nongkren don uwei u nongkren uba la ong ba u bah H.
S Shylla u dei u Moses jong ka Nongkrem konstitwensi u ban ialam ia ki paidbah ka Nongkrem sha ri Kanaan kumba la ialam u Moses ia ki khun Isreal.
Utei u nongkren u la ong ba lada ki paidbah kim jied ia u bah Shylla mynta ka kynti ka long kumba ki jied ia ki nongialam ki ban ialam ia ki sha Sodom –Komora.
U bah Shylla pat haba kren ha katei ka sngi ia kiba bun ki mat , u la kynthah ruh halor ka jingwan kyntur pud ka MUDA sha ki jaka ba hap hapoh ka jingpeit ka District Council ha kaba u la kynnoh ba u MLA ka Nongkrem u bah Ardent M Basaiawmoit u la ia don ka jingiasngewthuh jingmut bad ka sorkar bad u ong sha ki paidbah ba MUDA ka mut ‘ Mukul Understands Deals with Ardent’.
Shillong, 11 Nohprah:U nongaiktien ka BJP, u Gopal Krishna Agarwal u la ong ba katkum ka Income Tax Act, ki riewlum ki lait ban siew khajna jingkamai jongki sha ka sorkar hynrei lada don kiba leh Benami kin ngat ha ka ain.
Haba kren ha kane ka sngi Saitjain u Agarwal uba la wan na Delhi ban pynshai shaphang ka jingpynduh ia ka pisa T.
500 bad T.
1000, u la ong ba katkum ka ain Benami Proterty Act 2016 kaba la pdiang da ka sorkar pdeng ha u Nailur, ka la mana ban leh ia kano kano ka kam Benami bad kiba leh ia kane, kin ngat ha ka jingpynshitom katkum ka ain kynthup u nongleh bad uba pdiang.
“Katkum ka Benami Proterty Act 2016, kiba leh Benami kin shah pynshitom ha kaba ia ki spah jongki kum ka iing, jaka, bad kiwei, yn kurup noh da ka sorkar bad ka jingpynshitom ia ki",la ong u Agarwal.
U la ong ba ka sorkar pdeng kam kwah ban pynkylla ia ka ain Income Tax ban pynngat siew khajna ia ki riewlum hynrei kan ieh beit kumba ka long namar ka burom ia ka jinglong jongki katkum ki nongrim ki khana.
Ka Section 10 (26) jong ka Income Tax, uno uno u jaidbynriew riewlum uba shong basah ha u pud u sam ba dang hap hapoh ka Sixth Schedule jong ka riti Synshar ka Ri India ki lait ei ban siew ïa ka khajna na kano kano ka jingïoh kamai jong ki.
U Agarwal uba dei u stad ha ka khaii pateng, u la ong ruh ba ka briew jong Income Tax kn pynlong ia ka jingtohkit khlem da pyntip lypa shwa ïa kino kino kiba kynshew pisa ha ki Bank lada don kino kino ki thep ïa ki pisa bym hok ha ki Account jong kiwei pat.
“Ia baroh kiba thep pisa bad sei pisa la dep rekod lut khait bad ka tnad Income Tax kan sa pynlong ia ka jingtohkit ia kito kiba thep pisa kiba long suba eiei, kiba thep ïa ki pisa ha ki Account jong kiwei pat", u la ong.
Une u nongialam ka BJP u la ong ba, “Baroh kiei kiei halor kane ka jingpynduh ia ka lut T.
1000 bad T.
500 yn ioh jingshai kdar hadien ka 30 tarik Nohprah".
Shillong, 11 Nohprah:Ha ka sien kaba nyngkong u MDC ka Nongthymmai konsti-twensi u bah Latiplang Kharkongor u la sdang ia ka jingpynkupburom ia ki nongshong shnong ka Nongthymmai kum ka dak ka jingithuh ia ka jingoh synniang jong ki sha ka ri bad ka jaitbynriew bad khamtam eh ka jinglah jong ki ban wanrah burom ia ka konstitwensi baroh kawei.
Kum ka dak ka jingithuh ia ki kam ba ki la trei shitom u la pynkupburom ia ki da kaba khusnam ia kaba la tip kum ka 1st MDC Nongthymmai Award, 2016.
U bah Latiplang u la pynkupburom ia ki nongshong shnong ba kynthup ia ki ia ki nongshong shnong kiba la kynjoh 90 snem ka rta shaneng, ki nongai dawai kynbat, ki nongtrei mon sngewbha, ki bor pyniaid ia ki jaka pule, ki nonghikai, ki nongak phlim Khasi, ki proh jabieng, ki nongseng kam lajong, ki nongialehkai sports, ki nongthoh kot, ki nongrwai ba la pawnam, ki khynnah skul bad Kolej kiba pas bha ha ki eksamin, ki Rangbah Shnong bad kiwei kiwei.
La pynlong ia katei ka jingpynkupburom ha ka jingialang kaba la long ha ka sngi saitjaiñ jong ka taiew kaba la long ha Divine Savior, Nongthymmai Parish, Shillong.
U bah Latiplang u la ong ba katei ka dei ka jingsdang kaba nyngkong ban sam ia kum katei ka khusnam bad un dang iai bteng ruh ban leh kumjuh ha ki snem ki ban sa wan.
U bah P.
N Syiem CEM ka KHADC u la long u kongsan bad u la ai jingiaroh ia u bah Latiplang ia katei ka jinglah jong u ban sam khusnam haduh 300 ngut.
“Haduh 300 ngut ban sam khusnam ka la dei ka kambah kamsan" ong u bah Pynshngaiñ uba la kren ia ka jingdonkam ban pynkhlaiñ ia ki bor synshar katkum ka bor ba la pynkup da ka 6th Schedule khamtam ban wanrah ia ki jingkylla ha ki sngi ki ban sa wan.
Ha katei ka sngi la donlang ruh u bah A.
G West Kharkongor, Chief Managing Director ka NEEPCO uba la long u symbud kongsan.
Bah RM ShabongNgam shym la ioh ia ki Card shah khot sngewbha (imat ba ki la jah lynti), ha shwa ba kin poi ha ki kti jongnga, hynrei nga sngew thikna, ba la khot ianga kum U President jong ka Meghalaya Editors & Publishers Association (MEPA), haba la phone haduh ar sngi kynthih na ophis ka Raj Bhavan, Shillong, ha kaba la pynpaw, ba ka dei ban don lang ha katei ka miet jong ki jing ia rwai Kristmas, ba la pynbeit da U Lat ka Jylla.
Mar ia rung ha khyrdop ka Raj Bhavan, nga la pynsuki ia ka kali jongnga ban leit thoh kyrteng, kumba ju long, hynrei hangtei ruh, ki nongpahara ki shu kaweh beit, kaba pyni kumba ki ong iaid beit shakhmat bad kumta, nga la tur beit beit ban ioh ieng kali, ha ka jaka kaba kham biang.
Ka phyllaw jong ka Raj Bhavan, ka thaba khreh da ki ding kiba la pynriam kum shi bynta jong ka jingrakhe Kristmas bad ha ka lynti iaid, nga ia kynduh ia shibun kiba leit ia shim bynta, kiba dei ki Khasi, ki Mizo, ki Dkhar bad kiwei kiwei ruh.
Mar ia wan U Lat, la sdang ki jingrwai Kristmas, na ki nongrwai bapher, ha kaba kiba bun ki dei ki jingrwai na ki kynhun Balang jong ki Khasi bad don kiba rwai na ka Balang Presbyterian, don kiba rwai na ka Balang U Blei, ka Cathedral Choir jong ka Balang Catholic, don kiba na ka kynhun Mizo, kiba na ka Baptist Church, kawei ka kynhun, kaba na Jowai, kaba rwai ki jingrwai kiba sngewih, kaba ai kyrteng “Last month of the year" bad shibun kiwei kiwei de, kaba la iaid kumba shi kynta shiteng.
Nalor U Lat, uba shong ha la ka jong ka shuki ha pdeng, la don lang ruh U Chief Secretery ka Jylla, U KS Kropha, ka myntri ka sorkar Jylla, ka kong Roshan Warjri myntri ka koit ka khiah bad sa shibun ki riewniam, na ki balang bapher bad kiwei de ki riew rangbah kiba dei na ka kynhun niam Hindu, kiba ia shim bynta lang.
U Lat ha ka jingkren jongu, u ong ba ka por Kristmas, ka dei ba ki briew ki ia pynriam pynbeit ia la ki iing ki sem, hadien ka jingot jongki, ia la ki mar rep mar riang bad nangta, u ong ruh “Ki briew ki ia phong ia ki jain thymmai" bad u da ai nuksa, ba haba u kwah ban phah suhjain, ha kawei ka dukan, u nongsuh u ong “Sir wan hadien ka Kristmas".
U Lat ha ka jingkren jongu, u khot ruh ia ki paidbah, ba kin niew kor ia ka jingkordor jong ka longbriew manbriew, ha kaba ula ai nuksa, lyngba ka jingshah shitom jong U Jisu Khrist bad u da kyntu ruh ia ki Kristan, ba kin shim ia katei ka phang, kum ka mat kaba kongsan bha.
U Lat u ong shuh shuh ba ka India, ka kiew stet bha ha kine ki sngi, ha ka roi ka par bad u pyni ruh ba ka pyrthei ruh ha kine ki sngi, ka la nang kiew stet shibun ha ka jinglong jingman ka teknoloji.
Hadien katei ka jingiarwai kaba shi kynta shiteng eiei, U Lat, ula khot sngewbha ruh ia baroh sha ka jingiabam ja miet, ha kaba ula ia khublei bad ialam ia ki khynnah rit, ba kin khat ja nyngkong ma ki bad katei ka dei ka jingailad jong une U Lat, na ka bynta ka jinglehkmen Kristmas, kaba la ia shim bynta, da kumba 300ngut eiei ki briew.
Na kaei kaba nga kynmaw, kane kaba mynta, ka dei ka jingrakhe Kristmas, kaba ar sien ha ka jinglamkhmat jong une U Lat, uba mynta bad nga shu shim, ba kane ka sien, ka kham heh, na kaba long mynshem snem, wat la ngam shym poi ban ia shim bynta.
Ha ka por ba ia bamja, nga kylli, la un leit shuti ne em, ha kane ka Kristmas; ula iathuh ba u mut ban leit jngoh ia ki katto katne ki iingmane ha ki jingiaseng Kristmas bapher bad kata ka dei ka mat jong U Lat bad ki thup jingrwai Kristmas.
Shillong, 11 Nohprah:Mynta ka step ka la don ka jingkhih jumai ha nongbah Shillong ha ka por 7:28 baje mynstep.
Katkum ka jingiohlum khubor la iathuh ba kam don kano kano ka jingjia ba sngewsih ha katei ka jingjia.
La ong ba ute u jumai uba khlaiñbor 4.
7 Richter Scale u u la khih ruh ha kylleng ki jaka jong katei ka thaiñ shatei Lam mihngi.
Nongpoh, 11 Nohprah:Haba iadei bad ka khubor kaba la mih ha Rupang, halor ka jingleit pyniasoh Congress u Bah K.
Suting, hynrei na ka liang u Bah K.
Suting u la ai jingpynshai da kaba ong ba um shym la leit pyniasoh noh ialade sha ka Congress, hynrei ka long tang kum ka jingai jingkyrshan sha u Maheh D.
D Lapang, u ban sa ieng na ka Congress ha ka Ilekshon 2018.
U la ong ruh, ba um shem la don kata ka jingthmu ban pyniasoh noh ialade sha kino kino ki seng sain hima sima, hynrei ka jingleit jong u sha katei ka jingpynrung Congress da u Maheh D.
D Lapang, ka long tang tang ban ai jingkyrshan sha u Maheh D.
D Lapang, hynrei ym ba u don ia ka jingthmu ban pyniasoh ialade sha ka Congress.
Nongstoiñ, 12 Nohprah:Ki ar ngut shipara kiba dei ki khun jong ka kong Emilinda Sohphoh na ka shnong Mawdoh, West Khasi Hills District, ki la lait im noh na ki thylliej jong ka ding kaba la ioh ban bam duh noh ia ka iing ka jong ki ha ryngkat ki jingdon jingem baroh khoit.
Ha kaba iadei bad katei ka jingjia na ka liang jong u bah W.
Syiemiong Sordar ka shnong Mawduh haba iakren bad ki nongthoh khubor u la ong ba katei ka jingjia kala jia mynta ka step ha kapor 10 baje ei ei ha ka por ba ka kmie jong kitei ki hep rit kam shymla don satia ha iing bad don tang kitei ki khun jong ka hi baroh ar ngut shipara.
Shuh shuh u la iathuh ruh ba ka daw jong katei ka jingjia kadei na ka jingbakla jong kitei ki hep rit bad hadien ba ka ding ka la sdang ban klang bha u hymen u ba la tip kyrteng kum u Wallamok Sohphoh u bala 10 snem ka arta u la ialeh ban rung shapoh kamra ban leit rah bad pyllait im iala u jong u para u ba dang 1 snem tam ei ei bad namar ka jingkhluit palat jong ka ding kitei ki ar ngut shipara ki la kyllon noh mar ia poi ha jingkhang shwa ban mih shabar.
Hynrei ha kaba kum katei kapor la wan poi noh ki ar ngut ki kynthei kiba la iohi ia katei ka jingjia bad iarap ban pyllait noh ia kitei ki ar ngut na ka jingma, bad ha katei ka jingjia u Wallambok u ba dei u hymen u la mynsaw malu mala ha kaba la pynkit noh ia u sha Civil Hospital Nongstoin ban ioh ia ka jingsumar.
Kham hadien la wan poi sa ki marjan marpa hynrei namar ba ka ding kaba klang bad pur stet bha kala ioh ban bam duh ia ka iing baroh kawei tad haduh ban da wan poi ki lad jingiarap na ka tnad ki pulit pynlip ding bad ka jinglut jingsep ha katei ka jingjia la antad ruh ba kala poi kumba 2 lak eiei.
Shillong, 12 Nohprah:Ka KHADC kam pat ioh ia ka ripod jong ka komiti tohkit halor ka jingrung ka pisa jong ka Council sha ki account ki riew shimet hynrei mynta pat la paw biang sa kawei ka kam bamsap hapoh katei ka Council.
Ki tyllong khubor ki la iathuh ba mynta ka la jah sa ka pisa kaba dei lyngba ka tnad Forest jong ka KHADC bad katei ka pisa ka kot haduh T.
16 lak tyngka.
Hynrei la ong ba ha katei ka jingjia , ka KHADC ka la sospon ia u Forest Guard jong ka da ka jingkynnoh ba dei u Forest Guard uba la pyndonkam bakla ia katei ka pisa kaba T.
16 lak tyngka.
La ong ba dang khyndiat sngi mynta ka KHADC ka la sospon ia u Forest Guard jong ka, ka tyllong khubor ka la iathuh ba katei ka T.
16 lak ka dei ka pisa ba ka Council ka la ioh na ka sorkar ban pynbha bad iada ia ki khlaw ki btap jong ka.
La ong ba la thung kynhun tohkit biang ia katei ka jingjia ha kaba ia katei ka kynhun la khlieh da u bah D.
G Syiemiong Joint Secretary ka KHADC bad la bthah ia katei ka kynhun ban wanrah ia ka ripod hapoh ka shibnai.
Katei ka mat ka la kylla kum kawei na ki mat ia kren hapdeng ki MDC bad kumjuh ki nongtrei ka KHADC bad uwei na ki MDC u la ong kumno ka lah ban long ba ka pisa ka Council kan leit sha Forest Guard khlem ka jingtip jong u CEM, ki ophisar lane ka Executive Committee.
Shillong, 12 Nohprah:Ka sorkar jylla kala ioh ia ki jaka ha kylleng ki jaka ban buh ia ki nongshong die madan kiba shong ha ki jaka bapher bapher ka sor Shillong.
Katkum ka jingiakren bad u ophisar ka sorkar jylla hynne ka sngi,u la iathuh ba ki jaka kim dei ha kajuh hynrei ki don kylleng kiba ka sorkar ka la pynkhreh ban buh ia kine ki nongdie madan.
“Ngi la ioh ia ki jaka sor kum ha Polo, Malki bad kiwei, ban buh ia ki nongdie madan",la ong u ophisar sorkar.
U la iathuh ba ka sorkar ka la pynkhreh ban leit pyntip sha ka High Court ia kine ki jaka ba ka sorkar ka la pnbianh ban buh ia ki nongdie madan katkum ka jingbthah jongka hi bad kan shong ha ka ban leh ia kaba donkam.
“Ngi la pynkhreh ban leit pyntip sha ka High Court ia kane bad kan shong ha ka Kashari ban leh ia kaba donkam", ula ong.
Haba kylli lada ki nongdie madan kim treh ban shong ha ki jaka ba ka pynkhreh ka sorkar, u la ong kata kan shong ha ka Kashari.
“Lada ka ong buh ha ki jaka ba ki ju shong ruh, ka shong ha ka Kashari hynrei na ka liang ka sorkar ka la pynkhreh ia ki jaka", u la ong.
U la ong ba ka jingshim rejister ia ki briew ba shong die madan kan sdang naduh lashai ka sngi ka 14 tarik haduh 19 tarik ryngkat ki kot ki sla ba donkam kum ka dur thep vote, ka ration card, BPL card bad ki dur ar tylli.
Ka Meghalaya High Court kham mynshwa, ka la pynmih ia ka hukum ban nym shah shuh ia ki briew ban shong die madan ha lynti iaid paidbah namar ba ka la pynwit ia ka iaid ka ieng bad ha kajuh ka por, ka la hukum ia ka sorkar jylla ba ka dei ban wad jaka ban buh ia ki nongdie madan.
Ha kine ki sngi ha ka jingkhynra ka bor synshar district, ka la mih ka jingiania bad ka jingpyrshah kaba jur na ki nongdie madan khamtam ha ka thain Motphran kiba la pyneh ba ki shong ha jaka ka Hima Mylliem ym ha ki jaka ka Municipal.
Ki nongdie madan ha surok Shillong Civil hospital, thain Umsohsun, Khyndai Lad, Motphran kila shah kyndang naphang lin na ka hukum ka High Court kaba pynaram ia ka iaid ka ieng jong ki paidbah bad ki kali, watla ka la ktah ia kiba im na kane ka kam.
Ki longkmie Khasi ha ka thain Motphran lei ha kine ki sngi, ki la kren kud lad ba ka bha ban shu siat iap noh ia ki lada ka sorkar kam shah shuh ban die madan.
Shillong, 12 Nohprah:Ka BJYM Meghalaya ka la ther kylla ia ka jingkynnoh jong u nongialam ka UDP u Bah Bindo M Lanong, ba ka party BJP ka dei kaba kwah ban pynkylla Hindu bad ban khang bam doh masi.
Haba pynlait khubor mynta ka sngi, u President ka BJYM u Bah Egenstar Kurkalang u la ong ba ki paidbah ka jylla Meghalaya ki la ngiah ia ki party rim kiba heh tang ka jingkular khlem lerkam bad ki paidbah mynta ki la phaikhmat sha ka BJP.
“U Bah Bindo u dei ban hiar shuki noh na ka kam Working President ka UDP, namar ba u la thmu ban ialam bakla ia ki paidbah bad ban pynpait jaitbynriew ha ka kyrteng ka niam", la ong u Bah Kurkalang.
U la ong ba ka jingkren jong u Bah Bindo ha ka jingialang ialap elekshon ha Muktapur ha ka sngi Saitjain, ka pyni ba ka UDP ka la duh ia ka jingshaniah na u paidbah bad kim banseban shim ia ka ishu khyllung khynnah da kaba pyrshang ban tei pop bad kynnoh ia ka BKP.
U President ka BJYM u la ong ba ha ka jingshisha u Bah Bindo u la long teng u Symbud Myntri Rangbah ka jylla, u Lamphang ka iing dorbar bad uba la tbit ha ka ain hynrei ka jingkren jongu, ka long ban ialam bakla ia ki paidbah.
“Ki paidbah kim dei ban ailad ia kum kine ki briew bym don nongrim namar ba ki pyrshang ban shu ialam bakla beitia ki paidbah", la ther u President ka BJYM.
Shillong, 12 Nohprah:Naduh ka por mynstep haduh ka por 2 baje eiei mynta ka sngi la iohi ba ki nongdie madan naduh na Motphran haduh them Bijoy ki la phriang ia la ki mar ki mata haruhd surok harud lynti lynti iaidkjat bad la iohi ia ki paidbah kiba ia tur puk puk ban leit jied jaiñ, jied juti, bam alumuri bad kiwei pat.
La iohi ba ha ka por 2:30 ne 3 duna nohphai sngi khrui ki bor ka Municipal ryngkat ki pulit ki la wan poi ban kyndang ia kitei ki nongdie madan bad la iohi ia kiba bun kiba la lum tiar lum tar pynsted ban phet krad.
Katei ka jingjia kam dei kaba jai tang mynta ka sngi hynrei ka dei kaba iai jia na kawei ka sngi sha kawei pat, ha kaba katei ka jingkyndang nongdie madan la i kumba ka dei ka jingialehkai iarieh namarba shuwa ba ki bor ka Municipal kin poi ki nongdie madan ki la her krad hynrei katbym pat poi pat ka iew die madan ka nang thnam.
Katkum ka jingtip ba une u nongthohkhubor u la ioh lum , la ong ba ki bor District , Municipal, ki bor pulit ki la buh da ka hukum h aka thup jong ki ban bynta kam ia ki briew jong ki ban leit kyndang nongdie madan bad katei ka jingbate kam ka la sdang naduh mynta ka sngi bad kan iai bteng lashai, la shisngi ter ter.
Shillong, 12 Nohprah:Ban khring ia ki nongjngohkai bad ba kin tip ia ka jingriew spah ka Meghalaya ha ka kam jngohkai, ka Travel bad Tourism Bazar kan pynlong ia ka jingai jingtip kaba lai sngi kynthih ha ka nongbah naduh ka 14 tarik haduh 16 tarik Nohprah.
Ki nongpyniaid jong kane, kynthup u Amit Das uba dei u director ka Travel & Tourism Bazaar haba kren mynta ka sngi sha ki nongthoh khubor, u la ong ba ka jingthmu kane ka jingihikai ka long pyntip ia ki briew nabar kiba wan ban jngohkai ia jylla ba kin leit sha ki jaka bapher bapher.
U Amit bad u Bah Roland Wahlang ki la iathuh ba ha kine ki lai sngi, yn wan iashim bynta ki briew na jylla Madhya Pradesh, Gujrat, Andra Pradesh, Telengana, Jharkhand, Rajasthan, Air India.
Nalor jong kine kin don ruh sa ki riew shimet ki ban wan ia shimbynta lang.
Kine ki nongpyniaid ki la wer ia ki paidbah ba kin ia poi sha kane ka jingai jingtip kyllum kumno ban leit jngohkai pyrthei kane ka jingai jingtip kaban long ha All Saint Cathedral Hall ha IGP.
La iathuh ba bun bah ki briew na kane ka jylla ki juh leit kai sngewbha sha ka Ri Thailand bad kum sha Banggok ha kane ka por shuti ka jong ki.
Shillong, 12 Nohprah:Ki la don haduh 33 ngut ki kyrtong ki ba ia aireng ha kane ka elekshon MDC shiteng samoi ka ban long lashai ka sngi ka 13 tarik u nohprah ha ki 7 tylli ki konstitwensi.
Napdeng kitei ki 33 ngut- 29 ngut ki dei ki kyrtong ki ban ia aireng ha ki 6 tylli ki konstitwensi ha KHADC katba 4 ngut pat ka dei na bynta kawei ka konstitwensi ha JHADC.
Lashai ka sngi kan dei ruh ka sngi kaba u paidbah un ai ka rai ba khadduh hangno un nion ia u budam bad iano un ibit ban phah sha kitei ki 7 konstitwensi hadien ba la iohsngew ia ka nongrim bad ka jutang ba ki kyrtong ki la khlei sha u paidbah ha kine ki khyndiat sngi ha ka jingiaid ialap elekshon jong ki.
Hapoh East Khasi Hills ki don 3 tylli ki konstitwensi bad kitei ki kynthup ia ka Nongkrem, ka Laban-Mawprem bad ka Nongspung-Sohiong konstitwensi.
Ha Laban-Mawprem ki don 6 ngut ki kyrtong ba kynthup ia u kyrtong ka seng NCP u ba Ricky Shullai, Banrikupar Wahlang ka HSPDP, u bah Bankhraw Kharbuli ka KHNAM, u bah Fedrick Lynshiang ka UDP, u bah Hubert Marbaniang ka BJP bad u bah Allowis Dohtdong u kyrtong shimet.
Ha Sohiong ki don 5 ngut ki kyrtong u bah Nathaniel Rymbai ka Congress, u bah Samlin Malngiang ka HSPDP, u bah Wankupar Syiemlieh ka UDP, u bah Kyntiew Syiemlieh ka BJP bad u bah Prek Mawlong u kyrtong shimet.
Ha Nongkrem konstitwensi ki don 5 ngut ki kyrtong u bah H.
S Shylla ka UDP, u bah Hubert Riang ka HSPDP, u bah Lambor Nongrum ka Congress, u ba hEdar Lyngdoh Nongbri ka KHNAM bad ka kong Mimi Nongkhlaw ka BJP.
Ha West Khasi Hills ki don 13 ngut ki kyrtong bad katei ka kynthup 4 ngut ha Mairang konstitwensi, 5 ngut ha Mawthadraishan konstitwensi bad 4 ngut ha Rambrai konstitwensi.
Ha Jaintia hills ki don 4 ngut ki kyrtong.
Shillong, 12 Nohprah:Ki nongdie jingdie naduh Khyndailad haduh Iewduh ki la ud halor ka jinghiar ka iew Kristmas mynta u snem.
U nong-thohkhubor u la ioh ia kren bad katto katne tylli ki dukan kiba ju iaid iew bha shuwa ka por Kristmas kiba die jaiñ, kiba die jaket , kiba die juti bad kiba ju die ia ki tiar pynriam pynbeit Kristmas.
Haba ia kren bad une u nongthohkhubor baroh kitei ki dukan ki la ud ia ka jinghiar ka iew mynta u snem bad ki la iathuh ba manla u snem ha kine ki por ka iew ka la heh bha bad ka jingheh iew ka la sdang naduh mar shiteng u naiwieng hynrei mynta u snem pat haduh mynta ka iew ka dang thait thah jar jar.
Ki la iathuh ba ki don hi ki jingdie malu mala tang kat ban shu lait bai sngi hynrei ban da kamai bha kumhba ju long manla u snem te kim ioh.
Kumba ju long manla u snem ki la iathuh ba ha kum kine ki por ki paidbah ki ieng lain ha dukan bad ki wan bret pisa puk puk hynrei mynta u snem pat watla ki don ki nongthied hynrei kim don pat ki ban thied puk puk kum ha ki snem ba la leit.
La kylli na kitei ki dukan kumba katno eiei ka kamai jong ki ka hiar haba ia nujor bad kiwei pat ki snem, ki la iathuh ba ha ka hiar haduh kumba lai pawa eiei kam dei shuh tang mar shiteng ruh.
La kylli biang hato na kaei ka daw ba ka hiar bha ka iew mynta u snem “Ka dei beit na kane ka jingpynkylla pisa thymmai" ong uwei u bar jylla uba die juti ha Bhutia Market.
Utei u la iathuh ba kat ki nongthied kiba wan ki ud ba kim lah ban sei pisa bun ban wan thied jingthied “Sa kawei pat ka jingeh ba ngi ia kynduh, ka long ba haba wan ki nongthied ki thied 500 ne 600 tyngka ki sei pat da ka kot 2000 tyngka, kat uba wan shu kumta beit, na kane ruh ngim lah die namarba ngim lah ioh khutia ban biah ia ki" u la ong biang.
U nongdie jaiñ ha katei ka iew kaba tur bha ki paidbah u la ong ba la bunsien u lap ba wat ki jaiñ ba la song ruh hap ban wah biang ha jaka wah namar bym don khutia namar ki paidbah ki tynruh da ka kot 2000 beit.
Shillong, 12 Nohprah:Ki nongniah bad ki nongbud trok ki la leit khynra mynta ka sngi ia ka khyrdop jong ka Meghalaya Transport Department kaba don ha 13 mer ha surok bah Meghalaya –Assam.
La ong ba katei ka jingmih ryntih ki nongniah trok ka dei namarba ka jingbitar hadien ka jingshah shoh uwei u nongniah trok ha ki shipai BSF.
La ong ba uwei u nongniah trok uba la tip kyrteng kum u Ballabh Singh bad u khun jong u ki la shah ktah kti ha ki shipai namarba kim treh ban siew ia ka pisa ba khrong be-aiñ na katei ka khyrdop.
La iathuh ba ki nongniah trok kiba la khie bitar ki la leit pynpra ia ka khyrdop kaba don hangtei bad ka la jan mih ruh ka jingiapyni bor hapdeng ki trok bad ki shipai BSF hynrei la lah ban tem noh ia katei ka jingjia da ka jingwan poi kloi u SP ka Ri-Bhoi district ha katei ka jaka.
Shillong, 12 Nohprah:Ha kawei ka jingjia kaba kham pher uwe iu nongrep na ri Lum Garo u la phasi noh ialade tang na ka daw ba u khlem ba pyndep ia ka kular jong u kata ban pynphai biang ia ka ram jong u paralok T.
10 hajar tyngka kaba u la ia kut ban siew hapoh 3 sngi.
Ym pat lah ban tip hato dei na kawei pat ka daw ba utei u rangbah u la phasi ialade ne dei na ka jingktah na ka jingsha hpynduh 500 bad 1000 ha ka sorkar India hynrei kiba haing hasem jong u ki la kynnoh beit ba dei na ka jingpynduk ia ka kot 500 bad 1000.
U Wajning G Momin, 50 snem karta na ka shnong Sindilgre SWGH u dei u nongrep u bym ju pynlang pisa ha bank hynrei namar ka jingtreikam ka jingpynduh kot 500 bad 1000 u la leit ban plie account ban thep ia ka T.
50 lak tyngka kaba mih na ki jingdie jong u ia ki mar-rep.
U la sdang ban tei ing hynrei u hap ban pynsangeh noh ia ka jingte iing naba um ioh ban siew pyndep ia ka bai bylla jong ki nongbylla sngi.
U la leit ban sei pisa na bank ban siew ia ka bainong ki nongbylla hynrei um ioh bad ha ka jingsngewlehraiñ bym lah ban siew ia ka bai bylla nongsngi ki briew u la leit pan ram na u paralok jong u T.
10 hajar tyngka ban siew ia katei ka bai bylla bad u da kular ba un pynphai noh hapoh 3 sngi.
Kiba haing hasem jong u ki la ong ba kane ka dei ka sien ba nyngkong ba un shim ram hynrei um ju shim ram ha ka jingim jong u.
Hadien u la leit sha Ampati ka shnong kaba jngai 19 nkilomitar na ka jaka ba u sah ban sei pisa T.
20 hajar tyngka napoh Account jong u hynrei haba la poi hangtei ka bank ka ong bym don pisa bad ka ai ia u tang T.
6 hajar tyngka, Kumta la ong ba u la sngewlehraiñ bym lah ban pynphai ia ka pisa ba shim na u paralok kumba la ia kut bad namar ka jinglehraiñ u la phas inoh ialade, ong ki bahaing hasem.
Kiba haing jong u ki la bitar halor katei ka jingjia bad ki la dawa na ka sorkar ba kan siew bai lutksan lym kumta ki la byrngem ruh ban leit ujor sha ing bishar.
Katba u MLA ka thain ba u sah pat u Winnerson D Sangma u la ong ba dei ban pynkiew ia ka rukom sei pisa ki briew ka thain shatei Lam mihngi namarba mynta ka la dei ka por lehkmen Kristmas jong ki.
Shillong, 12 Nohprah:Ha ka 11 tarik mynta u bnai ha ka por 5:30 baje eie janmiet uwei u rangbah uba la tip kyrteng kum u Bowell Laloo ( 42 snem karta) , ka khubor pulit ka la ong ba la don ka jingkynnoh ba utei u briew u la thep ia ar ngut ki khynnah kynthei ba dang 12 snem bad 5 snem karta hapoh kali kamai jong u kaba don ia u nombar ML-05L 5069 ( Maruti Van) bad u la ong ia ki ba un pynhiar ha ka jaka ba kin hiar, hynrei haba la poi ha jaka hiar um shym la sangeh ia ka kali hynrei u la niah sha kawei pat ka jaka.
Ha katei ka por kitei ki khynnah kynthei ki la lynniar bad ki la rynsied napoh kali.
Kham hadien ki nongshong shnong jong ka shnong Umsaw ( Sohiong PS) ki la wan sha katei ka jaka bad ki la bat ia utei u rangbah bad ki la rah ia u sha Communitty Hall jong katei ka shnong bad tang mar ia ioh jingtip ki pulit ki la leit pyllait ia utei u briew na kti ki nongshong shnong.
Ki pulit ki dang tohkit ia katei ka jingjia.
Shillong, 12 Nohprah:Ka jingialang jong ka All Meghalaya SSA School Teachers Association (AMSSASTA) ka la long mynta ka sngi ha Communitty Hall , Mission Compound Shillong bad ha katei ka jingialang ki nonghikai SSA ki la rai ban leit shong kyraiñ hakhmat Secretariat naduh ka 20 tarik mynta u bnai naduh ka por 11 baje mynstep haduh ka por 4 baje nohphai sngi bad katei ka jingiakhih jong ki kan iai bteng tad haduh ba kin da ioh jubab na ka sorkar halor ka jingdawa jong ki.
Ka jingiakhih jong ki ka long ban pynpaw ia ka jingpyrshah halor ka jingsam shilliang ka sorkar ia ka tulop ki nonghikai SSA.
Ka rai jong ki ka long ban shong kyraiñ hakhmat Secretariat katkum katei ba ki la kdew hynrei haduh mynta la ong ba kim pat ioh jingbit na u Deputy Commissioner ka East Khasi Hills la un shah ne-em ia ki ha katei ka jaka bad ha katei ka por ba la kdew.
Nongstoiñ, 13 Nohprah:Ka jingleit thep vote ban jied lai ngut ki nongmihkhmat sha ka Khasi Hills Autonomous District Council (KHADC), ka la kut noh ha ryngkat ka jingiaid beit iaid ryntih khlem kano kano ka jingthut bad la sdang ia ka jingthep vote naduh ka por 7 baje mynstep haduh ka 4 baje janmiet jong kaba la long ha ka sngi ba a r jong ka taiew.
Ka jingwan poi jong ki paidbah ban thep vote na baroh lai tylli ki konstitwensi kiba kynthup ia ka Nongkhlaw-Mairang, Pariong-Mawthadraishan bad Rambrai-Jyrngam kata na ki 146 tylli ki polling station ha kaba la sakhi ruh ia ki kynthei bad ki samla ha ki katto katne ki Polling Station kiba la ieng lain na ka bynta ban leit pyndep ia la ka jong ka hok ban jied ia la u nongmih khmat.
Haba phai sha ka Rambrai-Jyrngam konstitwensi ki don haduh 24581 ki nongthep vote, kata na ki 37 tylli ki Polling station bad ka jingwanpoi jong ki nongthep vote ha katei ka konstitwensi, ka la kot shaduh ka 54% bad ki kyrtong kiba iakhun na katei ka konstitwensi pat ki don haduh saw ngut kiba kynthup ia u World Champion Paliar na ka HSPDP, Kimfa Marbaniang na ka INC, Morningstar Tympuin na ka UDP bad u Denestar Pariong na ka BJP.
Katba ka Pariong-Mawthadraishan konstitwensi kaba don haduh 32230 ki nongthep vote na ki 57 polling station ka jingwanpoi ki nongthep vote ka la kot shaduh ka 66 % bad na kane ka konstitwensi pat ki kyrtong kiba ia aireng ki don haduh san ngut kiba kynthup ia u Ioanis Lyngdoh na ka INC, Thunder Warjri na BJP, Blandingstar Warjri na HSPDP, Pyndapbor Lyngdoh Marshillong na ka KHNAM bad u Jambor Warjri na ka UDP.
Shuh shuh ha Nongkhlaw-Mairang konstitwensi ka jingdon jong ki nongthep vote ka long 34051 na ki 52 tylli ki polling station bad ka jingwan ban poi jong ki nongthep vote ka la kot shaduh ka 67 % katba na kane ka konstitwensi ki kyrtong kiba la ia aireng ki long u bah Councillor Sing Wahlang na ka BJP, Alex Kharsyntiew na ka HSPDP, u Lambok Nongrang na ka Congress bad u Equator Nongrang na ka party UDP.
Na ka liang jong ki bor pyniaid District jong ka West Khasi Hills, ki la buh ruh ia ki nongap pahara ba pyrkhing ha manla ki polling station ryngkat ki rukom pyniaid ba biang na ka bynta ban lait na kino kino ki jingjia shah pynthut ha katei ka jingjied ia ki nongmihkhmat, bad ka jingniew ia ki votes lane ka sngi ban pynbna ia ka result ia ki kyrtong kan long ha ka 16 tarik mynta u bnai.
Jowai, 13 Nohprah:Ka jingjia kem ding bad bthei ka kali kit umphniang ha Mookhep, East Jaintia Hills ka la shim biang sa kawei ka jingim ba kordor jong uba la mynsaw jur.
Ka khubor ka la iohlum ka la iathuh ba mynta ka step ha ka por kumba 11:30 am eiei, u Dame Ryngkhlem uba la mynsaw jur u la khlad noh ha kawei ka jaka sumar (hospital) dawai kymbat jong u riew shimet kaba don ha Takhniang thain Nongjngi Elaka East Jaintia Hills.
La iathuh ba hadien katei ka jingjia kaba la jia haka sngi Palei ba la dep, ia u Dame Ryngkhlem la kit sha katei ka jaka Sumar ha ryngkat uwei pat, u Piros Shadap uba shnongkha ha ka meisan jong utei u Dame.
Hadien ka jingkhlad noh u Dame, Ia u Piros ruh la kynriah noh mynta hi ka sngi sha NEIGRIMS, Shillong ban ioh jingsumar na ki Doctor.
Baroh kitei kiba la khlad noh bad kiba la mynsawjur na katei ka jingjia kidei kiba na Wapungskur, East Jaintia Hills.
Ha ka sngi Saitjain ba la dep u Marius Sumer uba na katei ka juh ka shnong u la khlad noh ha iing.
Kumban shu pynkynmaw, katei ka trok kit umphniang katba ka dang wan na thain Guwahati ban leit sha thain Silchar ka la kylla ha Mookhep bad ki paidbah kiba da ki phew ngut ki la tur sha jan katei ka trok ba kylla ban pdiang umphniang petrol kaba la jaw bad shlei sha madan.
Katba ki dang iaknieh pdiang umphniang, kyndit katei ka trok ka la kem ding bad la suba jur ba don ba dih biri, duma ne sikret bad bun ngut kiba pdiang umphniang bad kiba don hajan jong katei ka kali ki la mynsaw.
Shillong,13 Nohprah:Ha Nongkrem Polling Station kaba hap hapoh Nongkrem konstitwensi ki la don 666 ngut ki nongthep vote kiba la mih kyrteng mynta ka sngi, hynrei kiba la wan thep ia ki vote jong ki ka long 562 ngut, kaba mut 104 ngut kim shym la wan thep ia ka vote jong ki.
Katei kadei ka jingdon jong ki vote ha kawei ka Polling Station jong ka Nongkrem kaba kynthup ia 4tylli ki dong.
Shillong, 13 Nohprah:Ka KHNAM ka la dawa na ka sorkar jylla ba ka la dei ka por ban pynkylla noh ia ka Polisi bhah thungkam hapdeng u Khasi-Jaintia bad u Garo.
Mynta ka sngi, ki nongialam ka KHNAM kynthup u President Bah Pyndapbor Saiborn bad u Working President Bah Adelbert Nongrum ki la thmu ban leit aiti ia ka dorkhas ha u Myntri Rangbah u Dr Mukul Sangma hynrei namar ba um don, la iakynduh noh ia u Symbud Myntri Rangbah u Dr Roytre C Laloo.
Haba kren hadien ba la mih na Secretariat, u Bah Pyndap u la ong ba ka KHNAM kala dawa ba ka sorkar ka la dei ban pynkylla noh ia ka Polisi thungkam, da kaba pynkiew 50 percent ia u Khasi-Jaintia bad 30 percent ia ki Garo.
“Ngi dawa ba ka sorkar kan pynkylla noh ia ka Reservation Policy da kaba pynkiew 50 percent ia u Khasi-Jaintia bad ban pynduh pyndam noh ia ka jingai bhah ha ka pule puthi", la ong u Bah Pyndapbor.
Ula ong ba ka polisi thungkam ka sorkar kaba la pyntreikam naduh u snem 1972 ka la kylla dkoh ha kine ki sngi namar ba ka jingkharoi u paid bynriew.
“Ha u snem 1972, ki Khasi-Jaintia ki don tang 4 lak ngut eiei bad ki Garo ki don tang 3 lak eiei, hynrei ka jingbun briew ka la kiew bak ly bak", u la ong.
U la ong ba ka KHNAM ka la dawa ruh ba ka sorkar ka dei ban pynduh noh ia ka kyndon kaba ai bhah ia ki Garo, kaba ong haba lait ki kam bad lada ym don Garo ban pyndap ia kata ka kam, lajh ban thep da u briew uba nang tang ban kren Garo ruh, kaba mut ba ki briew ba nang ban kren Garo kiba dei na Bangladesh ruh ki lah ban ioh kam.
U la ong ba ka KHNAM kan leit ban iasyllok bad ki MLA khamtam kiba dei na Khasi ba kin iakren ia kane ka kam hapoh ka iing dorbar ban pynkylla ia kane ka polisi.
Shillong, 12 Nohprah:U nongialam ka Liang pyrshah ha KHADC u bah Manstudy Nongrem, u la ong ba u sngew iahap ia ki jingkren u bah Bindo M Lanong bad u kyrshan ruh ia katei ka jingkren jong u bah Bindo, uba la kren ha ka jingialang ialap elekshon jong ka seng UDP ha Muktapur kaba u la ong ba ka BJP dei ka seng kaba kwah ban pynkylla niam Hindu lut ia baroh nalor ka jingkhang jong ka ia ka jingbam doh masi.
“Nga kyrshan bad nga sngew iahap ia kitei ki jingkren u bah Bindo uwei na ki nongialam ka UDP, hynrei ngam sngewthuh ngam sngewthaw shuh pat ia ka nongrim ba ka UDP ka ieng namar ba u President rangbah jong ka u Dr.
Donkupar Roy u ju kren ia shah ia ka seng BJP katba uwei pat u nongialam ba la rangbah katei ka seng u bah Bindo u kren pyrshah" ong u bah Manstudy.
“Kawei pat kaba ngam lah sngewthuh hangne ka long ba u nongialam ka UDP ( Bindo) u kren pyrshah BJP katba ka UDP pat ka la don lypa ha ka kynhun treilang bad ka seng BJP ha ka kynhun kaba ki ong ka NEDA, sa kawei pat ngi iohi ba hapoh District Council ruh ka UDP ka kyrshan ia ka Executive Committee kaba mynta kaba donlang ka seng BJP" u la ong biang.
Shillong, 14 Nohprah:Ha ka 16 tarik u nohprah yn niew ia ki vote ba ki paidbah ki la thep ha ka 13 tarik.
Ka jingniew vote na bynta ki lai tylli ki konstitwensi kiba hap hapoh ka East Khasi Hills kan long ha madan Polo naduh ka por mynstep.
Ki lai tylli ki konstitwensi kiba hap hapoh EKH ki kynthup ia ka Laban-Mawprem, ka Nongkrem bad ka Nongspung-Sohiong konstitwensi.
Haduh mynta ki bor pahara kiba khlaiñ ki la syrtap ha madan Polo ban pahara bha ia ki EVM kiba la wanrah na kitei ki lai tylli ki konstitwensi.
Ha West Khasi Hills na bynta ka Mairang bad ka Mawthadraishan yn niew ha Mairang Sub-Division katba ka Rambrai Jyrngam yn niew ha Tyrsem Hall, Nongstoiñ bad ka War East Jaintia yn niew ha Amlarem Sub-Division.
Ka jingwan poi ki nongthep vote ha ka 13 tarik mynta u bnai ka long 5927 ngut na ka 6773 ngut ha War East Jaintia ka JHADC kaba mut ka la kot sha ka 87.
51%, katba ha KHADC pat ka kot sha ka 75.
02%.
Ha Nongkrem konstitwensi ki don 20117 ngut ki nongthep vote bad kiba la poi thep vote ki long 15069 ngut kaba kot 74.
91%, ha Sohiong ki don 24,255 ngut ki nongthep vote bad kiba la poi thep vote ki long 19538 ngut kaba mut 80.
55% bad ha Laban-Mawprem pat ki don 11553 ngut ki nongthep vote bad kiba la poi thep vote ki long 7424 ngut kaba mut 64.
26%.
Ha Mairang konstitwensi ki don 34,051 ngut ki nongthep vote bad kiba la poi thep vote ki long 26,668 ngut kaba mut 78.
32%, ha Mawthadraishan ki don 32,230 ngut kiba la poi thep vote ki long 24116 ngut kaba mut 74.
82% bad ha Rambrai Jyrngam ki don 24,596 ngut ki nongthep vote bad kiba la poi thep vote ki long 17,364 ngut kaba mut 70.
60%.
Haba khein kyllum ia ka jingwan poi ki nongthep vote ha KHADC ka long 74.
02% katba ha JHADC pat 87.
51%.
Shillong, 14 Nohprah:U Myntri Rangbah ka Meghalaya u Dr Mukul Sangma u la bteng ban takrain ia ka jingpynduh T.
1000 bad T.
500 ka sorkar NDA ba ka dei ka rai phlanduman khlem pyrkhat ia u luk u lak.
Haba pynrem jur ia ka jingleh khamtam hadien ba uwei u briew ha Garo Hills u la khlad na ka jingpynduh pisa, u Dr Mukul mynta ka sngi, u la ong ba un sa thoh sha u Myntri Rangbahduh ka ri halor ka jingkynduh jingeh ki paidbah ka jylla na ka jingduna ki pisa.
Halor ka jingkhlad uwei ha Garo Hills, u la ong ba la bthah ia u Chief Secretary ka jylla ba un leh ia kaba donkam.
“Ka jingpynduh ia ki lut T.
1000 bad T.
500 kam dei ban khang lad ia ka pisa thok,ia ka pisa tuh, ia ka pisa thok hynrei ban pynsngaid ia ki katto katne ki nongkhaii", la ther u Myntri Rangbah.
U la bynrap da kaba ong, “Ngam iohi iano iano ha ka pyrthei ki ban leh kum u Myntri Rangbahduh ka ri ban long u nongkit tien syiem jong ki kompeni, ki heh saipan.
Kane ka dei kaei kaei ka bym iahap kum u nongialam paidbah.
Kaei kaba phi iohi mynta ka dei namar ba u Myntri Rangbahduh ka ri u leh kyrkieh ban pynsngewbha ia kito ki heh saipan.
Kane ka long ka jingiohi jongnga hadien ba la bishar bniah".
U Dr Mukul u la ong ruh, “Kum u briew uba la don ha ka sorkar bun snem, ngi tip haba ngi kwah ban leh ia kano kano ka kam, ngi hap ban bishar bniah bha ban pynthikna ba ki paidbah kin ioh ia ka jingmyntoi ym ban buh jingeh ia ki.
Ngam iohi ba u Myntri Rangbahduh ba un ong eiei ia ka jingduh ki mynsiem briew na kane ka kam bad kane ka pyni ia ka jinglong atlukhi jongu".
Ha kajuh ka por, u la ong ba ka sorkar jylla kan sa pynher shithi sha u Myntri Rangbahduh ka ri ban pynpaw ia ka jingeh ba ki paidbah ka jylla ki iakynduh halor kane ka jingleh.
“Ngin thoh sha u Myntri Rangbahduh halor kane ka jingeh jong ki paidbah.
Ki nongrep ki leit ieng lain ha ATM, ki ioh beit tang ki kot T.
2000 ki bym lah ban iadie iathied namar ba u nongdie u shem jingeh ban pein kumjuh u nongthied ruh u shem jingeh", la ong u Dr Mukul haba kren mynta ka sngi sha ki nongthoh khubor.
U la ong biang, “Kumba la iohi ha ki lad pathai khubor, don ki briew ba leit sah miet khnang ha ATM ban ap pisa haduh ban da shai hynrei ka ATM kam plie, kane ka dei ka jingleh ban pyniap ia u paidbah bad ban pynriew spah ia ki katto katne ki briew".
Ka phang baroh jong kane ka jingpynduh pisa, ka thew na ka bynta ban pynriew spah ia ki heh saipan ba don jingiadei bad ki briew ka sorkar pdeng ym na ka bynta ki paidbah ka ri khamtam ia kiba duk ba suk, u la ong.
U la ong ba ka jingdawa ki liangpyrshah ban weng noh ia ka jingpynduh ia ka pisa kam don jingmut shuh namar ba ka sorkar pdeng kam sngap satia bad ka la leh phlanduman.
Shillong, 14 Nohprah:Ki paidbah ha ka shnong Kharkutta ha ri Lum Garo ki la ther maw ia kawei ka bank namarba kam shym la lah ban siew pisa ia u paidbah uba la ieng lain naduh dang step da kiba bun bun kynta.
Haba ia kren bad ki lad khubor uwei u nongshong shnong don kiba poi sha bank naduh ka por 7 baje ban pynthikna ba kin ioh pisa beit, hynrei hadien ba ki la ap bun kynta la iathuh ia ki ba ym don pisa shuh ha bank bad ym dap shuh ban siew sha ki paidbah, bun kiba la leit phai thylli na katei ka jaka.
Katei ka pynbitar ia ki paidbah bad ha ka jingbitar ki la ther maw ia katei ka bank , haduh mynta ym pat ioh jingtip la katei ka bank ka la julor ne la don ne-em ki nongtrei kiba don hapoh kiba la mynsaw.
Ki nongtrei ka bank kim shym la ai pulit ia katei ka jingjia namarba ki shim ba ka jingmih katei ka huri hura ka dei namarba ka jingbym ia sngewthuh jingmut.
U MLA ka Kharkutta u cherak W Momin u la ong ba ki bor District ki dei ban pynthikna ba kan ym don kano kano ka jingduna ha bank.
Shillong, 14 Nohprah:Da ki hajar ngut ki la tuid sha ka jingialang ba la khot da ka Mawsynram Mahila Block Congress Committee mynta ka sngi kaba la long ha Ritmawsir, hajan PWD road Mawsynram Division.
Ia katei ka jingialang la khot da ka kong Jean Lamare President ka Mahila Congress, Mawsynram ha ryngkat ka jingdonlang ka kong Jansi Khar-raswai Vice President bad u President ka MBCC u bah Khelor Kharnaior.
Ha katei ka jingialang ki la pynskhem ban rai da uwei pat u kyrtong na ka seng Congress u ban ia khun ha ka elekshon 2018 hadien ka jingshah beh seng noh jong u bah Pynshngaiñ N Syiem-MLA ba mynta ka Mawsynram.
Ki nongkyrshan jong ka seng Congress Mawsynram ki la ong ba la 10 snem mynta ki la trei radbah ban pynjop donburom ia u bah Pynshngaiñ hynrei ka jingtrei shitom jong ki ka shu long lehnohei namarba um shym la trei na ka bynta u paidbah.
“Ka seng Congress kan sei da uwei pat u kyrtong ha ka jaka u bah Pynshngaiñ na bynta u 2018, ngi ngeit skhem ba ka seng Congress kan jied da u briew u ban pylleit jingmut sha u paidbah ym kum u bah Pynshngaiñ uba bun tang ki jingkular hat haduh ba la pynlong ia ki paidbah ka Mawsynram ban im jynjar im kordit namar um don por shuh ban ia kynduh paidbah" ong ki nongialam ka seng Congress-Mawsynram.
“U bah Pynshngaiñ haba u don ha ka seng Congress u ithuh tang ha ka por elekshon hynrei tang shu dep elekshon u la lah klet , um ju pyntip da don jingialang ruh sha ki nongialam jong ka seng" ong ka kong Jean Lamare.
Shillong, 14 Nohprah:U Myntri Rangbah ka jylla u Dr Mukul Sangma u la ong ba ka sorkar jylla ka la iakren bad ka sorkar pdeng ia ka jingdonkam ban plie haduh 24 tylli ki iew khappud ha Meghalaya khnang ban kyntiew ia ka ioh ka kot jong ki paidbah.
Haba kren mynta ka sngi sha ki lad pathai khubor hadien ba la iakynduh bad u Madhukar Gupta u Chairman ka National Security Council Sectt (NSCS), u Dr Mukul ula ong, “Ngi la pynsngew sha ka sorkar pdeng ia ka jingdonkam ban plie 24 tylli ki iew khappud ha Meghalaya,kynthup 2 tylli kiba la dep mang pisa bad sa ar tylli kiba dang ap ban ioh ia ka jingmang pisa, katba ia kiwei dang ap ia ka jingbishar bniah ka sorkar pdeng".
Kane ka thain ka dei ban shim kabu ban pynlong ka kad khaii pateng kynthup ka jingshalan bad ka jingphah ia ki tiar ban kyntiew ia ka dong mihngi baroh kawei, u la ong.
U la ong ba ka jingiakren mynta ka sngi bad u Gupta, ula pynsngew ba ka dei ka lad ia ka sorkar jylla ban iaphylliew jingmut halor ka jingiadei bad ka bor iada bad bor shngain ia ka khappud ka ri ha kaba ka Meghalaya ka don kumba 443 km u pud bad ka Bangladesh.
“Ngi la iakren ia ki lad ki lynti ha kaba ka sorkar pdeng ka la sngew donkam ban bishar bniah ia ka rukom iada ia u pud u sam ka ri kaba ka Meghalaya ka hap ha khappud",la ong u Dr Mukul.
U la ong ba ka jingiakren ka long ban pynkhlain ia ka bor iada da ki BSF bad kumuh ki pulit ka jylla ia ki khappud.
Ym tang ia ka bor iada, hynrei la iakren ruh ia ki lad ki lynti ban kyntiew ia ka khaii pateng bad ka ri Bangladesh ha kaba ka Meghalaya ka dei ban shim kabu lyngba ka jingplie lad ka sorkar pdeng.
“Ngi la iakren ia ka khaii pateng ban kyntiew hapdeng ka India bad ka Bangladesh khamtam ki jylla kane ka thain", la ong u Dr Mukul.
Katkum ka jingong u Myntri Rangbah bun ki lad ki lynti, la iakren ha kane ka jingiakynduh bad u ophisar ka sorkar pdeng.
Shillong, 13 Nohprah:U nongthohkhubor u la iaid tawiar ia kitei ki lai tylli ki konstitwensi ki ba ia khun ha kane ka elekshon MDC shiteng samoi ha KHADC.
Ha katei ka jingiaid swait, u nongthohkhubor u la iohlum ia ka sur kyllum ba la iohsngew na ka sur ba ki paidbah ki pynsawa ha kitei ki konstitwensi.
Kat kum ka sur u paidbah la ong ba ha Nongkrem konstitwensi ka jingjhop kan leit sha ka Bom lane ka Party UDP ka ba la ia khun da u bah H.
S Shylla, wat la ka la don ka jingiakhun bad ka seng HSPDP (Sing) ba ia khun da u ba Hubert Riang.
Ki la don katto katne tylli ki jaka ba la khlain tyngeh da u kyrtong ka HSPDP kum ha Nongkrem, hynrei la don ruh katto katne tylli ki jaka ba la khlain tyngeh da u bah Shylla ka UDP.
Ha Smit la iohsngew na ka sur u paidbah ba la ka kham noh sha u bah Shylla, ha Pomlakrai ruh ka sur u paidbah ka la noh sha u bah Shylla, nangta ha Umphyrnai ruh ka la noh sha utei u kyrtong ka UDP bud ter ter ha Umphrup-Liewlong bad ha katto katne tylli ki jaka ba kham bun vote.
Ha Sohiong konstitwensi ki la don katto katne tylli ki jaka kum ka Umsaw ba u Sing u la sawa jur , ki la don ruh ki jaka ba ka kti bad ka bom ki sawa jur , ha Lawmei, Jabar ka kti ka la sawa jur ,ha Krang u Sing bad ka kti ki la sawa jur, hynrei haba shim jingkhein kyllum ha katei ka konstitwensi la sngewthuh na ka sur u paidbah ba ka kti ne ka seng Congress kan ioh ia ka jingjop katba ka ba-ar bad kaba lai pat kan long ka jingiakhun ba ia khaid bha hapdeng u Sing bad ka Bom.
Ha Laban-Mawprem ym lah ban sngewthuh shai shano ka jingjop jingrem jingrem kan leit hynrei la ong ba ka jingiakhun ha katei ka konstitwensi ka long kaba ia khaid bha hapdeng ka seng NCP ( Baje) bad ka seng HSPDP (Sing).
Ki la don katto katne ki konstitwensi kiba ka baje ka trei bad katto katne pat kiba u Sing u trei hynrei haba sngap kyllum na ka sur u paidbah la sngewthuh ba lada ka jingjop kan leit shano shano ruh kan shu ia tam tam kai, mar khyndiat khynsoit, la sngewthuh ruh ba ka jingjop hangtei ka lah ban leit sha ka seng NCP ne ka Baje kaba la don lypa u MLA ba mynta u bah Sanbor Shullai.
Shillong, 13 Nohprah:Katba ki nongthoh-khubor ki dang iaid lynti ban leit na Mawmaram sha Umsaw-Sohiong lyngba ka surok By Pass ki la lap ba ha shiteng lynti la don ka jingkhang dieng khangmaw hapdeng surok bad ki kali ki la sahkut hapdeng lynti.
Katei ka jingjia ka la jia ha ka shnong Mawthwan kaba hap hapoh Sohiong konstitwensi.
Ha katei ka jingjia la iohi ba bunbah ki kali ki la sahkut bad ki hap ban phai kylla dien haba ki la poi ha katei ka jaka.
U nongthohkhubor u la hiar na kali ban jurip ia ka jingjia ban tip ia kaei ka daw ba la khang lynti ha katei ka surok bah.
Haba la poi ha katei ka jaka, la ioh jingtip pynban ba dei ki trai jaka kiba la khang lynti.
Une u nongthohkhubor u la ia kren bad u trai jaka u ba la tip kyrteng kum u bah Saiñdorlang Janong na ka shnong Mawthwan bad u la iathuh ba dei ma u uba la khang dieng khang maw hapdeng surok.
Haba la kylli na kaei ka daw ba u leh kumtei u la iathuh ba ka daw ka dei namarba ka kompeni kam shym la pyndep ia ki jingkular jong ka –kaba la kular ba kan pyndap khyndew ia ka jaka rep jong u ( pynthor kba ba kan ia ryntih bad ka surok) hynrei haba la dep ka surok kam shym la leh kumba ka la kren.
Kiba bunbah ki kali khamtam ki kali leit thep vote kiba la thmu ban iaid lyngba katei ka jaka ki hap ban phai kylla dien noh namarba kim shym lait lynti namarba la khang lynti da ki dieng ki maw hapdeng surok, bad la iohi ba la tih ruh da ki nur bah ki ban phiah mar shiteng ia katei ka surok.
Ha ka por ba une u nongthohkhubor u lap u la iohi ba la ki trai jaka ki dang phiah nur bad ker maw ia katei ka pdeng surok bad u la pyllait ia ka kali u nongthohkhubor ban kam na shilliang sha shilliang bad hadien ba ka kali ka la kam sha shilliang u la tih biang ia ki nurbah ban khang lynti ia kiwei pat ki kali.
Utei u trai jaka u la ong ba katei ka jingkhang lynti ka la jan dap shibnai mynta bad un dang iai bteng ba khang lynti ha katei ka surok bah katba ka kompeni kam pat lah ban pyndep ia ki jingkular jong ka.
U bah Saiñ u la iathuh ba ka kompeni ka la pyndep ia ka surok naduh u snem 2014 hynrei watla ka la siew ia ka bai jaka ia ki trai kam pat lah ban pyndep ia ki jingkular jong ka ban pyndap khyndew.
U la ong ba katkum ka jingiakren ka kompeni ka dei ban pyndap khyndew haduh ban da ia ryntih ka ktieh rep jong ki bad ka surok By Pass.
Shillong, 13 Nohprah:Ka jingiathep vote ha ka elekshon MDC shiteng samoi kaba la long mynta ka sngi ha ki lai tylli ki konstitwensi ka East Khasi Hills kata ha Nong-krem, Laban-Mawprem bad Nongspung –Sohiong konstitwensi ka la iaid beit iaid ryntih khlem kano kano ka jingpynthut.
Une u nongthohkhubor u la iaid kylleng ki konstitwensi kiba hap hapoh ka East Khasi Hills bad la iohi ba kam shym la don kano kano ka jingpynthud ne ka jingiakyntur ban ioh thep vote.
Naduh Nongkrem, Laban haduh Sohiong la iohi ba ka jingthep vote ka la iaid suk jai jai.
Ha Nongkrem la iohi ba ka jingwan thep vote u paidbah ka long jai jai ha kaba la iohi ba kam shym la don kano kano ka jingieng laiñ namar bun ki la kham ia beh ban thep vote dang step namarba ki beh la ka bylla ka sngi.
Ha katei ka konstitwensi la iohi ba ka jingthep vote kaba kham khapngiah ka dei tang ha Pomlakrai Polling Station, Umphyrnai, Umphrup-Liewlong ha kaba la iohi ba ki paidbah ki ia ieng laiñ.
Une u nongthohkhubor u la leit ruh ban peit ia ki Polling Station ha Smit hynrei hangtei la iathuh ba ki paidba ki la ia beh ban wan thep vote ha ka por mynstep namarba kiba bun hi ki beh sha la ka bylla ka sngi.
Ha Sohiong konstitwensi ruh la iohi ba ka jingthep vote ka iaid jai jai hynrei ha katei ka konstitwensi la iohi ba ha kiba bun ki Polling Station ki paidbah ki ia ieng lain ban ia thep vote.
Katto katne tylli ki ki Polling station kiba u nongthohkhubor u la wan iaid lynti ki kynthup ia ka Umsaw ha kaba la iohi ba byllien bah u paidbah u ia ieng lain ban thep vote, nangta la iohi ha Sohiong Len ba ki don bun ba hki paidbah kiba ia ieng lain.
Na u nongthoh khubor na Jowai:Ka jingiathep vote na ka bynta ban mih khmat sha JHADC na War East Constituency ka la long kaba iaid beit iaid ryntih khlem kano kano ka jingpynthut ne jingjia ba sngewsih ha kaba ki paidbah nongthep vote bad nongkyrshan ia ki 4 ngut ki kyrtong kiba la ia ai reng ki la ia mih paidbah ban pyndep ia ka hok jong ki.
Da ka jingshimkhia ka bor District bad bor pyniaid Election, ka jingiathep vote ka la iaid beit ha baroh 18 tylli ki polling station wat ha kito ki polling station kiba la buh ha ka thup ba don jingma.
U Returning Officer ka West Jaintia Hills, u Arun Kumar Kembhavi, u la ai ka jingiaroh ia ki paidbah katei ka Constituency bad ia baroh ki nongpyniaid election naduh ki Presiding Officer, Polling officer bad ki Pulit kiba la trei shitom ban pynlong ia kane ka election kaba jop khlem kano kano ka jingpynthut.
U Arun Kumar Kembhavi, haba kren sha ki lad pathai khubor u la ong ba ka jingwan poi ki nongthep vote ka la kot sha ka 80.
75 percent kata ka long kiba la wan poi thep vote ki don 5927 na ka jingdon ki vote kaba 6773.
Ka rai ba khadduh halor ka jingjop jingrem jong kitei ki saw ngut kan long ha ka 16 tarik une u bnai ha officer ka SDO Amlarem Civil Sub-division.
Shillong, 13 Nohprah:Ka jingiathep vote ia ka elekshon MDC shiteng samoi ha ki 7 tylli ki konstitwensi kynthup 6 ha KHADC bad kawei ha JHADC, ka la iaid beit khlem kano kano ka jinghuri hura mynta ka sngi, lait noh tang ka jingthut ki katto katne ki mashin (EVMs).
U Commissioner ka tnad District Affars u Bah Tining Dkhar haba kren sha ki lad pathai khubor ha kane ka sngi, u la ong ba ka jingiathep vote ka la iaid beit khlem kano kano ka jingjia ha baroh ki konstitwensi, lait ka jingthut ki mashin malu mala kum ha Mairang, ha War East kiba la lah ban bujli noh da kiba bha.
U la ong ba ka jingkhein kaba thikna ym pat ioh lut satia namar ba dang lum.
Ha War East ka JHADC ka jingdon kiba wan thep vote ka la poi sha ka 86 percent.
Ha East Khasi Hills ka la kot sha ka 60 percent eiei percent ba kynthup ia ka Nongkrem 48 percent, Nongspung-Sohiong 48 percent bad Laban-Mawprem 53 percent.
U DC ka East Khasi Hills u Bah PS Dkhar u la ong ba kine ki jingkhein ki lah ban kiew khyndiat namar ba um pat ioh jingkhein lut.
Ha West Khasi Hills ka la kot sha ka 63 percent kaba kynthup ia ka Rambrai-Jyrngam (54 percent), Pariong-Mawthadraishan (66 percent) bad Mairang- Nongkhlaw (67 percent).
Ha kane ka eleksshon ki don 232 tylli ki jaka thep vote ha KHADC bad 18 tylli ha JHADC.
Ki don baroh 1,46,544 ngut ki nongthep vote ha ki 6 tylli ki konstitwensi ka KHADC bad 8,739 ngut ha War East ka JHADC.
Ha kane ka elekshon, ka jingiakhun ha Nongkrem, kan long hapdeng ka UDP u Bah HS Shylla, bad u kyrtong ka HSPDP u bah Hubert Riang kiba lah ban iakhun kham hakhmat watla u kyrtong ka Congress u Lamborsing Nongrum u lah ban don ka jingiakhun, hynrei kiwei kim da ler kum u Bah Edarstar Lyngdoh Nongbri (KHNAM), bad ka Kong Mamiry Nongkhlaw (BJP).
Na Nongspung-Sohiong, ka jingiakhun kan long hapdeng ka UDP bad ka Congress, wat la ym lah ban khein troin ia ka HSPDP.
Ka Congress ka pynieng ia u khun u Bah HDR Lyngdoh, u Bah Nathaniel Osbert Rymmai, katba ka UDP ka sei ia u Bah u Bah Wankupar Syiemlieh.
Ka HSPDP ka pynieng ia u Bah Samlin Malngiang, u Bah Kyntiewborlang Syiemlieh (BJP), bad u Bah Pret Mawlong (Independent).
Na Laban-Mawprem ka jingiakhun kan long hapdeng u kyrtong ka NCP Ricky Shullai (NCP) bad u kyrtong ka HSPDP u Bah Banrikupar Wahlang.
Kiwei kim da paw than kum u Bah Allowis Dohtdong (Independent), Bankhrawsing Kharbuli (KHNAM), , Frederick Joplang Lyngshiang (UDP), Hubert Marbaniang (BJP).
Na Rambrai-Jyrngam ka jingiakhun kan long hapdeng u kyrtong ka Congress u Bah Kimfa Marbaniang bad u kyrtong ka HDPDP u Bah World Champion Paliar.
Nalor kine kiwei pat kiba iakhun ki long u Bah Denestar Pariong (BJP) bad Bah Morningstar Tympuin (UDP).
Na Pariong-Mawthadraishan ka jingiakhun kan long hapdeng u kyrtong ka UDP u Bah Jambor War bad u kyrtong jong ka HSPDP u bah Blandingstar Warjri.
Kiwei kim da ler kum u Bah Ionis Lyngdoh na Congress, u Bah Thunder Warjri (BJP) bad u bah Pyndapbor Lyngdoh Marshillong (KHNAM).
Na Mairang- Nongkhlaw ka jingiakhun kan long hi hapdeng ka Congress bad ka UDP watla ka don ka jingkiew ha ka BJP.
Ka BJP ka pynieng ia u Bah Councellor Sing Wahlang (BJP), u Bah Alexander Kharsyntiew (HSPDP), Bah Lambok Nongrang (Congress) bad u Bah Equator Nongrang (UDP).
Na War East: ka jingiakhun kan long hapdeng u kyrtong shimet ba kyrshan u MLA u Bah Losing Lakuna bad u kyrtong ka Congress u Bah Lamdibok Sumer, nalor u kyrtong ka UDP u Bah Firstborn Manner bad u Bah Smenlang Kyndait (BJP).
Shillong, 14 Nohprah:Ki nongdie madan Meghalaya Hawkers Association ki la pyrshah ia ka jingpynmih ka sorkar ia ka jingpynbna ban pyndap phom ban rejister ia ki bad hynne ka sngi, ki la leit sha ophis ka Shillong Municipal Board (SMB) ban pynpaw ia ka jingpyrshah.
Ka Municipal kala pynmih ia ka jingpynbna ba naduh hynne ka sngi ki nongdie madan ki dei ban pyndap phom bad kan kut haduh ka 19 tarik bad hadien kane, yn sa jied bad bishar bniah ia kiba dei hok.
“Ngi pyrshah ia ka jingpynphah ban pyndap phom ia ki nongdie madan namar ba khlem iaid katkum ka ain nongdie madan ka sorkar pdeng.
Ka sorkar ka la shu pynmih ia ka jingpynbna khlem da leh shwa ia ka jingsurbe ia ka jingdon jong ki nongdie madan bad ha kano ka rukom kin rai ban jied iano ban ai license bad iano kin pynduh", la ong ka nongialam ki nongdie madan ka Kong Angela Rangad haba kren hynne ka sngi sha ki nongthoh khubor.
Ka la ong ba ka jingai phom ka long kaba thurmur namar ba wat ki bym dei nongdie madan ruh ki lah ban ioh phom.
Ka la ong ba ka jingai phom kam don jingmut namar ba la ju leh teng mynshwa hynrei kam poi shaei shaei bad ka dei beit tang ka jingpynthame ia ki nongdie madan.
Ka la ong ba ki nongdie madan ki kwah ban iatreilang bad ka sorkar ban peit ia ki jaka ba biang ym ban shu shong katba shaba lap, hynrei ka sorkar ka la shu leh da ka mon.
“Ngi pyrshah ia ka jingkhang namar ba ki nongshong die madan ki sngewthuh namar ba ki kwah ban shong ha ki jaka ba lait, ym ban shu beh naphang", ka la ong bad ka la bynrap, “Ngin iashong beit khlem buh por hangne hakhmat ka ophis ka SMB man ka sngi naduh ba sdang ka por trei haduh ban wai trei bad kin wan biang man ka sngi kumjuh",.
Lah ban kdew ba u Myntri tnad sor ka jylla, u Bah Ronie V Lyngdoh u la ong ba ka sorkar jylla ka la pynkhreh ia ki jaka ban buh ia ki nongdie madan hynrei lada kim treh kam dei shuh ka jingbakla ka sorkar hynrei ka shong ha ki.
Haba kren mynta ka sngi, u Bah Ronie u la ong ba katkum ka jingkhein ka sorkar, ki don kumba 300-500 ngut ki nongdie madan kiba don ha Sor Shillong bad ia kine yn ai jaka ba kin leit shong kiba la pynkhreh ka sorkar.
“Ngi la ioh jaka ban pynshong ia ki nongdie madan ha Mawlai, Polo, Lum Jingshai, hajan Buddhist Temple ha Polo, ha Iew Malki", la ong u Bah Ronie.
U la ong ba kine ki jaka kiba ka sorkar ka la pynkhreh ban ai ia ki nongdie madan ki dei ba kham kylluid bad ki jaka ka sorkar.
U la ong ba lada don ki jaka ba kylluid, ka sorkar kan sa peit ruh ha ki thain Motphran, Khyndai Lad bad kiwei de.
U la ong, “Ngi sngew synei ia ki nongdie madan hynrei ki dei ban pyrkhat ruh ia ki paidbah nongiaid nongieng ban iabiang lang, namar haba ka hok jongki, kam dei ban pynwit ruh ia ka hok jong kiwei",.
U la ong ba katkum ka rai ka Supreme Court, ka la bthah ba ka jaka ban die madan ka dei ban biang ka jaka, ym ban shu pynshah ne buh ia ki mar ki mata ha lynti synkieng kaban pynwit ia ki paidbah.
U Bah Ronie ula ong ba ia kine ki jaka kiba ka sorkar ka la pynkhreh, yn sa pyntreikam noh hadien ba la biang ka jingjied ia ki briew ba dei hok ban ioh bynta.
“Ka jingjied ia ki briew kum ki nongdie madan kan long beit tang ki nongshong shnong ba hap hapoh ka Greater Shillong, bad uwei na kawei ka longiing bad ki dei ban long kiba dei na ka jingioh jingmut kaba rit ne BPL", u la ong.
Shillong, 14 Nohprah:Ki MDC ka KHADC kiba don mynta ha ka liangpyrshah bad don ruh kiba donlang hapoh ka PDF kaba ialam da u bah Pynshngaiñ N Syiem ki la rkhie beiñ bad kren beiñ ia ka Campaign for change ne ka jingthmu leit ialap wanrah jingkylla jong utei u CEM ka KHADC sha kylleng ki jaka.
Wat ki paralok jong u kiba ia don ryngkat bad utei u CEM hapoh EC ba u ialam ki kren beiñ ia katei ka jingleh u CEM hynrei haduh mynta kim pat nud ban pynpaw kyrteng bad ki la ong ba shen kin sa ther madan ia katei ka Campaign for change hadien ka jingñiew vote.
Bun ki MDC kiba ia kren halor ka jinglong jingman ka KHADC kumba ka long mynta bad ka jingiai paw ki kam bamsap hapoh katei ka Council, hynrei u CEM um shym la lah ban pynkhuid wat tang ia ka bamsap ha ka council kaba ma u-u dei u khliehduh pynban u leit ban ialap pyrshah bamsap, leit ialap wanrah jingkylla kylleng ki jaka.
Ki la ia kren ia ka bamsap kaba ka jingtohkit ka dang iaid halor ka jingrung ki pisa ka council sha ka Account ki riew shimet kumjuh ruh sha ka Account jong ka KHCF, nangta ka la mih ruh ka jingiakren halor ka jingjah klep ka pisa jong ka tnad khlaw ka Council kaba haduh T.
16 lak tyngka bad la sospon ia u Forest Guard halor katei ka jingjia.
Bun ki jingiakren ruh ki la mih ba kumno ka tyngka ba ka Council ka ioh bhah na ka sorkar ban pynbit pynbiang ia ki khlaw jong ka, ka leit pynban ha kti jong u Forest Guard ym ha ki ophisar, CEM ne ki EM.
Ka tyllong khubor ka la iathuh ba ia katei ka kam ruh u CEM u la phah tohkit bad ia katei ka kynhun tohkit la khlieh da u bah D.
G Syiemiong Joint Secretary ka Council.
La iathuh ba katei ka mat ka lah ban kylla long ka mat kaba thnam bha ha KHADC ha kine ki sngi ki ban wan ha kaba ka lah ruh ban don ka jingpynkhyllem EC ha u snem thymmai.
Shillong, 11 Nailur:U Myntri Rangbah ka jylla u Dr Mukul M Sangma u la pyntreikam ia ka Training Pro gramme on Entrepreneur ship Promotion for Women and Youth- Skill Training on Zardozi Craft and Training Facilitation ban hikai ia ki samla ban shna ia ki jingbuhsah kynmaw bad ki memento ha ka jingialang kaba long ha madan Laban Sports Club.
Haba kren ha kane ka sngi u Myntri Rangbah duh u la ong ba kane ka prokram ka dei ka jing sdang na kaba rit ban pyndep ia ka kam kaba la angnud.
U la ong ba ka sorkar kan thaw ia ki lad ki lynti bad kane ka bynta ka dei kawei kaba lah ban plie lad ia shibun ki nongsengkam namar ba kam don pud ha ka jingstad ka sap jong u briew ne ka briew.
U la ong ba ka jylla Meghalaya ka la paw kum kawei na ki jaka iaid bad ba juh bha ki briew ban wan jngohkai bad bunsien ki kwah eiei ban rah kum ka jingsahkynmaw ban kit sha la ki ri jongki.
U la ong ba ka jingai jinghikai kaba plie mynta kan long ka lad ban  pyndap ia kane ka jaka ba suda.
Ki jingshna na kane, kin long ruh ki ban iaid kam ha ki por khrismas, bad kiwei ki kam lehkmen.
Ka  Zardozi  ka dei na Iran, Pakistan, India bad Bangladesh.
Ka Zardozi ka mut ka jingthain da ki ksiar.
Kane ka sap shna ka paw pyrthei ha ka spah snem ba 17 ha ka por jong u patsha Mughal Emperor Akbar.
Shwa ia kane, la ioh ruh ia ka jingkren na u Principal Secretary ka Commerce & Industries, u P W Ingty uba iathuh ba kane ka jingai jinghikai kan ai jinghikai ia ki kynthei bad ki samla kaban long ruh ka jingplie ia ka lad ban ieng ha la kijong ki kjat jongki.
U la ong ba haduh mynta ki don 1200 ngut kiba la ai kyrteng ban shah hikai ha ka Zardozi bad ka por hikai kan long hynriew bnai katba ia ka jingshna jingsahkynmaw ne memento kan long lai bnai bad la don kiba la wan ai kyrteng 480 ngut bad yn ai jinghikai ha Shillong bad  ha Tura.
Shillong, 11 Nailur:Hadien ba la khaweh lama ban pyllait paidbah ia ka kali sorkar kaba la tip kum ka Megha laya Rural Public Tran sport Service Scheme dang shen hapoh East Khasi Hills u bah HDr Lyngdoh myntri ka kit ka bah ka sorkar jylla u ala leit ban khaweh lama ban pyllait paidbah sa 4 tylli ki kali na bynta ka Ri-Bhoi District.
La pyllait paidbah ia kitei ki kali District Transport Office, Nongpoh ha ryngkat ka jingiadonlang u Parlia mentary Secretary bad MLA ka Umsning u Dr.
C.
Lyngdoh, bah Julius Dorphang, MLA Maw hati, Ma Ngaitlang Dhar, MLA Umroi, bad u bah I.
Ingty, Commi ssioner of Transport ryngkat kiwei pat ki ophisar sorkar.
Haba kren ha katei ka jingialang u bah H.
D.
R.
Lyngdoh u la pyntip paidbah ba ka sorkar ka la buh thong 71 tylli kiba kum kitei ki kali bad yn pyllait ia ki ha kylleng ki District ka jylla bad yn aiti ha ki kynhun ban pyniaid ia ka kum ki SHG bad sha ki samla bym donkam donjam ki Seng Samla lane ki Seng kynthei.
U la ong ba kitei ki 4 tylli ki kali ka ri Bhoi kin iaid sha ki jaka bapher bapher kynthup na Patharkhmah sha Shillong, Nongpoh sha Umshaken, Mawlasnai sha Shillong bad Mawbsein sha Shillong.
U la ong ba ka sorkar ka pynmih ki skhim bapher bapher ban pynbiang ia ki jingdonkam ki paidbah bad kaba donkam mynta ka long ba ki paidbah ki dei ban mih shakhmat ban kyrshan ia ki kam ka sorkar.
Ia ka jingialang la pyniaid da u Deputy Commissioner, Ri Bhoi District, Dr.
Pooja Pandey bad la ai khublei da ka kong D.
Phawa, Additional Deputy Commissioner, Ri Bhoi District.
Shillong, 11 Nailur:U Myntri ka tnad District Council Affairs (DCA) u Bah HDR Lyngdoh u la kam ba ka jingiakhih ban pyn khyllem shuki ia u Myntri Rangbah u Dr Mukul Sangma kam don eiei shuh mynta.
Haba kren mynta ka sngi bad u nongthoh khubor, u Bah Lyngdoh u la ong, “Baroh ki MLA ki la iasngewthuh jingmut, ngim don eiei shuh ka jingiakhih".
Kane ka jingong jong u Bah Lyngdoh uba paw kum uwei na ki nongialeh pyrshah ia u Myntri Rangbah ha ki por mynshwa, ka la long hadien ba la mih ka khubor ba ki la don ki MLA ka Congress kiba la pynlong ia ka jingiakren sop sop bad ki heh ka BJP ban mih noh na ka Congress.
Ha kajuh ka por, u la iathuh ba ka party ka la pynleit jingmut bha ia ka elekshon district council ha Garo Hills kaban long ha u bnai ban wan.
“Ngi don ka jing kyrmen ban jop bun tam napdeng baroh ha kane ka kynti ruh", la ong u Bah Lyngdoh.
U la ong ba katkum ka jingiakren bad u Myntri Rangbah, ka Congress kan jop bun bha ha kane ka kynti bad kan bat biang ia ka bor synshar ha Garo Hills Autono mous District Council (GHADC).
“Katkum ka jingong u Myntri Rang bah, ngin jop bun bha ha kane ka elekshon.
Nga te ngam da tip bha sha Garo Hills", la ong u myntri ka DCA.
Haba kylli ha kano ka nongrim ba ka Congress kan jop bun ha kane ka elekshon MDC ha Garo Hills, u Bah Lyngdoh u la ong ba ka party kaba la ialam ia ka sorkar ha ka jylla, ka la leh shibun ki kam pynroi bad nalor ba ka don ha ka bor, ka kham long ka kabu ia ki paidbah.
Ka elekshon sha GHADC kan long ha ka 12 tarik Risaw.
Ki seng sain pyrthei bapher bapher ka jylla ki la pynkhreh bha ia kane ka elekshon naduh ka Congress, NPP, UDP, bad ka BJP ruh.
Ka seng lehnoh ba la pynduh pyndam ruh ka ANVC kaba dep iasoi jutang bad ka sorkar, ka la pynkhreh ban iakhun ia ka elekshon ha kane ka kynti.
Ka NPP ka la dep pynlait 19 ngut ki kyrtong kiban mih madan bad kan sa pynlait shuh sa kiwei ba dang sah katba ka Congress ruh ka la pynlait ia ki kyrteng jong ki kyrtong ha ka jingiashong jingialang kaba la long ha kane ka miet sngi Palei.
Shillong, 13 Nailur:Ka Myntri pyn roi sor  kong Ampareen Lyngdoh ka la ong ba ka sorkar kan pyndep noh ia ka jingshna ia ka iing baduk ha Mawprem ha u bnai Naiwieng mynta u snem.
Ka Myntri ka la pynthikna ia kane ha khmat ki nongialam shnong ka thain Mawprem ha ka jingiakynduh jong ha kane ka sngi Thoh dieng.
“Ngi la ioh ka jubab na ka Myntri ba ka sorkar kan pyndep noh ia ka jingshna ia kane ka iing baduk ha u Nai wieng", la iathuh u Rangbah shnong Maw prem Pyllun bah RB Rynjah.
U la ong ba katei ka iing ka don 40 tylli ki kynrad ba la tei la katto katne snem mynshwa hynrei khlem pat lah ban pyndep haduh mynta.
“Ban jied ia ki nongioh bynta ha kane ka iing ngin shong da ka komiti ban leh ia kaba donkam", la ong u bah Rynjah.
La ong ruh ba ia ki nongioh bynta yn jied tang ia kito ki briew kkiba duk kiba dei hok bad kiba sah ha ka thain Mawprem jong ka West Shillong konstiwensi.
Ia kane ka iing baduk la shna na ka skhim JNNURM na ka sorkar pdeng ban ai iing ei ia ki briew kiba duk kiba dei na ki jaka sor.
Shillong, 11 Nailur:Wat la ka jingai bor ka sorkar 30 sngi ia baroh ki nongdie doh ha jaka ka Municipal ban tap ia ki doh ba die ban lait na ki jingma, ka la kut mynta ka sngi ka 10 tarik hynrei ka la pynjynsur shuh shuh ia ka por khlem pat pyn shitom eiei ia ki nongdie doh.
Ka sorkar ka shem jingeh ban pyntreikam namar ba ki paidbah nongthied bad kumjuh ki nongdie doh kim patiaw eiei ia kane.
“Ka sorkar jylla kam don jingthmu ban pynshi tom mardor ia ki nongdie doh watla ka por ba la buh ka sorkar ka la kut.
Ngi sngewthuh ba kan long kaba eh ia ki nongdie doh ban leh  kyrkieh ia kane" la ong ka myntri ka tnad Municipal ka kong Ampareen Lyngdoh haba kren mynta ka sngi Thohdieng.
Lah ban kdew ba u Chief Executive Officer ka Shillong Municipal Board ha ka 10 tarik Nailar u la pynmih ia ka hukum ba baroh ki nongdie doh ki dei ban kah bha ia ki doh ban lait na ka jingsniew bad ka jingma ban die sha ki paidbah.
“Mano mano ba thad lyngkrang ia ka doh hadien 30 sngi na katei ka sngi kin shah pynshitom katkum ka Meghalaya Municipal Act 1973 bad kiwei ki kyndon ain"  la ong u CEO.
Ha kawei ka liang, ka sorkar ka la peitngor bha bad kan iatreilang bad ki nongdie doh ban pynthikna ba ki doh ba die kin dei kiban lait na ka jingma ia ki paidbah ba bam.
“Ki nongdie doh ki dei ban sngewthuh ba ki don ka bynta ba kongsan ban ai ia ka jingshngain ia ka doh kaba bha ia ki paidbah kiba pyndonkam ia ka.
Ngi dei ban bud ia ki kyndon ba la shna da ka Food Safety and Standard Act, 2006," la ong ka kong Ampareen.
Ka la ong ba ka long kaba donkam ban shim ia ki lad jingiada lypa haba ka jylla ka la mad ia ka jingbun ki jingpang kiba ktah ia ki briew ha ka jylla.
“Ngim lah ban shu peitkai ia kane.
Ka jingmih jong ki jingpang ka lah ban dei namar ka rukom bam bad ka rukom leh jong ngi kaba man ka sngi" la ong ka myntri ka Municipal.
Katkum ka jingong ka Kong Ampareen ki doh ba die ha iew kim long ba thikna ban lait na ka jingma ha ka koit ka khiah namar ba bun ki nongdie doh kim shym la kah bha ia ki  doh kumba ka dei.
“Ngi iohi ia ki khniang, ki skain kiba her sawdong bad dem ha ki doh khamtam ha ka por shit.
Ym tang kane, ki pui pui ruh ki her ha ki doh khamtam ha kito ki jaka ba die harud surok" ka la ong.
Katkum ka jingong jongka, kane ka jingleh kam dei kaba koit ba khiah bad kan don ka jingktah ia ka jingkoit jingkhiah jong ki briew.
Ka la ong ba ka sorkar ka kwah ban don ka jingiakren iasngewthuh jingmut bad ki nongdie doh bad ban tip ia ka jingeh jongki halor kane.
“Ngi long ba la khreh ban ai kano kano ka jingiarap ia ka jingdonkam ki nongdie doh", la ong ka Kong Ampareen.
Ha kawei ka liang u heh sorkar u la ong ba ha ka jingshisha ka sorkar ka la ju pynmih teng ia kum kane ka hukum ha u snem 2012 hynrei na ka liang ki nongdie doh kim kohnguh stia ia ka jingbthah ka sorkar.
Ka long kaba sngewsih ba ki nongdie doh na kylleng ki jaka ka sor kum ha Iewduh, Mawlai, Motphran bad Laitumkhrah kim shym salia eiei ia ka jingbthah ka sorkar, la ong u heh sorkar.
Kaba kham sniew shuh shuh ka long ba ki nongthied doh ruh kim salia eiei ia ka jingkoit jingkhiah jongki.
“Kum ki nongshong shnong ki la dei ban ujor ha ki nongdie doh ba ki dei ban tap bha ia ki doh ba die hynrei ki shu ap beit ban leh ka sorkar", la ong u ophisar.
La iathuh ba ka sorkar kan sa pynlong ia ka jingjurip ia ki jaka die doh bad yn pynshitom ia kito ki bym bud ia ka jingbthah.
“Lada ki nongthied doh kim treh thied doh, ki nongdie doh kin hap ban leh", la ong  u heh sorkar.
“Ngi donkam ban sngewthuh ba ka sorkar marwei kam lah ban pynbeit ia kane ka jingeh khlem ka jingiatreilang jong ki paidbah"  u la ong shuh shuh.
Ka sorkar ka la shna ia ka jaka shohdoh da ka jingthmu ban pynthikna ba ki doh ba die ha iew ki dei ban long kiba bha.
Shillong, 11 Nailur:U bah R.
G Lyng doh u myntri kam pohing barim ka sorkar jylla uba dei ruh u vice Chanchellor ka Martin Luther Chris tian University (MLCU) haba ai jingkren ha ka jingiasyllok ba la pynlong mynta ka sngi kum ka dak ka jingrakhe ia ka jingdap 18 snem ka seng UDP naduh ba la seng ia ka, u la kren shaphang ka jingeh ba kane ka jylla ka ia kynduh namar ka jingbym ioh kam ioh jam ki samla pule.
Manla ki samla ha kane ka jylla kiba la nang la stad kim shym don ka kam ka jam bad katei ka pynlynga mynsiem ia ki, u la ong bad u la kdew ruh ba ka long kaba donkam palat ia ka jylla ban pynbeit ia ka jinglong jingman ka pule puthi kumba ka long mynta ka jylla, bad u la ong ba donkam ba ki samla kin ioh ki jingpyntbit kiba biang ba kan long ka lad ioh kam ia ki.
U la ong ruh ba katkum ka ripod jong ka Ministry of Labour and Employment, ka sorkar India ka ong ‘Manla u lane ka samla kiba la bat ia ka kyrdan degree ki bym ioh kam ioh jam ki dei kito kiba don ha ka rta naduh 15 haduh 29 snem’.
“Hato pyrkhat ma phi kaei ka jingeh ba ngi ia kynduh, manla u samla um donkam donjam, manla u lane ka samla kiba la pas Graduate ki shu don hapdeng ka jinglynga mynsiem, ki bitar , nga sngew ba kane ka dei ka jingeh kaba khraw tam, ba ngi ia kynduh ha ka jylla bad ha ka thain shatei Lam Mihngi baroh kawei" ong u bah R.
G Lyngdoh.
Namar ka jinglynga mynsiem bym don kam don jam u la ong ba bun ki samla ba la nang la stad ki la ngop noh ha ka jingdih drok, ka jingkyrni kyaid bad ki la ngop ruh ha ki kam lehnoh, “Kaei kaba ngi ia kynduh mynta kam pat dei ka jingeh hynrei ka dang dei dang ka dak jingeh, dei hangne ba ki samla ki shu lynga pisa bym don kam don jam kim lah ban im kumba ki la khmih lynti bad kim donlad shuh da kumwei pat ban pynklet ialade lait sa tang ka jingdih drok, dih kyiad bad ki kam pyntriem dakaba rung seng lehnoh bad ka imlang sahlang ka hap ban mad jingeh" u la ong biang.
U bah R.
G Lyngdoh u la ong ruh ba donkam ia ki samla ba kin ioh ki jingpyntbit kiba biang ha ki kam ba ki thrang hynrei kumba ka long mynta u la ong ba ki samla kim shym la iohi eiei kaei ka lad ka lynti ba ki don ban leh bad ka daw ka dei ban kynnoh beit ia ka jinglong jingman ka tnad pule ha ka jylla namarba ka la pheil ban hikai shaphang kita.
“Ngam ngeit ba ki bar jylla ki wan hangne ban shu wan donkam lane ba ki sngew ieit ia kane ka ri bad ki er pyngngad jong ka hynrei kin ym wan satia lada kim iohi ba ka don ka jingmih kaba heh hangne hynrei ki briew jong ngi kim iohi ia kane bad kane ka dei ka jingeh, bad kam don ruh ka jingpynshlur ia ki" u la ong biang.
Haba kdew shuh shuh ia ka jingdkoh ka pule puthi ha kane ka jylla u la ong “ Lada ki briew kiba la nang la stad kiba dei na nongkyndong kim leit shuh sha shnong jong ki hynrei ki wan ban sah ha sor kaei kaba jia kan don ka jingiakob kaba jur ha kiba bun ki liang naduh ka kam ka jam, ka jaka shong jaka sah, ka um bam umdih bad kumta ter ter, katba ha nongkyndong pat ka long kumjuh shi kumjuh namarba ki briew kiba la nang la stad ki la ia beh lut sha sor, ka nongkyndong kam kiew shano shano ruh, katei ka dei kaba ngi iohi haduh mynta ruh".
Shuwa ban pynkut ia ka jingkren u bah R.
G Lyngdoh u la ong ba ka dawbah hi ka dei ba baroh ki samla pule mynta ki phai khmat tang sha ka kam sorkar bad ym pat don ba lah ban pynkylla jingmut ia ki hynrei kaei kaba ki sngewthuh mynta ka long tang ka Secretariat bad ka tnad sorkar kaba dei ka jingmih kaba biang tam ia ki.
Shillong, 13 Nailur:Lashai ka sngi ka 14 tarik u nailur ka Hynñiew trep Youth Council (HYC) kan pynlong ia ka jingiaiaid paidbah jai jai ban pyrshah ia ka Ordinance, Draft Bill ka sorkar bad ia kino kino ki Aiñ kiba ka sorkar ka thmu ban pynmih halor ka synshar khadar lada ka dei ka Aiñ kaba hap hapoh ki bynta jong ka District Council.
Ha ka jingshisha ka HYC kham mynshuwa ka la dep pynbna ba kan iaid paidbah na ophis jong ka na Mawlai Nongkwar ter ter sha Secretariat, hynrei ha ka sngi saitjain jong ka taiew ka la pynbna ba ka la pynkylla noh ia katei ka jingthmu iaid na Mawlai hynrei ka jingiaiaid paidbah kan sdang beit naduh Motphran ter ter sha Secretariat.
U bah Peter J Lawai President katei ka seng, u la ong ba la pynkylla noh, namar ioh kan ktah ia ka iaid ka ieng ki khynnah skul, namar ba ka dei ka por longskul.
U la pynbna ruh ba ka por ban sdang iaid paidbah kan dei naduh 12 baje shiteng sngi bad u la kyntu ia baroh ki dkhot seng bhalang ba kin ia poi noh ha jaka ieng taksi Jaiaw kaba don ha Motphran naduh ka por 10 baje, namar ba kan don shuwa ka jingialang shuwa ban ia iaid paidbah.
Ka HYC ha ka sngi saitjaiñ ka la shong jingialang ruh bad ki 9 tylli ki Sengbhalang ha Shillong Club bad ka rai jong katei ka jingialang ka long ban pyrshah ia ka Draft Bill lane Ordinance lane kino kino ki aiñ jong ka sorkar ha ka synshar khadar kaba ktah ia ka iktiar ka District Council.
Ki 9 tylli ki Sengbhalang kiba kyrshan ia ka HYC ki long ka HANM, HFP, MPUF, NWYF, JNU, EJNC, WJNC bad RBSU.
Kham mynshwa, lah ban pynkynmaw, ba ha ka 29tarik Jymmang 2015, katei kajuh ka seng, ka la pynlong ia ka jingialang paidbah ha madan Laban, ha kaba ki la thang ia ki tyngshop jong u myntri rangbah bad kiwei de ki myntri, halor ka jingdawa ban pyn treikam noh ia ka VAB.
Hynrei katei ka jingialang, ka la kylla huri hura, ha kaba ki pulit, ki la bom ia ki dkhot jong katei ka seng, kiba wan jingialang bad kaba la pynmynsaw ia ki phew ngut ki briew, ba kynthup ruh ia shibun ngut ki kynthei.
Shillong, 13 Nailur:Ha ka sngi saitjain jong ka taiew ka seng Congress ka la pynbna ia ki 29 ngut ki kyrtong jong ka kiba ban ia khun ha elekshon MDC ha GHADC ka ban long ha ka 12 tarik u risaw.
Na ka thup kyrteng jong baroh ki kyrtong la iohi ba la don ruh ka kyrteng jong ka kurim u myntri ba peit ia ka tnad ialehkai ka sorkar jylla u Zenith Sangma.
Ka kurim u Zenith ka Sadhiarani M Sangma kan ia khun na Dengnakpara konstitwensi.
Ka la mih ka jing iakren ha kine ki sngi ha ri Lum Garo halor ka jingai tiket ka seng Congress ia ka kurim jong u Zenith Sangma ha kaba la ong ba ka seng Congress ha ri Lum Garo ka la jan kylla ka seng shi ing shi sem hi kaba yn mih khmat beit da ki briew kiba na ka juh ka ing.
U Zenith Sangma u dei u para trai jong u myntri rangbah ka jylla u Dr.
Mukul Sangma bad ka la mih ka jingiakren ba u Dr.
Mukul u la dep ban pynkylla nongmihkhmat paidbah ia ka lok lajong ka Dikanchi Shira bad kumjuh ruh ia u para lajong u Zenith Sangma bad mynta pat sa u Zenith u la mut ban pynkylla nongmihkhmat ia ka kurim lajong ka Sadhiarani M Sangma.
Ki 29 ngut ki kyrtong MDC ba ka seng Congress ka la pynbna ha ka sngi saitjain ki kynthup ia u Chairman ka GHADC u Purno K.
Sangma na Jengjal konstitwensi, u CEM ka GHADC u Alphonse A.
Sangma na Siju konstitwensi, u MLA barim u Ismail R.
Marak na Asanang konstitwensi, u Freedarson N.
Sangma (Wagesi), Jeshwell Ch.
Marak (Silkigre), Willy D.
Shira (Rongrikkimgre), Olendro R.
Marak (Gasuapara), Silgra Marak (Barengapara), ka Christilla M Marak na Babelapara konstitwensi, u Dulal Ch Sangma na Tura, Minggen Ch.
Marak (Amongpara), Sadhiarani M Sangma na Dengnakpara, Stevie M.
Marak (Boldamgre), Moppish R.
Marak (Nogorpara), Jogadish Ch.
Hajong (Zikzak), Malcolm M.
Sangma (Rochonpara), Septerwin R.
Sangma ( Batabari), Monirul Islam na Balachanda konstitwensi, Joyson R.
Marak (Raksamgre), Dhormonath Sangma (Naguapara), Thomson N.
Marak (Rongrong), Jogonsing D.
Sangma (Bolsong), Smith Momin (Kharkutta), Lahitson M.
Sangma (Samandagre), Builthon N.
Sangma (Darugiri), ka Jinggie D Shira na Damas, Sader Hussain na Shyamnagar konstitwensi bad Sengbath Marak (Williamnagar).
Shillong, 13 Nailur:Shi bynta ka jing pynrung kyrteng ia ka Meghalaya Health Insurance Scheme phase –II, u District Medical Health Officer ka East Khasi Hills  u la pynlong ia ka jingpynrung kyrteng paidbah ban ioh bynta na kane ka skhim ia ka Mylliem Constituency ha San Mer Secondary School, Upper Shillong  ha kane ka sngi Saitjain.
Ha kane ka jingpyn rung kyrteng, la plie paidbah da u myntri ka tnad ka koit ka khiah u Bah AL Hek.
Ha kane ka jing pynrung kyrteng MHIS-II, u Bah Hek u la ong ba kane ka skhim ka dei ka jingiarap ka sorkar ia ki briew ban shah sumar ha ki jaka sumar ha kane ka jylla bad shabar ruh kiba la iateh bad ka sorkar.
U Bah Hek u la iathuh ba ha ka MHIS-I u snem 2012, ki don haduh 40 hajar tam ki longiing ba la ioh jingiarap na kane ka skhim bad ka sorkar ka la siew pisa haduh T.
16 klur.
Shwa ia kane, la ioh ruh ia ka jingkren na u MLA ka thain  u Bah R.
V.
Lyngdoh bad ruh na u Bah M.
R.
Synrem u Secretary, Health & Family Welfare bad u CEO, MHIS.
Shillong, 13 Nailur:Ka All Megha laya Contractor & Suplier Association (AMC&SA) ka la ai mukotduma pyr shah ia ka sorkar India bad ka Sorkar Meghalaya, namar ka jingkiew dor khah khah ka dewbilat.
Katei ka seng ki nong pyniaid mar bad ki kontraktor ka la ong ba ka daw ka ujor da ka mukot duma ka dei halor ka jingbym shim khia ka sorkar ia ka jing pynkiew dor khah khah ki kompeni dewbilat kiba don ha kane ka jylla, watla ka sorkar ka ai ia ki ka subsidy kaba biang.
Ka kyrwoh ka la pynpaw ba ka daw ba la pynslem ban ujor mukot duma ka dei namar ba ka dang wad jingtip bin pa bin ban ioh ia ki sakhi kiba biang shuwa ban kiew iing lieh ingsaw.
Katei ka seng ka la kdew ba ka dewbilat ka dei kaba ym shym la pyndonkam tang ki kontraktor hynrei ka dei ruh kaba ju pyndonkam da ki paidbah ha kiba bunbah ki jingtei shimet bad ki jingtei paidbah.
Ka AMCSA ka la pan ka jingiatreilang na baroh ki kontraktor halor katei ka bynta bad kumjuh ruh ban ia khun ia ka jingeh ba ki kontraktor ha kane ka jylla ki jia kynduh kum ka jing sahkut bill ha ki tnad sorkar, ka jing bym ioh tikna iaka Exemption Certificate na ka Income tax Department ( TDS), ki Khajna bad kiwei kiwei.
Ka AMC&SA ka kyrpad ia baroh ki Contractor ba trei ha ki tnad sorkar bapher bapher ba kin wan shakhmat ban pynsngew ia ki jingeh jong ki ha katei ka lyngba u office secretary u Bah Pyrkhat Lyndem bad bah M.
A.
kharpuri ha ophis treikam jong ka seng ha Barik PWD da ka jingthoh lane ha ka email ID jong ka seng amcsashg@gmail.
com , khnang ban ioh ban shakri kham bha ia ki para kontraktor kiba ia kynduh ia ki jingeh bad ban kham pynjanai iaka rukom treikam ka seng.
Ka la kyrpad ruh ia ki kontraktor ban wan shakhmat ban pyniasnoh lane rejistar ialade bad katei ka seng ban iakhun ryngkat ia kiba bun ki jingeh ba ki ia kynduh.
Shillong, 13 Nailur:Ka Executive Committee jong ka Synjuk ki Nongsynshar Shnong ka Bri U Hyn niewtrep ha ka jingialang jong ki kaba la long ha ka 12 mynta u bnai ka la shim ia ka rai ban pynlong da ka jingiaiaid paidbah ha ka 16 tarik mynta u bnai tawiar ia ka iingsah u Lat ka Raj Bhawan, shuwa ia katei ka jingiaid paidbah kan don ka jingialum lang baroh ki Rangbah Shnong ha lyndet ing u Lat ha All India Radio ha ka por 11 baje mynstep bad nangtei kin mih bad iaid tawiar ia ka iing u Lat.
Ka kyrwoh khubor na ki nongialam ka Synjuk Ki Rangbah Shnong ki la kyntu ba kiba dei na Sor bad khapsor ki dei ban mih mar 10 ngut na kawei ka Dorbar katba ki Dorbar kiba khamrit la kyrpad ba kin ia mih katba ki kot bor.
Ka kyrwoh ka la ong ruh ba kane ka dei tang ka dak ka jingsdang ban pyrshah ia ka jingpynsahteng u Lat ban mynjur noh ia ki Bill ka KHADC bad JHADC, ban pyrshah ia ka jingkuman ka sorkar ban weng noh ia ka Ordinance, ban pyrshah ia ka jingthmu wanrah ia ka Draft Bill bad ban pyrshah ruh ia ka jingbym weng ka sorkar ia ka hukum kaba ia dei bad ka jingkyntur pud ka MUDA.
Shillong, 14 Nailur:Ia ka skhim sam marbam tad dor ka National Food Security Mission kaba dei na ka National Food Security Act, 2013  la pynlait paidbah ia ka jylla da u Myntri Rangbah ka jylla u Dr.
Mukul Sangma ha ka jingialang kaba long ha Tura ha kane ka sngi Saitjain.
U Myntri Rangbah u la sam ruh ia ka kot reshon sha ki katto katne ngut ki nongioh bynta ia kane ka skhim.
Ha ka jingkren jongu, u Myntri Rangbah u la ong ba kane ka prokram ka dei ka jingkular ba la leh da ka sorkar na ka bynta ban ai ia ka jingshakri ia ki paidbah ha ka ri.
Ha kane ka skhim, 77.
79 per cent ki nongshong shnong ha  jaka nongkyndong kin ioh khaw tad bad 50.
87 per cent ha jaka sor katkum ka khanasumari 2011.
U la ong ba ka dei ka prokram kaba donkam bha ban kynthup lut ia baroh ki nongshong shnong ha ka ri kiba don hapdeng ka jingduk bad ka jingeh.
Shwa ia kane, u  Deputy Commissioner ka West Garo Hills u Pravin Bakshi u la ong ba ka National Food Security Act (NFSA) ka dei ka ain ban ai jingbam sha baroh ki briew kiba duk ha ka dor kaba tad.
Ha kane ka ain NFSA, 2013, ki don 4.
22 lak ngut kiban ioh jingmyntoi ha kane ka jylla Meghalaya bad 72, 460 tylli ki longiing haWest Garo Hills district ha kaba 29,476 tylli  ha Tura Sardar Division bad 41,984  tylli ha Dadenggre Civil Sub-Division.
Katkum ka ain, baroh kiba ioh bynta ki dei ban ioh khaw tad 5 kg shi khlieh shi bnai ha ka dor T.
3.
00 shi kilo bad T.
2.
00 shi kilo ia u kew.
Nongstoin, 13 Nailur:Ka jingjur jong u slap myn ha ki bnai ba la dep ka la wanrah shibun ia ka jingtwa khyndew kaba jur ha ki bynta jong ka WKHD, bad bun na ki jaka ba twa la maramot bad don pat ki katto katne ki jaka ki bym shymla maramot satia haduh mynta, bad kaba la pynlong ia ki paidbah ban shem jingeh ha ka iaid ka ieng namar ka jingsahkut ki kali bad kaba lah ruh ban long ka jingma ia ki paidbah.
Kawei na ki surok kaba u Rupang u la lap kadei ka surok markhap bad ka Shnong Klangrin WKHD, ha kaba ka kynroh kaba kyrshan ia katei ka surok kala twa noh namar  ka jingjur jong u lap bah bad tang shu bakla tiak katei ka surok kan khyllem beit sha ki bynta ba long riat.
Katei ka surok ka pyniasoh ruh ia shibun tylli ki shnong naduh Klangrin ter ter sha Nonglang,  Langpih, Tynghor bad bun tylli ki shnong khappud, katei ka surok kaba la synjor ka lah ban wan rah ia ka jingeh ia ki paidbah katei ka thain ba dei iaid lyngba katei ka surok bad ka lah ruh ban wanrah ia ka jingjia kaba sngewsih namar ka jingsynjor jong katei ka surok kaba la twa ka kynroh.
Kumta ki bor ba dei peit ki hap ban leh ei ei noh kham kloi khnang ba kan nym wanrah ia kano kano ka jingjia ka ba sngewsih ia ki paidbah nongleit nongwan kiba ju iaid lyngba katei ka surok.
Shillong,14 Nailur:Ar ngut shikmie shi khun ki la mynsaw hadien ba ki la shah pom pyrthat, katei ka jingjia ka la jia ha ka 13 tarik mynta u bnai ha ka por 9:10 baje mynmiet ha ka shnong Kantolguri kaba hap hapoh Resubelpara Block, North Garo Hills.
Ki ar ngut shi kmie shi khun ki dei kiba la tip kyrteng kum ka Afilin Momin (kmie) kaba la don 44 snem karta bad ka khun pat ka Panme Momin, 23 snem karta.
Ia kitei baroh 2 ngut la pynkit da ka 108 Emergency Service Ambulance kaba don ha Resubelpara sha Resubelpara CHC.
Shillong,14 Nailur:Ka jingialang jong baroh ki MDC ka KHADC na ki seng saiñ pyrthei bapher bapher ha ka jingialang jong mynta ka sngi ki la shim ia ka rai ban khot ia kren ia ki Khlieh nongsynshar kiba la leit ban ia kynduh ia ka komiti u bah D.
D Lapang bad kiba ai ruh da ka jingthoh sha u bah Lapang halor ki kam kiba ia dei bad ka synshar ka khadar bad ka kam jong ki Rangbah Shnong.
Katkum ka jingkren u bah Pynshngaiñ N Syiem, CEM sha ki nong thoh khubor hadien ba la wai ka jingialang u la ong ba ka Council kan sa khot ia kren ia kitei ki Khlieh Nongsynshar ka bri u Hynniewtrep kaba la ialam da u Pa’iem Laborius Syiem ban ia kren sngewthuh ba ki dei ban weng noh ia katei ka jingthoh kaba ki la aiti sha u bah Lapang.
Hynrei watla u CEM u la ong ba un khot ia kren ia ki hynrei ki tyllong khubor na District council pat ki la iathuh ba kam dei tang ka jingkhot ban ia kren hynrei ka jingkhot hajir ia ki da u CEM.
U bah Pynshngaiñ u la ong ba ka dorbar bah kaba la long ha ka 5 tarik u nailur ha madan Polo ka la rai ba ia kino kino ki kam ba ia dei bad ka synshar khadar ki Khlieh Nongsynshar kin mih tylli mlon tang da kawei ka sur la ka dei kaba donkam ban leit ia kren sha ka sorkar ne kiwei ki kam dei ban iaid lyngba beit na ka Federation of Traditional dorbar kaba u Chairman jong ka dei u CEM ka KHADC, hynrei u la ong ba ka Federation of Khasi States kaba la ialam da u Pa’iem Laborius Syiem ka la iaid lait na katei ka kyndon bad donkam ba kin weng noh ia katei ka jingthoh jong ki naba ym shym la ioh jingtip da ka FoTD.
Shuh shuh ha katei ka jingialang kaba la khot ia baroh ki MDC ka KHADC hynrei ba la wan ban ia shim bynta pat tang da 15 ngut ki MDC na ki seng Saiñ pyrthei bapher bapher bad ka bym shym la don tang uwei ruh u MDC ka HSPDP, u CEM u la ong ba ka jingialang ka la rai ban leit pan porn a u myntri rangbah ka jylla ba un pyllait por ban ia kynduh ia ki 30 ngut ki MDC ka KHADC ha ka sngi kaba u sngewbit na ka bynta ban ia kren ia ka sorkar ba kam dei ban thaw ia ki Aiñ kijba sei shaphang ki dorbah Shnong ne Dorbah Hima kijba dei ki sobjek ka District Council bad kan pynbud ruh da ka jingthoh ha katei ka juh ka sngi ia kynduh ban pyrshah ia ki Aiñ sorkar lada jia ba kam shym sngap ia ka jingdawa jong ki.
Kawei pa ka rai ba ki la shim ka long ban ai bor ha u CEM KHADC ba un khot ia ka jingialang jong baroh ki nongialam Seng Saiñpyrthei ban ia kren halor ki ishu kiba ia dei bad ka Synshar Khadar khamtam ki Bill sorkar.
Shillong, 14 Nailur:U President ka HSPDP Youth Wing u Bah Pyniaid Sing Syiem u la ong ba ka HSPDP kam pat kylla ia ka nongrim ban dawa pynduh ia ka Paragraph 12 A ka Sixth Scheduled ka riti synshar ka ri.
“ Ka HSPDP ka ieng beit ban iai dawa ban pynduh noh ia ka Paragraph 12 A namar ba ngi sngewthuh ba kano kano ka ain jong ka sorkar jylla kan pyniap ia ki ain ki Autonomous District Council katkum ka Sixth Scheduled" la ong u Bah Syiem haba kren ha ki nongthoh khubor ha kane ka sngi Nyngkong.
U la ong ba ka jingkynnoh ba ka party ka la kylla ia ka nongrim da u MLA ka Shillong West u Bah Paul Lyngdoh ka dei ka jingthmu ban ialam bakla ia ki paidbah.
“Ngi la iakhun ban pynduh ia ka Paragraph 12 A bad ngin iai bteng ban iakhun ha ki sngi ban wan ruh", la ong u President ka Youth Wing ka HSPDP.
U la ong ba ka long kaba bakla ban ong ba ka party ka kyrshan ban thaw ain ka sorkar jylla ia ki rangbah shnong.
U la ong ba u working president ka UDP u Bah Paul Lyngdoh u dei uba ju mlien ban ialam bakla ia ki paidbah.
Ha ka por ba u long nongialam KSU u la kynnoh ia kum kine ki jait kyntien ia ki nongialam ka UDP.
‘Ki paidbah kin kynmaw ia u Bah Paul Lyngdoh ba u ju dei u briew uba mlien ban kren dait ia kiwei bad ia ki para nongialam sengbhalang ha ka por ba u dang long u nongialam ka KSU.
