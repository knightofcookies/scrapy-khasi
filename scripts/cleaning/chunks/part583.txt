Jingkhein 23:19.
Ia kiba U Blei u la kren, ki iaineh junom ki long hooid bad amen.
Dei tang ha ka ktien u Blei kadon ka jingkular bad kiba iaineh, bad ka ai ka jingkyrmen ha kita kiba ap jingkyrmen.
Te hangno u bastad? Hangno u nongthoh? Hangno uba skuin iasaid nia jong kane ka pyrthei? Hato u Blei umshym la pynbiej ia ka jingstad jong kane ka pyrthei? Namar ha ka jingstad ka jong u Blei, kata ka pyrthei da la ka jingstad kam shym la ithuh ia u Blei.
1Korinth 1: 20-21.
To ngeit namar kata haba kamdon ka jingkyrmen haka pyrthei, ka jingkyrmen ka don bad u Blei, bad u Long uta ba kiei kiei kiba iaineh.
“Namar ba kita kiei kiei kiba ngi lah ban iohi ki long tang shibit, hynrei kita kiei kiei ruh ia kiba ngim pat iohi ki long bymjukut kein 2 Korinth 4:18.
Amen.
Jowai: Ha kaba ia dei bad ka khubor ba la mih ha ka tarik 27/04/2020 ha u khubor jong phi ba la pyllait da ka Hynniew Trep Border Dispute Redressal forum (HBDRF) ka ba dei shaphang ka jing kynthoh ia ka shnong Sahsniang ba kala khanglad ia ka shnong Mowjem ban leit thied tiar marbam lyngba ka shnong Sahsniang,ngi na ka liang ka Dorbar shnong Sahsniang ngi pynshai hangne ba ngim shim la khanglad ia ki paradoh parasnam jong ngi kiba naduh Mowjem, Mowlain,Shnong Thymmei, Skap, ter ter ha ka jingleit jingwan jong ki na ka bynta ban leit thied ne kit marbam lyngba ka shnong jong ngi.
Ngi dap ruh da ka jing sngew lyngngoh kaba khraw bad pynpaw ruh ia ka jingsngewsih halor kane ka jingpynthohbria iaka shnong jong ngi.
Ngi kum ka Dorbar shnong Sahsniang kumba ngi juh don ka jingkitkhlieh bad ka jingiatiplem baroh shikatta, haduh mynta ruh ,ngi darg iai bteng iakane ka juh ka jingiatiplem na ka bynta ka jingeh ba kitei ki paradoh para snam jong ngi kiba mad bad ki ia kynduh ba man ka por.
Ha man la ki jingialang na ka bynta kane ka jingia kynduh jingeh lyngba u ne u khniang jingpang ( Covid 19),u Rangbah shnong jong ngi u ba la ia kren ha khmat ka jingialang naka bynta kumno ban wanrah jingsuk ha ka ban pynpoi ia ki tiar marbam mardih sha ki tei ki thain hi baroh naduh ban Mowluber, Mowjem, Mowlain, Shnongthymmei,Skap bad kumta ter ter.
Ka jingialang kaba la long ha ka 11/04/2020 ha Tiehwieh ha ryngkat ka jing ia donlang naka liang ka Police Department hangne ruh u Waheh shnong Sahsniang u la iakren kumno ban wad ia ki lad ki lynti ban pynioh bad pyllait marbam sha ki tei ki thain.
Hynrei pynban wat hapdeng ki ne ki jingkitkhlieh bad sngewkhia ia kine ki jingeh ba ki la ia kynduh hynrei phewse ngi ioh da kane ka jing kynthoh ia ka shnong ngi.
Kumta na ka liang ka dorbar shnong jong ngi ngi pynrem jur ia ki ne kiba la don kti ban pynmih khubor tang naka bynta ban pynthoh bria ia ka shnong jong ngi,sa kawei ruh ngi pynpaw hangne ba ka shnong Sahsniang ka ia trei lang bad ka sorkar naduh kaba sdang kane ka pakhang shnong haduh kine por ba mynta.
Ngi la ioh iaka jingpynshai naka ne ka seng (HBDRF) ba la pynmih khubor bad ki la pynpaw ia ka jingsngewsih halor katei kajing pynmih khubor bakla jong ki ba ki khlem mut ban pynthoh bria ia ka shnong jong ngi.
katkum ka shithi pynshai kaba la ioh naki haka 29/04/2020,ngi la pan jingshai naki.
Hynrei ka jingkhanglad kalong ha check point police Tiehwieh ym ha ka shnong sahsniang.
Nongpoh: Myn hynnin ka sngi u MLA ka Jirang, u Bah Sosthenes Sohtun, u la pyllait paidbah haduh 90 Ton u khaw, ia kaba la thmu ban sam sha baroh ki longiing ba duk kiba don hapoh ka Jirang Constituency.
Lah ruh ban kdew hangne, ba ha kine ki Bnai kiba la dep u MLA ka Jirang, ha ryngkat u MDC lem bad ki riew kylluid mynsiem kiba don hapoh ka Jirang, ki la lah ban sam khaw haduh 20 ton ei ei, hynrei hynnin ka sngi utei u MLA u la lah syndon ban pyllait paidbah haduh 90 ton u khaw, kaba u la mang kyrpang ban sam sha ki longiing ba duk hapoh ka Jirang.
Haba pyllait paidbah ia utei u Khaw, u Bah Sosthenes Sohtun, u la ong ba la thied ia utei u Khaw ban sam sha ki paidbah lyngba ka T.
25 Lak, kaba ka sorkar ka la bha sha baroh ki MLA kiba don hapoh ka jylla, khnang ba kin ioh ban iarap ia ki longiing ba duk kiba iakynduh jingeh ha kaba kum kane ka por ba don ka Lockdown.
U Bah Sosthenes Sohtun, u la ong ba ia utei u Khaw uba la pyllait paidbah hynnin ka sngi, un sa sam sha baroh ki longiing baduk kiba hap hapoh ka Jirang Constituency, namarkata u la kyntu ruh ia ki nongialam kiba hap hapoh ka Jirang, ba kin jied ia kito ki longiing kiba dei shisha kiba duk bad ban ai ia utei u khaw sha kito kiba duk shisha bad kiba shem jingeh ban ioh ia ka bam ka dih kaba paka.
Nongpoh: Ki nongialam ka HYC Nongpoh Circle, myn hynnin ka sngi ki la leit ban khynra ia ki bar jylla kiba trei ha kawei ka karkhana Ot dieng, kaba don hapoh ka shnong Borgang, Marngar ha Ri Bhoi.
Ha katei ka jingleit khynra da kitei ki dkhot ka HYC Nongpoh Circle, ki la la lap ba ki la don kumba 3 ngut ki bar jylla kiba na Morigoan Assam, kiba trei ha katei ka jaka, hynrei kitei ki bar jylla kiba la rung beain sha ka jylla, khlem da iaid lyngba ka Screening Centre kaba don ha 13mer kaba don ha Byrnihat.
Ha katei ka jingleit khynra ia kitei ki bar jylla, la ialam da u Bah Richardson Diengdoh, President Nongpoh Circle, nangta u samla Mission Tron, Vice-president, u samla Tony Shylla General Secretary Nongpoh Circle, ha kaba ki la leit ban jurip sha katei ka jaka, ka dei hadien ba ki la ioh jingtip ba ki la don ki bar jylla, kiba la rung sha katei ka shnong khlem da iaid lyngba ka Screening Centre kaba don ha Byrnihat.
U Bah Richardson Diengdoh, u la iathuh ha ka por ba ki dkhot ka seng ki la leit ban khynra ia ki bad haba ki la kylli, kitei ki bar jylla ki la jubab ba ia ki la leit shaw da ka trai aikam jong ki khlem da leh ia ka screening test ha 13 mer bad ha kajuh ruh ka por, kim shem la leh ia ka Quarentine, kumba la shah leh da kiwei ki pat ki briew kiba wan na shabar ka jylla.
Utei u Nongialam ka HYC, u la ong ruh ba ha katei ka jingleit khynra ka seng, la lap ba ki la don na kitei ki bar jylla bad kim shem la don wat tang ia ka Epic card bad haba ki dkhot ka seng ki pyrshang ban tohkit na ka trai nangno ka ioh jingbit ban wan ialam ia ki, ki la jubab da kaba ong ba la ai jingbit da rangbah shnong, hynrei u rangbah shnong pat u ong ba ym don jingtip ei ei shaphang katei ka jingdon ki rangbah shnong.
Namarkata, haba iadei bad ka jingdon jong kiba kum kitei ki bar jylla, na ka liang ka seng ka maham tyngeh ia baroh ki ba ju ai kam ia ki bar jylla ba kin sangeh noh khamtam ha kaba kum kane ka por sngewbha ban ai kam tang ia ki para khasi shwa khamtam ki kam kiba dang lah ki para khasi ban trei bad lada ka seng ka lap nangne shakhmat kan nym aili bad kan leh beit da kaba tyngeh.
Shillong:U symbud myntri rangbah ka jylla u bah Prestone Tynsong myn hynnin ka sngi, u la iathuh ba ka sorkar lyngba ka tnat ‘Labour’ kan sa shong jing ialang bad ki kompani shimet na ka bynta ban kyntu ia ki ban thep kam shwa ia ki samla ka jylla Meghalaya.
U bah Prestone Tynsong u la iathuh ruh ba dang shen ka sorkar Meghalaya lyngba ka tnat ‘Labour’ ka la pynmih ia ka hukum ba ki kompani shimet kiba don hapoh ka jylla ki dei ban aikam shwa ia ki samla ka jylla kum ha kane ka por ba don ka jing pakhang shnong lane ka ‘Lockdown’ ha baroh ka ri India bad ha jylla.
“Ka sorkar ka la bthah ia Commissioner & Secretary ka tnat Commerce bad Industries ryngkat bad ka jing ia don lang bad ka tnat ‘Labour’ ban lum ia ki kompani shimet kiba don hapoh ka jylla, na ka bynta ban kyntu iaki ban thep kam shwa ia ki samla ka jylla kiba don iaki sap ha ki kam bapher bapher" la bynrap u bah Tynsong.
U symbud myntri rangbah ka jylla, u la ong ba hadien ka jing wanphai ki samla ka jylla, na kiwei pat ki jylla ka ri India, lehse bun na ki samla ka jylla ki don iaki sap ban trei haki tnat bapher jong ki kompani shimet, namar kata ki kompani ki dei ban ailad shwa ia ki samla ka jylla.
Kaba dei, tangba ka bym lah ban long, bun ki samla kiba la dep pule kim ioh kam ioh jam.
Jowai: Wat lada ka sor kar ka la maham tyngeh ba ym bit ban pyniap pathar ia ki mrad khlaw lane kino kino ki jingthaw ba-im hapoh ki khlaw ki bthap, hynrei ha kane ka jylla ym lah ban ong ba ki briew ki dang iai btengban pyniap pathar ia ki mrad khlaw naduh ki Dyngiem, ki Skei bad wat ia kiwei kiwei ki mrad khlaw.
Myn hynnin ka sngi ha West Jaintia Hills ka la paw pyrthei biang ia ka jingpyniap be-ain ia ki mrad khlaw ha kaba uwei u briew u bym pat lah ban pyntikna wat lada na ka liang u Rupang u la ioh bad tip ia ka kyrteng bad shnong jong u, u la ioh ban pyniap be-ain ia ka Tyrpud lane ka Tyrpit kaba khot ha ka ktien pnar (Monitor Lizard ha ka ktieng Phareng).
Une u briew u la ioh kem bad pyniap ia katei ka mrad bad u la shon dur ialade da kaba bat ia katei ka mrad bad la pynsaphriang ia kane ha ka Facebook da kawei ka group kaba la tip kum ka Laskein Block Youth Development Society (LBYDS) ha kaba la thoh ruh,“Aiu ka tnad Wild Life kan leh ia une u briew uba long riew khlaw ban pyniap kum kine ki jait mrad ngi shait khot kyrteng ‘Tyrpid’.
Mano ba ithuh kyrteng ia une u briew pat", la post ha katei ka FB Page.
Halor kane, na ka liang ka DFO, Wild Life, kong H Lato ka la iathuh ba ka tnad jong ka, kan sa shim da kaba tyngeh pyrshah ia une u briew bad na ka liang jong ka ruh ka la pyntip sha ki bor pulit ia kaba donkam bad wad jingtip bad ban kem ia u katkum ki kyndon jong ka Wild Life Act.
Ka jingmih ka khlam Covid19 ka la pynpat ñiangkhriat shiaha ia ka pyrthei baroh kawei, ha kaba la khang kyrdep lut ia baroh ki jait kam wat ia ki skul bad ki jaka mane blei.
Kane ka khlam ka la pyntieng pynsmiej shisha wat ia ki bym pat mad ruh.
Hynrei Ah katno tam leilei ia kito ki ba la mad ia kane ka jingpang kiba la ia kynduh da lade ha kaba kane ka khlam shyrkhei ka la ioh ban thaw jingpang ha ka met jong ki.
Kane ka lah ban pyntieng arshah bad pynduh jingkyrmen ruh ia kiti kiba mad ia kane ka jingpang khlam.
Hynrei wat la phi mad ha lade ia kane ka jingpang, tangba wat sngewsheptieng namar U Blei un pynkhiah ia phi lada phi don ia u Blei ha ka dohnud jong phi.
Namar ym don kiei kiei baroh kiba lah ban pynkylla noh ia ka jingieit U Blei ia u khunbynriew kat haduh kine ki sngi ka dang paw tyngkrein ka jingieit U Blei ia u khunbynriew shi snieh pyrthei.
Ka jingieit U Blei ka dang paw shynna ha u wei pa uwei u briew kat haduh mynne mynta.
Namar ym tang ka jingpang khlam kaba don ha ka pyrthei hynrei bun byllien kiwei kiwei ki jait jingpang kiba shyrkhei kiba ngim lah ban jer lut ia ki kyrteng jong ki, hynrei haba ki briew ki mad ia ka jingpang bun jait ha ka pyrthei, kynmaw ba u Blei hi um ju iehnoh ia u wei pa u wei u briew u pynkhiah pat ia ki na kata ka jingpang baroh.
Kumta phi kiba mad ia kane ka jingpang ruh phim dei ban sheptieng lane duh jingkyrmen namar U Blei hi u la tip bha ia ka jingim jong phi ban ia kaba phi tip ma phi.
Bun bah ki jingpang u la pynkhiah ha ka pyrthei naduh mynshwa haduh mynta.
Hynrei kaei kaba phi dei ban leh ka long bujli ia ka jingsheptieng jong phi da ka bor jong ka jingduwai, wat ym khuslai shaphang ka jingpang jong phi, ka jingkhuslai ka jong phi kan ym lah ban pynkhiah ia ka jingpang jong phi lymda phim ngeit bad shaniah ha U Blei u ba lah ban thaw bad u ba lah ban pynduh noh ia ki jingpang baroh.
Kumta haba phi don ha jingthiah pang namar ka jingpang jong phi wat pynlut por ia lade ha ki jingjaw ummat bad ki jingsngewsih, hynrei sethpynlut por ia lade ha ka jingduwai kaba khlem da pud.
Tang kita kiba dem diap ha jingduwai U Blei un pynkhiah ia ki.
Kynmaw ba U Blei u la leh shisien ia ka kam bah ba nyngkong hapoh ka jylla jong ngi halor ka khlam, hadien ka jingkhlad noh i Dr.
Sailo Ryntathiang U la pynkhiah lut ia baroh 12 ngut kiba pang Covid-19 bad kane baroh ka dei da ka jingngeit skhem jong ki ba pang baroh hi U Blei u sngew ia ka jingkyrpad jong ki.
Bad ka jylla ka la long kaba jop shipor na kane ka khlam hynrei dei tad ynda la wan ki para doh para snam na bar ka sdang ban ioh jaka biang hynrei watla katta phi ruh phim dei ban duh jingkyrmen.
WAT SHEPTIENG U BLEI U LONG KA JINGKYRMEN JONG PHI:Lada phi ong nga sheptieng.
U Blei u ong: To wat sheptieng namar nga long ryngkat bad phi, wat sngewma nga long U Blei jong phi: ngan pynshaitbor ia phi, ngan iarap ia phi.
Isaiah 41:10Lada phi ong nga sheptieng ia ka khlam Covid 19.
U Blei u ong: Men ym sheptieng ia kata ka jingtriem mynmiet….
na ka jingiapkhlam ba iaid ha ka ba dum, Ha syndah jongme shihajar kin kyllon , bad shiphew hajar ha ki kti ka mon jong phi, hynrei kan ym wan ha jan jong phi.
Salm 91:5-7Lada phi ong balei U Blei u iehnoh ia nga hapdeng jingjynjar?U Blei u ong: Ngan ym iehnoh khunswet ia phi : Ngan wan pat ha phi.
Ioannis 14:18.
Ngan ym iehnoh ia me da leilei, lymne ngan ym lyndet noh ia me da leilei.
Hebru 13:5Lada phi ong lano kane ka khlam kan jah?U Blei u ong: Ha kata ka pyrthei phin ioh jynjar, hynrei to long shlur phi.
Nga nga la jop ia kata ka pyrthei.
Ioannis 16:33Lada phi ong kumno haba la duwai U Blei um jubab eiei?U Blei u ong: To ai ba ka jingiaishah jong phi kan paw ha ki briew baroh.
U Trai u la jan.
Phillipi 4:6Lada phi ong nga la duh jingkyrmen shisha.
U Blei u ong: U Blei u long ka jingkmen un pyndap ia phi da ka jingkmen bad ka jingsuk kyrhai.
Rome 15:13Lada phi ong kata baroh ka bym lah ban long.
U Blei u ong: Da kti ki briew kata ka bym lah, hynrei da U Blei kiei kiei ki long kiba lah.
Mathaios 19:26.
Kumta wat la phi long na kano kano ka kynhun niam phim dei ban sngewpher namar tang u wei U Blei u ba thaw ia nga bad ia phi.
Kumta to ngeit phi ruh ha u ta U Blei u ba phi ju ngeit borabor bad u ba lah ban pynim ia phi.
Bad ia kiei kiei baroh kat kaba phi pan ha ka jingdwai da kaba ngeit, phin pdiang.
Mathaios 21:22.
U Blei un kyrkhu ia phi kiba mad ia kane ka jingpang baroh.
Amenwat sheptieng ha khmih ngan long ryngkat bad phi haduh bawai noh ka pyrthei.
Ka FKJGP, East Khasi Hills District unit ka pynrem jur iaka jing leh riewkhlaw u wei u briew na ri Amerika ha kaba u la shoh bad pyn mynsaw ia u wei u doktor jong ka Civil Hospital Shillong.
La ioh jingtip ruh ba une u briew u ba kyrteng u Thomas Moallem u la kren da ki ktien ba khor bad bynthiew ruh ia ki front line workers.
Ha kum kane ki por ba wan sar ka khlam ia ka pyrthei baroh kawei ki doktor, ki nos bad kiwei kiwei kiba trei hapoh ka tnad ka koit ka khiah ki dei kita ki ba ha khmat duh ban ia khun ia une u khniang coronavirus bad ka jingleh ka jong une u briew la long ka bym sngewtynnad.
Ngi dawa na ka sorkar da ka dei ban phah kem mardor ia une u briew bad ban pynshitom ia u katkum ka ain Epidemic Act.
Ha kajuh ka por ruh ka seng FKJGP ka ai khublei ia kito ki front line workers kiba la trei miet bad sngi khnang ba ka jylla kan lait na une u khniang jingpang COVID-19.
Elton Cliff WarjriPresidentEast Khasi Hills District.
Ka dor bai kali ka la kiew arshah na kaba long mynshuwa ha baroh kawei ka jylla nuksa kum na Jowai sha duh Lad-Rymbai kaba ju long Rs.
60/- tyngka marwei hynrei mynta la poi sha ka Rs.
120/- tyngka marwei, kane ka juh ka jia ia ki nongkyndong ba mih nala ki jong ki shnong ban leit sha iew ba hajan jong ki ban leit thied jingthied, mar bam bad ki jingdonkam ha la iing la sem.
Hooid da ka bym banse ngi hap ban pdiang ia katta dor namar ka sorkar hi, ka la mynjur bad bthah ban pynkiew ia ka bai kali ha baroh kawei ka jylla khnang ba ki trai kali ruh kin ym duh nong satia lada bud ia ki kyndon ba la bthah ka sorkar.
Tangba ka jingeh ka long ba bun na ki kali kamai ki shim bai kali haka dor ba long arshah bad ki klet pat ban bud ia ki ain ki kyndon ba la bthah ka sorkar ban pynduna ia ka capacity ka jong ki khnang ban don ka jingshngain hapdeng ki nongleit nongwan, bad kaba kham sngew phylla ka long ba don ruh ki nongniah kali kiba phah iaid da kjat ia ki passengers ha ki jaka ba don pulit lane ha ki checking point.
Kane ka jingleh jong ki katto kattne ki nongniah kali kamai ka ktah shisha ia u ba duk ba suk khamtam ha kum kine ki por ba ym don shuh ka kamai kajih.
Kumta da kaba sngew khia nga kyrpad ia baroh ba ha kum kane ka por ba to ngin ia treilang ban bud ia ki kyndon ki ain jong ka sorkar.
Shillong: Hadien ba ka la mih ka khubor, ba ka ka longkmie ba armet ka ioh jing pang ‘corona virus’, ki nong pyniaid ka hospital NEIGRHIMS ki la khang shwa shipor ia ka ‘Labour Ward’ kum shi bynta ban siat dawai bad ban pynkhuid ryngkat ban wad ia ki ba la ia kynduh ia ka longkmie ba armet ba thiah hapoh ka ‘Labor Ward’.
Ka kyrwoh napoh hospital NEIGRHIMS la batai ba ia ka longkmie la pynkit sha NEIGRHIMS hospital ha ka 9 tarik Jylliew 2020 hadien ba ka la don jing suh bad na ka liang ki bor hospital ki la eksamin ruh ia ka bad la lap ba ka don ka jing pang ‘corona virus’.
Kumban shu pynkynmaw u kurim jong kane longkmie ruh u don ia ka jing pang ‘Corona Virus’ bad ha ka 6 tarik Jylliew la pynkit ia u sha Civil Hospital na ka bynta ban ai jing sumar.
Ka kyrwoh ka batai ruh ba u kurim u la wanphai na Delhi ha ka 30 tarik jymmang 2020 bad la ‘quanrantine’ ia u ha ‘MATI Quarantine Centre’ bad namar ba ka kaiphod ka pyni ‘Negative’ la pyllait noh ia u ban leh ‘quanrantine’ ha la ing.
Mynta ka sngi ki nong pyniaid ka hospital NEIGRIHMS ki la pynlong ruh iaka jing ialang na ka bynta ban iakren halor ki lad lynti ban teh lakam ia ka jing pur ka jing pang’corona virus’ hapoh ka hospital ne shabar ka Hospital.
Shillong: U myntri ba dei peit ia ka tnad ka koit ka khiah, u bah Alexander L Hek, u la iathuh ba ki test kiba la dep leh ia ki briew kiba ia jan (High risk Contact)bad u rang bah u ba don ia ka jingpang Covid-19 mynhynnin ka sngi, ki long 45 ngut bad  ki result baroh ki long negative,hynrei kine baroh ki don hapdeng ka jingleh quarantine.
U bah Hek u la iathuh ruh ba ka briew ka ba-armet kaba la test positive mynta ka sngi ka la leit ha NEIGRIMHS Hospital ban kha ia i khyllung, hynrei la lap ba ka don ia ka jingpang Covid -19 kane ka briew ka dei  ka ba dang shu wan phai na Delhi bad ka don hapdeng ka jingleh Quarantine.
Ka jingwad ia ki briew kiba iajan (highrisk contact) bad  bad kane ka briew kan dang iaid shakhmat u la bynrap.
U bah Hek u la iathuh ruh ba kiba pang Covid 18, ha Shillong ki don 14 ngut,ha Jowai 5 ngut, ha Tura 5 ngut, ha Ampathi 5 ngut bad ha Resubelpara don uwei uba don ia ka jingpang Covid -19.
U bah Hek u la iathuh ba haduh mynta ka sngi, ki sample, kiba ladep ban phah test ki long 11812 tylli,kiba long negative ki long 11455 tylli, ki result ki ba dang ap ki long 330 tylli, ki briew ki ba la ioh ia ka ne ka jingpang ha ka jylla ki long 44 tylli,kynthup ia ki 13 ngut ki ba la ioh ka jingkoit ba pura,30 ki ba dang don ia ka ne ka jingpang bad uwei u ba la khlad noh na ka jingpang Covid-19.
U bah Prestone Tynsong, u symbud myntri rang bah ka jylla haba ia kren bad ki lad pathai khubor, u  iathuh ba wat la ki 2 tylli ki Hospital ki don ia ki nongpang kiba don ia ka jingpang Covid-19, hynrei ka sorkar kan ym khang ia ka jingtrei kam jong kine ki Hospital kumba la khang  ia ka Bethany Hospital ha ka por ba ioh positive nyngkong ha ka ne ka Hospital.
Kane ka long hadien ka jingtest positive ia uwei u briew u ba leit phah sumar  ha Robert Hospital bad  sa kawei ka briew kaba leit phah sumar ha NEIGRIMHS Hospital kaba la test positive mynta ka sngi.
Haba pynshai ha lor kane ka bynta u bah Prestone u la iathuh ba ka jingbym khang ka sorkar ia ka jingtrei kam jong kine ki 2 tylli ki Hospital ka long namar ba baroh ki Hospital kiba don ha ka jylla, ki long ki ba la pynkhreh ban sumar ia ki briew kiba ioh ia jingpang Covid-19.
ka jingkhang ia ka Bethany Hospital ha ka por ba ioh positive case nyngkong ha ka jylla ka long namar ba kim pat biang ki jingpynkhreh.
U bah Prestone u la iathuh ruh ba ka jaka sumar ia kiba pang Covid-19 ka dei ha Civil Hospital kaba don ha Tura bad Shillong, hynrei baroh ki Hospital ki ba don ha ka jylla ki la long ki ba bit ba biang ha ki rukom sumar ia ki nongpang Covid-19.
U la iathuh ruh ba baroh ki Hospital ki don ha ka jylla ki don ka jaka ban sumar ia ki nong pang coviid -19, hynrei ban lait na ka jingsngew jong ki briew, ka sorkar kam shem la ai ka jingithuh ia ka Woodland Hospital bad ka Supercare Hospital  ban sumar  bad ia kiba shitom Covid-19.
Shillong: U symbud myntri rangbah ka jylla u bah Prestone Tynsong mynta ka sngi u la ong ba ka sorkar kam don jingthmu ban pyntreikam biang ia ka ‘Total Lockdown’ ne ka jing pakhang shnong ha baroh ka jylla Meghalaya.
Kum ban shu ka jylla Meghalaya ha ki 3 sngi mynta ka jing kiew kiba ngat jing pang ‘corona virus’ kala kot sha 44 ngut haka ba 30 ngut ki dang don hapdeng ka jing pang lane ‘Active’.
Haba jubab halor ka jing kylli, hato ka sorkar Meghalaya kan bud nuksa ne em iaka sorkar Mizoram ban pyntreikam biang ia ka ‘Total Lockdown’ hadien ba ka jing pang ‘corona virus’ ka dang kiew hapoh ka jylla, u symbud myntri rangbah, u la ong ba ka sorkar Meghalaya kam donkam ban bud nuksa iaka sorkar Mizoram namar ka sorkar Meghalaya ka pynkhlain bha ia ki lad lynti ban tehlakam ia ka jing pang’corona virus’hapoh ka jylla.
“Wat la ka jing pang ‘corona virus’ hapoh ka jylla ka la kiew sha 44 ngut, ka sorkar ka long kaba pynkhreh bha ban iada ia ki paidbah na ka khlam ‘COVID-19’ bad ki paidbah kim dei ban sheptieng hynrei ki dei ban bud ia ki kyndon ka sorkar ban tehlakam iaka jing pur ka jing pang" la bynrap u bah  Tynsong.
U bah Prestone Tynsong u la iathuh ruh ba ki briew ka tnat ka koit ka khiah, kumjuh ruh ki riew paidbah kiba iatreilang bad ka sorkar ha ka jing iakhun pyrshah ka khlam’COVID-19′, ki la ioh ia ki jing hikai ba biang, namar kata ka sorkar kam sngew iahap ban pyntreikam biang ia ka ‘Total Lockdown’ hapoh ka jylla.
Ka jingpang corona virus, ka la nang jur tyngeh mynta ka sngi ha Tamil Nadu, ha kaba kiba ioh pang thymmai, ki long  1,927 ngut bad baroh kiba ioh ia katei ka jingpang, ki long  36,841 ngut.
Kiba iap ha ki 24 kynta ba ladep, ki long 19 ngut, ong ka khubor.
Ha ka Ri India baroh kawei, ki don mynta 5,991 ngut kiba la jem na ka jingshah sumar ia ka khlam coronavirus ha ki 24 kynta ba ladep bad mynta kiba lah jem na ka jingpang, ki long  1,35,205 bad kiba dang shah sumar, ki long  1,33,632.
Ka dei tang mynta ka sngi, ba ki la bun kiba jem na ka jingpang ban ia kiba ioh pang lane kaba long 48.
88 percent.
Kawei pat ka khubor, ka iathuh ba U MLA jong ka seng DMK, U   J Anbazhagan, ula khlad noh mynta ka sngi, hadien ba u shah sumar na ka jingpang  Covid-19.
Utei U MLA, u dei uba mih khmat na ka Constituency, Chepauk- Triplicane.
Ula don ka jingpang kaba shitom ban ring bad pynhiar mynsiem, naduh ka 2tarik Jylliew bad ula shah sumar, haduh ba un da khlad.
Paralok, kane ka dei article ba 50 jong nga naduh ba sdang ka Lockdown-1 haduh mynta.
Ha kane kaba 50 nga kwah ban buh da u dak jingkylli – Ka mut aiu haba ngi ong, “ieit jaitbynriew"?Ngi kiba shong ha kane ka Bri u Hynñiew Trep ngi hap tang ha kawei ka shatri jong ka jaitbynriew ‘Khasi’.
Hapoh ka jingda jong kata ka shatri don u Khynriam, u Pnar, u Bhoi, u War, u Maram bad u Lyngngam.
Kine baroh ngi ong ba ki dei ki Khasi bad ki ju ong ruh ba ki ieit jaitbynriew.
Hato ki kren shisha naduh ka mynsiem ne ki kren tang ka rymmiang shyntur khlem jingmut? To ngin ia peit kumne harum:-Ka jaitbynriew Khasi ka dei ka jaitbynriew kaba don bun eh ki niam.
Wat ha ka niam khristan ruh ki la mih bun jait ki niam.
Kine ki niam khristan ki ialeh ban pynksan bad pynpaw nam tang ialade bad ban pynpoh ne pynhiar dor ia kiwei.
Ha kine ki sngi jong ka Lockdown ngi ju iohi ia kiba thoh article bad kiba ialap ha ki YouTube channel ba ki pynpaw nam tang ia ki niam ba ki don.
Ki khristan baroh ki ngeit ia u Blei u kpa, u Blei u khun bad u Blei u Mynsiem Bakhuid.
Ki ngeit ba u Blei u la pynkhreh ia kawei ka bneng bad kawei ka dujok.
Hynrei haba sngap ia ki jingialap jong ki kynhun balang kiba kam ‘para bangeit’ tang ia kiba na kajuh ka kynhun ka mut ba u Blei u la pynkhreh bun tylli ki bneng bad bun tylli ki dujok.
Kane ka la pynkulmar wit ia kiba dang don shabar ka niam khristan, iano yn ngeit.
Ka jingpynksan tang ia la kajong bad pynrem ia kiwei kam dei kaba ieit jaitbynriew.
Lada ngi kren ieit jaitbynriew shisha naduh ka dohnud ngim dei ban kren beiñ ia ki niam jong kiwei.
Ka jaitbynriew Khasi jong ngi ka dei ka jaitbynriew kaba pynpait bad pharia bun jaitbynriew.
Shisien ha ïew Nongstoiñ, nga la iohsngew ia ka jingiakren phun jong kawei ka longkmie kaba ong kumne, “Phi dei Khasi ne phi dei Lyngngam"? Ha ka jingsngewthuh jong ka ka mut ba ki Lyngngam kim dei ki Khasi.
Haba nga shong kali na Seiñduli sha Riangdo nga iohsngew sa ia ka jingong jong kawei ka longkmie kaba la ong, “Ka dustur jong ki Maram te kam iadei bad ka jong ngi ki Khasi.
" Sa ha kawei ka jingjia accident ki briew ki kylli, “Uba iap u dei na ka jaitbynriew aiu, Bhoi, Synteng, Maram ne Lyngngam?" Kata ka mut ba ki kloi ban iarap tang lada dei uba iadei jaitbynriew bad ki.
Ïa ki bym dei na kajuh ka jaitbynriew te kim treh ban iarap, thik kum uta u Lyngdoh bad u Lebi ba la kren pharshi da u Jisu shaphang u nong Samaria babha.
Lada ngi don ka mynsiem kum kata, ka jingpyrta ieit jaitbynriew jong ngi kam don jingmut.
3)Haba phai sha ki seng saiñ hima sima hangne ha ka jylla jong ngi khamtam ha ka Bri u Hynñiew Trep ki don bun jait ki political parties.
Ïa ka Meghalaya Legislative Assembly bad ia ki District Council la thaw sorkar da ka jingiasynrop lang jong bun ki party.
Hynrei kaba lyngngoh ka long ba kine ki nongmihkhmat pat ynda la poi ha ki constituency lajong kumba 95% na ki ki ieit kyrpang tang ia ki nongkyrshan lajong.
Ka jingsam skhim ruh ka leit shuwa sha ki nongialam jong ka party jong u nongmihkhmat.
Ïa ki bym dei ki nongkyrshan te ki kyntait shuwa.
Kaba kham sngewsih ka long ba wat ki nongtrei ha ki C&RD Block ruh ki ju kylli ia kiba leit donkam, “Phi dei na ka party jong u MLA?" Lada ka jubab ka long “Hooid", ki kloi ban iarap.
Hynrei lada ka jubab ka long “Em", kim sngewtynnad wat tang ban iakren.
Kiba kum kita kim dei kiba ieit jaitbynriew.
Ka jaitbynriew khasi kam ju iatylli naduh mynshuwa haduh mynta.
Ka dei ka jaitbynriew kaba iapait, ia bishni, ialeh markynti bad ba isih para khasi.
Ki kham ieit ia u dkhar ban ia u para khasi.
Ka dei ka jaitbynriew kaba iohi tang ia ki jingduna para khasi bad ka jaitbynriew ka bym map para khasi.
Lada ka iai long kumne te kata ka jingpyrta ieit jaitbynriew kam poi shaei shaei ruh.
Kane ka jinglong bad jingim jong ngi ka khot sngewbha ia kiwei ki jaitbynriew ban wan rung ha kane ka ri jong ngi.
Ka jingisih bad bishni para Khasi ka pynkhlaiñ ia ka bor ki nongwei bad ka pyntlot bor ialade.
Nga ngeit ba phi la ju iohi lyngba ki facebook ba ki khasi jong ngi ki ia beiñ para khasi.
Halor kane ka jingthoh jong nga ruh kin sa mih ki ban kren beiñ ia nga.
Shillong: Ka Hynniewtrep Youth Council (HYC) Riwar Mihngi Circle bad War Jaiñtia Circle ka dap da ka jingsngewkyndit ban iohi ha ki lad pathai khubor, ba u symbud Myntri Rangbah ka jylla, u Bah Prestone Tynsong, u kam ba ka kad khaiï, kan iaid beit shakhmat naba u la dep iakren pynsngewthuh bad ki seng bhalang kiba pyrshah bad mynta ki la sngewthuh jingmut.
Halor kane ka phang, ka seng ka dawa na u Bah Prestone ban iathuh hok ban phla ha ki lad pathai khubor mano kita ki seng bhalang kiba u la dep kren pynsngewthuh ba ki la mynjur ia ka jingpynsngewthuh jong u, khnang ban iatip paidbah.
Lada kane ka dei kaba shisha katkum ka jingkam u Bah Prestone, ka seng ka maham tyngeh ia ki sengbhalang kiba shim kabu, ba nangne shakhmat kim dei ban tuklar ia ka iap ka im u paidbah ka thaiñ khappud, lada kim lah ban shakri hok ia u paidbah; namar ka seng kan nym ailad ba kin shim kabu ia ka jingmyntoi shimet jongki haka kyrteng ki kynhun sengbhalang.
Ka seng ka pyntip lyngba kane ka kyrwoh sha ka sorkar jylla baka seng kan nym lah ban pdiang ia ka jingplie ia ka kad khaiï, lyngba ka Tamabil Dawki kaba don ha War Jaiñtia katba ki stad saian, kim pat ioh ia u dawai ban pynjem iakane ka khlam jingpang COVID-19.
“Ha kajuh ka por ka seng ka ieng shkem ha ka nongrim kumba ki paidbah Riwar Mihngi (Pynursla) bad War Jaiñtia ki la kyrpad iangi ban pyrshah jur halor ka jingplie ia katei ka kad khaiï" ong ka kyrwoh na U bah Edmund Khongwai, President HYC Riwar Mihngi bad U Bah Youdahunki Shylla,President War Jaintia Circle.
Shillong: Mynta ka sngi ha ka por 11:51 mynstep, ka Twitter jong u Conrad Sangma ka iathuh ba la don sa iwei pat iba la ioh ia u COVID-19 hangne ha Shillong.
Kiwei ki lad khubor, ki iathuh ba katei ka longkmie, kaba ar met, ka leit ban shah  sumar ha NEIGHRIMS bad ka dei kaba dang shu wan shen na Delhi bad u lok jongka bad la lap ha katei ka hospital, ba ka don ia ka jingpang Covid 19.
Na ka jingthoh u myntri rangbah, la iohi, ba u lok jong katei ka briew, u dei uba la ioh jingpang coronavirus.
Shillong:Ka Jaiñtia Student Movement-Lad rymbai Circle, hapoh ka jing ialam jong u samla E.
Syrti u President jong JSM-Lad rymbai Circle ki la leit buh da ka jingthoh sha u Deputy Commissioner ka EJHD u bah F.
M Dopth ban ujor halor  ka jing pynkhein kyndon jong ki bar jylla.
Ka JSM-Ladrym bai ka la pynpaw ia ka jing sngewdiaw haba iadei bad ki bar jylla kiba wan na bar jylla kum na Assam Nagaland bad Tripura ki ba thmu ban leit phai noh sha la ing, ha kaba ki ieng bamja dihsha ha ki hotel kiba don ha Ladrymbai bad ba   ki pynkheiñ  ia ki kyndon ba la bthah da  ka sorkar jylla bad da ka jing bym bud ryntih kat kum ka kyndon ba la bthah da ka tnad ka koit ka khiah.
U bah E.
Syrti haba kren bad ki lad pathai khubor u la iathuh ba ka jingpynkhein jong ki bar jylla ia ki kyndon ba la bthah da ka sorkar ka la pynshongsyier ia ki paid nongshnong jong East Jaintia hills hi baroh kawei, namar katkum ba long mynta ka East Jaintia, ka dang long ka green zone.
La bynrap ruh ba ki tei ki bar jylla ki dei  kiba wan na ka jaka  red zone kumta kane ka jingleh jong kine ki bar jylla kan buh jingma ia ki nong shong shnong hi baroh kawei.
Namar ba ka sorkar ka la shah ka la plie ia ka jingiaid inter-district hapoh jylla Meghalaya kumta ka Dorbar Ki Khlieh Nongsynshar ka Ri Hynniewtrep bad ka Federation of Khasi States ka la ioh ia ka jingkyrpad na ki ba bun ki nongbylla Khasi na kylleng ban iarap ban kyntu ia ki bor Shnong hapoh Ri Khasi Jaintia ban nym pyrkhing ia ka jingwan bylla ki para khasi hapoh ki Shnong jong ki bad kitei ki nongbylla Khasi kin wan bylla da kaba deng ki mask bad da kaba bud ia ki kyndon social distancing.
Kyntu jur ia ki bor Shnong ban shim khia ia kane ka phang.
Khublei,Bah John F Kharshiing,Chairman, Ka Dorbar Ki Khlieh Nongsynshar ka Ri Hynniewtrep, Adviser & Spokesperson, Federation of Khasi States.
Nongpoh:Ki nongkitkam ka Nongpoh Town Committee (NTC), lyngba u Bah C.
B Syiem bad u Bah Rayonald Khar kamni, ki la kyrpad ia ki paitbah nongshong shnong ba kin deng ia ki Mask, haba ki mih sha surok ne sha ki Iew sha hat, khnang ba kin lait na ka jingshah shain kuna ha ki briew ka Ain.
Ki nongialam ka NTC, ki la ong ba ka nongrim kaba la pyn long ia ki ba kin pyn mih ia katei ka jing kyrpad sha ki paidbah, ka dei hadien ba ki la ioh ia ka jingthoh na ki bor Distrik ka Ri Bhoi, kiba la pan ka jingtreilang halor ka jingiai leh pyrshah ki paidbah bad kata ka long ba kim ju deng ia ki Face Mask ha ka por ba ki mih surok ne leit sha ki Iew ki hat.
Namarkata, halor katei ka nongrim, na ka liang ki nongkitkam ka NTC, ki la kyrpad ia ki paidbah ba kim dei ban leh pyrshah ia ka Ain, hynrei ki dei ban deng ia ki Face Mask, khnang ba kin lait na ka jingshah dain kuna ne ngat ha ki jingshah pynshitom katkum ki kyndon ain.
Kitei ki nongialam ka NTC, ki la phah ruh ia ka kyrwoh, ba kin sa leh ia ka jingtalasi ia kito ki bym deng ia ki face mask bad lehse kan sa sdang noh shen, ha kaba lada ki lap kin sa aiti beit ha ki briew ka Ain.
Lah ruh ban kdew hangne, ba dang shen ka District Magistrate ka Ri Bhoi, ka la pynjari da ka kyndon 144 CrPC kaba long kum ka jingmaham halor ka jingbym deng mask ki paidbah, ha kaba la pynskhem ruh da kaba bsuh da ki kyndon 188 CrPC, 195 CrPC/269 IPC bad kin sa shah dain kuna haduh T.
1000 lane ban shah patok haduh 6 Bnai.
Nongpoh: Ha ki kynta shwa ba ki bor Sorkar kin pynbna paidbah halor ka jingdon jong uwei u rangbah na ka shnong Umsamlem ha Ri Bhoi, uba la ioh ia u khniang jingpang COVID-19, la iohi ba ka jingdon ki paidbah hapoh kitei ki shnong kiba marjan bad ka Umsamlem ki la kynjah kynsan beit jah bad khlem da don shuh wat tang uwei ruh uba mih shabar.
Haba leit ban jurip sha kitei ki shnong kiba iajan bad ka Umsam lem, la iohi ba ha kitei ki kynta kata shwa ka por ba ki heh sorkar kin pynbna halor ka jingdon u rangbah uba ioh COVID-19, la iohi ba ki nongialam shnong ki la maham ia baroh ki nongshong dukan harud surok ba ki dei ban khang noh ia ki dukan ki jong ki.
Haba iakren bad uwei na ki rangbah shnong, u la ong ba watla um pat tip ia kata ka jingdon jong uba ioh ia u COVID-19, hynrei ki la ioh ia ka jingpyntip na ki bor Distrik ka Ri Bhoi ba ki dei ban phah khang noh ia baroh ki dukan kiba plie ha kitei ki shnong.
Na baroh ki shnong, kiba ia jan bad ka Umsamlem la iohi ba tang ha Umsamlem ba la don ki Pulit, ia kaba lehse ka dei kaba la buh khnang ban khang ia ka iaid ka ieng jong ki paidbah ha katei ka shnong.
Shillong:Ki Nonghikai jong ka ‘All Contractual Teacher Government L.
P School’ mynta ka sngi ki la dawa bad kyrpad na ka sorkar ban pynneh ia ka kam ia kaba ki lah shakri da ki phew snem da ka bud nuksa na ka sorkar Assam ia kaba ka lah ai jingithuh (Regularised) dangshen ia ka jing shakri ki nonghikai ‘Contractual Teacher’ kiba lah ioh kat kum ki kyndon bad kiba la ibit da ka National Council for Teacher Education (NCTE).
Ka jing dawa ki nonghikai contract ban ithuh ia ki, ka long katkum ka nongrim ba ki lah hikai slem bha da ki phewsnem bad bun napdeng jong ki, ki lah tam ruh ia ka snem ban wad kam shawei, bun na ki nonghikai ki lah pyndep ia ka ‘Professional Courses of Teaching’ kaba 2 snem ba la pyniaid lyngba ka (D.
el.
Ed) kaba long katkum ka NCTE bad bun na ki nonghikai, kiba lah don ka longing longing longsem ki khun ki kti namar kata ka sorkar ka dei ban pynneh ia ka kam jong ki.
Ki nonghikai kila dawa ruh ba ka sorkar ka dei ban ailad ne pyndonkam ia ka juh ka buit kumba ka leh ia kiwei ki nonghikai kiba dang hikai haduh mynta ki bym pat lah pyndep ia ka D.
el.
Ed bad khlem ioh ka 45% kaba dei kat kum ka jing bthah ka NCTE bad khlem da niew shiliang khmat.
Nalor kane ki nonghikai ‘Contractual’ ki la pynpaw ruh ia ka jing bym shaniah ia ka MTET hadien ka jing paw lane lait tuh ki kot jing kylli ha ka eksamin kaba dang shu dep shen.
Guwahati: Ki don sa 113 ngut kiba ioh pang covid 19 ha Assam bad mynta katei ka Jylla, ka la kot sha ka 3 hajar ngut tam, kiba ioh ia katei ka khlam.
U Himanta Biswa Sarma, myntri ka koit ka khiah ka Assam, u tweet ha ka por 12.
11 baje shiteng miet, ha kaba u pynthikna ia ka jingdon sa 113 ngut kiba dang shu ioh pang bad baroh kiba ioh ia ka khlam Covid, ki la poi sha ka 3,050 ngut.
Kitei ki 113 ngut, ki kynthup ia 21 ngut na Hojai, 20 ngut na Udalguri, 17 ngut na Tinsukia, 16 ngut na Nagaon, 12 ngut na Barpeta, 9 ngut na Goalpara bad 5 ngut na Bongaigaon.
Sa 4 ngut na Kamrup metro, 3 ngut na Dibrugarh, 2 ngut na Jorhat bad sa mar iwei na  Chirang, Karimganj, Basistha ha Guwahati bad Mahendra Mohan Choudhury Hospital (MMCH) kaba don ha ka sor Guwahati.
Mynta baroh kiba dang shah sumar, ki long 1,945 bad nangta kiba la mih na ki hospital bapher, ki long 1,097 ngut.
Baroh kiba iap, ki la poi mynta sha ka 5ngut ha Assam.
Ha Arunachal, kiba ioh pang covid 19, ki long 55 ngut haduh mynta ka sngi, katba ha Manipur, ki don mynta 304 ngut kiba ioh pang covid, katba kiba dang shah sumar, ki long 243 ngut.
Ha Tripura, ki don sa 26 ngut kiba ioh pang covid 19 ha ka Jylla bad baroh kiba ioh pang ki la poi sha ka 867 ngut.
Nongpoh: Ki la don kumba 30 ngut ki nongshong ha kawei ka Bus, ki la lait thaw na ka jingmynsaw, hadien ba katei ka Bus kaba ki shong, ka la jan noh ha ka Wah Umran kaba don ha shnong Jyntru ha Ri Bhoi.
Katei ka bus kaba dei kaba kit ia ki briew kiba dang shu wanphai na Bangalore, ha kaba ka la kit na nongbah Guahati da ka jingthmu ban leit buh ia ki sha Hailakandi, hynrei haba la poi ha katei ka jaka, kaba dei ruh ka jaka kaba kham long khongdong, katei ka bus ka la jan noh pynban sha katei ka wah.
U nongniah jong katei ka Bus kaba don ia u number AS-20-1909, u la iathuh ba haba u la poi ha katei ka jaka, um shem la lah shuh ban tehlakam ia u lakam ka kali bad kaba la pynlong syndon ia katei ka kali ba kan hap sha katei ka Wah, hynrei donbok ba katei ka Bus ka la sahkut noh ha ki jingker jong katei ka surok.
Tang mar ia tip halor katei ka jingjia, ki Pulit ka Nongpoh, ki la leit mar mar sha katei ka, khnang ban tehlakam ia ka jingiamih bad ia iaid sharum shaneng da kitei ki briew kiba dang shu wan na Bangalore.
Nga marwei nga la khuslai lypa halor ka jingshah ka sorkar ban plie noh ia ki ïingmane ha ka 14 tarik June 2020.
Namar lada la shah ban plie, ym lah ban tip kaei ka ban jia.
Nga ai khublei kyrpang ia ka Balang Presbyterian Mawlai, Shillong, ia ka seng Khasi bad kiwei kiwei kiba la pynpaw ba ym pat dei ban plie kyrkieh ia ki jaka mane Blei namar kiba ioh pang COVID-19 ki la nang bun kat nang mih ki sngi.
Namar wat haba ka sorkar kam pat shah ban plie ïingmane ruh ki don bun ki bym sngap.
Ki ong ba ka balang kam don jingiadei bad ka sorkar.
Katba ha ka pisa ba ki lum jingainguh ka don ka dur u Mahatma Gandhi.
Te lada la shah ka sorkar leilei haduh katno ka jingleh mon bad leh laitluid.
Ki briew kin leit sha ïingmane khlem deng mask bad khlem leh ia ka Social Distancing kumba la iohi ha ki balang nongkyndong ha kine ki sngi ba la dep.
Ko ki paralok niam khristan, wat sngewsih ia ka jingpynkylla ka sorkar ban ym pat shah ban plie ïingmane ha ka 14 tarik June 2020.
U Blei u pdiang sngewbha ia ka jingmane marwei ne shimet shimet.
Khnang ba phin sngewthuh, pule na ka Gospel u Ioannis 4:23 ba u Jisu u la kren shai ba ka jingmane Blei bashisha kam dei ha ïingmane, hynrei ka jingmane Blei bashisha ka long ha la ka mynsiem shimet shimet ne ha kaba rieh.
Ka ïingmane ka long tang ka jaka ai jinghikai.
Ka jingong jong ka sorkar “Religious institution" ka long kaba shisha.
Te haba ia ki skul ym pat shah ban plie, ia ki ïingmane ruh ym pat dei ban plie ban ioh rung paidbah.
Ka sorkar ka la leh ia kaba bha tam haba ka la shah shkor bad pdiang ia ki jingai jingmut jong ki riewshemphang.
Ki riewshemphang ka ri jong ngi bad ka sorkar ki sngewthuh ia ka jingong, “Prevention is better than cure.
" To U Blei un kyrkhu bad nangpynshai ia ka sorkar jong ngi.
Shillong: Ki don sa 3 ngut kiba ioh pang coronavirus bad kitei ki dei kiba wan na Delhi bad Chennai.
Kitei ki la don lypa, ha ki jaka shong kyrpang jongki bad ki dei ki bym shym la pyni dak satia, ba ki don jingpang.
Da ka jingdon uwei u rangbah, uba na Umsamlem, uba ioh ia katei ka jingpang mynta ka sngi hi, kumta baroh kiba ioh pang covid 19, ki long 4 ngut.
Shillong: U myntri ka tnat ka koit ka khiah u Bah A.
L Hek mynta ka sngi u la iathuh baki briew ka tnat ka koit ka khiah ka jylla ki dang tohkit bniah bha halor ka jing ngat jing pang ‘corona virus’ u rangbah bala palat 60 snem napoh ka shnong Umsamlem ha Ri-bhoi district.
“U rangbah ba ngat COVID-19 thymmai na Ri-Bhoi district um shym la don ka histori ba u leit jingleit, bad ba u pyrsa jong u pat u ju leit sha Guwahati namar ba u dei nong niah kali" la bynrap u bah A.
L Hek.
Nalor kane u myntri ka tnat ka koit ka khiah u la iathuh ruh baka sorkar mynta ka dang wad iaki briew ba ju iakynduh bad u pyrsa naka bynta ban tip bha halor ka jing ngat jing pang ‘corona virus’ u rangbah na Ri-Bhoi district.
“Haduh mynta ngim pat lah ban ong baka jing pang napoh ka shnong Umsamlem kan nang pur sha kiwei pat ki shnong markhap, hynrei ngi dei ban long kiba husiar bha pat" la ban biang u bah A.
L Hek.
U myntri ka tnat ka koit u bah A.
L Hek u la iathuh ruh ba ia une rangbah la pynkit sha Robert Hospital haka 7 tarik Jylliew bad la pynthiah haka jaka kyrpang lane ka (Isolation Ward) bad la phah iaki (samples) la phah sha hospital NEIGRHIMS bad ka kaiphod ka law ‘Positive’ naka jing pang ‘corona virus’.
Haduh mynta kiba dang don hapdeng ka jing pang ‘corona virus’ hapoh ka jylla kila kot shaka 26 ngut.
Shillong: Uwei u rangbah, uba wan na Ri Bhoi sha Shillong, u ioh jingpang covid 19, ong U Conrad Sangma, myntri rangbah ka Jylla ha ka peij jongu ha ka twitter.
Utei u briew, u dei uba 70 snem ka rta bad u dei uba na ka shnong Umsamlem, ha kaba u leit shah sumar ha Robert Hospital, hadien ba u don ia ka jing shitom ban ring bad pynhiar mynsiem bad utei, ula sah marwei naduh ba u dang shu leit ha katei ka Hospital.
La iathuh ba utei u briew, u don ka met kaba koit ba khiah bad u don ha ka jingshah sumar ha Shillong.
Haduh mynta, kito kiba don ia katei ka jingpang, ki long 26 ngut ha ka Jylla bad baroh kiba ioh pang, ki long 40 ngut bad kiba la jem, ki long 13 ngut.
Ka jingwad mynta, ka dang iaid ia kito kiba utei u nongpang, u ia kynduh, ong shuh ka khubor sorkar.
Shillong: Wat la ka sorkar Meghalaya ka la shah ban sdang noh ia ka jingkhaii sha Bangladesh lyngba ka jaka khaii kaba don ha Tamabil, hynrei na ka ophis jong ki Custom, ki la pyntip ba haduh mynta ka sngi kim pat don kiba leit shalan mar na katei ka jaka sha Bangladesh.
Ka Khasi Student Union Jaintia Hills Unit mynta ka sngi kala leit ban jurip sha katei ka jaka khaii ban tip la ka la don ne em ka jingshalan mar sha Bangladesh, hynrei ki la lap ba ka ophis jong ka Custom ka khang mynta ka sngi.
Na ka liang ka KSU ka la lap ba na ka liang jong ki nongkhaii bar ri, ruh kim pat phah mar sha Bangladesh bad ha surok ruh ym pat iohi ia ki trok ba kin ieng ban leit sha Bangladesh.
Katba na ka liang jong ka Hynniewtrep Youth Council ha ka sngi nyngkong ki la leit ban jurip ia katei ka jaka khaii sha Bangladesh.
Ka HYC ka la pynpaw ia ka jingpyrshah jur ia kane ka jingpyllait jong ka sorkar ia mynta, namar ba ka Ri Bangladesh ruh ka dei kawei na ki Ri, kaba la shah ktah jur ha ka khlam COVID-19.
Haoid ngam da dei eh u briew uba lah heh kyrdan (successful) bha ban ia nujor bad ki wei pat ki briew hynrei haba nga pyrkhat bha ia ki por kiba nga long mynshwa bad mynta ka pher bak la bak bad la pynlong ruh ia nga ba ngan thoh ia kane ka jingiathuh khana lyngkot, ka don ka kot kaba nga lah jan dep thoh kaba kyrteng “Ko Khun Samla Ka Ri Khasi Jaintia" ngan sa publish ia kane ka kot ha u bnai ba phra(August).
Shuh shuh nga dang dei tang kum u khun samla uba don mynsiem ban kiew sha phrang bad nga kwah ruh ba phin don ka juh ka mynsiem ba ngin ia trei shitom ban poi sha ka thong jong ka jingjop na ka bynta ka jingbha jingmiet jong ngi shimet ,jong ka ïing ka sem,ka shnong ka thaw bad ka jylla hi baroh kawei.
Paralok parajor mynta hangne ngan iathuh ia phi ia ka jingiaid lynti ka jong nga naduh dangrit haduh mynta bad nga kyrmen shkem ba phin ioh jingsneng bad ïoh mynsiem shibun eh lyngba kane ka jingiathuh khana ka jong nga.
Ha ka rta ka ba saw snem ki sdang ban phah leit skul ia nga hapoh kawei ka skul sorkar hapoh shnong hynrei kum u khnnah ba jaituh nga phet na skul man ka sngi, wat la katta ruh ki pynbor ia nga nga man ka sngi ban leit sha skul,tengteng ki shu tan shu bom bad ai da ki jingbam khnang ba ngan shong ha skul hynrei wat la katta ruh ngam treh ban shong skul.
Kumta shi kumta ba la pynlong noh ia nga ban shong iing haduh lai snem bad ha kine ki lai snem nga shu pynlut kai ia ki por ban ialeh kai bad shang kai para khynnah,tengteng khnang ban lait shah shoh na I mei bad I hynmen nga juh pynlut por bad I pa sha bri sha lyngkha, haba long kumne na iing kim juh nud shuh ban shot ban dat ia nga namar nga pynlut hok ia ka por lane nga lah iarap ia I pa sha lyngkha baroh shi sngi.
Nga kynmaw ha kato ka por I pa I don muit(buffalo) ban tan dieng kubit lane lur lyngkha bad haka juh ka por I pa I don ruh ar tylli ki masi kyrtong(bull).
Te ban ai bam bad peit ia kine baroh ka long jynjar bha tang marwei briew takadaw ma nga ba jaituh ban pule kot nga lah ioh daw shibun eh ban iarap bad ban peit ia kine ki masi ki muit.
Tyllun ki por ki samoi na ki sngi sha ki taiew naki taiew sha ki bnai naki bnai sha ki lai snem ba pynlong noh ia I pa ruh ba I kwah noh ia nga ban leit skul na ka daw ba I mei I lah pynsngewthuh ia I pa ba ma ngi ki khun ngi dei ban leit skul ban ioh jingnang jingstad.
Te ynda lah phah leit skul da I pa ngam nud shuh ban kyntait namar nga tieng ioh shah shoh shah dat.
Te nga leit skul step noh ha ka wei ka skul sorkar kaba don ha shnong bad mynsngi pat nga shait leit ot phlang lane wat bam ia ki masi kyrtong ki jong ngi.
Ka long kaei kaei kaba sngew phylla namar ha ka shisnem nga pyndep haduh lai tylli ki kyrdan kata ka dei Klas A Rit, Klass A Heh bad Klass B namar ba nga lah heh palat hapoh Klass bad hakajuh ka por nga lah dep bat lyndet bad thoh lyndet lypa ia ki kot ABKD bad ki 123.
Ka mut ba hadien shisnem jong ki jingpule nga ioh ban shong kyrdan ba nyngkong noh (class one).
Nga kynmaw iaki por kiba nga dang rit nga shah kyntait bha ha ki paralok shnong namar ba nga dei tang u khnnah ai bam phlang masi bad hakajuh ka por dei ba ngi wan mih na ka iing ka ba duk.
Ki wei ki khynnah ki ia kmen ia sngewbha ki ialeh kai para ma ki bad ma nga bad u wei u para pat ngi shu ia ap muit bad ai bam masi man ka sngi.
Kumjuh ruh hakato ka por ngim don light don TV ha iing, ka mobile bad ka internet leilei te ngim bna ngim tip hire shaphang jong ka.
Tang ka wei pat ba nga sngewtynnad bha ba ha ka por khynnah ngi pynlut por beit man ka sngi tang sha lum sha wah bad sha khlaw,haduh katno ka jingsngew muja bna ia pynlut por bad ka mariang.
Man laka por ngi sha sha khlaw bad I pa ban ia tan dieng kubit man ka step bad teng teng ngi sah sha bri ban ot kba bad ban lur lyngkha.
Ngi im ka jingim nongkyndong ngim tip ia ka bneng ka khyndew ka jingnang ka jingstad,ngi shu ia iaid tyllun beit bad ka mariang ka ba itnnad ha baroh ki Saw Aiom.
Teng teng nga shait iohsngew ba I mei I shait iakren bad ki paralok lane bad I pa shaphang ka Sor Jowai bad ka Sor Shillong, nga shait kwah bha ban tip lane ban poi shata sha sor bad nga da kwah palat ban iohi ia ka ta ka sor.
Te ha ka wei ka step nga shu bud tuh ia I mei nadien nadien haduh ban da ioh rung hapoh kali (buss),hynrei ynda la poi ha poh kali I mei I pyrshang ban beh ia nga sha bar kali namar im kwah ia nga ba ngan leit sor lang bad I namar ba nga jaing lane tngit palat bad nga shu phong tang da ki jain jot.
Don katto katne ngut ki briew kiba ia don lang ha kali ki la shu pynsngewthuh ia I mei bad I mei mei ruh im banse I shu shah la ka shah ia nga ba ngan leit lang bad I sha duh sha Shillong.
Ngan iathuh hok ia phi ba lynti lynti ngam ngam nang ban shong hapoh kali nga lah shu ieng lynter lynter namar ba nga lah thrang palat ban iohi ia ka sor Shillong.
Mar syn poi ha Sor Shillong nga sngew kumba nga lah poi sha poh phareng namar ba nga iohi ia ki iing kiba itynnad bad ki khynnah skul ruh ki riam ia ki jain skul ba itynnad itynnad,hakata ka por ha jingmut jingpyrkhat ka jong nga nga kwah ban sah bad ban pule ha shilling hynrei haba nga pyrkhat arsien pat nga ong ba ngam ioh hire ban pule shane namar ha iing ngi ia duk palat.
Te ynda ngi lah poi ha iew duh I mei I pynshong ia nga ha ka wei ka dukan dawai jong I paralok I jong I,te ialade pat I mei I leit sha iew ban ia kynduh paralok namar I mei I hap ban pynbiang tiar ia kito kiba a trei lang ha dukan.
Nga ap shi slem bha hangta hapoh dukan I mei I khlem wan shuh namar ba I bun kam,ma nga pat ha ka jing sngew kynjah ban shu shong hapoh dukan nga mih noh na dukan shang ia baroh ka wei ka Iewduh ,Motphran bad Anjali.
Nga shang sngewthuh beit jai peit kai ia ki tiar ki tar ki breiw ki ba iaid sha rum sha neng hynrei ngam tip pat ba ki pulit ki la ia wad ia nga baroh kylleng ka wei ka Iew Duh namar ki nang mut nga lah jah ba nga la kum mih bakla napoh dukan.
I mei I la tieng bha ba ioh nga jah nmar ka dei ka sien nyngkong kaba nga poi ha Sor Shillong bad hadien katto katne por ki lap ia nga hapoh kali Shnong lajong.
Ha ka jingshisha ngam jah lynti re namar haba nga leit shano shano nga peit thuh bha ia ka lynti bad ynda ki pulit ki lah lap ia nga kumta kid a sneng da kraw ia nga ba ngam dei ban shu mih kulmar kumta khamtam kum ha poh sor.
Kumta ynda la poi shnong nga sdang ban pule kot malu mala namar nga don shisha ka jingthrang ban sah bad pule sha sor Shillong.
Te I mei ruh I lah kular ba in phah pule ia ngi ar ngut shi para sha shilling lada ngi tip sngi bad minot ban pule kot,wat lada nga klet beit bha ha ki jingpule hynrei nga pyrshang beit ban pule dohiap haduh ban da pass lut ia ki subjek dei tang na ka daw ban ioh pule sha sor.
Te haduh ka kyrdan kaba lai nga pule hapoh shnong da dep nangta I mei I la rai ban phah pule ia ngi sha sor ha u snem 2008.
Phewse ba dei na ka jingduk ha iing ha sem I mei im lah kot ka pisa ban phah pule ia ngi ha Shillong te khnang ban pynhun ia ngi ki khun I lah shu phah pule ia ngi sha Nongdom Mairang West Khasi Hills, ka dei ka skul seng khasi bad ka tat bha ka bai hostel bad bai skul hangne namar ba ka dei ka skul na bynta kiba duk.
Na ka kyrdan kaba lai nga kynthih noh sha ka kyrdan ka ba san hangne ha skul,ka jingpule ka long kulmar bha ngam sngewthuh ei ei namar ka dei ktien batai kot ruh ka long iapher bad ka ktien ka jong ngi ki Jaintia.
Te wat la katta ruh ngi shu pule tang dep bad la shu shah kynjat ynda la kut snem.
Hynrei tang ka wei kaba ngam lah ban klet haduh mynta long ba ki trai shnong hapoh Nongdom ki bha palat ki iarap bad ki ai bam ia ngi ki khynnah hostel na ka wei ka por sha ka wei pat.
Te tang shisnem hi ngi pule hapoh Nongdom bad dep nangta dei na ka jingiarap jong u Pawoh Rinomo Sungoh uba la sah lypa ha Shillong ngi ruh ngi poi Pule Noh ha Sor Shillong ha u snem 2009.
Naduh ka kyrdan kaba hynriew nga sdang ban pule noh ha H.
Elias Higher Secondary School Nongthymmai.
Hangne ha skul bun bha ki khynnah Khasi bad Jaintia kiba ia pule lang bad ka ba kham sngewtynnad shuh shuh long ba bun na pdeng jong ngi ha kito ki por ngi dei ki ba dakait lane nga lah ban ong ngi im tang ha ki kamkai suda.
Te lah pynlong ia nga ba ngan mad ia ki jingdih duma kum u Biri,sikret bad bhang bad ha kajuh ka por shu ia shang pathar khlem pule kot bad nga long laitlan bha ha kine ki por namar ngi ia sah wai hi tang shi para.
Na ka daw jong ka jingiadih bad jingiashongshit paralok nga lah poi dung ia u tattoo ruh ha ki kti ki kjat jong nga.
Ka iai long kumne haduh 3 snem eiei,dei tad ynda nga poi ha ka kyrdan kaba khyndai(class 9) nga sdang ban kyndit bynriew ha ryngkat ki jingsneng ki jingkraw jong ki Nonghikai bad kiba na iing na sem.
Don ar ngut ki Nonghikai ki ba long shisha kum I mei I pa ba ar jong nga, kita ki dei u Sir Boswell Pala bad I Madam Linda Marboh,ki long kum ki Blei kiba wan ha ka jingim ka jong nga khnang ba ngan long briew man briew ha ka jingim ka jong nga.
Te haba don kum kine ki Nonghikai nga ruh nga ioh mynsiem bha haduh ba la pynlong ia nga ba ngan dohiap ban pule lyndet ia ki kot haduh ba ngan da pass bha ha ki Eksam ki jong nga.
Te khlem pyrkhat nga ioh haduh 71% ha ka matrik ryngkat ar tylli ki distinction, kita ki dei Khasi bad Science – ka Jingkhein nga shu pass jubor justi namar ha ka por exam nga la shu pule ban pass bad nga shu bat lyndet khlem sngewthuh eiei.
Ba sngewtynnad shuh shuh dei na ka jingsneng jong kine ki nonghikai ba la pynlong ia nga ban ieh noh ia ki jingdih pynbuaiad bad kiwei pat ki kam bymman.
Te mar syndep ioh result matrik nga leit wad skul noh wut wut hapoh St.
Edmunds, St.
Anthonys bad hapoh Shillong College hynrei nga shah kyntait ha baroh lai tylli ki skul namar ba nga ioh duna ha ka English bad ka Jingkhein.
Te nga leit apply diploma course noh hapoh Polytechnic Shillong bad ha ka juh ka por nga shu pule saian(science stream) kai hapoh Skul St.
Peters Shillong wat lada ka rem ka bai skul ruh.
Nga khlem leit skul bad khlem pule kot bha re hapoh St.
Peters namar ba nga don ka jingkyrmen shkem ba ngan ioh ban pule hapoh Polytechnic Shillong,phewse da ki lah jied ia ki khynnah ki ban pule nga khlem shah jied bad dei hakane ka por nga sngew ba ngan kynran dien noh namar ba nga sngewduh jingkyrmen palat bad nga tharai ba ka jingpule kam iahap kyrdan lane kam iadei nusib re bad nga.
Te shu Mutdur hi ma phi nga dohiap trait ban bat lyndet lut ia ki kot haka por Klass 10 tang ban ioh leit klass ha skul ba biang pynban ngam ioh eiei haba kut bad ka long kaei kaei ka jingduh jingkyrmen kaba khraw bha ha ka jingim ka jong nga ha kito ki por.
Te Kumba haduh 4 bnai eiei nga khlem poi pule kot shuh nga shu shong pyrkhat bad duh jingkyrmen man ka sngi.
Shu donbok noh ba ka skul jong ngi (St.
Peters) kam juh ailad ia ki khnnah ban jaituh khamtam ha ki por Eksam ( ha ka jing shisha u principal u phah pule kot ia ngi kum ki khnnah kiba dang rit klas ) te nga nga lah shu pule na ka bynta ka eksam jong ka class 11 bad ynda lah ioh result ruh nga lah shu pass shah kynjat ban ioh shong klass 12.
Ha ka sngi kaba nyngkong haka class ka ba nyngkong haka nonghikai kaba nyngkong haka subject kaba nyngkong haka jingkylli kaba nyngkong jong ka Klass 12 ba la pynkyndit bynriew lane nga lah ban ong ba la pynkhluit ia ka jabieng bad ka snam ka jong nga ba ngan pule dohiap biang sa shisien.
Chemistry Ma’am : Hey you there last bench ,What is your name?Me: My name is Heimonmi SuiamChemistry Ma’am : Can you tell me What do you mean by Solutions?Me : Solutions mean to calculate or solve something.
Chemistry Ma’am : This guy will sit again next year in this same class.
Naduh kato ka sngi nga la rai ialade ba ngan minot noh khop ban pyni (proof) ba ka jingong jong kato ka Madam ia nga ka long kaba bakla bad ha ka juh ka por nga sngewthuh shai ba ka bai skul hapoh St.
Peters ka rem bha bad lada ngam pass ia ka klass 12 kan long ka jingduk kaba khraw bha ia I mei I pa bad kumjuh ialade ruh.
Nga sdang ban pule man ka sngi ha ryngkat ka leit tution lai sien shitaiew bad don teng teng ba ngam sngewthuh nga shait kylli na I Sir.
Bansiew Kharsyntiew I ba juh iarap ia nga na ka por sha ka por.
Don ki formula ki ba kham eh kum ka physics maths bad Chemistry nga shait thoh ha ka sla kot sa tah pat ha kynroh,man ka por ba nga shong kai nga shait pule lyndet ia kita ki formula haduh ban da lah.
Kumta iaid ki por ki sngi kum ba phra bnai eiei ha ryngkat ki jingpule bad ki jingminot man ka sngi haduh ban da poi por thoh eksam.
Ha ka sngi ioh result jong ka klass 12 nga ioh haduh 80% lait noh ka English, nga kynmaw ba ka to ka nonghikai(Chemistry Ma’am) ba bein ia nga nyngkong ka shu pyndem ñiuhmat ynda ka lah tip ba nga ioh 83% Marks ha ka subjeck ka jong ka.
Da lah dep pass 12 kumta nga lah kulmar hi tliaw ba ngan leit pule aïu,nga lah pyrshang ban pan buit pan bor na ki riewstad hynrei ym don u wei ruh u ba iarap ia nga,te ha ka jingkulmar nga leit pule Engineering noh sha poh Dkhar namar ba nga shait sngewtnnad ia ka civil engineer haki por kiba nga dang dep pule klass 10.
Da lah poi sha dkhar leilei nga sngew ba ngi dang sah kut bha shadien haba ia nujor bad ki wei pat ki jait briew khamtam ba ngam nang ka kren ka khana.
Shi katto hapoh jylla lajong nga pule tang ban pass bha hynrei nga klet pat ban pyntbit ia ka kren ka khana (Communication Skills) khamtam ia ka ktien Hindi bad English.
U wei u Nonghikai u ong ia nga kumne ha ka sien nyngkong ba ngi leh interview na ka bynta ki kot ki sla “ Yar aap ko Hindi bhi nahi ataa, jab aap English baat karta bhi samach nahi araa" ka mut ba kren hindi ruh ngam nang ynda nga kren da ka English ruh kim sngewthuh ia ka jingkren ka jong nga namar ba ngam nang bha.
Ha ka jingshisha nga nang ban kren English hynrei ha ka jinglehrain beit ngam nang shuh ban pynpaw ia kaei kaba nga mut ban ong.
Naduh kata ka por nga lah rai ban kynriah ia ka jinglehrain beit bad ban pyntbit noh ha ka rukom kren khana Hindi bad English ha ryngkat ka jingpule puthi.
Ha kine ki saw snem jong ka jingim hapoh college nga ia kynduh shibun bah ki jingeh jingshitom hynrei wat la katta ruh ngam juh kynran dien nga ïeng ialeh trait na ka bynta ban poi sha ka thong jong ka jingjop.
Ban pyntbit shuhshuh ia ka jingnang jingstad, jingshlur bad ban pynjah ia ka jinglehrain beit nga shna noh da ka wei ka YouTube Chnanel lane ki jait videos bapher bapher.
Hynrei bun ki briew ki ba bein(criticize) haba ki iohi ia nga ba nga shna video namar ba ngam ler hynrei wat la katta ruh nga iaid ka lynti lajong haduh ba ngan da ioh ia ka ei ka ba nga kwah naduh na mynsiem.
Ha shwa ban kut ka jingpule na kolej ka wan ar tylli ka company na ka bynta ban interview ia ngi ban trei kam ha ka company ka jong ki, te baroh ar tylli ki company ki jied ia nga ban trei ha ka company ka jong ki bad nga jied ka wei na pdeng jong kita.
Phi lah hi ban mutdur kum u briew uba lehrain u shah jied ha ki ar tylli ki company ban trei hapoh Delhi bad Gurgaon? Ka jubab ka long ba nga shna YouTube videos bad lyngba ki videos nga ioh jingshlur bha ban tur sha phrang khlem kynran dien.
Ka kyrteng jong ka YouTube Channel jong nga Dei Mon Vlogs bad SUIAM.
Te ki jingialeh ki jong nga kam pat kut tang hangne dang bun bah ki kam kiba bha kiba nga thrang shisha ban leh na ka bynta ka ri bad ka jait bynriew.
Ba nga poi thoh kloi noh ia kane ka jingiathuh khan lajong ruh dei na ka daw ba trei une u khñiang jingpang (Covid-19),ba ha ka jaka ban shu shong kai ha iing nga thoh noh da kane ban ai mynsiem lang ia phi ki khun samla jong ka Ri Khasi Jaintia baroh ka wei.
Khublei Shibun.
Ka la ai mynsiem shisha ianga.
Khublei shibun.
Phi trei ha ka company aiu myntaNga lah pule naduh ba sdang haduh bakut ka ai mynsiem  shisha ia nga.
nang kiew sha phrang wat ym sngap re ia ki ba kren bein bunsien hi u dieng ba bun soh u shah ka waw maw.
Ngi sngew sarong ba mih kum ma phi na poh ka ri khasi jaintia.
iaid sha phrang wat ym kynran dien.
Khublei shibun eh ka ne ka long Kum ka Jing aijingmut jong phi ia ngi ki ba dang pule ….
nga ruh gan Minot noh katba lah     …Iarap ia nga nmar ba ga lt class mnta shu online ngam sngewthh ei².
Harum ka Jowai Civil Hospital, Jowai, hajan u Mot sahnam jong u Kiang Nangbah, u Commander Inchief ki ‘riewkieng Wait-Kiengstieh’, riewbah Khnam bah Ryntih jong ka Ri-lum Jaintia, la don kawei ka Thwai (Pool) ha ka Wahmyntdu ia kaba la khot ka “SYNTU KSIAR.
" Ka long ka Thwai (Pool) kaba heh, kaba jlan ka lynter, kaba jylliew bad kaba don la ka parom.
Ka parom ka ong mynba danglung ka pyrthei, ha kaba ki Moosiang, ki Mootha (Mawsiang-Mawtha) ki dangjem kum ka ‘dewbilat kaba dangkhleh, la don kawei ka briew ha Jowai kaba kyrteng ka “SYNTU" kaba la iap kmie iap kpa naduh ba ka dangrit.
Ka long ka briew kaba sniewbok, tang hadien katto katne bnai ba ka la iabia (shongkurim), u Kurim baieid eh jong ka, ha kawei ka Lyiur ba jur eh u Slap, u la shah rah kynting ha ka lad-lad umsaw jong ka wah Myntdu katba u dang pyrshang ban kam ia ka wah Myntdu na ka jaka rep jong u sha iing.
Ka wah Myntdu ka la rah kynting ia u na uwei u Mawlong sha uwei u Mawlong bad u la iap.
Ka wah Myntdu ka long ka wah kaba rit, kaba jai-jai ha ka por tlang katba ha ka por lyiur pat ka long ka wahbah kaba itriem ki lat lat jong ka.
Ka parom ka ong lai bnai hadien ka jingkhlad noh u Kurim jong ka, ka la kha ia u khun shynrang uba bha briew bad uba bit kpa bha.
Ban ioh ia u khun shynrang ka long ka jingkwah, ka jingthrang bad ka jingangnud jong ka ba un mihkhmat salan (mihpli) ha ka jaka u kpa jong u bad ka khmihlynti ba ynda u la san u la rangbah un sa long kum u kpa jong u, briew uba tipbriew, tipblei, uba tiplok tip jor, uba tipkha- tipman, uba tipkher-tipmer, uba donburom bad u ban tei ia ka bha ka miat jong ka imlang ka sahlang.
Ka Parom ka ong ba ka Syntu, ka long ka khunswet, kaba la iap kmie iap kpa naduh ba ka dangrit.
Ka long ka briew kaba duk, kaba sngewrit, kaba tipbriew tipblei, kaba tiplok tipjor bad hadien ka jingkhladnoh u Kurim jong ka, ka la dei ban trei shitom ban pynkdang ialade bad ban kynshew kyndiap katba lah ei na ka bynta ban pynbiang Iulum, Iutap bad ia ka bam ka sa na ka bynta i khun iba kan sa kha.
Lai bnai hadien ba la iap u kpa, ka la kha ia u khun shynrang, haba ka la sngew ba ka la kham iohbor ka met (Wam em dae u sniaw lungpran ong ki Pnar), ka la kham sngewshait ka met ka phat, da sngewskheh ka kti, ka kjat, ka sdang ka leit trei leit ktah sha Hali sha Pynthor da kaba bah iala u khun ha Ryngkhi (She carried a baby on her back) man ka sngi.
Teng teng haba kala sngewthait ban bah ia u ha ryngkhi, ka leit pynthiah ia u ha ka Salahut (a cloth sleeping bed) ha Myndu kba (Trep) bad tang-tang shiphang ka wan jngoh ia u.
Haba u khun jong ka, u la kyndit na bathiah shisyndon ka rah bad bah ia u ha ryngkhi bad trei artat kumne manla ka sngi, ha ka lyngkha kba jong ka, ka bym da jngai eh na ka jaka kaba u Kurim jong ka, u shah rong ha ka lat lat Umsaw bad iap jyllop ha ka wah Myntdu.
Katba nangiaid ka por bad ka rta jong ka Syntu ruh kaba dang i samla bha (being in her young age) shibun ki Samla shynrang kiba wan tyrwa ialade ban shong kurim ia ka bad ka kyntait ia baroh ki jingtyrwa namar ka jingmut jingpyrkhat jong ka, ka her satang shaphang u kpa jong u khun jong ka, uba ka ieid eh.
Ka Syntu, kum ka nongrep ka jingim jong ka ka long dangstep bad u khun ha ryngkhi sha Hali kba bad na Hali kba janmiet sha iing.
Kum ka riewkynthei la ha Lyngkha ne hapdeng ki paralok, ki parajor, ki para marjan iing, para mar jan sem, u khun ba marwei baieid eh jong ka, u long u nongpyntngen jong ka.
Ka Syntu, wat la ka long ka riewkynthei (Widow) hynrei pat kam ju pep ban leit jngoh bad pyntngen ia kito kiba pang kiba shitom, kiba iashong iasah marjan iing ha ryngkat ka kitbok kitrwiang ba kin ioh biang ia ka jingkoit jingkhiah kloi bad ai jingiarap kat kaba ka lah ei, ia kito kiba donkam ia ka jingiarap.
Hakhmat ka Syntu, ym don nongshun, nongdusmon baroh ki long ki paralok jong ka, nalor nangta ka pynlut por ia ki jingmut jingpyrkhat jong ka kumno ban sumar, ban pynheh pynsan iala u khun ba marwei ba ieid eh jong ka, ba un long u briew uba tipbriew tipblei ha baroh shilynter ka jingim jong u.
Ka Syntu, katba nangiaid ka por, u khun jong ka, u la nangheh nangsan ha ka jingshoh u Slap, ha ka jingbeh lyer, ha ka shit ka sngi jong ka Lyiur bad ha ka jingkhriat jong ka Tlang hapneh jong ka kmie (by the side of his Mother).
Ka Syntu, ka don ka Hali kba harud wah Myntdu, kaba la puh la dain da u Kurim jong ka, ha shwa ba un khlad ha ka jingshah rong jong u ha ki lat lat jong ka wah Myntdu.
Ha baroh ki saw aiom jong ka snem, ka Syntu, ka dem minot thop ha ka rep ka riang ha kane ka Hali.
Ha ka por Lyiur lada slap ne rang dangstep phyrngap bad la u khun ha Ryngkhi, ka thiew phlang, thiew kynbat hapoh hali, ha ka por otkba, ka otkba bad rah ia ki Kham kba napoh hali sha Myntu shoh kba bad shohkba, katba ha ka por tlang da u Mohkhiew, ia ki hali lum ka puhdun bad ia ki hali ba don um pat ka puhkyllastong (turn the soil up side down).
Ka Syntu, ka long ka ‘riewkynthei (a Widow), hynrei pat kam sngew ia ka thait ka jrem bad ka trei shitom ban ioh pyndap pynbiang ia ki jingdonkam jong ka bad iala u khun bamarwei baieid eh jong ka.
Ka Syntu, ka longkmie kaba trei shitom bad kam ju pynlehnohei ia ka por.
Ialade ka bunkam ha ka trei ka ktah hapoh Hali katba u khun jong ka, u mareh shane shatai bad teng teng u iaid ha ki Stiar Hali bad kynrot ha jan jong ka.
Haba u khun jong ka, u jngai bad kam iohi ia u, ka khot, (khut-kbai) ka pyrta bad maham ia u ba um dei ban jngai na ka.
Teng teng ka leit jngoh ia u ha Myndu–kba ban iohi u leh aiu.
Haba ka wan jngoh ka iohi ba u khun jong ka, u pynlut por bad barngia ban peit ia ki Dkhiew kiba rah ia ki Wieh, ki Ktiar bad teng teng u pynlut por ban peitkai ia ki Thabalieh kiba har-rukom kiba wan kjit Umsyntiew na uwei u syntiew ha uwei u syntiew na ki syntiew kiba don ha sawdong ka Myndu shoh kba.
(Trep shoh kba).
Haba ka iohi ba u khun jong ka, u suk, u kmen hangta ha Myndu kba, da kaba kmen ka leit hiar rep sha Hali la ka long ha kaba thiew kynbat, wer stiar Hali lane pynkhuid khap-hali lane ha ka puhdun ne ha ka puhkylla stong ia ka Hali jong ka.
Ha kawei ka sngi la don ka jinghap slap-lapro kaba jur bha ha ka thain pynthor Nein jong ka wah Myntdu, ka Syntu kam tip kam bna eiei ia kane ka jinghap slap lapro naba ym don slap ha ka thain ba don ka Hali kba jong ka bad ka dem sia ha ka trei ka ktah hapoh Hali bad kam tip kam bna eiei ba u khun jong ka u dang ialehkai ha Shyiap jong ka wah Myntdu.
Ha ka jingjah slem jong u, ka kmie ka la khot la pyrta (khut-kbai), hynrei kam shym la ioh jubab eiei.
Ka leit peit leit jngoh sha Myndu shohkba iohlehse u don hangta bad um don satia.
Ka la khot ia u ha ka kyrteng katlah katiai, kam shym la ioh jubab eiei bad ka la shu iohsngew tang ia ka jingsawa ka lum ka wah ia ka surktien jong ka.
Ka la khot katlah katiai da ki spahsien, hynrei longlehnohei.
Ki Nongrep kiba iadon marjan haba ki la iohsngew ia ka jingiam jinglynniar jong ka ki la iawan kylli bad ban iarap ban pyntngen ia ka, hynrei ym lah leheiei, ki la shu iohi ba ka mareh shane shatai na uwei u Stiar Hali sha uwei pat u Stiar la kum ka biej bad kim tip ia ka daw.
Ki lok ki Jor ki marjan marpa kiba don hangta, ki sngewthuh na ka jingiam, jinglynniar jong ka, ba u la jah u khun ba marwei baieid eh jong ka.
Ki lok ki Jor kiba don hangta ki la pyrshang ban iawad shane shatai ia u khun jong ka, hynrei ym lap satia.
Ka Parom, ka ong ba ha kaba khatduh, ka kmie (Syntu) ka la iapler bad kam mih iam, mih lynniar shuh, haba ka la kham tipbriew, ka la ai khublei ia ki lok ki jor kiba don hangta bad ka pynkut da kaba ong “Ia u Kurim jong nga la bam da kane ka wah Myntdu ha kane ka THWAI, sa ia u khun ba marwei ba ieid eh jong nga, kumta kan myntoi aiu ia nga ban im.
Ngan suk ngan kmen tang haba ngan ia don lang bad ki".
Kumta ka la rynsiej pum ha wah Myntdu.
Ki lok ki jor kiba ia don hangta, ki la iohi shiphang arphang ba ki lat lat jong ka wah Myntdu ki rah kynting ia ka bad tang shu poi ha Thwai,nangta kim iohi shuh ia ka.
Haba ki briew ki tip ia kane ka jingjia baroh ki ia kren satang shaphang ka Syntu bad ki kam leh isnei jong ka iala ki parabriew, hynrei pat ki briew ki iaid kiar na kum kine ki jingiap mynsaw.
Ha ka step kaba bud ki riew rangbah ki la iashong pyrkhatlang kumno ban leh ban lap ia ka met iap jong ka Syntu.
Ha kata ka por, ka por kaba dangieng ka hok ha ka shikyntien, ka dei ka rukom ban phai sha U Blei Nongbuh Nongthaw, pan ia ki dak ki shin lyngba u Klong u Skaw.
Ki ud ki nam da kaba pan dak pan shin lada ka Umkhuid Umsngur lane ka Kyiad Um kaba la thep ha u Klong Skaw, ka sohlymbar, ka sohlynthiang ha u Klong u Skaw, kata kiba leitwad kin sa shem ia ka metiap bad lada kata ka Umkhuid Umsngur lane ka Kyiad Um ka pan sapet ka pansapar ha uta u Klong u Skaw kata ki la sngewthuh ba ki nongwad kim lap ia ka metiap.
Nangta u Tymmen, u San, u Nongud Nongnam lyngba u Klong u Skaw, u pan sa kawei ka dak ka shin da kaba pynper ia u Klong Skaw ha kata ka jaka kaba jia bad ha ka jaka kaba neh bad shad u klong hajuh hangta ka don ka met iap.
Ka Parom, ka ong ki la leitbuh ia uta u Klongskaw ha kata ka lat-lat jong ka wah Myntdu, kaba ka Syntu ka la rynsied.
U Klong u la per ha kata ka lat-lat bad haba uta u Klong u la poi ha kata ka jaka ba don ka metiap, u Klongskaw u shad sawdong sawdong bad na ka jingshad jong uta u Klongskaw ki tip ba hangta ka don ka metiap.
Ha kata ka por haba ka hok ka dangieng rasong, haba ki briew ki pan dak pan shin na U Blei Nongbuh Nongthaw ha ka hok ka shikyntien, katba pan u briew, U Blei U sngap bad u ai ka jubab hangta hangta hi.
Ha kane ka jingpan dak pan shin, u Tymmen u San Rangbahduh u ud u nam ha u Blei Nongbuh Nongthaw da ka ong “Lada shisha shisha ka metiap ka don ha ka jaka ba shad u Klong u Skaw, to hukum ko Blei Trai Kynrad ba une u Klong u Skaw un wanphai biang sha nga u Tymmen u San uba don hapdeng kine ki paidbah kiba donlang harud kane ka Thwai (Pool) kaba shad une u Klongskaw.
Hangta hangta hi la ong ba la khie ka Lyer kaba jur bad khynniat ia uta u Klongskaw sha kti jong uta u Tymmen u San bad hadien ba u Tymmen u San u la shim ia uta u Klongskaw, ki la tip shai ba ka metiap ka don hangta bad ki la leitphainoh sha la iing.
Katba nangiaid ki sngi bad ka por ki briew kiba don jaka rep ba marjan ka Hali Kba jong ka Syntu bad ia ka Thwai ha kaba ngam bad don ka metiap jong ka, la burom bad niewkor ia ka kum ka Nongri Nongsumar jong kane ka Thwai kaba kyrpang (Pool) ha ka wah Myntdu.
Ia ka Syntu wat lada ka dei ka riewkynthei, hynrei haba ki la niewtang ia ka jingbha bad ka jinglehbha sbun jong ka ia ki briew kiba donkam ia ka jingiarap bad ia kam babha jong ka la niewkor ba ki long kiba kordor kum ka Ksiar bad katba nangiaid ka por ia kane ka Thwai lakhot ia ka “KA SYNTU KSIAR".
Ha ka khanatang hi kam shym mut ba ka Syntu Ksiar, ka dei u ne ka Syntiew (A golden Flower), hynrei ka thew ia ki kam babha jong ka Syntu ba ki long kiba kordor kum ka Ksiar.
Ka jingkiew ka khlam coronavirus ha ka Jylla ha Delhi, ka la nang jubor na kawei ka sngi sha kawei pat bad ia mynta, ka sorkar jong ka jylla rit, ka hap ban pynkhreh ia 60,000 tylli ki jingthiah ha ka ar  bnai duna.
U Manish Sisodia, Deputy Chief Minister ka sorkar Delhi, u iathuh ba ka jingpang covid 19, kan kiew sha ka 5.
5lak antad haduh ka 31tarik Naitung 2020 bad hangne, ka sorkar kan donkam ia 80 hajar tylli ki jingthiah, ban sumar ia kitei ki nongpang.
U Arvind Kejriwal, myntri rangbah ka Delhi, ha ki khyndiat sngi ba ladep, u iathuh ba ki don tang 20 hajar tylli ki jingthiah ha katei ka Jylla, haduh mynta bad 10 hajar na kitei, la pyniaid da ka sorkar Delhi bad sa kiwei ki dei kiba la pyniaid da ka sorkar India.
Da katei ka jingkhein, kumta ha ki 52 sngi, ka sorkar Delhi, kan hap ban pynkhreh ia 60 hajar tylli jingthiah ha katei ka Jylla.
Mynta ka sngi, ka sorkar India, ka aithuh ba kiba don ia katei ka jingpang ha Delhi, ki la poi sha ka  29,943 ngut.
Ka long kaei kaei kaba da sngewdanda bad sngewsammut shisha ban ioh sngew ba ki khun riewspah kiba sah quarentine ki kwah ban ia kdup ksew ha ki jaka quarentine centre ba ki sah.
Kane ka khubor ka dei ka khubor ba shutia tam ha kane ka lockdown mynta, gam tip kaei ka daw ba kine ki paralok ki kwah kdup ksew.
Hato kim tip tharai ia ka jingmut Quarentine ka mut aiu? Haba ki dei ki ba la nang la stad ki leh pat kum ki ba biej bym tip ia u A u B.
Kine ki jingleh jong ki, ki long tang ki kam biej suda bad kiba pynbitar ruh ia ka sorkar.
Ym tangba pynbitar ia ka sorkar hynrei ka pynbitar ruh wat ia ki paidbah ba bun balang kiba tip ia kane.
Bad kaba kham sngewsih pat ka long don tang u wei ar ngut eh na ki khun ba don ba em ki khun paki dulan ki briew kiba kwah ban ia kdup ksew ha quarentine centre, hynrei ka pynlong pat ia ki ba bun ba lang kiba ju bud ryntieh ia ki aiń ki kyndon ha ka por ba ba sah quarentine ban hap kit pop lang na ka bynta ka ka kam biej jong ki.
Dei hangne ba ong ka ktien, Nangtrei ka sniang nangioh nam u ksew bad nang ialympat u Hati nang kyllon pat ki phlang bad ki dieng ki siej ki bym tip eiei ia ka jingiakajia jong ki.
Kynmaw ba ka quarentine centre kam dei ka jaka kaba phin ia kdup ksew ne ia kdup samla ne ka jaka ia lehkai game, ba phin ia im pahuh pahai, bad kane ka por kam dei hi ruh ka por ba phin leh khun riewspah, hynrei ka dei ka por ban ia trei lang bad duk bad riewspah ban jop ia ka khlam ka ba shyrkhei.
Wat long kiba stad ha ka jingdum, hynrei stad ha ka jingshai.
Wat shim kabu ia kaei kaba ka sorkar ka la leh, hynrei to niewkor lem ia ki.
Dei ban iathuh bad ka kyrteng khnang ban iatip bad iashai baroh mano kita ba phah wanrah ksewKa jingsarong ka iaid hakhmat ka jingjot.
Dobok ki dang pan da ki ksew, ba kin da pan jingbam da ki biriani, dohkhleh, dohjem ne doh tyrkhong, te la wai ka Sorkar.
Shillong: Ka jingialang jong ka Pastors’ Fellowship ka Balang U Blei, Meghalaya Assam, kaba la long mynta ka sngi, ka la rai ban sangeh shwa ia ka jingplie ia ki jingiaseng ha ki iingmane bapher jong ka Balang U Blei, Meghalaya bad Assam, lada dei ha sor ne ha nongkyndong ruh.
La iathuh ba kane kan trei kam naduh mynta ka sngi bad haduh ban da pynbna da kumwei pat.
Ka kyrwoh na U Pastor R Imiong, Executive Secretary, Pastors Fellowship, Balang U Blei Meghalaya & Assam, ka bthah ia ki para ba ngeit ba kin bud ryntih ia kitei ki jingbthah bad la kyntu ruh ba kin iai bteng, ban pynlong jingiaseng ha la ki jong ki iing.
U Jyotiraditya Scindia, u nongialam ba rangbah jong ka seng BJP bad ka kmie jongu, ka  Madhavi Raje Scindia, ki la ioh ia ka jingpang khlam coronavirus bad ki don mynta ha ka jingshah sumar ha ka Max Hospital ha Saket jong ka south Delhi.
U Scindia, ula don ha katei ka hospital, la saw sngi kynthih, hadien ba ula ioh ia katei ka jingpang.
Ka kmie jongu pat, kam shym pyni dak eiei ruh em, ba ka don ia katei ka jingpang bad ka don ha kawei pat ka hospital, ong ka khubor.
Ha shwa kata, U Sambit Patra, u nongkren jong ka seng BJP, ula leit shah sumar ha Medanta Hospital ha Gurgaon, namar ba ula ioh ia katei ka jingpang bad ula mih noh hynnin ka sngi.
Shillong: U symbud myntri rangbah ka jylla u bah Prestone Tynsong, mynta ka sngi u la ong baka sorkar kala shim ia ka rai ban nym pat shah ban plie iaki jaka lehniam hapoh ka jylla.
Ia kane ka rai la shim mynta ka sngi hadien bala wai ka jing ialang hapdeng ka sorkar bad ki nongialam niam napoh ka jylla Meghalaya baroh kawei.
“Hadien bala ioh jingmut na baroh ki nongialam niam, ka sorkar Meghalaya kala shim iaka rai ban nym pat shah ban plie iaki jaka lehniam hapoh ka jylla Meghalaya" la bynrap u bah Prestone Tynsong.
Haba kylli halor ka jing rai ka sorkar ban nym pat shah ban plie iaki jaka lehniam, u symbud myntri rangbah ka jylla u bah Prestone Tynsong u la ong baka daw hi kadei ban khanglad iaka jing pur ka jing pang ‘corona virus’ hapoh ka jylla.
U symbud myntri rangbah u la ong ruh baka sorkar kan sa iashong jing ialang biang bad ki nong ialam niam haka taiew ba nyngkong jong u bnai naitung.
Ka jing iakren ia ka jingplie biang ia ka Iewduh, ka la sngew kynrum kynram shi katdei, ha kaba wat ka sur jong U Chief Executive Member ka Khasi District Council (KHADC), kam shai satia haduh mynta bad lah ban kynmaw, ba ha ka 4tarik  Jymmang 2020, U CEM, ula pynpaw shwa ia ka jing donkam ban plie noh ia ka Iewduh bad katei ka long hadien, ba ula ia kynduh bad ka kynhun ki nongshong iew, katba ha ka 26tarik Jymmang, ha ka jing ia kynduh bad ka Deputy Commissioner, East Khasi Hills, ka rai jong U CEM ka KHADC, ka long ban khang shwa ia ka Iewduh bad katei ka pyni, ba ka rai  ka long kaba kynrum kynram.
Kam kut tang katta, hynrei ha ka Lah Sngi U Blei, U CEM, ula pynpaw, ba ka donkam ban sdang plie noh malu mala ia ka Iew bad katei ka pyni, ba ka jingmut jong u heh duh ka KHADC, kam skhem satia bad katei ka ailad ia ka sorkar, ban jyrwait shkor pynban.
Na kaei kaba ngi iohi, ia ka jingplie ia ka iew ka hat ha Motphran, ha iew Mawlong, Paltan Bazaar, kiba don sbak hi ha syndah jong ka Iewduh, ka la pyni shai ba ka sorkar Jylla, kam salia, wat lada yn khang dam noh shirta ia ka Iewduh bad mynta lei ki nang iaid shakhmat ban nang pynheh ia ki iew shnong jongki, kumba la leh ha Upper Shillong, ha Lad Smit, ha Mawiong bad ha kiwei ki rud nong jong ka nongbah.
Ka jing buhteng jong ka KHADC ban plie ia ka Iewduh, ngi la nang pyrkhat, ba ka thew ban weng noh ia ki nongshong wai (ha kaba kiba bun ki dei ki bar Jylla), na katei ka iew, namar ba ki nongshong wai, kin nym lah ban siew bai wai dukan, lada ka iai bteng ka jingkhang dukan; hynrei lada jia ba kam dei kumta, ka Iewduh, ka la dei ban plie lah shibnai tam mynshwa bad ia ki kyndon, la lah ban pynbeit, kumba plie ia ki dukan jong ki kharkaia ha Paltan Bazaar.
Ka sobjek, kaba jrong ban iakren, hynrei ngim tip, la ka Khasi District Council, ka la nang sngewthuh ne em ha kine ki sngi, ha kaba ha ka kyrteng jong ka khlam, ka sorkar Jylla, ka la nang klun ia shibun ki bor jong ka Council bad kawei na kitei, ka long ka jing iaid hi ka sorkar Jylla sha ki dorbar shnong ban iakhun ia ka corona, nangta ka jing pynrung kyrteng ia kiba bun ki dukan die jingdie, ha kaba la imat, kumba ka KHADC, kam don kti eiei ruh em.
Ha ki khyndiat sngi ba ladep, ngi iohi, ba U CEM, ula kren ba ki bar Jylla, ki dei ban pan jingbit na ka KHADC ha shwa ba kin rung, hynrei katei ruh, ka long tang ka jing mutdur, namar ba kat ka khyrdop ha 13mer, Byrnihat, ki dang ia phrung tuh, hynrei ka KHADC lei, ka ap ba kin leit iathuh hi, te ka bym lah long satia.
Ka World Health Organisation (WHO), ka maham ia ki Ri ka pyrthei, ba kin trei tyngeh ban khanglad ia ka jing saphriang kane ka khlam coronavirus bad u khlieh duh ka WHO, U  Tedros Adhanom Ghebreyesus, u ong ba kane kam pat dei ka por ban weng ia ki kjat, na ka jing kynjat ia ka bai sikil “this is not the time for any country to take its foot off the pedal".
Ka khlam coronavirus, ka nang kiew stet ha central America, ha kaba ki don 1,36,000 ngut kiba ioh ia katei ka jingpang ha satlak ka pyrthei ha ka shisngi ha ka Sngi U Blei bad kiba shah ktah jur, ki dei na ki Ri America bad South Asia.
Ha India, kiba ioh pang coronavirus, ki la poi sha ka 2,66,598 bad kiba dang shah sumar, ki long 1,29,917 ngut bad sa 1,29,215 kiba la mih na ki jaka sumar.
Kiba iap mynta ki long 7,466ngut bad kiba ioh pang ha ki 24 kynta ba ladep, ki long 9,987 ngut bad sa 331 ngut kiba iap.
Ka Assam, ka la kiew sha ka 2,835ngut kiba ioh pang, da ka jingdon jong ki 154 ngut kiba ioh pang hynnin ka sngi.
Kiba dang shah sumar, ki la poi mynta sha ka 2,044 ngut ha ka Jylla Assam, ong U Himanta Biswa Sarma, myntri ka koit ka khiah ka Jylla.
Shillong: Ka Jaintia Students Union Shillong Circle lyngba u President u Samla Treiborlang R.
Suchen bad U General Secretary U Request Pakma hynne ka sngi ki lah phah da ka dorkhas sha u myntri ka tnad ka koit ka khia u A.
L Hek ban pynkiew kyrdan noh ia kane ka jaka sumar sha ka 24×7 PHC.
U General Secretary ka seng u lah ong ba u lah ioh ban pynsngew ia ki jingeh jong kane ka PHC ha u myntri lyngba ka phone halor ka jingkynduh jingeh ki paitbah ha kane ka thain.
Ka seng lyngba ka dorkhas ka lah dawa ruh na u myntri ban ai noh da ka Ambulance ia kane ka PHC na ka bynta ban ai jingshakri ia ki paidbah kiba donkam jingiarap ha ka por kaba kyrkieh bad khamtam ha ka pang ka shitom ba kum ki paidbah ki hap ban mad na ka por sha ka por.
Lah ong ruh ba kane ka PHC ka dang duna ha ki staff ,lab technicians, pharmacist,ki tiar sumar bad kiwei kiwei bad kane ka PHC kaba la ai ka jingshakri ia u paitbah da ki phew snem mynta hynrei ka don tang tang artylli ki jingthiah ban shakri da ki hajar ngut ki paitbah.
Nongpoh: Ki la don kumba 10 haduh 15 tylli ki longiing na ka shnong Ummat-I bad Ummat-II hapoh Ri Bhoi District, kim shem la ioh pdiang ia u khaw rashon kumba ki dei hok, kata katkum ka bhah kaba ki dei ban ioh bad kaba la pyn mang kyrpang da ka sorkar hapoh ka National Food Security Act.
Kane ka la paw pyrthei myn hynnin ka sngi, ha kaba kitei ki longiing jong kitei ki shnong, ki la leit ban ujor syndon sha u Inspector ka Food Civil Supply & Consumer Affair ha ka ophis ka Deputy Commissioner ha Nongpoh bad ha kane hi kajuh ka sngi kitei ki longiing ha ryngkat ka jingsynran lang da ki dkhot ka HANM, Ri BHoi, ki la leit ruh ban kynduh ia ka Kong R.
M Kurbah, Deputy Commissioner ka Ri Bhoi, na ka bynta ban pan jingpynshai halor katei ka jingbym ioh khaw Rashon.
Katkum ka jingiathuh da ka Kong Susila Makdoh bad Kong Helena Lyngdoh, ki la iathuh ba ki la ioh khadduh ia u khaw ka dei ha u bnai ba 9 jong u snem 2019, hynrei naduh katei hi ka por kim shem la ioh shuh ban pdiang ia u khaw duk bad kaba la pynjynjar eh ia ki, nalor ba ki dei ki briew kiba duna ha ka ioh ka kot bad khatam eh ha kaba kum kane ka por ba don ka Lockdown.
Haba iadei bad ka jingbym ioh khaw kitei ki longiing, na ka liang u Bah Pateng Myrsing, President ka HANM, Ri Bhoi District, u la pynrem jur ia kito ki nongsam khaw (Dealer) kiba la pynjah klep ia katei ka bhah ba la dei ioh da ki longing ha ka shnong Ummat.
Namarkata halor katei ka jingbym ioh khaw da kitei ki longiing ba duk, ka seng ka dawa mardor ba dei ban shimkhia ban pynlong ia ka jingtohkit halor kane ka jingjah klep u khaw ba dei hok ban ioh da kitei ki longing bad lada lap ba ka don ka jingleh shiliang ne ka jingthmu kaba sniew ki bor ka sorkar ki dei ban pynshitom da kaba tyngeh ia kito kiba donkti, u la bynrap.
Shillong:U symbud myntri rangbah ka jylla Meghalaya u bah Prestone Tynsong, myn hynnin ka sngi u la ong ba ki samla ba wanphai sha Meghalaya naduh 11 tarik jylliew 2020 kin hap ban siew hi ia ka bai kali naduh Guwahati haduh Meghalaya ha ka dor kum ju siew man ka por.
U bah Prestone Tynsong u la ong ba ka sorkar Meghalaya, wat la kam siew ia ka bai kali ki samla ba wanphai hynrei kan pynbiang pat ia ki kali ban leit shaw ia ki samla na kad liengsuin bad na staion Rel Guwahati, Assam.
“Ka sorkar ha ka jing ialang mynta ka sngi ka la shim iaka rai ban nym siew shuh iaka bai kali ki samla ban wanphai sha Meghalaya, hynrei kan pynbiang pat ia ki kali naduh kad Liengsuin bad staion Rel kum shi bynta ban khanglad ia kiba ha ing ban leit shaw ia ki khun na Guwahati" la bynrap u bah Prestone Tynsong.
Naka liang u symbud myntri rangbah ka jylla u la ong ba ka sorkar kam pat kwah ia kiba ha ing ki samla ban leit shaw iaki khun na Assam, kum shi bynta ban tehlakam iaka jing pur ka jing pang ‘corona virus’ hapoh ka jylla.
U bah Prestone Tynsong u la ong ruh ba haduh mynta kiba dei ‘positive’ ki dei hi kiba wan phai na kiwei pat ki jylla ka ri India bad namar kane ka daw, ka sorkar kam shah ba ki samla ba wanphai kin iakynduh ia kiba ha ing.
U symbud myntri rangbah u la iathuh ruh ba haduh mynta ki la don kumba 13,990 ngut kiba la wanphai sha Meghalaya.
Shillong: U Myntri ba dei peit ia ka tnad ka kit ka khiah, u bah Alexander L Hek, myn hynnin ka sngi ha ba ia kren bad ki lad pathai khubor, u la iathuh ba ki briew kiba don ia ka jingpang Covid-19, ki long 12 ngut na Shillong,Tura 4 ngut, na Ampati 4 ngut,North Garo Hills uwei bad na Jowai saw ngut.
U bah Hek myn hynnin ka sngi u la iathuh ba haduh mynta ka sngi 11,475 tylli ki sample ladep phah ban test,11,009 ki ba long negative, ki ba ioh ia ka ne ka jingpang ki long 39 ngut,uwei ba la khlad, 12 ngut ki ba la ioh ka jing koit ba pura bad 22 ngut ki ba dang don ia ka ne ka jingpang, bad ki result ki ba dang ap ki long 430 tylli.
Shillong: Ka Khasi Students’ Union War Jaintia Circle, myn hynnin ka sngi kala leit ban dawa na u Deputy Commissioner, West Jaintia Hills District ban sangeh mardor ia ka order ban sdang biang ia ka khaii pateng (export & import) lyngba ka Tamabil Check Point.
Ka seng ha ka jingiadonlang ryngkat u President ka District Unit Ohibait Dkhar, Laitphar Syngkrem President ka War Jaintia Circle la ai ia ka jingthoh ha u Deputy Commissioner ban sangeh shwa ia kane ka kam khaii pateng namar ia mynta ka buh jingeh bad jingma ia ki paidbah ka thain War Jaintia namar ka jingpur stet u khniang jingpang COVID 19 wat ha Bangladesh ruh ka la nang jur shuh shuh.
“Ngi na ka liang ka Seng ngi pyrshah jur ia kane ka jingthmu ka Sorkar bad ngi ban jur ruh ia ka sorkar bad ka office jong u Deputy Commissioner ban sangeh mardor ia kane ka order katba ym pat lah ban ai ka jingkular ban iada (Safety) sha ki paidbah bad pynbiang ia ki jingdonkam khamtam ki Doctor & Personal Protective Equipment shwa ban plie ia kane ka kad khaii pateng ha ka thain jong ngi" ong ka kyrwoh.
La ong shuh shuh, ba ka Sorkar ka dei ban bahkhlieh lada jia eiei ia ki briew khamtam ha ki thain border bad ka seng kan ym shong kli kti bad kam pdiang lada ka sorkar ka thmu ban plie kulmar khlem kano kano ka jingbatai bad jingpynshai kaba biang sha ki paidbah.
Ka seng ka ieng ha ka nongrim ba lada ka sorkar kam lah ban pynbiang ia ki jingdonkam ki lad jingiada ia ki briew kan iai pyrshah beit ia kane.
Ka Seng ka pynpaw ruh ha u DC ba ka office u DMHO ruh ka dei ban tip ia kane ban phah ia ki doctor ban pynbiang lypa ia ki jingdonkam ha Tamabil.
Na ka liang u Deputy Commissioner ula kular ban pynsngew sha ka sorkar bad ban peit bniah bha shwa ban plie ia kane ka kad khaii pateng, ong ka  kyrwoh na u General Secretary Lurman B.
Talang.
Shillong:Ka ophis treikam ka Khasi Hills Autonomous District Council (KHADC) lem bad ka ophis treikam u Syiem ka Hima Mylliem, myn hynnin ka sngi ki la pynpaw, ba ki kwah ban plie noh katto katne ki dukan ha Iewduh na ka bynta ban ailad iaki nongkhaii bad ki nongthied ban ioh jing myntoi na kane ka bynta.
Na ka liang u CEM ka KHADC u bah Titosstarwell Chyne u la ong ba hadien ba la iohi ia ka jing sdang plie biang ia ki dukan ha ka thain Khyndai Lad, ka sorkar Meghalaya ka dei ruh ban wad ki lad lynti kumno ban sdang plie sa ia katto katne ki dukan hapoh Iewduh.
“Kam don jing mut ban shah plie tang ia ki dukan ha Khyndai Lad, katba ia ki dukan kiba dei ruh ki mar ba hap ha ka thup ki mar ba donkam, ka sorkar ka la dei ban pyrkhat ruh ia ki lad lynti ban plie ia katto katne ki dukan ha Iewduh" la bynrap u bah Titosstarwell Chyne.
Na ka liang u Titosstarwell Chyne u la ong ruh ba ka sorkar ka dei ban shah tang kumba 30 percent ki dukan ban plie, namar ka Iewduh ka dei ka jaka ba khap ngiah bha.
U CEM ka KHADC u la ong ruh ba ki dukan ban shah ban plie kin dei tang ki dukan kiba hap ha ka thup ki mar ba donkam kata ki dukan marbam katba iaki dukan ba die ia ki mar ba lah ban ioh shabar ka Iewduh ka sorkar kam pat dei ban shah plie.
Haba dei bad ka jing pyrshah ki ‘Lympung ki Hynriew Shnong’ ban plie ia ka Iewduh, na ka liang u bah Titosstarwell Chyne u la ong ba ka District Council lem bad ka ophis u Syiem ka Hima Mylliem kin hap ban iashong na ka bynta ban iatai halor ki lad lynti ban shah plie noh katto katne ki dukan hapoh Iewduh.
Shwa ban plie ia ka iewduh katno katno percent ruh, dei ban spray um bad thorough cleaning ia ka iew baroh kawei.
Namar lah 3bnai ka jingjakhlia bad jingsma kaba shyrkhei.
Ym lah tang ban shu ing plie noh kumto.
U Syiem Mylliem ryngkat bad ka jingsngewthuh lang bad ka Sorkar kidei ban pyrkhat sani ia ka jinglong jingman ka iewduh shwa ban plie.
Lada plie thulmur ioh ioh jingpang sa na ka jingjakhlia iwtung ki nongshongiew bapli.
Khublei Nga shu ai jingmut lem.
Nongpoh: Ki dkhot ka KSU na Umling Circle, hynnin ka miet ha ka por 9 haduh 10 baje ei ei mynmiet, ki la ioh ban bat ia uwei u briew na Nalbari, Assam bad uba la wanpoi sha Umling, khlem da iaid lyngba ka Screening Centre kaba don ha 13Mer.
Katkum ka jingiathuh da utei u bar jylla, uba la tip kyrteng kum u Pranab Kalita, u la ong ba u la mih na Nalbari, hadien ba u la shah khot ha uwei u briew na Meghalaya, ha kaba naduh katei ka jaka haduh Khanapara, u la wan da ki kali kamai kiba na Assam, hynrei na Khanapara ha Byrnihat pat u la wan da kawei ka kali bad katei ka kali kaba u shong, kam shem la rung lyngba ka Screening Centre ha 13Mer, katba na Byrnihat sha Umling u la wan da ka Auto Richshaw.
Hadien ba ki la iohbat utei u bar jylla, ki nongialam ka KSU 20Mer Circle, ki la pyntip noh sha ki Pulit bad tang hadien katta katne por ki pulit ki la leit shaw noh ia utei u bar jylla uba la wan sha Meghalaya khlem da iaid lyngba ka Screening Centre.
Haba iadei bad katei ka jingiohbat ia utei u bar jylla, u Samla Overson Lyngdoh, General Secretary ka KSU, Umling Circle, u la ong ba ka seng ka sngewkhia eh ban tip ia ka jingsynjor ka rukom talasi ia ki briew kiba nabar ha ka Screening Centre ha 13Mer, namar katkum ka jingiathuh da utei u bar jylla, la ong ba u la iaid lyngba katei khlem da shah test ialade ha katei ka jaka.
U la ong ruh ba lada ka long ha kane ka rukom, ka long shisha kaba ma ia ka jylla lada ki briew nabar ki ioh ban rung suk shapoh ka jylla, kumba ka long ia une u bar jylla uba ngi la ioh ban bat, namarkata ngi kyntu ia ka sorkar ba ka dei ban kham pyrkhing ia ka rukum talasi ha 13Mer bad ba ki dei ban talasi ia baroh ki kali kiba wan na shabar jylla.
U nong America, uba la shoh ia u doktor jong ka Civil Hospital, Shillong, um don jingpang coronavirus satia, ong ka khubor.
U Theodore Moallem, u dei uba trei bad ka seng kaba iarap ia kiba matlah ka  Blind Lead Trust, Nongthymmai bad la iathuh ba utei u don jingpang shitmet, hynrei haba la peit bniah, la lap ba um don jingpang khlam satia.
La iathuh ba utei un don ha ka jingshong kyrpang ha la iing.
U Moallem, ula leit sha Guwahati, ha ka 26tarik Jymmang ban leit shaw ia uwei u nongpang na Guwahati bad u wan phai sha Shillong, ha ka 6tarik Jylliew bad ka dei ha katei ka miet, ba ula ktah kti ia u doktor bad kiwei ki nongtrei kiba don ha Shillong Civil Hospital, ong U Bah AL Hek, myntri ka koit ka khiah ka sorkar Jylla.
La iathuh ruh ba ka dei ha katei hi ka miet, ba la ialam ia u sha hospital NEIGHRIMS, hynrei ula ialeh pyrshah bad ka dei ha katei ka por, ba ula ioh ban pyn mynsaw ia U Dr Isaac Syiem, uba la mynsaw ki shym priah kti jongu bad U Dr Syiem, un nym lah satia ban peit nongpang, haduh ba un da jem na katei ka jing mynsaw.
Shillong: U Conrad K Sangma, myntri rangbah ka Jylla, ula pyntip lyngba ka twitter, ba ki don sa lai ngut, kiba dang shu wan phai na Delhi bad na Uttarakhand, kiba shong ba sah ha Jowai, kiba la ioh pang khlam corona.
Kitei ki don mynta ha ka jingshah sumar ba kyrpang.
Baroh kiba ioh pang, ki la poi sha ka 39 ngut, kiba dang don ia katei ka jingpang, ki long 25, kiba la jah jem 13 bad uba la iap uwei.
New Delhi: Ka tnat kam poh iing ka sorkar India, ka la pynbna bad nang pynjlan ia ka pakhang shnong ha kylleng ka Ri, ka ban iai bteng haduh ka 17tarik Jymmang 2020.
Katei ka tnat, ka la pynmih ruh ia ki kyndon, ban iaid ban ieng ha ki jaka, kiba hap ha ki hot spot, green bad ki Orange Zones.
Ha katei ka kyndon, kaba dang shu pynmih mynta ka sngi, la bthah ba ki taksi ki lah ban iaid kamai noh ha ki jaka kiba hap ha ki green bad ki orange zone, tangba u dei ban don uwei u nongniah bad arngut ki nongshong bad katei kan trei kam ia ki kompeni pyniaid kali, kum ka  Ola, Uber ruh.
Ki briew ki ban leit ruh da ki kali lajong, tangba u dei ban shong u nongniah bad arngut ki nongleit jingleit.
Na bynta kiba iaid da ki ar kjat ruh la shah ba kin sdang iaid noh ha ki green bad ki orange zone.
Kitei ki kyndon, kim trei kam satia ha ki red zone.
Naduh katno tarik lah bn sdang ïaid nh ki kali ha surok.
Kan sa ktah ia ki nongñiah kali tang bai umphniang kali ruh la jynjar bad ki nongleit nongwan ruh kin dn bha rang kito kiba riewspah hi lem kmta mano shuh hi bn lah bn wai ia ka kali.
Kali Private ruh lah ban liet?.
U Bah Prestone Tynsong, symbud myntri rangbah ka jylla mynta ka sngi u la iathuh ba na ka bynta ki samla pule bad ki ba trei shabar jong ka dong shatei lam mihngi, ka sorkar jylla kan sa pynmih ia ki phom ban register lada ki kwah ban wan phai noh sha la iing.
U bah Prestone u la ong ba nalor kaba phom kaba kin sa pynmih, yn sa ai ruh ia ki telephone number ba ki briew ki lah ban phone ban pyntip sha ka sorkar ba ki kwah ban wan phai iing.
Haba ia dei bad ka jingwan phai, ka sorkar kan ym lah ban leit shaw ia ki, hynrei ki hap ban wan da ki train lane ki liengsuin  bad kata kan long ynda ka sorkar pdeng ka la pyllait ia ki train lane ki kad liengsuin ban trei kam noh.
Haba ia dei bad ki samla pule kiba don hapoh ki jylla jong ka dong shatei lam mih ngi jong ka Ri India u Bah Prestone, u la iathuh ba haduh mynta kiba la register ki la kot shaduh  ka 1500 ngut bad ka sorkar ka la dep ban pynkhreh ban pdiang ia ki ba kin wan phai sha la ka jylla.
Haba ia dei bad ka jingwan phai jong ki samla pule bad kiba trei sha bar jong ka jylla, u la iathuh ba baroh ki ba wan phai na bar ka jylla kin hap ban bud ia ki kyndon jong ka tnad ka koit ka khiah,  ha kaba ki hap ban sah ha la ki iing 14 sngi  bad ka sorkar kan pynbiang ia ka bam jong ki baroh shi iing ba kin ym ia mih ban ia khleh hapoh kitei ki 14 sngi.
U la iathuh ruh ba na ka liang ka sorkar la shai ka sngi kan khot ia ka jingialang ia ki khlieh nongsynshar shnong ban ia kren ia kane ban ia trei lang, namar tang ka sorkar kan nym lah ban leh khlem ka jingiatrei lang jong ki bor shnong.
U la iathuh ruh ba ka jingialang lashai ka sngi bad ki nongsynshar shnong kan long ban pynsngewthuh sha ki khlieh nongsynshar shnong ia ki kyndon kiba ka sorkar ka la dep ban pynkhreh kumno ban bud ryntih ia ki.
Shillong: U Symbud myntri rangbah ka jylla, haba iakren bad ki lad pathai khubor u la iathuh ba ka sorkar, mynta ka sngi ka la shim ia ka rai ba naduh ka 4 tarik u Jymmang 2020 ka la shah ban sdang trei noh ia ki karkhana bad kumjuh ia ki jaka par kiba la ioh ia ka laisen na ka sorkar.
U la iathuh ba ka sorkar ka la shah ia ki jingtrei par  kum ka Lafarge bad kiwei kiwei kiba ia dei bad ki kam tih marpoh khyndew.
U bah Prestone u la iathuh ba ka la shah ruh ban shalan ia ki mar poh khyndew hynrei kata kan long tang hapoh jong ka Ri, ban shalan sha bar jong ka Ri, ka sorkar kan dang khang.
Ha kaba iadei bad ki karkhana u la iathuh ba naduh ka 4tarik u Jymmang 2020, la shah ban plie, ia ki karkhana kiba don ha EPIP ha Byrnihat,Umiam hapoh jong ka Ri Bhoi District, ha Jaintia Hills, West Khasi Hills bad Garo Hills.
Ha kaba iadei bad ki nongtrei, ki dei ban long tang ki ba don ha ka jylla hi, yn ym pat shah ia ki ba nabar jylla ba kin wan trei ha kane ka jylla.
U la ong ruh ba ki trai ki hap ban shim ia ka jingkit khlieh ban ym wan rah briew na shabar, hynrei lada lap yn khang khyrdep ia kata ka karkhana.
Ha kaba iadei bad ki karkhana pynmih dewbilat u bah Prestone u la iathuh ba ka sorkar ka la pan ia ka kaiphot na ki bad hadien ba ka sorkar ka la ioh ia ka kaiphot na ki kan sa shim ia ka rai.
Kane ka long namar ba  kine ki karkhana pynmih dewbilat ki don kam ia shibun ki tiar kiba hap ban wanrah na shabar ka jylla.
U Myntri u la ong ba baroh baroh ki jingtrei kiba la shah ban trei naduh ka 4 tarik u jymmang 2020 ki dei ban bud ia ki kyndon kiba la pynmih na ka tnad ka koit ka khiah.
Shillong: U Bah Prestone Tynsong, symbud myntri rang bah ka jylla, u la iathuh ba naduh ka 4 tarik u Jymmang 2020 ka sorkar jylla ka la shah 25 % shi sngi ki kali ban kamai ha kiwei ki district, hynrei ha Shillong bad ki jaka ba khapsor kan nym pat shah ia ki kali ban kamai.
Haba ia kren bad ki lad pathai khubor, u bah Prestone u la iathuh ba 25 % ki kali kamai ki la lah ban kamai naduh ka sngi nyngkong,  ha la ki jong ki District.
U la ong ruh ba la dep bthah ia ki Deputy Commissioner bad District Transport Officer jong ki District bapher bapher ba kin pynbeit ia kane ka jingpyniaid ia kine ki kali kamai ki ban long beit tang 25% shisngi.
Ha kaba iadei bad ki kali riew shimet, na ka liang u bah Prestone, u la iathuh ba yn nym pat shah ban iaid, ha baroh kawei ka jylla, lait noh tang ki ba la don ki pass kali.
U la iathuh ruh ba ki kali kamai ki ba la shah ban iaid kin hap ban bud ia ki kyndon ki ba la pynmih da ka sorkar bad ka tnad ka koit ka khiah.
Shillong: U Bah Prestone Tynsong, symbud myntri rang bah ka Jylla,  haba ia kren bad ki lad pathai khubor, u iathuh ba mynta la lah ban ong ba ka jylla Meghalaya, ka la lait na ka jingpang Covid 19.
U la iathuh ba baroh 10 ngut kiba ladep ban test, ha ka sien ba nyngkong bad ka sien ba ar ki la long negative, kata ka mut ba ki la ioh ia ka jingkoit kaba pura na ka ne ka jing pang Covid-19 bad kumjuh ia iwei i ba ladep test mynta ka sngi, ha kaba ka result jong i ruh ka long negative.
Na ka liang u bah Tynsong u la ong ba ha ka test kaba ki leh nyngkong ia i ba phah sumar ha civil Hospital, i ba ioh jing pang Covid-19 ka la long negative,u la ong ruh ba u kyrmen  skhem ba ka test ba ar ruh kan long negative.
U la iathuh ruh ba kat kum ka kyndon; kine baroh 11 ngut ki ba la ioh ia ka jing koit kin hap ban quarantine ha ing ia lade na ka bynta ka 14 sngi.
U la iathuh ruh ba haduh mynta ki sample kiba la dep phah test ki long 1629 tylli, kiba long negative ki long 1557 tylli, bad ka result kaba  dang ap ka long 60 tylli.
U la ong ba ha duh mynta ym shym ladon shuh kiba ioh thymmai,  na kane ka jingpang Covid-19 ha ka jylla ha kaba la lah ban ong ba ka jylla Meghalaya ka la lait na kane ka khlam Covid-19.
Ka tnat kam poh iing jong ka sorkar India, mynta ka sngi, ka la pynbna, ba ia ka pakhang shnong, yn dang pynjlan biang,  sa ar taiew bad katei kan bteng naduh ka 4tarik Jymmang 2020.
Katei ka jingpakhang shnong, kan don pat mynta ia ki kyndon, ki ban dang pynbeit thymmai bad kitei kin dei na bynta ki jaka kiba hap ha ki Red, Green and Orange Zones, ha kaba yn pyn jynsur ia kito ki jaka kiba ha Green bad Orange Zones.
Guwahati: Wat la ka jing pakhang shnong, ka don ha ka Jylla Assam baroh kawei, hynrei hynnin ka sngi, ka la don ka jing ia lum lymbung ha kawei ka iing mane Muslim ha ka shnong Panduwa jong ka Lakhimpur District bad haba ki pulit ki leit ban khanglad, ki la shah lun maw pynban.
Ki don shibun ki kali, kiba la shah lun maw ha katei ka jingleit pynpra jongki ia ki briew ha katei ka iingmane Muslim, haba ki riew paidbah, ki la kawang da ki maw, ong ka khubor.
La iathuh ba ki don bun ki pulit bad U Headman jong katei ka shnong, ula mynsaw ha katei ka jingshah lun maw.
U  Biswajit Nath, u officer-in-charge katei ka thanat ha ryngkat bad U Headman, la ialam ban leit shah sumar ah  North Lakhimpur Civil Hospital.
Shillong: U Conrad K Sangma, myntri rangbah ka Jylla, u thoh ha ka twitter peij jongu, ha kaba u iathuh ba ki arngut kiba shah sumar ia ka jingpang coronavirus bad kiba sah ha Civil Hospital, ki la ioh jingkoit.
U Myntri rangbah, u iathuh ba la lap ba ki la koit, hadien ba la dep test ia ki arsien arwat.
Ka test ia kitei, ka dei hadien ba ki la don 14 sngi, ha ka jing ia shong jngai iwei na iwei pat.
Ka Dorbar Dong Barato-A ba hap hapoh ka Shnong Barato, West Jaintia Hills District ka la pynpaw iaka jingsngewnguh ba khraw haduh kata kata ia u Local MLA jongngi uba la kloi ban kner ki kti jingiarap lem ia ki khun ka Dong jong ngi da u khaw ha kum kane ka saw ka sain ban ia khun pyrshah iaka jingsaphriang une u khniang jingpang Corona virus ne u Covid-19, ia ki long ing kiba duk kiba shaniah tang na ka bylla sngi bam ioh bam.
Ym tang ha kum kane ka por u ma Nujorki Sungoh u la iarap iangi shibun kiei kiei ki jingdonkam jong ngi kum ka Dong khamtam naduh ki scheme bapher bapher u la pynioh iangi, u long shisha ka jingkyrkhu ba khraw ia ngi, khamtam ngi kum ka Dong ngi dang don ha ka jingpynkhreh iaka KJP Synod Mihngi ha u snem ban wan kata ha u 2021, ryngkat bad ka Balang Presbyterian Barato.
Lyngba ka kyrwoh na ma Sarlangki Dkhar u General Secretary Dong Barato-A, Ngi pynpaw ba ka Dong baroh kawei ngi dap ram ia ki jinglehbha jong phi ma Nujorki Sungoh, ngim don kyntien ban pynpaw da kumwei hynrei tang kawei “KHUBLEI SHIBUN EH M.
L.
A" bad ngi phah ka jingkyrkhu kyrdoh ryngkat ki jingduwai ba phin ioh ka met ka phat kaba shait ba khlain bad ka jingshemphang ban ai ka jingshakri ia u paitbah.
Katba baroh ki skul ha ka jylla kim pat khohreh ne kyrkieh eiei ban pynlong skul noh bad ba ki dang ap peitthuh artad artad da ka jingsngewtieng īa ka jinglong jingman bakhim shitom (grim situation) kaba la wanrah da kane ka Khlam COVID-19, pynban nga la īoh jingtip ba kadon kawei ka skul hangne ha Rilum jongngi īa kaba, na ka bynta ka burom jongka, ngam kwah ban pynpaw kyrteng, kala kyrkieh palat ban pynlong skul noh wat haba tang kane ka Lockdown kaba la pynjari da ka Sorkar Pdeng ruh kam pat kut.
Ha kaba īadei bad kane, katei ka skul la sngewthuh ba kala thoh shithi sha u/ka Deputy Commissioner jong kata ka district ban pan jingbit na uta/kata ka Deputy Commissioner ban shah īa katei ka skul ban pynlong skul noh, puluiñ! khlem jingpyrkhat jngai eiei īa kane ka jingma kaba la-ap lypa.
Lah ruh ban sngewthuh ba īa kata ka shithi la īasoi ne signed lang da ki bor jong ka skul bad da bun phew-ngut (ymtip katno ngut?) ki kmie ki kpa jong ki khynnah skul jong katei ka skul.
Ka pynlyngngoh shikatdei eh ban pyrkhat tip ha kano ka rukom tip ba ki kmie ki kpa kila leit kylla long ñiangkohnguh beit ha ki bor jong katei ka skul kat haduh ba kin da shu saiñ ne soi beit īa katei ka shithi khlem da lah ne īohlad ban pyni daw eiei lem!Kaba pynlyngngoh shuhshuh kalong ba, kumno katei ka skul ka nud ban khot jingīalang ne meeting īa ki kmie ki kpa jong ki khynnah skul jongka wat haba ka kyndon-aiñ (protocol) jong ka Lockdown kaba ong shai ba ‘ymshah īano īano ban īalum ha kano kano ka jaka palat īa ka 5 ngut briew’ kadang treikam.
Hato katei ka skul kam don jingtip seh shaphang jong kane? Tip mano ruh īoh lehse katei ka skul kala pynkheiñ wat īa ka protocol jong ka Social Distancing haba kala khot meeting īa ki kmie ki kpa (parents) ban īoh īa ka jingsoi (signature) jongki ha katei ka shithi jongka.
Lada katei ka skul ka khlem khot meeting shuwa īa ki kmie ki kpa, tharai kumno kalah ban long ba kin soi ha katei ka shithi sha u/ka D.
C.
(intended letter to the D.
C.
concerned)? Lada ki kmie ki kpa ruh kila leit sha ka meeting bala pynlong da ki bor jong katei ka skul, ka pyni ba maki ruh kila pynkheiñ īa ki hukum jong ka Sorkar halor ka Lockdown bad ka curfew bad kumta kidei ban shah kylli jingkylli ha ki Pulit katkum ki kyndon jong ka aiñ.
Kalong kaba shongnia ruh ban kylli ba, lada ki bor jong katei ka skul kila phah soi ne phah sign īa ki kmie ki kpa ha katei ka shithi ne application, ki donkam ban shah tohkit ha ki pulit ba da kano ka rukom ne ka lynti kila īoh īa ka jingsoi ne signature jong ki kmie ki kpa, īoh haleh ka skul kala pyndonkam da ka lynti kabym īahap, kum da kaba shu pynbor pyrshah īa ka mon jongki (made to sign under pressure/compulsion against their willingness).
Katkum na ki khubor kiba ngi īoh na kasngi sha kasngi la ong ba kane ka Khlam ka ktah kloi bha īa ki khynnah kiba dang kham rit ka rta bad īa kito ki rangbah kiba lakot īa ka 60 snem shajrong bad la-ong ruh ba ngi dei ban sumar bha īa kine arjait ki briew.
Haba kumne, hato katei ka skul kam buh īa ki khynnah skul lajong ha ka jingma bad ruh, īa ki bahaīieng-hasem jongki bad īa ka imlang-sahlang hi baroh kawei? Lane, hato katei ka skul ka don jingkitkhlieh ne jingtieng eiei īa kane ka jingma, īohba lehse bun na ki khynnah skul jongka kin ngat ha kane ka Khlam bashyrkhei? Hato ka lahbiang īa kane ka skul ba kan pyrkhat tang īa ka jingpyndep īa ki course lajong jongka? Kan myntoi aīu kata ka jingpyndep course lada ki briew pat ki dang īap bad ki dang lut na ka pyrthei? Hato seh kalong kaba dei ba ngin īabeh īa ka jingstad da kaba knia noh īala kijong ki khun ha kane ka Khlam bashyrkhei ne ha kano kano ka bor bakhyllah? Īa kaban lei pat ba ngi īoh khun? Hato seh ka kham kordor kane ka CORRUPT COMMODIFIED EDUCATION SYSTEM (kaba la kylla long tang ka kam jingīakhaīi) ban īa ki khun jongngi kiba ngi don? Ne, hato don ki briew kiba enjoy ne kibym sngeweiei ban īohi īa ki briew kiba īap ha kane ka Khlam ne ha kano kano ruh kawei pat ka bor bakynsha? Lada kidon, kin dei tang kito ki briew kiba don jingīadei eiei bad ka bor ksuidtan aīu aīu (Satanic element) hi.
Kaei kaba pynīohi na kane kalong ba, imat katei ka skul kam ju salia ban wad jingtip shaphang jong kane ka Khlam COVID-19 kumno ka ktah īa ki briew bad haduh katno ngut kala bam īa ki briew ha ka pyrthei, lane ba kam ju patiaw ban pule īa ki kotkhubor ban īoh jingtip shaphang ki hukum kiba ka sorkar ka pynjari na kapor sha kapor, khnang ban īalehpyrshah īa kane ka Khlam bam briew bad kumta ka sah beit kum kabym don jingtip eiei (ignorant), la kadei shaphang jong kane ka Khlam ne shaphang jong ki hukum kiba ka sorkar pynjari; bad kane kadei ka kam-biej ha ka liang jong katei ka skul.
Imat ruh katei ka skul kam tip eiei ba ka Jylla baroh kawei kadang īai īakren halor ka jingdonkam ba ka Sorkar Jylla kam pat dei ba leh kyrkieh ban phah plie noh īa ki skul, wat hadien jong ka Lockdown, halor ka jingpynshongnongrim (contemplation) īohba ba kane ka Khlam kan dang khiekhlieh thymmai biang.
Ban da kadei ba katei ka skul kala buddien ne wad jingtip tista bha shaphang jong kane ka Khlam, kan ym jin da la kyrkieh ban thoh īa katei ka shithi sha uta ne sha kata ka D.
C.
, pynban kala dei ban ap shuwa da ka jingīaishah tad haduh ynda ba ka Sorkar Jylla kala pynmih īa ki hukum (order) ne ki jingbthah (instruction) kiba biang ban pyni ba kala shngaiñ ban plie noh īa ki skul baroh.
Imat katei ka skul kam salia shisha wat lada ki khynnah skul jongka kin īohkem īa kane ka jingpang Khlam bad ba kin long ruh kum ki nongpynphriang īa kane ka Khlam sha kiwei pat ha katei ka district bad wat ha ka Jylla baroh kawei ruh.
Ka jingkwah jong katei ka skul ban pynlong skul noh dang hala mynta haba baroh ki aiñ-tyngkan ne leh-adkar (protocol) kidang don hala ki jaka jongki (dang pynjari īaki) kalong kaei kaei kaba pynsngewlong thamula (silly) ban pyrkhat bad kam dei ban īoh jingpynksan (justification) halor kane ka phang namar ngim tip lano bad naei kane ka Khlam kan wan ban kyrtoh īangi.
Namarkata, ki D.
C.
kiba dei peit īa katei ka district kim dei satia ban ai jingbit īa katei ka skul ba kan plie noh dang hala mynta.
Da kane, nga shim īa ka lad ban īasam-jingmut lem bad baroh maphi kiba īoh pule īa kane ka article bad īaphi ruh ki bor skul kiba don ha kane ka Jylla ba phim dei ban long kiba khim mynsiem bad kiba lyngkot jingmut jingpyrkhat ban īohi tang īa ka pisa bad īa ka jingpyndep noh ‘course’ lajong lajong kiba don ne kiba dei īa une u snem uba mynta (2020) uban sa leit noh sha ka īawpaw (oblivion) sa tang katto katne bnai.
Kan myntoi aīu keiñ kata ka jingkwah pyndep ‘course’ noh jongphi lada phin duhnoh pat, ha kane ka Khlam bashyrkhei, īa kito ki khynnah skul baieit jongphi na kiba phi ju īoh īa ka nam bad ka burom jongphi kum ki nongpynīaid skul bakhraw bad kum ki nonghikai skul badonburom? Kan myntoi aīu ruh ba phin īoh īa kata ka pisa ne ka scheme ne ka fund ne kano kano kawei pat ka snap pisa-tyngka kaba phi la ap khmihlynti ban īoh hynrei phi duh noh pat īa kito ki khlur jong ka lawei, ha kapor ba ki dang sdang ban khie-ih bha, kiba dei ban wanrah nam wanrah burom īa ka skul jongphi bad īa ka Jaitbynriew hi baroh kawei? Katno leilei kan long kaba pynpangnud haduh katta katta lada ngin duh noh īa kito ki ‘Little angels’ baluilui, kibym pat sngewthuh eiei ruh em kamut aīu kata ka Khlam īaki! Lada kine kin īap noh khlem pat dei por, tang na kadaw jong ka jingkwah burom palat jongphi, hato phin nym kitpop hakhmat u Blei? Kum ki nongpynīaid skul bastad bad kum ki nonghikai skul bashemphang kiba kham tip īa ka dor jong ka jingim-briew, phi dei ban long kiba pyrkhat kylluid-mynsiem bad kiba īar jingmut-jingpyrkhat ban īohi ba ka jingim jong ki khynnah skul baieit jongphi bad ki khun baieit jongngi kalong kaba shngaiñ (safe) bad kaba lait na kino kino ki jingpynrit-mynsiem (free from fear) kum na kane ka Khlam ne wat na kane ka Corrupt and Commodified Education System ruh.
Lada ngin duh noh īa une u snem-Khlam (Pandemic year) ruh, kin dang don shibun bah da kiwei pat ki snem kiban dang īai wan bad kiban dang īai tyllun na ki thiar jong ka bymjukut jong u Blei, te ngim duhnong eiei ruh em.
Kaei kaba donkam eh mynta kalong ba ngin lait noh shuwa na kane ka Khlam bakhyllah jingtriem, khlem da duh-ei shuh wat tang īa kawei ruh ka jingim bakordor jong ki baieit bathoiñ jongngi ha ka bor jong kane ka Khlam.
Ha kajuh kapor ngi dei ban long kiba la pynkhreh dohīap, wat lada ngin hap ban bam tang shisien shisngi tang ban im, na kadaw ba ka Sorkar ka hap ban shim īa ki mawjam kiba eh (stringent measures) ban jop īa kane ka Khlam, kum kaba pyntreikam īa ka Lockdown bad īa ka curfew ne kum kaba khate noh katto katne na ka tulop jongngi lane kum kaba pynhiardor noh īa ki mar die mar thied ha īew bad kiwei kiwei.
Kaei ba ka Sorkar ka leh mynta kalong ban īohi īangi iwei-pa-iwei ba ngi lalait na kane ka mradkhlaw Coronavirus bad ba ngi dang im wat hadien ba kane ka Khlam kala leit noh sha ka jingīap bymjukut jongka.
Sngewbha wat nym pat pynlong skul kyrkieh shuwa īa mynta u snem, pyndonkam īa ka jingstad Logic jongphi- kham lah kaba duh īa u snem uban sa leit noh ne kham lah kaba duh īa ki soh ba dang khie dang san jong ka lawei (fertile products of the future)! Mano ba sngewbha ban īohi īa ki khun jongngi ba ki īap pangnud khlem pat dei por? (Who would love to see our children die a sadful undue death?).
Wat kheiñsting (underestimate/overestimate) īa kane ka Khlam COVID-19 kaba rieh ha ka lyer bad kaba bam da ki briew (man eater Pandemic) namar ka lah ban wan kyrtoh biang ruh (possibility to relapse).
Ka dang lung ne kloi eh palat kapor ban ong ba ngi lajan jop ne ba ngi lajop (it is too early to say that we are about to win or that we have won).
Īa ka ding kaba la pluh dei ban tem bha ba kala lip jak, ba wat i symphliah-ding iba ritduh eh ruh dei ban īohi ba ila dep lip ne īap, lymkumta ka ding kan khie-im biang ha ka jingbeh ka lyer, bad kan pynjulor arshah.
Ka jingshisha ka sah, ba ki khun jongngi kin ym īap ne kin nym kylla biej noh wat lada yn khang īa ki skul baroh shisnem mynta u snem ruh; hynrei dei ban pynkiew klas beit īaki da kaba pynjari da ka Jingpyrkhat bakham kyrpang na ka bynta īabaroh ki khynnah jong ka skul (Extraordinary General Grace system should be considered).
Katba īa ka jingminot jongki pat, khlempep, ngin sa īohi ha ka result jong u snem uban bud ynda haba kila shong ha ka klas kaba kham hajrong – kiba minot te kin pass beit, hynrei kibym minot te kin fail ne sah klas!Uba burom,ka long kaba dei kata ka jingai jingmut jong phi nga ngeit ba ka sorkar kan shimkhia ia kane ka jingkyrpadKhublei shibun bahDon ki skul private ba lah phah siew bai skul pynshai lem.
Dhaka: Ka Bangladesh Doctors Foundation (BDF), ka seng jong ki doktor, ka iathuh ba haduh hynnin ka sngi, ki don 475 ngut ki doktor, kiba ioh ia ka jingpang khlam coronavirus ha katei ka Ri.
Kitei ki dei kiba trei ha ki hospital sorkar bad ha ki hospital jong ki riew shimet ruh.
“Ki don 35 ngut kiba ioh ia katei ka jingpang, tang ha ki 24 kynta ba ladep" ong U  Nirupam Das, chief administrator jong ka foundation.
Na kitei ki doktor, la iathuh ba ki don 316 ngut kiba trei ha ki hospital sorkar, 122ngut ha ki hospital ki riew shimet bad 37 ngut ha kiwei pat ki jaka trei kam.
La iathuh shuh shuh ba ki don 343 ngut kiba ia bit jingpang tang ha ka Dhaka Division bad kitei ki dei 203 ngut ha ki hospital sorkar bad 119ngut ha ki hospital shimet.
La pyni shuh da katei ka jingkhein, ba ki don 54ngut kiba ioh ia katei ka jingpang ha  Mymensingh division, 14 ha Chattogram, 25 ha Khulna, 10  Barishal, 6 ha Sylhet bad 7 ha Rangpur division.
Kiba iap haduh mynta ha Bangladesh, ki don 168 ngut bad sa 7,667 ngut kiba ioh ia katei ka jingpang.
Shillong:U Commissioner jong ka tnad Excise jong ka sorkar Jylla u Pravin Bakshi ha ka 28 tarik u iaiong 2020 u la pynmih ia ka jing pynbna ba baroh ki dukan kyiad phareng ki ba don ia ka IMFL licence ba kin dang bteng biang ia ka jing khang ban die ia ka kyiad ha baroh kawei ka jylla Meghalaya.
Kata kan long na duh ka 1 tarik u Jymmang 2020 haduh ka 15 tarik u jymmang 2020 bad haduh ban da pynbna biang da kumwei pat kane ka long kum shibynta ban iada na ka jingpur sted u khniang jing pang covid -19 ha ka jylla.
New Delhi: Kiba ioh ia ka jingpang coronavirus ha India, ki la poi sha ka  35,043 bad kiba iap, ki poi sha ka 1,147, ha kaba kiba iap ha ki 24 kynta ba ladep, ki long 73ngut.
Katei ka jingpang, ka la ktah ia 3 million ngut ki briew ha ka pyrthei baroh kawe bad kiba iap, ki poi sha ka 2lak ngut.
Na ki  1,147 ngut kiba iap ha India, ha Maharashtra, kiba iap ki long 459ngut, ha  Gujarat 214 ngut, ha Madhya Pradesh 137ngut, ha Delhi 59 ngut, ha Rajasthan 58, Uttar Pradesh 39, West Bengal 33, Andhra Pradesh with 31.
Na kitei ki 35,043 ngut kiba dang ioh pang, ki don 25,007 ngut kiba dang shah sumar bad 8,888ngut kiba la jem noh bad ki don sa 111ngut ki bar ri.
La iathuh ba ki don 40ngut ki pulit, kiba ioh jingpang  coronavirus ha Malegaon jong ka Maharashtra.
Kitei ki dei kiba leit pahara ha ki jaka, kiba don kiba pang coronavirus.
Ka Malegaon ka dei ka jaka, kaba ka jur bha ka jingpang  Maharashtra.
Ki don 82ngut kiba ioh ia katei ka jingpang ha ki 24 kynta ba ladep bad kiba pang tang ha  Malegaon ki don  258 ngut haduh mynta.
Shillong:Ka jingjia pluh ding ha shnong Nongkwai, ka la jia ha ka 28tarik Iaiong 2020, ha ka iing ka kong Helina Sumer.
Katei ka dei ka iing, kaba ka shong ka sah Helina Sumer.
Ka jingtip ba bniah halor kane ka jingpluh, la iathuh ba ka jia ha ka por janmied hadien ba la dep shet dep tiew bad ka la pynlip bad suit um noh ka dpei, hynrei mar kumta ka la tied ka leilieh bad lip ka lait bad kumta kumta ka la pluh  ka iing jong katei ka longkmie.
Ka ding ka la bam duh ia baroh ki jingdon jingem, wat la kam don ka jingduh jing julor ia ki briew.
U Bah RF Lyngdoh, Basan ka Raid Mawlieh ula ia kynduh ia ki trai iing bad ula kyrpad ia ki bor pulit bad ki bor jong ka Pynursla Civil Sub division, ban pan jingiarap mar mar ia katei ka long iing.
Jowai:Ki pulit jong ka Ummulong Beat House, West Jaintia Hills District kiba ap pahara ha surok bah ki la ioh bat haduh 65 ngut ki bar Jylla kiba la phet tuh na Khliehriat, East Jaintia Hills District da kaba rieh ha ka body jong kawei ka trok kaba don ia u nombar AS 01-FC-3389.
Hadien ba la tohkit ia kitei ki bar jylla la pynphai biang ia ki sha Khliehtriat.
Ka jinglap ia ki bar Jylla ha katei ka jaka, ka dei hadien ba la ioh bat ia shi kynhun kiwei pat ha Byrnihat.
Kam myntoi ban bat namar ka sorkar ruh ka la ailad ban apply iakiba kwah leit phai.
Shillong:U Symbud myntri rangbah ka jylla, u Bah Prestone Tynsong ha ba ia kren bad ki lad pathai khubor  u la pynshai ba ka pisa bai trei na ka bynta ki briew kiba bylla lyngba ka  Job Card ka ba la tip kum ka bylla shispah sngi ne ka Mahatma Gandhi National Rural Employment Guarantee Act (MGNREGA), ki dei ban siew lut ia kito kiba la dep ban ai work order, wat lada ka jingtrei ka la dep ne kam pat sdang ruh.
Kane ka jingpynshai jong u bah Prestone Tynsong, ka long  halor ka jingkylli ba ia  jingsiew ia ka bai bylla ka long tang ia kito ki jingtrei kiba la dep bad sdang trei.
U myntri u la pynshai ba ka jingsiew kaba ka sorkar ka la siew ia ka bai trei kan long ia kito kiba la dep ai work order wat la ki la dep trei ne kim sdang ruh, ka bai trei ki dei ban siew noh.
Jowai:Ki Nongshet ja sngi khynnah skul, ki la pynpaw ba ha kum kane ka por ba kordit kin da sngewnguh shi katdei eh ba lada u Prime Minister ka ri un leh isynei ïa da kaba pynkiew noh ïa ka jingsiew sha ka san hajar tam shi bnai bad ban siew ruh 12 bnai ha ka shi snem khnang ban ioh ban pyndonkam ia ka jingsiew na ka bynta ki khun ki kti jong ki.
“Ka long kaba eh ïa ngi kiba ïoh tang shiphew hajar tyngka shi snem bad ïa ka pisa ngin ïoh pat hadien palat ïa ka lai bnai ba ngi la dep treikam", la pynpaw ka N Toi, General Secretary ka All Jaiñtia Mid Day Meal Workers Union, Jowai.
Ka kynhun ki nongshet ja sngi ha ki skul bapher bapher ha WJH hapoh ka shatri jong ka All Jaiñtia Mid Day Meal Workers Union, Jowai, ka pynpaw ïa ka jingsngewnguh shi katdei eh ïa u ma Lahkmen Rymbui, u Myntri ka tnad pule puthi bad ïa u Bah DP Wahlang Principal Secretary ka tnat pule ka sorkar jylla kiba la shimkhia haduh ban da ïoh lad syndon ban ïa kren bad u Dr Ramesh Pokriyal Nishank u Myntri ka tnat pule ka sorkar pdeng myn ha ka arphew khyndai April 2020.
Kane ka jingïa kren u Myntri ka jylla bad u Myntri ka sorkar pdeng ka la pynïoh mynsien shibun bha ïa baroh ki nongshet ja sngi ïa ki khynnah skul lyngba ka mid day meal scheme ka sorkar pdeng, khamtam eh kum ha kane ka por ba ngim ïoh shuh ban leit trei bad ba ki marbam ha ïew ha hat ki la kiewdor sha ba palat u pud.
Katei ka seng ka la pynpaw ruh ka jingiaroh ruh ïa u Narendra Modi ji u Myntri Rangbah duh ka ri India bad ha ryngkat kiwei ki Myntri ka sorkar pdeng, namar ba da lah shisha ban tehlakam ïa ka rukom synshar ban koit ban khlain ka Ri ban ïaleh ban pynduh ïa ka jingsaphriang u Khniang jingpang corona.
“Ngi don ka jingkyrmen ba ka sorkar India kan pyntreikam noh ia ka jingkyrpad rit ka jong ngi lyngba ka jingshimkhia u Conrad K Sangma, myntri rangbah, u Lahkmen Rymbui, myntri ka tnat pule ka jylla namar ba kine ki ki don shisha kata ka mynsiem ban ïarap para briew khamtam ïa kiba bylla sngi bad kiba duna ka ïoh ka kot, kiba duk ba kyrduh, khamtam ha kum kane ka por ka jingpang khlam kaba la ktah ïa baroh ka pyrthei", la pynpaw ka kyrwoh khubor na ka seng.
Shillong:Ka Executive Committee jong ka Dorbar Shnong Pohkseh, ha ka jing ialang mynta ka sngi ka la shim ia ka rai ban pynlong kiba phikir bha, na ka bynta ban iada ia ka shnong kum ha kane  ka por ba don ka jing pakhang shnong na ka bynta ban tehlakam iaka jing pang’corona virus’.
Ha ka jing ialang ka Dorbar Shnong Pohkseh ka la pynrem ruh ia ka jing niah bakla kawei ka long kmie ia ka kali pulit ban pynkhein iaka ‘lockdown’.
Halor kane ka jingjia ka dorbar shnong ka la pynpaw ka jing sngewbynniaw ba kum kine kiei kiei ki jingjia ha kum kine ki por haba ka ri bad ka jaitbynriew baroh kawei ka dang don hapdeng ki jingeh bad jingtynjuh lyngba kane ka jinglynshop jong kane ka jingpang Covid19 ne Khlam.
Ka Dorbar Shnong ka kyntu ia baroh ki nongshong shnong ba kin long kiba adkar bad husiar ha ka iaid ka ieng hapdeng kane ka jingpyrkhing da ka bor sorkar, khamtam eh ha ka por mynmiet.
Shuh shuh lada don mano mano ba leh pyrshah ia ki jingmana shnong/sorkar, ka shnong kan sa leh ia kaba donkam.
Shillong:Ka Khasi Students’ Union War Jaintia Circle ka ai khublei ia ka Sub Divisional Officer (Civil), Amlarem Sub Division ba ka la shimkhia ban pynmih ia ki dor ki mur jong ki marbam mardih hapoh ka Sub Division khnang ba ki dukan kin ym ioh ban die katba ki mon ne ban shim kabu khamtam ha ka por kaba mynta.
Na ka liang ka seng ruh ka maham jur sha baroh ki dukan kim dei ban die tam nalor ki dor ba la buh bad la kyntu ruh sha baroh ki dukan ba ki dei ban wah ia ki dor ki mur ha ki dukan jong ki.
Ka seng lada ka lap ba kino kino ki dukan kiba shim kabu ka seng kam banse ban leh ia kaba donkam katkum ba shah ka ain.
Ka seng ka ai khublei bad sngewnguh ia ka Sub Divisional Officer halor ka jingshimkhia ban pynpoi ia u khaw ei ba la ioh 5kg shiklieh ryngkat bad u dai sha baroh ki shnong jong ka Sub Division Amlarem.
Ka seng ka ai ia ka jingiaroh ia I Madam J.
U Kharpuri iba la trei shitom bor bah na ka bynta ban pynsuk ia u paidbah katba I lah synei ha baroh ki jingdonkam, ong ka kyrwoh la phah da u General Secretary Samla Lurman B.
Talang.
Shillong:U Bah Titos W Chyne, Chief Executive Member (CEM) ka Khasi Hills Autonomous District Council (KHADC), mynta ka sngi u la leit ban noh synniang da ki mar bam ia ki ar tylli ki jaka ri khunswet ba la pyniaid bad peit da ka KJP Assembly ha Jaiaw bad Mawphlang.
Ha kaba sdang u Bah Titos W Chyne lem ryngkat ka kurim, ki khun bad kiba ha ing ki la leit ban noh synniang da ki mar bam ha ka AWT Girl’s Home ha Jaiaw, Shillong kaba ri ba kdup 48 ngut ki khynnah khunswet kiba dei ki kynthei.
Ha ka jingialang ba lyngkot shwa ban aiti ia ki marbam la ioh ia ki jingkren bad jingduwai ha kaba la ia donlang U Tymmenbasan K Lyngkhoi, U Pastor P.
Hynniewta, U Pastor HM Wahlang, ki nongkitkam shnong bad kiwei kiwei.
Hadien kane u Bah Titos W Chyne u la hiar ban noh synniang da ki marbam sa sha ka jaka ri khunswet ha Mawphlang kaba la tip kum ka William Lewis Boy’s Home kaba kdup bad ri 57 ngut ki khunswet kiba dei ki shynrang.
Hangne ruh ka la don ka jingialang ba lyngkot na u CEM bad ki jingduai na ki nongialam Balang.
Shillong:Ka KSU Jaintia Hills District Unit, ha ka kyrwoh lyngba u President Samla Ohibait   ka pyn paw ia ka jingpyrshah jur halor ka jingthmu jong ka sorkar jylla ban wan rah ia kita ki 30 tylli ki truck kit dewiong na ka jylla Assam ban wan sha ka jylla, khamtam eh ban wan pynbiang dewiong sha ki kompeni dewbilat, kiba don ha poh East Jaintia Hills District.
Ka seng ka dawa jur ba kam lah ban pdiang ia kaba kum kane ka jait kam ha kaba kum kane ka por ba dang hiran bha, ha kaba ka sorkar, ka dei ban pyrkhat shwa ia ki paradoh parasnam jong ngi naduh ki nongtrei ne ki khynnah pule kiba don shabar jong ka jylla kiba kwah ban wan phai sha la ka jong ka jylla ne ka iing ka sem, katba ka sorkar pat haduh mynta kam pat lah ban wanrah ia ki sha ka jylla lajong.
Kyntang iawai ka seng ka dawa jur na ka sorkar ba ka dei ban pynsangeh mardor ia katei ka jingkwah jong ka sorkar ban wanrah ia kita ki 30tylli ki kali kit dewiong ban wan na bar jong ka jylla.
Te la jia ba ka sorkar kam lah ban pynsangeh, ka seng kan hap ban iaid da kawei pat ka lynti.
Ka East Jaintia National Council (EJNC) ka pynpaw ia ka jing sngewlyngngoh bad ka jing pyrshah kaba jur ia ka jingpdiang jong ka Sorkar jylla lyngba jong u Bah M.
R Synrem Commisionner & Secretary ka Tnad Commerce & Industrial, ia ka jing tyrwa jong ki karkhana Dewbilat kiba kynthup iaka Star Cement, Meghalaya Cement & Dalmia Cement (Bharat) kiba don hapoh East Jaintia Hills District ban wanrah Dewiong na Assam 30 trok shisngi.
Ka rai jong ka Sorkar Jylla lyngba ka Tnad Commerce & Industries ka lah ban buh iaki nongshong shnong jong ka EJHD hapdeng ka jing ma kaba khraw na ka jingsaphriang jong u COVID – 19.
Ka EJNC kawei na ki sengbhalang kaba peit ia ka bha kamiat jong ka imlang sahlang, ka pyrshah jur ia ka jingpdiang jong ka Sorkar Jylla ia ka jingwan jong ki Trok Dewiong na Assam, khamtam ha kum kane ka por ba ka Ri India baroh kawei ka don hapdeng ka pakhang shnong.
Ka EJNC ka kren shai ba lada ka Sorkar Jylla kam pynsangeh ia kine ki Trok Dewiong ban wan shapoh ka East Jaintia; na ka liang ka seng kan sa iaid da kiwei pat ki lynti.
Ha ka juh ka por la kyntu ia ki MLA,MDC ka East Jaintia hills, ban pyrshah jur ia kane ka rai jong ka Sorkar Jylla na ka bynta ka jingshngain jong ki paitbah ka District bad ka Jylla hi baroh kawei.
Ka seng Meghalaya people’s United Front-East Jaintia Hills District (MPUF-EJHD) ka pyrshah jur ia ka rai jong ka sorkar ban ai jingbit ia ki  karkhana dewbilat ban wanrah dewiong na Assam haduh 30trok shi sngi tang sha kawei ka company bad lada kynthup lang baroh ka mut ha ka shi sngi ki kali dewiong na Assam kin wan haduh 270tylli sha ki khyndai tylli ki Cement Factory kiba don hapoh East Jaintia.
Ka seng ka dawa naka sorkar ba kam dei ban ailad ia ki Cement Company ban wanrah ka jingma iaka jylla,  namar ka jingsaphriang u khniang virus u ba ngi tip kum u COVID:19.
Ka seng MPUF – EJHD, ka sngewdei ban ong ba lada ka sorkar jylla ka dang kyrpad na u Prime Minister ka Ri ba ka jylla ka dang donkam ban pynjlan ia ka pakhang shnong,  te balei mynta pat ka sorkar ka la shah syndon ia ki kali dewiong na Assam ban pynpoi sha ki Cement Factory kiba don ha East Jaintia.
Ka seng, ka maham ba  lada ka sorkar ka iaid shakhmat iaka rai jong ka ban shah beit ban wan kitei ki kali kit dewiong kiba nabar lada jia ba jur ka jingsaphriang u COVID:19 sha ki paidbah ka Sorkar ka hap hi ban bah khlieh, pynkut ka kyrwoh na u president ka Seng u bah Michal Chyrmang.
Nongpoh:Ki san ngut ki MLA ha Ri Bhoi, ki la ong ba ki la trei shitom shisha ban iarap ia ki paidbah bad khamtam eh ia ki longiing baduk, ki la iakynduh jingeh ban ioh bam ha kane ka pakhang shnong kaba la 37 sngi kynthih ha ka ri hi baroh kawei, kata na ka bynta ban iakhun pyrshah halor ka jing saphriang jong u khniang jingpang COVID-19.
Haba sngap ia ka sur jong kitei ki san ngut ki MLA ha Ri Bhoi, ki la ong ba ha kaba kum kane ka por, ki sngewthuh eh ia ka jingeh kaba la iakynduh da ki paidbah bad khamatam eh ia kito ki longiing kiba im da kaba bylla sngi, ne kaba bylla mynsngi bad bam da miet, hynrei watla katta ki la ong ba ki la trei shitom ban ai ka jingiarap kaba kyrpang, na bynta jong kito ki longiing kiba mad shisha ia ka jingeh ban ioh bam.
Kitei ki san ngut ki MLA, kiba kynthup ia u Bah Sosthenes Sohtun, MLA ka Jirang, u Bah Mayraldborn Syiem, MLA ka Nongpoh, u Bah Jason S.
Mawlong, MLA ka Umsning, u Dasakhiatbha Lamare, MLA ka Mawhati bad u Bah George B.
Lyngdoh, MLA ka Umroi, ki la iathuh ba ban tip ia ka jingeh jong kito kiba mad shisha ia ka jingeh ban ioh bam, ki la sam khaw sha kiba bun tylli ki longiing baduk bad nalorkata ki da kyntu ruh ia ki nongialam shnong ha la ki jong ki Constituency ba ki dei ban pyntip lada don ki paidbah kiba kynduh jingeh ban ioh ia ka bam.
Na kitei ki san ngut, ki la don ruh kiba la pynpaw ba ka jingpynmang ka sorkar ia ka pisa ba T.
25 lak sha uwei uwei u MLA, na ka bynta ba un iarap sha kito ki longiing kiba iakynduh jingeh, kam shem la dap satia, namar ki don shibun ki longiing baduk, kiba la la shem jingeh ym tang ban ioh ia u khaw bam, hynrei ki dang don shibun kiwei pat ki jingdonkam ha iing ha sem.
Ki la don ruh kiba la pynpaw, ba ka jingeh kaba kham palat ka dei ia kito ki longiing kiba duk hynrei ki bym don pat ia ka ki Rashon Card, namar ki dang don bun ki longiing baduk kiba dei hok ban ioh ia ka Rashon Card hynrei kim pat ioh bad kaba la pynlong ia ki ba kin shem jingeh ha kaba kum kane ka por ba don ka pakhang shnong.
Shillong:U President ka Khasi Jaintia Deficit School Teacher Association (KJDSTA) u Babu Kular Khongjirem myn hynnin ka sngi u la kyntu iaka sorkar Meghalaya kynthup iaka tnat pule puthi ban shim jingmut ruh naki nong pyniad skul lane ki School Managing Committee (SMC) haba dei bad ka jing thmu ban plie biang ia ki skul hapoh ka jylla.
“Ka KJDSTA ka burom ia ka sorkar kaba la ia shong lang bad ki nongialam niam naka bynta ban ia phylliew jingmut haba dei bad ka jing thmu bad plie biang ia ki skul, hynrei ka sorkar kadei ban shim jingmut lang naka SMC namar ki dei maki ba kham tip bha ia ki skul" la bynrap u Babu Kular Khongjirem.
Na ka liang u president ka KJDSTA u la ong ruh ba ki nongialam skul lane ki SMC ki don jing tip bha haba dei bad ki khynnah skul lane bad ki kmie ki kpa bad kane kan iarap shibun iaka sorkar naka bynta ban shim ia kano kano ka rai naka bynta ki skul.
U Babu Kular Khongjirem u la kyntu ruh iaka sorkar ban shim jingmut lem naki kmie ki kpa bad naki ba trei haki skul kynthup naka tnat pule puthi ne naki riew paidbah kiba don ka jing kit khlieh naka bynta ki skul hapoh ka jylla.
U Mikhail Mishustin, u myntri rangbah duh ka Russia, u iathuh paidbah, ba ula ioh ia ka jingpang coronavirus.
U Mishustin, uba kren ha ka prokram telebishon, ula bthah ia U Andrey Belousov, uba dei U First  Deputy Prime Minister, ba un shimti shipor kum u myntri rangbah duh, ha kaba U Vladimir Putin, President jong katei ka Ri,  ruh u pdiang ia katei  ka jingai jingmut.
U Mikhail, u iathuh ba un sumar hi ialade, da kaba ia shong pajih na ki briew.
Ka Russia,ka don mynta 106,498 kiba don ia katei ka jingpang bad sa  1,073ngut kiba lah iap.
Ka jingiap briew ha United States, na ka jingpang coronavirus, ka la poi sha ka 2,000 ngut ha ki 24 kynta ba ladep, ong ka khubor jong ka  Johns Hopkins University, hynnin ka sngi.
Kiba iap ki long 2,053ngut ha ka sngi palei bad 2,502 ngut ha ka sngi balang bad 2,207 ngut ha ka sngi hat majai bad baroh kiba iap ha US, ki la poi sha ka  62,906ngut, ong ka  University, kaba na Baltimore.
Guwahati: Ki don saw ngut kiba dang shu ioh ia ka jingpang  COVID-19  ha  Bongaigaon district jong ka Assam.
Mynta ki don baroh 41 ngut kiba ioh ia katei ka jingpang corona ha ka jylla hi baroh kawei.
Na kitei ki 41 ngut, la iathuh ba 29ngut ki la jem na ka jingshah sumar ha hospital bad uwei uba iap bad kiba dang shah sumar, ki long 11 ngut, ong U Himanta Biswa Sarma, myntri ka koit ka khiah ka sorkar Assam.
La ioh jingtip shuh shuh ba u dang don biang sa uwei pat uba ioh jingpang Covid-19 ha Assam, ha Karimganj district bad mynta baroh kiba pang Covid-19, ki la poi sha ka 42 ngut.
U Himanta Biswa Sarma, u iathuh ba utei uba ioh pang, u dei uba don jingiadei bad kito kiba wan na ka lehniam Muslim Nizamuddin Markaz.
Ka ktien ka ong: Lada ki Briew jong nga,ia kiba la khot da ka kyrteng jong nga kin pynrit ia lade,bad kin duwai,bad kin wad ia ka khmat jong nga, bad kin phai noh na ki lynti bymman jong ki; kumta te ngan sngew na bneng, bad ngan map ia ki pop jong ki, bad ngan pynkhiah ia ka Ri jong ki (2khronikl 7:14).
Ha ka 18 tarik Iaiong (April) 2020 da ka jingkyrmen bad jingsngewkhem nga la thoh ha u Rupang ia kawei ka shithi kaba ong, Nga kyrmen skhem ba U Blei un pynkhiah ia kiba ha iing i (L) Dr.
Sailo Ryntathiang.
Bad kane ka la urlong mynta U Blei u la sngew bad u la jubab ia ka jingduwai jong ngi namar ba u la pynkhiah shisha ia kiba ioh ia kane ka jingpang ha kane ka jylla jong ngi.
Kane ka long shisha kaei kaei ka kambah ba U Blei u la leh hapoh la ka jylla jong ngi, ki kular jong U Blei kim ju kylla lano lano naduh bymjukut shaduh bymjukut bad ki iai jia long shisha haduh mynta haba ngi kohnguh bad leh ia ka hukum jong u.
Kumba ngi iohi mynta 10 ngut na kiba la mad ia kane ka jingpang Covid-19 ha ka jylla ki la koit na kane ka jingpang, bad kane ka pynpaw ba dei namar ba baroh ki paidbah ka jylla ki ud bad ki duwai ha ka jingisynei U Blei, kumta da ka jingngeit ba shisha jong ki nongpang ruh U Blei u la pynkhiah ia ki “Ko khun jong nga, ka jingngeit jong pha ka la pynkhiah ïa pha.
Khie leit ha kaba suk.
" (Loukas 8:48).
Kane ka pynpaw ba U Blei u dang ieit bad sngewsynei ia ka Ri khasi baieit jong ngi um kwah ba kan jot noh, bad ngi kyrmen skhem ba U Blei un sa niad noh phar ia kane ka jingpang ha ka Ri jong ngi, tangba ngi dei ban long pat ki briew kiba iaishah slem ha ka jingieit jong u.
Kumta ha kane ka por nga shu kwah ban pynkynmaw lang ba ngim dei satia ban shongthait lane shohthait shohlwait noh ka por ban duwai, lane ban shu duwai bad khot kyrpad ia u tang ha ka por ki jingjynjar, hynrei ngi dei ban dang pynkhlain bad pynjur ka jingduwai ba U Blei un isynei ia ngi bad ba un pynduh pyndam bad pyniap tyrkhong noh ia kane ka jingpang Covid-19 ha satlak ka pyrthei, Namar da ka jingstad briew ngim lah satia ban ialeh pyrshah ia ka watla shibun ki lad ki la pyrshang ban iada, hynrei kim lah satia ban pynduh pyndap ia ka lane ban shem ia ki dawai ban sumar ia kane ka jingpang.
Lada U Trai um sumar ia ka nongbah, u nongap u peit lehnohei.
(Salm 127:1 ).
Hynrei dei tang da ka bor jong ka jingduwai bad ka jingngeit jong ngi ha U Blei ba im, ka lah ban pynduh pyndam noh ia kane ka jingpang baroh.
Da ki briew kata ka bym lah, hynrei da U Blei kiei kiei baroh ki long kiba lah.
(Math 19:26).
Kumta to ngin long kiba sharai duwai khlem da pud.
To duwai khlem da pud (Thes 5:17) da kaba ngin klet ki jingiakdew kti bad ka jingsngew ma lade baroh, bad ban ia map kylliang ban ia ieit paralok iwei ia iwei.
Bad ia kiei kiei baroh kat kaba phi pan HA KA JINGDUWAI DA KABA NGEIT, phin pdiang" (Mathaios 21:22.
).
Rangbah,Katkum katai ka phang bala kdew haneng, ngi kum ka Dorbar Chnong Samasi kyrpad iaphi ba phin sngiawbha ban pynmih khubor halor ka khubor sngewnguh.
Sngiawnguh ka Dorbar Chnong Samasi ia u Amnesty Salahe, U khon khynroo iong ka Chnong wa hai juh I por leh daman u kam u Secretary chnong iong ka Samasi, iawa da sam sngiawbha u ia u khoo wa I bluh cha ki 651 ki nongchong chnong iong ka chnong iong i.
Nga u Siving Salahe wa man leh kam u waheh Chnong Samasi, e khublei kyrpang o ia u ni u khon khynro ka chnong, wa da e sngiawbha iaki mar bam cha ki nong chongchnong iong I, bad leh ngait o wa i ni man ki ka luti iaki wabun walang ki wa m mynsiew wa u iarap iaki paitbah khamtam ha ini I por wa m kani ka Luckdown.
Khublei shibunU Siving SalaheWaheh ChnongSamasi East Jaintia Hills , Dist Meg.
M/no: 9615257076.
Ka Jylla Meghalaya ka la jop la lah ban ong wat lada dang sah iwei ba dang dei ban ioh ia ka report.
Kumta haba ia nujor bad kiwei ki Jylla bad khamtam ki Ri kylleng ka pyrthei, ka paw shai kdar ba u Blei U dang ibit ban pyllait ia ngi na kane ka khlam u niangkobid (Coronavirus), ryngkat ruh ka jingkohnguh ki paidbah ia ki jingbthah ka Sorkar; ka jingtrei shitom ka Sorkar naduh u Chief Minister haduh ki nongtreikam sorkar ha ki kyrdan bapher bapher bad khamtam ki Doctor ki Nurse bad ki staff kiba la aiti met bad mynsiem.
Hynrei ngim dei ban khein sting namar ha India bad Assam u dang don une u niangkobid (Coronavirus), ka jingpyrkhing ia ka rung ka mih jong ki briew kiba na bar Jylla te ka dang dei ban bteng.
Ka shai kdar ba ka Inner Line Permit (ILP) ka long ka bym bit duh ia ki Jylla baroh ha North East.
Ka Sorkar Meghalaya wat lada ka la thaw pynbha ia ka Meghalaya Residential Security and Safety Act, ka dei ban iai bteng ia ka jingdawa ia ka ILP na ka Sorkar India.
Ki Seng Bhalang baroh ruh ki dei  ban ieng tylli kham khlain shuh mynta ban pynioh ia ka ILP.
Ki nongbylla sngi kiba na bar Jylla katto, dei ban pynthikna ba kim dei ban ioh rung sha ka Jylla Meghalaya lada kim ioh shwa ia ka Labour Permit.
Da u niangkobid ki la phet la bun, ka la long ka jingkyrkhu bym pat poi pyrkhat ia ngi, kumta, ki contractor bad kiwei kiwei kim dei shuh ban pynrung ia ki khlem da ioh ia ka Labour Permit na ka Sorkar Jylla.
Ngi kmen lang bad ka iing ka sem I (L) Dr.
Sailo Ryntathiang kiba la iaid lyngba ka jingtynjuh bakhraw hynrei u Blei U la ri kyndong ia ki bad mynta ki la ioh biang ia ka jingkhiah, ryngkat ki ar ngut ki khynnah kiba ju trei bad ki, lem bad iwei ia paralok jong ki.
Ngi kitbok ba kin lah ban plie noh kham kloi ia ka Bethany Hospital namar ka la ai bha ia ka jingshakri ia kiba bun na ngi bad ba ka nam kakyrteng I (L) Dr.
John Sailo Ryntathiang kan iai sah.
Nga kyntu ia ka Sorkar ba lada long kaba lah ban nym ot ia ka tulop jong ki nongtrei sorkar namar baroh ngi la ia mad lang ia ka jingeh sa ka shah ot tulop kam sngew ia hap.
Ka Patna High Court ka la rai kumto, kan bha ba ka Sorkar Meghalaya kan pyrkhat bha ia kane ka kam.
Nga ai ka burom ia ki nongtrei  sorkar kiba khlem pyrshah ia kane, hynrei  ngi tip ba ka long kaba eh bha ia ki.
Ka  Sorkar kan peit bniah bha ia ka jingeh kiba duk ban siew bai skul, bad ha ka juh ka por ba ki nonghikai kin ym duh tulop pat.
Khadduh, ka jingkyntu ia kiba bun kiba la kylla kaba mut kin iai sah kumta, namar bunsien haba la jah ka jingtieng, ki leit phai biang sha ka jingim kaba mynshwa.
Namar kane ka khlam ka long tang ka jingkyrsiew thiah ia ka jingshyrkhei kaba kham khraw kan ban jia.
Khublei,H.
S.
Shylla, Ex-MLANga ruh nga monjur ia ka jingai jingmut i Bah Deng Shylla ka bha ba ka Sorkar kan pyrkhat bha khamtam ban ot tulop ia ki Nongtrei Sorkar bad ki Nonghikai skul ka long kumba knieh jubor ia ka hok jong ki,hynrei lada ki ai donation sha ka Sorkar lyngba ki Officer(Disbursing Officer)jong ki bad pynpoi sha ka pla tyngka ka Sorkar na ka bynta kita ki baduk te nga sngew iahap.
Shillong: U myntri rangbah ka jylla u Conrad K Sangma mynta ka sngi u la ong ba ki don haduh 1595 ngut kiba la dep phah eksamin bad 1433 ki dei ‘Negative’ katba sa 150 ka kaiphod kam pat mih.
U myntri rangbah ka jylla u la iathuh ruh ba 10 ngut naki 11 ngut kiba ngat jing pang ‘corona virus’ mynta ka sngi kidei ‘Negative’ hadien ba la dep phah eksamin tangba ki dang dei ban phah leit eksamin biang naka bynta ban pynthikna ba ki la lait naka jing pang.
U myntri rangbah u la iathuh ba ki don haduh 6727 ngut kiba shah ‘Quanrantine’ hala ki ing bad 312 ngut pat ki don ha ki jaka bala buh kyrpang daka sorkar Meghalaya.
U Conrad K Sangma u la iathuh ruh ba ka jylla kala don kumba 1,17,216 tylli ki jing iada naka jing pang lane ki ‘Personal Protection Equipments’ (PPEs), 5,20,000 tylli ki jing iada syntur lane ki ‘3-ply masks’ bad 1,16,826 tylli ki ‘N95 masks’.
U symbud myntri u la iathuh ruh ba ka sorkar Meghalaya lyngba ka ophis treikam ka Deputy Commissioners (DC) ka la thaw ia kumba 48 tylli ki kynhun ban ia treilang bad ki nong synshar shnong naka bynta ban buddien ia kiba shah ‘Quanrantine’ hala ki ing naduh mynta ki briew ka tnat ka koit ka khiah ki la wan jurip ia kumba 952 tylli ki long ing naka bynta ban buddien ia ki paidbah ba shah’Quanrantine’.
Naka liang u symbud myntri rangbah ka jylla u la ong ba kila don kumba 7891 ngut naka 10,287 ngut ki samla ka jylla kiba sah kut sha kiwei pat ki jylla kiba la ioh 3000 tyngka naka skim ‘CM’s Special Grant’ kum shi bynta ban ai jing iarap ia ki.
U myntri rangbah ka jylla u la iathuh ruh ba ki don kumba 1,84,184 ngut ki nong bylla ki ba khlem pat don kyrteng bad Ka sorkar ki ban ioh jing iarap Pisa kaba 2100 tyngka.
Ka sorkar Meghalaya haka 29 tarik iaiong 2020 kala kyntu ruh ia ki samla ka jylla kiba sahkut sha kiwei pat ki jylla ka thain lam mihngi, ba ki dei ban ai kyrteng sha ka sorkar lada ki kwah ban wanphai ing noh naduh 5 tarik jymmang 2020.
Shillong: Ka JSM Eastern region ka sngewsih ia ka jingleh don bor ka sorkar Meghalaya ia ka ja kpoh u paitbah ka Meghalaya.
Na ka liang ka Jaintia Student Movement Eastern region hapoh ka jingialam u bah Shnalad Rymbai president JSM-ER,ka iathuh ba ka la rai ban mih shakhmat ban pyrshah ia ka jing wan u dewiong napoh Assam, sha ka Jylla, namar kam sngewhun ia ka jing leh bein ka sorkar Jylla, naduh u snem 2014 haduh mynta, ha kaba kam lah ban iakren ia ka ishu dewiong.
La ong shuh shuh ba ka JSM kan mih sha khmat ban pyrshah jur ia ka jing thmu ka Sorkar ban pyn long mar khaii ia ka Jylla.
Ha ki volunteer jong ka meghalaya covid 19 bad ka KSU Delhi UnitNga lah iohpdiang ia ka jingai jingiarap jong phi bad nga dap da ka jingsngewnguh iaka jingkloi jong phi ban iarap ianga, ha kane ka por ba nga shem jingjynjar ngan nym lah ban siew kylliang iaphi hynrei tang ki jingduwai ba u blei yu nang kyrkhu iaphi ba phin nang lah ban leh shibun kiei 2 kiba bha na ka bynta u para doh u para snam jong ngi khublei shibun.
Pdienghun marwein.
Guddu Mehta.
Dang bun bha ki ba im bylla sngi ki ba dang ia kynduh ia ka jingduna haka ba bam ka dih; ki ba dang ap khmih lynti ia ka jingiarap na ka sorkar jylla.
ki sengbhalang/civil societies/riew shimet ki la long ka jingkyrkhu ia u rangli u juki kum ha kane ka por.
Kiba bun ki ba im bylla sngi kiba la apply bad ai kyrteng naka bynta ka jingiarap kaba 1000 bad 700 tyngka ki la shah kyntait ngi kyrpad ia ka sorkar ban shimkhia lang ia ki ruh.
Nangne sha khmat ka jingkyrduh kan ban ia ki ba bun ki longiing.
Kum ha  kane ka por ngi sngewthuh ba khamkor ki mynsiem briew bad ka bam ka dih ban ia ki surok, ki foothpath ter ter, kumta ban iarap ia u paidbah ka jylla ka seng ka ai jingmut ia U Myntri Rangbah ka jylla ban pyndonkam noh ia ka Pisa scheme ba 2 klur shisnem jong ki MLA ban ia rap ia ki paidbah bad ban pyntrei kam ruh lyngba ki Deputy Commissioner jong ki district khnang ban kiar na ka jingleh politic lane jingleh shiliang khmat.
Ngi sngewthuh ba ka sorkar ka treishitom bha ban lait na ka jingshah ktah ha ka Covid 19 hynrei ngi kyrpad ruh ba dei pynkhreh ban iakhun pyrshah ka jingkyrduh.
Sd/-,.
Shillong: Ka sorkar jylla myn hynnin ka miet, lyngba u Bah Cyril VD Diengdoh, Secretary ka tnad Political, ka la pynmih ia ka jingpynbna sha baroh ki Deputy Commissioner ban pynbna ba na ka liang ka sorkar jylla ka la shah ban ia leit ia wan na kawei ka District sha kawei ka district kata tang ia ki bynta ki ba hap hapoh ki Green Zone.
Ha kane ka shithi kaba la phah sha baroh ki Deputy Commissioner la bthah, ba lait noh ka East Khasi Hills District; ki 10 tylli ki District hapoh ka jylla ki ba hap hapoh ka Green Zone, ki la lah ban ia leit ia wan namar ba kine ki district ki long ki bym shem la don kano kano ka jingioh jingtip ban don kiba ioh pang COVID-19.
Kumta baroh ki Deputy Commissioner kiba hap hapoh ki Green Zone, ki la lah ban shah ia ki briew ban ia leit ia wan na kawei ka District sha kawei pat, hynrei ki briew ki dei ban long tang na ki District ba dei ki Green Zone hynrei kala mana ruh ia ki briew na kiwei ki jylla ba kim dei ban iaid lyngba na ka East Khasi Hills District.
Ha ryngkat ka jing shah ban iaid na kawei ka district sha kawei ha ki Green zone, hynrei ka jingpeit bniah ia ki briew ha ki jaka rung jaka mih dei ban bud  ia ki kyndon kiba la bthah da ka tnad ka koit ka khiah jong ka sorkar jylla.
Shillong: Hadien ba bun na ki nong shong Shnong ki la ud ia ka jing kiew dor ki mar ki mata, naduh ki mar bam mar dih bad kiwei kiwei , ka FKJGP West Jaintia Hills ka la dawa ba u DC u dei ban bthah ia ki dukan baroh kylleng kylleng ba kin buh noh da ki price list, khnang ba ki briew kin tip ia ki dor jong ki mar, namar ba nalor ka dor don pat ki ba die tam, te ha ka jing ia dei bad kane.
Ka seng ka dawa ba ka aiñ ka dei kem shisyndon ia ki dukan bym patiaw ne pynkiew ia ki dor ba la buh, ong ka kyrwoh na U Ma Nabait Ymbon, President ka seng.
Ha kawei pat ka khubor, ka FKJGP West Jaintia Hills, ka  sngew nguh shi katdei eh ia ka Seinraij Jowai, ba ka pyllait khubor ban pyllait bai wai ia ki nongshongwai jingka.
Ka seng ka kyrpad ruh ia kiwei kiwei ba ki ruh kin nym shim bai wai, kum ka jing pynkynmaw ba ha poh sor Jowai ki don shibun ki iew ba pyniaid da ki tnad seng bapher bapher.
Katba ka Sorkar ka nangpynkhreh bha ia ki lad jingiada ban ialeh pyrshah ia ka ka jingsaphriang ka jingshyrkhei ka khlam Covid-19 hapoh ka jylla, naduh ka leit ka wan ki paidbah kim lah ban jam na ka wei ka jaka sha kawei pat ka jaka (District) khlem da ioh ki jingbit (Curfew Pass) na ki bor sorkar, khnang ban lah ban teh lakam ia u khniang jingpang Covid-19 ba un ym saphriang hapoh ka jylla.
Hynrei kaba phylla bad kaba ym lah ban mutdur pat ka long wat ha kum kane ka por ba ka sorkar ka dang pyrkhing bha ia ka leit ka wan ki paidbah, dang don bun pat ki briew kiba ioh ban rung ban mih beain na kawei ka jaka sha kawei ka jaka.
Ia kane la iohi shai ha ki ba bun ki jaka ha kaba ki bor ap pahara, naduh ki pulit, ki VDP shnong ba pher ba pher ki dang ia hap ban pahara bha ba ki briew ba kin ym ioh ban rung ban mih klumar ha kum kane ka por, hynrei watla ha ka jingpahara ba jur, ki dang paw tyngkrein pat ki kam ba ioh ban rung ban mih na kawei ka jaka sha kawei ka jaka khlem kano kano ka jingioh jingbit na ki bor Sorkar (District).
Dang mynhynnin 29 tarik April 2020, la iohi 58 ngut ki bar jylla naduh Khliehriat shaduh Byrni khlem kano kano ka jingioh jingbit na ki bor sorkar ki la ioh ban leit ban wan da kaba suk khlem kano kano ka jingshah bat ha ki jaka ap pahara (Check Gate) ba la buh da sorkar.
Ka jingkylli long shano ki bor pahara na East Jaintia Hills? Balei kine ki 58 ngut ki bar jylla ki ioh ban mih naduh Jaintia shaduh Byrni khlem kano kano jingeh ia ki.
Lada ka long kumne ka ap jingma kaba khraw ia ka jylla baroh kawei khamtam ha kum kane ka por mynta ba ka jingpang khlam ka dang kiew sted ha kylleng ka ri India.
Kumta ka sorkar ka dei ban tohkit lane peitngor bha ban pynkhlain ia kine ki jaka ap pahara ha kum kane ka por ba kan ym don kano kano ka jingma ia ka jylla khamtam eh ha ki jaka rung jaka mih (Exit point) kiba dei ban rung ban mih na kawei ka jylla sha kawei pat ka jylla.
Namar ka jingiada jong ngi kan ym don jingmyntoi satia, lada ka tlot ki jaka pahara ha ki jaka rung jaka mih.
Namar tang u wei u ba don ia kane ka jingpang (positive) un ioh ban rung beain ha ka jylla, ka jylla hi baroh kawei kan pluh kumba shah siat da u nukliar bom (Nuclear bomb).
Kumta ka sorkar ka dei ban kyntu ia baroh ki bor pahara khamtam eh ha ki Exit point ban kin ym leh sting ia kane ka kam iap kam im u paidbah.
Kata kaba dei eh, ka sorkar mynta ka hap ban pyn khlain bha ia ki bor paharaNga ngeit ba na ka liang ki pulit hi te ki la pyrshang katba kot la ka bor,hynrei don kam ka  jingiatreilang ki bor shnong bad ki paid nongshongshnong  ruh namar ki don bun ki lad bad ki lynti ba ki briew ki lah ban leh beaiñ ia kano kano ka kam bym dei.
Shillong: Sa arngut kiba ioh jingpang Covid-19, kiba shah sumar ha Civil Hospital, Shillong, ki la jem nong, ong ka twitter U Conrad Sangma, myntri rangbah ka Jylla.
Ia kitei, yn hap ban test biang sa shisien, hapoh ka 24 kynta, ban pynthikna, ba kitei ki briew ki la ioh jingkoit pura, ong U Sangma.
Ha kawei pat ka khubor, U Sangma, u iathuh shuh shuh ba ki phra ngut kiba ha iing jong U Dr John Sailo, kiba la ioh kham mynshwa ia katei ka jingpang, hynrei mynta ki la jem noh ha ka jingshah sumar.
La lap ia katei ha ka test, kaba dang shu leh biang mynta ka sngi hi.
Paralok, shwa ba ngan iathuh lyngkot ia ka jingim u Khon rympha jong ki Lyngngam hyndai, nga kwah ban pynbeit lem ia ka jingbakla kynnoh jong u paralok jong nga (Rev.
H.
K.
Nongbsap) uba phi la iohsngew ha ka YouTube channel jong u.
U pastor imat u la shah shet hano re hano, namar ia u khon rympha u kynnoh “Kondongpa".
U la kren ia kata ha ka jingiaseng samla KJP Synod sepngi ha Riangdo, snem 2014.
Shibun ki paralok jong nga kiba sngewthuh malu mala ia ka ktien Lyngngam ki ju kylli na nga -Ka mut aiu ‘Kondongpa’? Nga la shu jubab lyngkot,"kondongpa, kam dei ka ktien Lyngngam" Ha ki sngi jong ka lockdown 2020, i menkmie jong nga (kong EB.
Snaitang) i la plie ia ka YouTube channel jong u Rev.
HK.
Nongbsap ba u la kren ia ka subject balang jong ka balang Riangdo 2014, nga ruh nga la kum sngap.
Dei hangta ba nga iohsngew ba i pastor i pyndonkam ia ka ktien “Kondongpa".
Shipor te nga la lyngngoh hynrei ynda u la batai nga sa sngewthuh ba u mut ban ong “Khon rympha".
Da kane ka jingthoh, nga ngeit ba kan ai jingmyntoi ym tang ia ki bym dei Lyngngam hynrei wat ia ki samla Lyngngam kiba la pynleit jingmut 100% tang ia ki khana phareng bad dkhar.
Bad ruh da kane phin sa lah ban pynbeit ia ka jingbakla na u Kondongpa sha u Khon rympha khnang ba kan ym long bieit kumba ong kawei ka longkmie ia u dkhar uba loit ia u ksai jingteh ,"Lawra mama, lawra".
Ha ka ktien Lyngngam, ‘Khon rympha’ ka mut ‘Khunswet khun rangli’ ba la iap u kpa bad ka kmie naduh dang rit.
Ka jingim khonrympha ka long kaba dap tang ka jynjar bad sohsat.
Sa tang U Blei uba ri ba sumar ia ki.
Hynrei u Blei bastad u kyrkhu kyrpang ia ki ba ynda la san kin manbha manmiat, riewspah riewphew, bhabriew kyrpang bad pawnam.
Ki longdien mandien kin sah pyrto junom ia ki.
To ngin ia peit noh ia ka jingim u khon rympha ki Lyngngam hyndai:-U kpa bad ka kmie ki la leit wad jaka rep lyngkha ba ha ka ktien Lyngngam ki khot “Wangmiangsar".
Kita ki dang don khun tang arngut.
Uba nyngkong u dei u shynrang uba dang tang 6 snem eiei bad kaba ar ka kynthei kaba dang 2 snem.
Ïa kita ki khun rit ki la iehnoh ha ïing, katba ma ki pat ki la leit sha kawei ka lawbah ban ïit jaka ban rep lyngkha ha ka snem kaba bud.
Ynda la dep ka wangmiangsar(ban thung da u siej ba la tyngkhap da ki sla dieng), ki la khreh sa ban bam ja song.
