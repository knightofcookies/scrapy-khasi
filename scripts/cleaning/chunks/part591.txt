Tang kawei ka buit kaba rieh ba kito kiba ngat ha kitei ki jait jingpang ka long ba kin sngewthuh shai kdar ia ka jingmut jong ka jingim bad ka jingbam.
Haba kum bam ia ka jingbam kaba ktah ka jingbang ka neh tang da ki minit bad ka jngbabe ka tied man la ka khyllip mat bad ka jingkoit jingkhiah ka nanghiar nanghiar.
Kumta kawei ka nuksa ka long, kumba ka bam kaba bang ka pynkmen ia ka mynsiem ka jingkoit jingkhiah ka kham pynkmen da ka spah shah.
Ia ka jingkoit jingkhiah lah ban lehkmen bad sngew shilynter jingim katba dang ring mynsiem hynrei ka jingbam bakla ka dap tang ka jingbabe.
Namar kata donkam ban nang ban bam bad lehkmen ha ka jingkhiah kran.
Jowai, K’Lyngkot 20: Ka lympung ïalehkai phutbol 3rd Place jong ka “3rd Sniawbhalang Football Tournament" kaba la long mynta ka sngi 20 tarik u Kyllalyngkot ha madan Wahiajer Stadium Wahiajer West Jaiñtia Hills District.
Haba phai sha ka jingïakhun mynta ka sngi ki kynhun kiba ïaknieh ïa ka nam balai kiba la long hapdeng ka Wahiajer pyrshah ïa ka Umjalisiaw, na ka liang ka kynhun ïalehkai jong ka Wahiajer kala lah ban pynliem da 8-0 kol ïa ka Umjalisiaw, ïa ki kol na ka Wahiajer la thep da Pynkhreh Talang haka minit ba 4, u Gideon Mukhim haka minit ba 12, 25, 30 & 68, u Heimonmi Dkhar haka minit ba 44, u Ruburom Jat haka minit ba 67 bad u Oliver Pale haka minit ba 72.
Kane ka lympung mynta u snem kala jam sha ka jingïakhun phainal ka ban long ha ka 23 tarik u Kyllalyngkot 2024 kaba dei ruh ka sngi ban plie pyrda ïa katei ka madan (Stadium) ha Wahïajer da u Myntri Rangbha ka jylla.
La pyntip ki kynhun ki ban knieh ïa ka nam lahduh ha kane ka “3rd Sniawbhalang Football Tournament 2024" kan long hapdeng ka Nongkhroh pyrshah ïa ka Sohphoh haka por 1 baje nohphai sngi.
Nongpoh, January 20: U Syiem ka Raid Marwet ba hap ha ka Hima Mylliem Syiemship, u Paiem Ken Syierm u la ai khublei kyrpang ïa baroh ki khun ki hajar jong ka Raid Marwet, kaba dei hadien ba ki khun ki hajar ka Raid ki la ïa snoh kti lang na ka bynta ban pynlong ïa ka lehniam Shad Soihjer kaba jop bad kaba la ïaid beit ïaid ryntih naduh ka nguh ka dem blei bad ka lehkmen leh sngewbha ki khun ki hajar.
Kum ban pynkynmaw, ka lehniam Shad Sohjer ka Raid Marwet ka la sdang naduh ka 17 tarik u Kyllalyngkot 2024 da ki prorkam lehkmen bapher bapher bad ka nguh ka dem blei bad mynta ka sngi ka la poi noh sha kaba kut da ki jignlehkmen ki khun ki hajar haba pynkut noh ïa kane ka lehniam Shad Sohjer.
Na ka liang u Syiem ka Raid Marwet, u Paiem Ken Syiem, haba pyndep ïa ka leh niam ka leh rukom kaba kham kongsan hynnin ka sngi, u la ai ka jingkhublei kaba kyrpang naduh ki Longsan ki mansan, ki nongïalam Shnong bad khamtam ïa ki khun ki hajar, namar dei lyngba ka jingïasnoh kti lang jongki, ba kane ka lehniam Shad Sohjer ba la pynlong da ka Raid man la u snem ka la long kaba phuh ba phieng bad kaba jop kumba la angnud da ka Raid Marwet.
U la ong ruh kum u khliehduh jong ka Raid, u dap da ka mynsiem jong ka jingkmen ba la lah ban pyhndep ïa kane ka leh niam Shad sohjer, namar ka jingpynlong ïa kane ka leh niam shad sohjer kumba la ïalam da ki longshuwa manshuwa kam dei satia tang kata ka jingainguh ïa u Blei Nongbuh Nongthaw kaba ki ju pynlong hadien ba la dep lum dep lang bad shi bynta ruh ka long ban pynneh pynsah ïa ki riti ki dustur jong ka Raid.
Shuh shuh, U Syiem ka Raid Marwet, u Paiem Ken Syiem u khot u wer ruh ïa ki paidbah ban dang don kata ka mynsiem jong ka jingïatylli bad ka jingïatrei lang ym tang ha kaba pynneh pynsah ïa ka riti ka dustur jong ka Raid, hynrei kum ki khun ki hajar ki dei ruh ban dang ai ka jingïatrei lang na ka bynta ban ïa trei na ka bynta ka bha ka miat, ka shongsuk shongsaiñ bad ka roi ka par jong ki paidbah hapoh ka Raid hi baroh kawei, u la bynrap.
Jowai : Ka HYC Laskein Block Circle mynta ka sngi ka 20/1/2024 ka la ioh ban pynthymmai ïa ki nongkitkam na ka bynta ka samoi treikam jong u snem 2024-2027.
Ia ka jingïalang la pynïaid da u samla Phaitki Suna uba dei u Organising Secretary Jaintia Hills District, ryngkat ka jingïadonlang u samla Yodahunki Shylla Vice President JHD.
Ïa ki kyntien sneng kyntien kraw la ai da u samla Purning Star Shabong, Asst Socio Cultural Secretary jong ka seng kmie bad la pyntian smai da u samla John Lyngdoh u Chief Organising Secretary seng kmie.
Ïa ki kyntien kyrkhu kyrdoh pat la aid a u ma Statellite Lapasam u Secretary jong ka shnong Mowtyrshiah.
Ki Nongkitkam ki kynthup ïa u President-Kularskhem D Sariang, Vice President-Yoowanlam Sayoo, General Secretary- Shadapstar Hadem, Asst General Secretary-Medius Passah, Organizing Secretary-Precious Talang, Asst Organise Secretary-Daei sakhiat Papeng, Publicity Secretary- Morethan Ryngki, Asst Publicity- Eilad Lamare, Environment Secretary- Bormi Liam, Asst Environment- Heiwathmu Law, Sport Secretary- Apdamei Papiah, Asst.
Sport Wanbait Shadap.
La jied ruh sa 7 ngut ban long ki dkhot jong ka Executive Committee.
Khliehriat, K ‘lyngkot 20 : U Deputy Commissioner (Supply) ka East Jaiñtia Hills District, u pynbna paidbah ba la pyllait ïa u khaw rashon NFSA na ka bynta u bnai Kyllalyngkot hapoh East Jaiñtia Hills District, Khliehriat.
Ïa u khaw AAY yn sam 35 kilo shi ïing shibnai khlem da donkam ban siew pisa eiei, ïa u khaw PHH yn sam 5 kilo shikhlieh shibnai khlem da donkam ban siew pisa eiei, katba ïa u khaw Non- NFSA pat yn sam 7.
215 kilo shi ïing- shibnai haka ka dor die lang ka ba long T12.
00/- tyngka shi kilo bad ka dor die khutia pat kam dei ban palat ïa ka T 14.
00/- tyngka shi kilo.
Lada don kano kano ka jingbymhun halor ka rukom sam ïa u khaw da ki nongsam katkum ki jingthew bad ka dor ba la buh, ki paidbah ki lah ban ujor sha u Deputy Commissioner (Supply) ka East Jaiñtia Hills District lane ki lah ban phone sha u nombor bym donkam ban siew pisa (Toll free No.
), kata, u 1697 bad ki lah ruh ban ujor sha u District Grievances Officer ka East Jaiñtia Hills District.
Jowai: U Deputy Commissioner (supply), West Jaiñtia Hills sa shisien biang u la pynkynmaw ïa ki dealer ba kin sngewbha ban pyntip sha ki nongbam khaw rashon (ki khlieh ïing bad ki dkhot) kiba hap hapoh ka scheme NFSA (AAY & PHH) ki bym pat don u Aadhaar ba kin leit shondur Aadhaar noh.
La kyrpad ruh ïa ki dealer ba kin kitkhia ban wan submit ïa u Aadhaar jong kito ki nongbam khaw rashon ha office jong u Deputy Commissioner (supply), Jowai ha ne shwa ka 31 tarik Lber, 2024.
Jowai, K’Lyngkot 20: Ka Society for Urban & Rural Empowerment (SURE), hapoh ka project “Link Worker Scheme" kaba kyrshan da ka Meghalaya AIDS Control Society (MACS) ryngkat bad ka jingïasnoh kti lang bad ka Thomas Jones Synod College, Jowai kan sa pynlong ïa ka ïakop jingrwai tynrai/phawar ka phang kan dei na ka bynta u HIV/AIDS.
Ïa kane ka jingkop jingrwai tynrai/phawar, ka ophis kan pynlong ïa ka haka 9 tarik u Lber (March) 2024 ha Thomas Jones Synod College (hall) ha ka por 9:30 por step.
Ka jingthmu jong kane ka phawar kan long “ban pynsaphriang lane ai jingtip bad jingsngewthuh ha kaba ïa dei bad u khniang HIV/AIDS.
Ha kajuh ka por ban ai jingtip shaphang ka rukom ïada lane sumar ïa ka jingpang na une u khniang".
Ban hikai ïa ki nongshong shnong ban kin ym kyntait, i beiñ ne leh beiñ ïa ki briew kiba ïoh ïa kane ka jingpang.
Ka khusman jong kane ka jingïakop jingrwai tynrai ka long: 15,000/- (1st prize), 8000/- (2nd prize), 5000/- (3rd prize).
Kane ka long katkum ka kyrwoh khubor na u Secretary ka SURE ma H.
H.
Mohrmen bad ka Coriniki Slong DRP SURE (LWS).
Jowai: Ka West Jaiñtia Hills District ha ka jingïasnohkti lang ïa ka jingrakhe ïa ka lyngkhuh ïoh jylla ba pura ba 52 snem jong ka Meghalaya ne ka ‘52nd statehood day of Meghalaya’ la pynlong ïa ka jingïalang mynta ka sngi ha District Library Auditorium, Mynthong ïa kaba la pynlong da ka ophis jong u Deputy Commissioner, Jowai bad u ma Lahkmen Rymbui, MLA ka 7-Amlarem Constituency u la long u kongsan.
U bah F.
B Basan, Additional Deputy Commissioner, ka kong B.
Blah, Additional Deputy Commissioner, u ma C.
Syrti Superintendent of Police, WJH, u Dr.
H.
H Mohrmen, nongshong shnong ka nongbah Jowai, ki khlieh jong ki Department bapher bapher kila wan ban ïashim bynta lang ha kane ka jingrakhe.
Ha ba ai jingkren u ma Lahkmen Rymbui ula ïaroh ïa ka jingnohsynniang jong kito ki nongïaleh ban pynïoh ïa la ka jong ka jylla.
U kyntu ïa baroh ki nongshongshnong jong ka District ban long ki briew kiba don ka jingkitkhlieh bad ban don ka jingïatylli ban wan rah ïa ka roi ka par hapoh ka District.
Ula pynkynkynmaw sha ki paidbah halor ki kam pynroi kiba la lah ban leh da kane ka sorkar, kum ha ka pule puthi, ka koit ka khiah bad kiwei pat ki jingshna jingtei.
U la kyntu ïa ki samlal jong ka District ba kim dei ban ngop ha ki jingdih ïa u drok bad kino kino ki kam sniew lyngba ki social media, u kyntu ïa ki ban pyndonkam noh ïa ki skhim sorkar bapher bapher kiba la ai na ka bynta ka jingmyntoi jong ki.
U bah Basan ADC ula ïoh ban pyni lyngba ka Power Point presentation shaphang ki skhim pynroi kiba pher bapher ba la pyntrei da ki tnat sorkar bapher hapoh ka District.
Kiwei de kiba la ai jingkren ha kane ka jingïalang ki kynthup ïa ka kong B.
Blah, ADC, u bah S.
Phanbuh Assistant Commissioner, u Dr.
HH Mohrmen bad I.
Phawa, Assistant Research Officer Planning Branch, Jowai.
Ka la don ruh ka jingpynkup burom ïa ka Reesa EE Christine Suting jong ka North Liberty Higher Secondary School kaba la ïoh ïa ka position ba 11 ha ka SSLC Examination bad ïa ka Larisa Lamin jong ka Adventist Higher Secondary School, Thadlaskein, kala la ïoh 1st Position ha ka HSSLC (Arts).
Ki don ruh ki jingpynbyrngiah kum ka jingshad bala shim bynta da ka Sein Raij Jowai bad ki dkhot jong ki Self Help Group.
Jowai : Ka Seiñ Kyntu Sein Raij 12 Daloi Lympung kan sa pynlong ïa ka Lympung kaba 27 jong ka ha ka Shnong Pamtadong, West Jaiñtia Hills District ha ka 27 bad 28 une u bnai (January) 2024.
Ka Sein Kyntu Sein Raij 12 Daloi ka khot ka wer sngewbha ïa baroh ki nongïalam Sein Raij kumjuh ïa ki nongialam Sein Raij Shnong jong ka Raij bad Sein Raij Shnong bapher bapher.
Ka Sein kyntu Sein Raij 12 Daloi ka khot ka wer bad kyrpad khamtam ïa ki khun ka Bri U hynniew trep hynniew skum ban wan sakhilang sha kane ka Lympung.
Ka Sein Kyntu Sein Raij 12 Daloi ka kyntu kynpham ruh ïa baroh kat kiba wan iashim bynta ban ym pynjakhlia ïa ki lynti ki synkieng khamtam hapoh Shnong.
Khliehriat, K’Lyngkot 20: Ha ryngkat lang bad ka jylla hi barog kawei, ha Khliehriat East Jaiñtia Hills District ruh la rakhe ïa ka sngi ba kyrpang jong ka jylla kaba 52 ba la tip kum ka Meghalaya Day 2024, ïa ka prokram la pynlong ha conference hall ha ophis u Deputy Commissioner ha Khliehriat.
Haba kren kum u kongsan, u Deputy Commissioner East Jaiñtia Hills District, u Abhilash Baramwal,IAS u la ai ka jingiaroh ïa ka jingitynnad ka jylla Meghalaya kaba don ka mariang kaba itynnad bad kaba dap da ki jingkyrkhu bad u la ai khublei ruh ïa baroh ki heh sorkar bad ki riew paidbah kiba la wan sha kane ka prokram mynta ka sngi.
U Additional Deputy Commissioner, East Jaiñtia Hills District, ubah G.
Warjri u la kren halor ka jingioh jylla ka Meghalaya bad ka jingiakhi ban ioh la ka jong ka jylla bad ong ba kane ka dei ka sngi ka ba ju pynsah jingkynmaw ïa ki paidbah jong ka jylla bad kyntu ïa ki nongshong shnong jong ka jylla ban ai ïa ka bah tam ban kyntiew ïa ka jylla.
La pynbyrngia ïa kane ka prokram da ki jingshad tynrai na ki khynnah pule jong ka Khliehriat Higher Secondary School bad ka Rymbai Government Secondary School.
La ong ruh ba man la u snem la ju rakhe ïa kane ka sngi jong ka Meghalaya ha ka 21 tarik u kyllalyngkot hynrei mynta u snem la rakhe ha ka 20 tarik namar ka 21 tarik ka hap ha ka sngi u Blei.
Kiba la ïa don ryngkat ha kane ka sngi ki kynthup ruh ka Assistant Commis-sioner, ka kong F.
Wann, ki nonghikai bad ki khynnah suk bad kiwei kiwei.
Shillong, K’lyngkot, 20: Kum ka jingpeitngor shwa ka jingrakhe ïa ka Republic Day, ki shipai BSF jong ka 193 Battalion kiba la ïoh jingtip kaba bniah na ki tnat syntiat ha ka sngi Thohdieng ki la ïohkem lai ngut ki nongkhaii drok bad ïoh kurup 1728 tylli ki dawai kuli Yaba na ka met jong ki.
Kane ka jingkhynra ka la jia ha ki bynta kiba hap hapoh ka Ranikor Police Station, South West Khasi Hills district.
Katkum u kyrwoh ba la phah da ki shipai BSF, la ong ba ïa kine ki lai ngut ki la shong da ki ar tylli ki thuk thuk la bat da ki shipai BSF, kiba la thmu ban leit sha khappud hajan ka shnong Ranikor.
Ïa kine ki lai ngut la tip kyrteng kum u Somison Sangma 25 snem ka rta, u Jenel D.
Sangma 23 snem ka rta bad u Gopal Barman 27 snem ka rta.
Kine ki dei kiba shong basah ha ka shnong Nokrianala kaba hap hapoh ka Dangar Police Out Post, East Khasi Hills District.
Ïa ki dawai kuli Yaba la kurup noh da ki shipai BSF bad ïa ki lai ngut ki nongkhaii dro la aiti noh sha ki Pulit ka Ranikor ban leh ïa kaba donkam.
Ha kawei pat ka jingkhynra, ki shipai BSF jong ka 110 Battalion ki la ïohkem 9 ngut ki nongkhaii tuh kiba dei ki nong India lem bad ki dohkha ïa kiba la thmu ban shalan tuh sha ka Bangladesh na u pud u sam jong ka ri India.
Ïa ki snar khaii tuh bad ïa ki dohkha ba la ïoh kurup la aiti noh sha ka ophis Customs, Shella ban leh ïa kaba donkam.
Kine ki jingïohkem ïa ki nongleh kam bymman ka dei ka jingpyrkhing jong ki shipai BSF ban tem ïa ki kam runar ruser bad ban ïada ïa ki kam khaii tuh ha shilynter jong ka khappud.
Shillong, K’lyngkot, 20: U Myntri ka Sorkar Pdeng uba peit ïa ka tnat Kam Pohiing bad Cooperation, u Amit Shah ha ka sngi Thohdieng u la ong ba ki 10 snem ba la leit noh hapoh ka jingïalam jong u Myntri Rangbahduh ka ri u Narendra Modi ka la long kaba kongsan bha na ka bynta ka roi ka par jong ka thaiñ Shatei Lammihngi ha ki 75 snem naduh ba la ïoh ïa ka jinglaitluid.
Ha ka jingïashim bynta ha ka 71th Plenary Session jong ka North Eastern Council (NEC) kaba la long ha nongbah Shillong, u Amit Shah u la ong ba ha kine ki 10 snem hapoh ka jingïalam jong u Modi ym tangba ka jingjngai na ka thaiñ Shatei Lammihngi sha Delhi bad ka ri baroh kawei ka la duna namar ka jingwanrah ïa ki jingdon jingem, hynrei ka jingïapher ha ki jingsngew ruh ka la duna.
U la ong ba ka thaiñ Shatei Lammihngi, kaba ju ïakhun bad ki jingeh ba ïadei bad ka jinglong tynrai, ka ktien ka thylliej, u pud u sam bad ki kynhun pyntriem, ka la ïoh mad ïa ka jingsdang jong ka por kaba thymmai jong ka shongsuk shongsaiñ ha kine ki 10 snem.
U Shah u la ong haba ïanujor bad kine ki 10 snem na ka bynta ka thaiñ Shatei Lammihngi bad ki 75 snem hadien ba ka ri ka la ïoh ïa ka jinglaitluid, kumta kane ka shiphew snem kalong shisha ka por ba kordor ïa ka thaiñ Shatei Lammihngi.
“Ngi shim ïa ka thaiñ Shatei Lammihngi kum ka bynta kaba kongsan jong ka ri.
Ha ki por jong u Atal Behari Vajpayee da kaba phaikhmat kyrpang, la thaw la ka jong ka tnat na ka bynta ka thaiñ Shatei Lammihngi bad mynta hapoh ka jingïalam jong u Myntri Rangbah duh u Narendra Modi, la pyntreikam ïa lai tylli ki mantra ba kynthup ka Act East, Act Fast bad Act First.
Nalor kane, la phaikhmat kyrpang sha ka thaiñ Shatei Lammihngi da kaba peit bniah ïa ka thaiñ da baroh ki that Sorkar Pdeng," u la ong.
U Myntri u la ong ba ha ki 50 snem ba la seng ïa ka North Eastern Council (NEC) ka la kyntiew ïa ki kam ba ïadei bad ka roi ka par ha ka thaiñ da kaba plie ka rynsan ba ïadei bad ki polisi sha baroh ki jylla bad pynsuk ïa ki lad ban pynbeit ïa ki jingeh jong ki.
U la ong ba ha kine ki 50 snem, la shna palat 12,000 kilometre ki surok ha kane ka thaiñ, la sdang palat 700 MW ki jaka pynmih bording bad la plie bun ki jaka treikam kiba bha hapoh ka jingpeit jong ka NEC.
U Shah u la bynrap ruh ba hapoh ka jingïalam jong u Modi ji, ka bynta jong ka NEC ka la kiew hapoh ka Act East Policy.
U la ong ba ha ki katto katne snem ba la leit, ka sorkar Modi ka la ïoh ïa ka jingjop kaba khraw ban pynbeit ïa ki jingeh ba ïadei bad ka shongsuk shongsaiñ, ki kam pyntriem bad ki kam ba ïadei bad u pud u sam ha kane ka thaiñ.
Nalor kane, ka la trei ruh ban kyntiew ïa ka jingpyndonkam ïa ka teknoloji ha ka jingpynïaid kam da kaba pyndonkam ïa ka North-Eastern Space Applications Centre (NESAC).
U la ong ba ka ktien ka thylliej, ka deiriti, ka bam, ka riam ka beit bad ka jingitynnad ka mariang ha ka thaiñ Shatei Lammihngi kan kyntiew ïa kane ka thaiñ ha kaba ïadei bad ki kam jngoh kai pyrthei.
U Amit Shah u la ong haba u Myntri Rangbah duh ka ri u la wan ïashim bynta ha ka Plenary Session jong ka NEC ha u snem 2016, ka long ka sien ba nyngkong hadien 20 snem ba u Myntri Rangbah duh jong ka ri un pynïaid ïa kane ka jingïalang.
U la bynrap ba hadien kane, u Modi ji u la wan jngoh ïa ka thaiñ Shatei Lammihngi palat 50 sien ha ki 10 snem ba la leit bad u la pynpaw shai ïa ki jingphaikhmat kyrpang jong ka sorkar sha ka ri baroh kawei.
U la ong ba ki Myntri Sorkar Pdeng ruh ki la wan jngoh ïa ka thaiñ Shatei Lammihngi palat 500 sien.
Ka sorkar pdeng, da ka rukom treikam ‘Baroh kawei ka Sorkar’ ka la trei ban pynkhlaiñ ïa ka jingsngew sarong, ka ktien ka thylliej, ka deiriti, ki kam thoh, ka put ka tem, ki riam tynrai bad ki rukom bam jong ka thaiñ Shatei Lammihngi bad ka la trei ban plié lad ïa baroh kawei ka India ba kan sngewthuh ïa kine ki jinglong.
U la ong ba ka Sorkar Modi ka la shim shibun ki sienjam ha kine ki 10 snem ba ladep ban pynkhlaiñ ïa ka jingshongsuk bad ka jingïaid ryntih ki kam ha ka thaiñ Shatei Lammihngi.
U la ong ba ka NEC Year Book – 2024 ka dei kaba la pyllait paidbah mynta ka sngi.
U Shah u la kyntu ïa baroh ki jylla ba kin tehlakam ïa ka jingïapher hapdeng ka khajna kaba lum bad ka jingpynlut pisa bad u la ong ba ka Manipur, Assam, Nagaland bad Tripura ki la shim ïa ki sienjam kiba bha na ka bynta kane.
U la ong ba ngin hap shim ïa ki sienjam ban pyllait ïa ka thaiñ Shatei Lammihngi na ki drok bad ka jingshlei um bad pynkhlaiñ ruh ïa ka jingpeit ïa ki kam kiba ïadei bad ka um da kaba pyndonkam ïa ka NESAC.
Da kaba tei ïa ki nan kiba heh ban lum ïa ka um slap, ngi lah ban khring ïa ki nongjngohkai bad pynkhlaiñ ruh ïa ki kam pynbiang um dih bad ka um na ka bynta ki kam rep.
U la la ong ba khnang ban kyntiew ïa ki kam aiñ jong ngi katkum ki jinglong jingman ha ka juk mynta, la wanrah 3 tylli ki aiñ ba thymmai hapoh ka jingïalam jong u Myntri Rangbah Duh bad hadien ba la pynbna ïa kine, hapoh 3 snem ki kam aiñ jong ngi kin long kiwei na kiba bha tam ha ka pyrthei bad kiba bud ïa ka jingnang jingstad Science.
Ha kajuh ka por, u Myntri u la ong ba naduh u snem 2004 haduh 2014, ki la don 11121 tylli ki jingjia umsnam kiba la jia ha ka thaiñ Shatei Lammihngi.
Kane ka la hiar da 73 per cent sha ka 3114 naduh u snem 2014 haduh 2023.
Ka jingïap ki dkhot kynhun pahara ka la hiar da 71 per cent na ka 458 sha ka 132, katba ka jingïap jong ki riew paidbah ka la hiar da 86 per cent.
U la ong ba ki jingjia kiba ïadei bad ki jingkieng atiar ki la hiar namar ha kine ki 5 snem ba la dep palat 8900 ki dkhot jong ki kynhun kieng atiar ki la pyndem wait bad ki la rung biang ha ka imlang sahlang bad kane ka la ai ïa ka khubor sha baroh kawei ka ri ba ka don ka jingïadei kaba jan hapdeng ka jingshongsuk bad ka jingriewspah bad khlem kine, ym don kano kano ka jylla kaba lah ban kiew shaphrang.
U Shah u la ong ba khnang ban wanrah ïa ka jingshongsuk bad ka jingïaid ryntih ki kam ha ka thaiñ Shatei Lammihngi, ka Sorkar Modi ka la soi 9 tylli ki jingïakut bad lyngba kine, la pynbeit shibun ki jingeh kiba la sah teng kiba ïadei bad ka shongsuk shongsaiñ.
U la ong ba lait noh na katto katne ki bynta ka Assam bad Manipur, 75 per cent ki jaka kiba hap hapoh ka Armed Forces Special Powers Act (AFSPA) ha u snem 2018 ki dei kiba la shah weng noh na ka jingtreikam kane ka aiñ.
U la ong ba ka Sorkar Modi ka la buh kyrpang haduh T.
4800 klur na ka bynta u snem 2022-23 haduh 2025-26 na ka bynta ka thaiñ Shatei Lammihngi bad ka don ka jingkiew kaba kumba 162 per cent ha ka jingmang tyngka.
U la ong ba 10 per cent Gross Budgetary Support Scheme ka la ai jingmyntoi bha ïa ka roi ka par jong ka thaiñ.
Ka jingbuh kyrpang haduh T.
1500 klur ka don ha ka PM-DevINE (Prime Minister’s Development Initiative for North Eastern Region) na ka bynta u 2022-23 bad T.
6600 klur na ka bynta u 2025-26.
La seng ïa ka task force jong ki Tnat Sorkar na ka bynta ki kam rep, la shim 8 tylli ki ropeway hapoh ka National Ropeway Development Programme, bad ka jingbei tyngka ïa ka tnat DoNER ka la kiew da 153 per cent.
Hapoh ka National Edible Oil Mission, la buh kyrpang T.
234 klur tang ha ka thaiñ Shatei Lammihngi ban phaikhmat kyrpang sha ka palm oil.
Ha ryngkat kane, 32 tylli ki projek kiba kot sha ka T.
1713 klur ki dei kiba la ïoh jingmynjur hapoh ka Special Infrastructure Development Plan jong ka thaiñ Shatei Lammihngi.
Ha ryngkat ki jingjop jong ka North Eastern Development Finance Corporation, la ai jingmynjur ïa ki skhim kiba kot sha ka T.
5490 klur naduh u Kyllalyngkot 2023 haduh Nohprah 2023.
U la ong ba hapoh ka skhim SAMBHAV, dang treikam ban pynbiang ki jingdonkam jong 75 tylli ki Gram Panchayat bad ki council jong 42 tylli ki distrik ha 8 tylli ki jylla.
U Myntri u la ong ba ngi dei ban kyntiew ïa ka jingpyndonkam ïa ka NESAC bad lah ban pyndonkam ïa ka ban pynthymmai ïa ka rukom peit ïa ki jingjia lynshop ki bor ka mariang, ki kam kiba ïadei bad ka um bad ka jingpynïaid ïa ki kam.
U la ong ba ka Sorkar Modi ka la kyntiew ruh ïa ki jingdon jingem ha ka thaiñ Shatei Lammihngi.
Ha kine ki 10 snem ba la dep, ka Sorkar Modi ka la bei tyngka haduh T.
81,000 klur ha ki kam rel, T.
48,000 klur ha ki surok bad la tei 5196 km ki surok ha ka thaiñ Shatei Lammihngi hapoh ka projek Bharat Mala.
Hapoh ka skhim UDAN, la dep tei 8 tylli ki kad liensuin ba thymmai bad la sdang 71 tylli ki jingpynher liengsuin ha kine ki 10 snem.
U Shah u la ong ba lada ka thaiñ ka lah ban kyrshan ïalade ha ki mar organic, ki kam kiba ïadei bad ka dud, ki kam ri dohkha bad ki kam pynmih pylleng, 13 lak ngut ki briew ki lah ban ïoh lad kamai jakpoh na kine ki saw tylli ki kam.
U la ong ba ym dei ban wanrah ka roi ka par tang ïa ka thaiñ hynrei ka dei ban don ka jingkiew shaphrang jong ki briew bad na ka bynta kane ka lad ka long tang lyngba ka jingpynmih mar na ki karkhana bad ki kam rep.
U Shah u la ong ba ynda ka India ka kot sha ka ïoh ka kot kaba 5 trillion-dollar, ka thaiñ Shatei Lammihngi ruh ka dei ban buh thong ban don ka bynta kaba heh ha kane ka jingpyrshang bad haba baroh kawei ka India ka la kiew shaphrang bad ka la lah ban kyrshan ïalade ha u snem 2047, ka thaiñ shatei lammingi ruh kan long kaba la kiew shaphrang bad kaba la lah ban kyrshan ïalade.
Nongpoh, January 20: Ka Meghalaya Pradesh Congress Committee ryngkat ka Ri Bhoi District Congress Committee ki la pynkhreh shaid ban pynbit pynbiang ne ban pynphuh pynphieng da ki rong ki rup na ka bynta ban pdiang burom ïa ka jingwan ïuh kjat u Rahul Gandhi ha ka jylla Meghalaya.
Kane ka jingwan ïuh kjat u Rahul Gandhi ha ka jylla Meghalaya kan long ha ka 22 tarik u Kyllalyngkot 2024 ban sa pynlong da ka jingïalang kaba heh ha Madan Pahamsyiem ha Nongpoh.
Kane ka jingwan ïuh kjat u Rahul Gandhi ha ka jylla Meghalaya ka dei shi bynta ka thong jong ka Congress party ban kren ne pynpaw paidbah halor shibun ki jingshah khñiot beit ki paidbah ba la tip ruh kum kata ka ‘Bharat Jodo Nyay Yatra’ ha kaba ha ka ktien Khasi la tip ruh kum ka jingïaid kjat na ka bynta ka jingïatylli bad ban ïa khun ïa ka hok jong ki paidbah hapoh ka ri India.
Kumba la iohi ne sakhi, ka Meghalaya Pradesh Congress Committee ryngkat ka Ri Bhoi District Congress Committee ki la shim khia bha na ka bynta ban pynkhreh pynkrum bad ruh ban pynriam pynbeit da ki rong ki rup la ka long naduh na Khanapara shaduh sha Nongpoh ba la sih ïa ka lama jong ka Congress ryngkat ki jingpynriam pynbeit ïa ka madan Pahamsyiem na ka bynta ban pdiang burom ïa kane ka jingwan ïuh kjat u Rahul Gandhi kum u nongïalam bahkhleih duh ka party Congress hapoh ka ri India.
Kumba la pynpaw da ka Meghalaya Pradesh Congress Committee bad ka Ri Bhoi District Congress Committee, kane ka Rahul Gandhi’s Bharat Jodo Nyay Yatra ka dei shi bynta ka thong jong ka party Congress ban pynshai sha ki paidbah ka ri, kaba dei halor shibun ki phang kiba ktah ïa ki paidbah ka ri.
Ki katto katne ki phang ba la pynpaw, ba u Rahul Gandhi un sa kren paidbah ha katei ka sngi ka dei ka jingpyrshah halor ka jingkiew dor palat ki mar ki mata ha ka jingsynshar ka sorkar BJP, kaba la ktah ïa ki duk ki rangli, ka jingïakhun pyrshah halor ka jingshah ktah ki duk ki rangli, ka jingbym don ka jingïaburom ïa ki niam bapher bapher hapoh ka ri, ka jingshah thombor ki longkmie bad kiwei kiwei ki phang ba kum ka party Congress kan ïakhun pyrshah ban dei ban ïa long lang kumjuh hapoh ka ri (Equality) bad ban ioh ïa ka jingbishar kaba khlem da noh shiliang (Justice).
Nongstoiñ, K’lyngkot 20: La kumba katto katne snem mynta ka shongsuk shong saiñ ka la wan phai biang ha ka thaiñ Langpih, hynrei ki paitbah pat ki lynga bad pisa jingmut haduh katta katta namar ka jingbym pat pynbeit ïa u pud u sam bad ka jylla Assam.
U bah H.
Sangleiñ uwei na ki riew rangbah jong ka shnong Langpih, haba ïakren bad u nongthoh khubor, u la ong ba ha ki snem ba mynshuwa lada ki paitbah nongshong shnong ki pom dieng ban thaw ïng thaw sem, ki pulit Assam kiba don ha Langpih tang shu tip ki la wan pyndik laiphew jait.
U la ong ba lada don kino kino ki nongshong shnong kiba pyntrei ïa ki skhim ba ki ïoh na Meghalaya ruh, ki ju wan pyndik hynrei ha kine ki sngi pat kim ju wan pydik ne mushlia shuh.
Nalor kata u la ong ba lada ki nongshong shnong ki leit ban pom dieng sha phang mihngi sha shilliang ka surok ba la shna da ka sorkar Assam, ki hap ban leit siew shuwa da ka pisa sha ki pulit Assam ha Langpih lymda kumta kim ïoh lad ban pyndonkam.
Utei u rangbah u la ong ruh ba naduh ba la dep siang rong ïa ka surok na Ktiehthawïar sha Langpih bad ka ktem pulit jong ka Meghalaya ka la don ha Langpih, ki jingïaklumar ki la kynjah jar bad ka jingwan thied jaka jong ki briew na sha kiwei pat ki shnong na ka bynta ban rep ban riang ka la jur bha.
Hynrei, tang kawei kaba ki paitbah nongshong shnong katei thaiñ ki kwah ka long ba kito kiba wan thied jaka bad wan rep wan riang ha katei ka thaiñ, ki dei ban da wan shong wan sah bad ba kin ïapeit lem ïa ki kam shnong kam thaw, khamtam eh ba ki para Khasi kiba shong ha katei ka thaiñ kin kham ïoh mynsiem.
Ki la ong ruh ba katba ym pat pynbeit ïa u pud u sam ba thikna bad ka jylla Assam, ki paitbah kim pat sngew thikna la kin shah kynthup ha Meghlaya ne kin shah khynñiat sha Assam Lada jia kino kino ki jingeh ka jingbun jong ki paitbah, kan kham pynshngaiñ ïa ki nongshong shnong wat lada ka long kumno kumno ruh.
Shillong, K’Lyngkot 20 : Ha kawei ka jingjia ba sngewsih, uwei u briew uba ym shym la lah ban ithuh ula iap hajrong u wei u Post eletrik ha Mawphlang Sub Station hapoh ka shnong Mawphlang, East Khasi Hills District.
ïa kane ka metiap u rangbah, la sakhi nyngkong da ki paidbah haka por kumba 7 baje mynstep bad hadien kane ki la pyntip sha u Rangbah Shnong bad u Rangbah Shnong mar mar u la pyntip sha ki bor Pulit jong ka Mawngap PS.
Haba ïadei bad kane ka jingjia, u Rangbah Shnong ka shnong Mawphlang u Bah Moon Sunn ula ïathuh ba haduh mynta ki nong shong shnong wat ki Pulit ruh kim ithuh satia ïa une u lanot namar ym lah ban ithuh ïa ka dur jong une u rangbah.
U Bah Moon ula ïathuh ba ula ïoh jingtip ïa kane ka jingjia haka por kumba 7 baje mynstep hadien ba ula ïoh jingtip na ki riew paidbah kiba ïaid kai step.
Ula ïathuh ba ïa ka dur khmat jong une u rangbah ruh ym shym la ithuh satia bad ki dang wad ban tip ba une u dei naka shnong aiu.
La ïathuh ba haduh mynta, ym lah ban tip ïaka daw, ka ban pynlong ïa une u rangbah ban kiew shajrong u Post Light.
Shillong Kyllalyngkot, 20: Ka Kynhun Myntri hynne ka sngi Thohdieng ka la ai jingmynjur ïa ka Contingency Fund of Meghalaya (Amendment) Ordinance, 2024 na ka bynta ban kyntiew ïa ka Contingency fund na ka 500 klur tyngka sha ka T.
1000 Klur.
Haba ïakren bad ki nongthoh khubor hadien ba la wai ka jingïalang, u Myntri Rangbah ka jylla u Conrad K Sangma ula ong, “Kane ka dei ka sienjam kaba shipor.
Kumta ka Contingency Fund of Meghalaya (Amendment) Ordinance, 2024 ïa kaba yn kyntiew ïa ka contingency fund na ka T.
500 Klur sha ka T.
1000 Klur.
"Haba pynshai halor kane, u Myntri Rangbah ula ong, “Ki la don katto katne ki kyndon ha ka Budgetary Provisions bad haba ki la pynlut noh ïa ka pisa kaba la mang bad katba ym pat mynjur ïa ka Supplementary Demand hapoh ka ïing dorbar thawaiñ ka jylla ngim lah ban pyndonkam ïa ka pisa wat lada ngi don ïa ka pisa ruh.
Kumta lada ym ïoh ban ai jingmynjur ïa ki Supplementary Demand hapoh ka ïing dorbar lah ban pyndonkam ïa ki kyndon jong ka Contingency Fund".
“Kumta kane ka dei tang ka kyndon ban kyntiew ïa ka jingbhah tyngka na ka T.
500 klur sha ka T.
1000 Klur namar ba ngi ju ïoh shuh shuh ïa ka pisa na ka Sorkar India bad ka jingïoh ïa ka bhah khajna bad kiwei kiwei ki bynta jong ka Fund na ka sorkar pdeng ka la kiew bad ngi don ha kata ka kyrdan ïa kaba ngin ïoh shuh shuh ïa ka pisa na ka bynta ki kam pynroi, hynrei ki kyndon ha ka Budgetary Provision kim pat long kiba biang ban pyndonkam ïa katei ka pisa kumta ïa kitei ki kyndon la hap ban pynkiew noh khnang ba ngin don ha kata ka kyrdan ban lah ban pyndonkam ïa ka pisa kaban wan na ka sorkar pdeng" la pynkut u Conrad.
Tura, Kyllalyngkot 20 : Ka Meghalaya mynta ka sngi Saitjain, ka la pyllait paidbah ïa la ka jong ka jingrwai State Anthem ha Tura, kaba la urlong hadien 52 snem ba ïoh ïa la ka jong ka Jylla ba pura.
ïa kane ka Anthem la thaw da I (L) Bah Neil Nongkynrih bad ka Shillong Chamber Choir bad la bynrap ïa ki jingtem na la tynrai da ka kynhun Summersaulth bad Nokpante.
ïa ki kyntien ha ka ktien Khasi la thoh da u Myntri Sorkar Bah Paul Lyngdoh, u Bah Kit Shangpliang, Nongrwai ka Summersaulth bad ki Dkhot jong ka Shillong Chamber Choir.
Ka Iris Watre kala thoh ïa ki kyntien ha ka ktien Garo bad ïa ki kyntien ha ka ktien phaeng la synniang da I (L) Bah Neil Nongkynrih, bah Paul Lyngdoh, Chamber Choir bad ki Ophisar ka Tnad Arts & Culture.
ïa kane ka Anthem la pyllait lyngba ka kor online da u Lat ka Jylla Phagu Chauhan ha ka jingïadon ryngkat u Myntri Rangbah ka Jylla Conrad K Sangma, ka MP ka Tura Agatha Sangma, Myntri Sorkar Ampareen Lyngdoh, u Chief Secretary Bah DP Wahlang bad ki Ophisar ka Tnad Arts & Culture.
Tura, Kyllalyngkot 20 : Ka sorkar kan ïai bei ne theh pisa ban kyntiew ïa ki kam ïalehkai sport hapoh ka jylla da kaba pynbha ïa ki jaka ïalehkai baroh, ban pynkhlaiñ ïa ki jaka hikai pyntbit ïa ki samla ha ki jingïalehkai ba ki don sap.
Ki samla ki dei ban dang beh sha ka thong da ka jingmut jingpyrkhat kaba shai bad khamtam ba kin long ki nongïalam jongka lawei ban wan" ong Myntri Rangbah ka jylla u Conrad K Sangma haba kren kum u kongsan ha ka jinghap pyrda ïa ka Meghalaya Games kaba San ha Tura mynta ka sngi.
U Myntri Rangbah u la pynbna ruh ba ka Meghalaya Games kaba Hynriew kan long ha Jowai, West Jaintia Hills.
“ Kumta kumba ngi la khylliap lama noh ïa kane ka Meghalaya Games ba San to ngin phai khmat sha ka Meghalaya Games ba Hynriew ha u 2025 ka ban long ha Jowai.
Ngi kyrmen ba ki jingïalehkai sport kin dang kiew shuh shuh ha ka jylla na kata ka daw la pynlong na kawei ka District sha kawei pat namar ngi kwah ban ïohi ba ka Meghalaya kan long ka jylla kaba kiew ha baroh ki liang" ong u Myntri Rangbah.
“ Ka jingpynlong ïa kine ki jingïalehkai sport ka long kum ka jingplie lad plie lynti ban ïatbeh wat ban pynlong ïa ki ‘World Class Sport’ bad lyngba kane kan ïarap ruh ïa ngi ban lah ba pynkhreh ïa ka Notional Games namar katto katne na ki jingïalehkai yn pynlong ha Tura ruh" ong biang u Myntri Rangbah.
Haba ai jingïaroh iïa ka jingjop ha ka jingpynlong ïa ka Meghalaya Games kaba San, u Myntri Rangbah u la ong “ Kumba ngi la ia khublei kti bad kane ka jingïalehkai kaba phuh ba phieng nga pynpaw ruh ka jingsngewnguh ïa baroh kiba la ïadon bynta ban pynlong ïa kane ka Meghalaya Games kaba jop ha Tura.
Nga ai khublei ruh ïa ki paid nongshong shnong jongka Tura kiba la ïatrei lang ban pynlong ïa kane ka Meghalaya Games kaba jop.
Nga ai khublei ïa ki skul kum ka Don Bosco, Monfort, Durama College, BSF, 2nd MLP Battalion bad ïa baroh kito kiba ym lah jer kyrteng kiba la don bynta lang ha kaba pynlong ïa kane ka kam kaba jop.
Ha une u snem ki don 23 tylli ki jingïalehkai bad kiba ïoh takma ki la palat ïa ka 400.
Lyngba kane la ïohi ruh ba ki don ki samla ki ban wanrah nam ia ka jylla ynda ki leit ban ïashim bynta ha kiwei kiwei ki jingïalehkai shabar ka jylla".
U la ong “ Kane ka Meghalaya Games kam dei kaba shu pynlut phut ïa ka pisa paidbah hynrei ka dei ka jingbei pisa na ka bynta ka lawei ki samla ha ka kam ïalehkai sport namar ka jingthrang ka long ba na kane ka jylla kin mih ki samla ban leit mihkhmat ïa ka ri India sha ka Olympics.
U Myntri Rangbah ula ong ruh “ Ka long ka burom kaba khraw ba ka President ba donburom jongka ri India ka Droupadi Murmu ka la pyllait por khnang khnang ban wan plie ïa kane ka Meghalaya Games.
Baroh shitaiew la sakhi ïa ka jingkmen bad jingphuh samrkhie ha ki jaka ïalehkai naduh ka Pa Togan Nengminja Sangma Athletic Stadium, Indoor Hall Hawakhana, Don Bosco College Basketball Court bad Rongkhon Swimming Pool".
U Myntri kam ialehkai sport u bah Shakliar Warjri u la ai ka jingïaroh ïa ki nongïalehkai kiba la sei ïa ki sap bad talen jongki ha ki jingïalehkai bapher bapher ba ki ïashim bynta.
“ Ka jingïoh bad sakhi ïa ki sap bad ki phong jong ki nongïalehkai ha kane ka Meghalaya Games kaba San ka la ai mynsiem shuh shuh ïa ka sorkar ban dang ïai pynbiang ïa ki jingdonkam baroh ban nang kyntiew ïa ki kam ïalehkai sport ha ka jylla.
Ka jingjop ka pynpaw ïa ka jinglong aiti lut jong ki nongialehkai bad ka pyni ruh ïaka jingïalong kawei ka mynsiem ïalehkai sport ha ka jylla.
Khlem don jingartatien kin sa don ki khun samla ka jylla ki ban ïoh mihkhmat ia ka ri India ha ka jingïakhun shabar ri".
U bah Shakliar u la ong ba ka sorkar kan ïai theh na ka bynta ban kyntiew ïa ki khun samla bad ha kine ki snem ban wan kin dang don bun ki jaka ïalehkai ki ban sa dep ban tei kum ka Indoor Stadium ha Sunny Hills, Ampati Stadium, PA Sangma Indoor Hall, Jengjal, Bajengdoba bad Williamnagar.
Ka jingtei ïa ki jaka ïalehkai sport ha kylleng ka jylla kynthup ruh ïa ki Artificial Footbal Turf, ki madan ba thung da u phlang ba im, ki jaka ïa mareh kiba la shna bha da ki Synthetic ka long ka thong jongka sorkar ban kyntiew ïa ki kam ïalehkai sport ha ka jylla.
“ Nga dap da ka jingsngewkmen ba khraw bad ai khublei kyrpang ïa u Myntri Rangbah jong ngi uba don ka jingshemphang bad ïohi jngai kum u nongïalam, ïa ki nongtrei jongka tnad Sport bad Youth Affairs bad ïa baroh ki nongshong shnong ka Tura kiba la pyni ïa ka mynsiem pdiang sngewbha ïa baroh ki nongwan ïashim bynta.
Nalor kane nga ai khublei ruh ïa ki bor synshar district, ka MSOA, Sport Association kiba la ïatrei lang ban pynlong ïa kane ka jingïalehkai kaba jop.
Ban pynlong ïa kum kane ka jingïalehkai ha ka sien ba nyngkong kaba jop bad phuh phieng bha kam long kaba suk bad nga ngeit skhem ruh lyngba kane kan ai mynsiem bad kan long ka nuksa ruh ïa kiwei ki district ki ban dang pynlong ïa ka Meghalaya Games ha ki snem ban wan.
Nga kitbok kit rwiang ruh ïa ka Jowai ka ban pynlong ïa ka Meghalaya Games ha u snem ban wan ba kan lah ban pynlong ïa ka kaba jop".
Na ka liang u Chief Secretary ka jylla u bah D.
P Wahlang ruh u la ai jingkren ha kane ka jingpynhap lama ïa kane ka jingïalehkai.
Shillong, K’lyngkot, 20: Ka Jylla Meghalaya mynta ka sngi Saitjaiñ ka la rakhe ïa ka jingdap 52 snem ka jingïoh ïa ka jylla bapura ha ka jingïalang kaba la long ha District Auditorium and Library ha Tura.
U Lat ka Jylla u Phagu Chauhan u la long kum u Kongsan, u Myntri Rangbah ka Jylla u Conrad K Sangma kum u Symbud Kongsan, ka Myntri kaba peit ïa ka tnat I&PR ka Dr.
Mazel Ampareen Lyngdoh ka la long kum ka kongsan ba kyrpang.
Ïa kane ka jingrakhe la pynlong ruh ha ki bynta bapher bapher jong ka jylla.
Haba kren ha kane ka sngi, u Lat u la ai khublei ïa ki paidbah nongshong shnong ka jylla Meghalaya bad u la ai burom ruh ïa ki nongïalam kiba la ïohi jngai ban ïakhun na ka bynta ban pynïoh ïa la ka jong ka jylla, ïa ki nongïaleh laitluid bad ïa baroh ki briew kiba la don bynta ban ïakhun pyrshah ïa ki shipai Phareng bad kiba la aiti lut ïa la ka jong ka jingim na ka bynta ban ïada ïa la ka jong ka lariti bad ïa la ka ri.
Da kaba pynpaw ïa ki jingkiew shaphrang ha baroh ki liang ha ka jylla, u Lat u la ong, “ka jingpynïasoh ïa ki surok bad ki lynti ki syngkien ka long kaba donkam ban tei ïa ka lawei jong ka jylla.
Ka jingtrei shitom ka dang ïaid shakhmat ban shna ïa ki surok bad ïa ki jingkieng ha ki bynta bapher bapher jong ki district ka jylla.
Ka Sorkar jong ngi ka la tei ruh ïa ki jaka ai jingsumar kum ki Hospital, ki CHC, PHC ha kylleng ka jylla khnang ban pynpoi ïa ki lad ai jingsumar sha ki shnong ba kyndong tam ha ka jylla.
Ka dei ka jingsarong ïa ka jylla Meghalaya naba ka long kaba lai ha ka ri bad kaba nyngkong eh ha ka thaiñ Shatei Lammihngi ban don ïa ka Comprehensive Policy halor ka Mental Health and Social Care," la ong u Lat ka Jylla.
Ha ka jingkren pynkut, u Lat u la kyntu ïa ka imlang ka sahlang ban ïatreilang ryngkat na ka bynta ban pyllait luid ïa ka jylla na u drok.
U Myntri Rangbah haba kren ha kane ka sngi u la ïathuh ïa ki kam pynroi kiba la pynsdang da ka Sorkar Jylla bad ong ruh ba ka jingpynlut jng ka Sorkar ka la long palat ar shah haba ïanujor bad ki san snem kiba ladep, ha kaba ha u snem 2017-2018 ka Sorkar ka la pynlut jin haduh 9000 klur ha u snem 2023-2024 bad jan 21,000 klur la pynlut ha ka Financial Year.
U la ïathuh shuh shuh, hapoh ka skhim PMGSY naduh u snem 2018 haduh mynta ka jingshna ïa ka surok ka la long haduh 2526 Kilometres na ka PMGSY, kaba la pynïasoh ïa ki 600 tylli ki shnong bad kaba ïapher na kaba ladep kaba long tang 70 tylli.
Ka jingbhah pisa na ka bynta ban pynbna ïa ki ophis jong ki Block ka la ïaid shakhmat.
Baroh 2500 tylli ki skul sorkar ki la ïoh pisa ban shna ïa ki ing skul kiba thymmai ne ban pyndep ïa ka jingmaramot ïa kiba la tor, u la bynrap.
Shuh shuh u Myntri Rangbah u la ong ruh ba ka jingphaikhmat kyrpang ka long ruh sha ki nongrep, ki kynthei bad ki khynnah jong ka jylla, la ka long ha kaba pynkha ïa ki Self Help Groups, ne lyngba ka rwai ka siaw, ka jingsengkam bad ka sport, kiba baroh ki la nang kiew shaphrang ha ka jylla.
Ka Myntri kaba peit ïa ka tnat I&PR ka Dr.
Mazel Ampareen Lyngdoh ka la ong ba ka jingkiew shaphrang jong ka jylla ha kine ki snem ka dei ka jingïalam lynti jong u Myntri Rangbah Conrad K.
Sangma.
Ka la ong ba ka Sorkar ka la nang pynroi shuh shuh ïa ki tnat treikam kum ka Agriculture, Tourism, Power Generation, Education, Information Technology, Entrepreneurship bad baroh ki tnat treikam.
Kum ka jingrakhe ïa kane ka sngi, u Lat u la pyllait paidbah ïa ka jingrwai jong ka jylla ne ka State Anthem ba la thaw da u Bah (L) Neil Nongkynrih, u nongseng ïa ka Shillong Chamber Choir.
Ha kane ka sngi, la sam ïa ka khusnam Meghalaya Day sha u Bah Risingbor Kurkalang ïa ka ‘U Tirot Sing Award’ na ka bynta ka Arts & Literature, ka Dr.
Delphine G.
Momin ka la ïoh pdiang ïa ka Pa Togan Sangma Award na ka bynta ka Social Services bad u Bah Phrangki Buam u la ïoh pdiang ïa ka ‘U Kiang Nangbah Award’ na ka bynta ka Sports & Games.
15 ngut ki nongshong shnong ki la shah pynkup burom da ka Governor’s Police Medal na ka bynta u synniang u bynhei jong ki, 6 ngut la ai ïa ka Chief Minister’s Disaster Response Medal bad 21 la ai ïa ka Meghalaya Day Excellence Awards 2023.
Shillong, Kyllalyngkot 20: U Ram Gurung u la lah ban khur haduh 6 wicket marwei bad shah tied tang 15 ron kaba la long ka jingkyrshan ïa ka Meghalaya ban pynliem ïa ka Nagaland lyngba ka inning bad 128 ron ha ka sngi ïakhun ba ar jong ki ha ka lympung Ranji Trophy plate group kaba la long ha MCA Ground hynnin ka Sngi.
Nalor u Ram, u Akash Kumar Choudhury, ruh u la lah ban ïalehkai bha ha ka bol da kaba pyndep ïa baroh ki Inning da kaba khur 10/79 – hadien ba u la ïoh pynhap 3 wicket hynnin ka sngi.
Shuwa kane, u Jaskirat Singh Sachdeva u la lah ban tyngshaiñ bha ïalade ha ka tied hadien ba u la kamai 75 ron na ki 124 bol.
Baroh arngut, ma u lem bad u Ram ki dang mih madan ha ka samoi lehkai kaba nyngkong jong ka Ranji Trophy hynrei ka rukom ïalehkai jong ki pat ka long kaba i shongkun.
Haba phai dien, ka Nagaland ka la shah pynkut noh da tang 72 ron ha ka sngi sdang ïa ka inning tied kaba nyngkong, ha kaba ka Jylla ka la jubab da kaba kynjoh 196 ron, hap 7 wicket ha ka tied.
Hynnin ka sngi, ka Meghalaya ka la lah ban kyntiew biang sa 108 ron ban pyndep ïa ka inning tied kaba nyngkong jong ka da 304 ron shuwa ban shah pynhap baroh, kaba la ailad ïa ka kynhun ban ïoh lamkhmat haduh 232 ron.
Katba ka Nagaland ka la shah pynkut noh da tang 104 ron ha ka inning tied kaba ar jong ka.
Ka jingtbit jong ki rangkawangbol ka Meghalaya kiba thrang ïa ka jingjop, ka la buh jingeh ïa ka Nagaland ban kyntiew ïa ka ron khnang ban kynjoh sha katei ka thong ba la buh.
Dei u Akash u ba la lah ban pynhap wicket ha ka over ba hynriew katba hadien kane ka Nagaland ka la ïoh ban kyntiew da 52/2, hynrei ki 8 wicket ba shadien ki la shah pynkhyllem noh bad ïohlad ban kamai tang 52 ron, ka jingïaroh ka long sha u Ram bad ruh sha u Lerry Sangma, kiba la lah ban nym pynhap sha madan ïa ka bol ha ka por ba ki ïohkem.
Ka kynhun ïalehkai jong ka Meghalaya kan sa hap ban pynkhreh biang ïalade ban ïakhun pyrshah ïa ka Mizoram, ka ban sdang naduh ka 26 tarik u Kyllalyngkot ha Anand, Gujarat.
Shillong, Kyllalyngkot 21: Ka prokram lehkai mynta ka sngi kan sdang naduh ka por 9:30 ha madan 1st Ground SSA Stadium.
Nyngkong ka Umpling SC pyrshah ïa ka Shillong Soccer Scout.
Ba ar ha ka por 11 baje, hapdeng ka Lumshyiap SC pyrshah ïa ka Rangdajied United FC.
Ka jingïakhun ba lai ha ka por 12:30 baje hapdeng ka Lah Bet SC pyrshah ïa ka Upper Shillong Colt, ba saw ha ka por 2 baje hapdeng ka Umphyrnai SC pyrshah ïa ka ïaitylli SC.
Shillong, Kyllalyngkot 21: Ka KSU Mawlai Circle ha ka 18 tarik u Kyllalyngkot 2024 ka la ioh ban noh synniang da ka song Pisa sha kawei ka kynhun kaba la tip Kum ka ‘Motsyiar Grassroots Football Academy’.
Ha katei ka sngi la ioh ban ia phylliew jingmut hapdeng ki nongialam jong ka KSU Mawlai circle bad u nongseng ia ka kynhun Motsyiar Grassroot Football Academy u samla Lumlang Khyriemmujat u ba la ioh ia ka license D na ka All India Football Federation (AIFF) ban long kum u coach.
Na ka liang u samla Lumlang u la pynpaw ba ia ka jingthmu ban seng ia ka Football academy ka long kum shi bynta ban kyntiew ia ki hep kiba rit bad ki samla ka shnong mawlai ha ka jingialeh kai Football, u la pynpaw ruh ba bun hi ki khynnah bad ki samla ki ioh ban ialeh kai football tang la don ki tournament lane ki inter Dong ha shnong ha thaw,bad baroh kiba nang ban kynjat Bol hynrei donkam ban ioh ka jinghikai pyntbit shuh lyngba ki coach kiba lah pyndep ia ka jingpiule ka jong ki ha ki kam ialehkai football bad ruh u la pynpaw ba lyngba ka jingwan pyniasoh jong ki khynnah sha ka academy kan iarap shuh shuh ban pynpaw bad ban sei ia ka sap ka jongki kaba ki don ha ka jinglehkai football.
Ka Motsyiar Grassroot Football Academy ym dei ba ka don tang ha shnong Mawlai Motsyiar hynrei ki la sdang ruh ha kine ki khyndiat sngi sha ki thain jong ka shnong Umrynjah.
Ha katei ka sngi na ka liang ka KSU Mawlai Circle lyngba u president u samla Biangbor Paliar kala pynpaw ka jing sngewkmen ia ka jingthmu jong ka academy namar ka long Kum shi bynta ban btien lynti bad ban kyntiew ia ki samla ban dang sei shuh shuh ki sap jongki ka ba ki don ha ka jingleh kai football,bad khamtam haba ngi phai bad ngi peit ha Kum kine ki por ba bun ki samla ki la bún là ngop ha ki jingdih kiba sniew bad dei lyngba ka jongdon kum kine ki shlem ai jinghika kan iarap shibun ia ki samla ban lait na ki jingmyllien ban dih ki jingdih kiba sinew.
Kyntang iawai na ka liang ka circle ka lah ai ka jingkitbok kitrwiang ia ka kynhun Motsyiar Grassroots Football Academy ba ka nang lah ban pyntyllun shuh ia ki kam jongki ha ka jingai jinghikai ia ki khynnah bad ki samla jong ka shnong Mawlai hi baroh kawei.
Ha Kane ka sngi la ia sakhi bad ia don ryngkat lang na ki nongialam ka KSU Mawlai Circle naduh u samla Biangbor Paliar,president ,u samla Badon Malangiang, Sport secretary,samla Gary Mawlieh,publicity secretary,Nangrikupar Malngiang,Organising Secretary,samla Rishot Jana,Sport Secretary,samla Lambert Shabong,asst Finance Secretary & I samla Rapborlang Nongrum Adviser jong ka KSU Mawlai Circle.
Shillong, Kyllalyngkot 21: Ka Umphyrnai SC ka la lah ban pynliem salit da shi kol ïa ka Mawkhar SC hynnin ka Sngi Saitjaiñ ha ka jingïalehkai ka lympung 1st DIVISION Football League 2023-24 jong ka SSA.
Ka shi kol na u Damanglang Kharbyngar ha ka 23 minit ka la biang pura ïa ka Umphyrnai SC ban khur ïa ka namjop.
Nongpoh, K’Lyngkot, 21: Ka Ri-Bhoi District Sports Association (RBDSA) ryngkat ki kynhun sengbhalang bapher baher mynta ka sngi kila pdiang burom ïaki rang bad thei ïalehkai jong ka Ri-Bhoi District kiba la leit ban ïashimbynta haka 5th Meghalaya Games kaba la long ha Tura bad kum ka District kaba la wan ba ar ha katei ka lympung hadien ba kala ioh ban khur haduh 79 tylli ki takma.
Ha kane jingpdiang burom ïaki nongialehkai kaba la pynlong ha ophis DTO, Nongpoh la wan ban ïa don bynta lang da u MLA ka nongpoh u Bah Mayral Born Syiem, Bah RB Shadap, President RBDSA ryngkat ki dkhot ryngkat ki nongïalam jong ki kynhun sengbhalang bapher bapher.
Kum ban shu pynpaw hangne ba ka Ri-Bhoi District kala wan ba ar ha katei ka lympung hadien ba kala ioh bna khur haduh 27 tylli ki takma ksiar, 22 tylli ki takma rupa bad 30 tylli ki takma rnong hadien jong ka East Khasi Hills kaba la wan haka kyrdan ba nyngkong.
Naka liang ki nongkren ha katei ka sngi kila ai ka jingïaroh ïa baroh ki rang bad thei ïalehkai jong ka Ri-Bhoi District kiba la lehkai bha haki thup jinglehkai bapher bapher bad wat ïa kito ki bym shym la poi sha ka thong ka jingjop, ba kin dang bteng ban kilan bad trei shitom ban pyndonkam hok ïaka sap kaba ki don.
Kila pynpaw ruh ka jingsngewkmen kaba khraw halor ka jinglah ban lehkai bha ki rang bad thei ïalehkai jong ka district watla kim don satia ki jaka lehkai bad ki jaka kilan kiba biang hynrei ka jingtrei shitom jong ki ka la rah ïaka burom jong ka district ba pyni sha ka pyrthei ba ki don shibun ki sap kiba mih na Ri-Bhoi haka liang ki kam ïalehkai sports.
Ka jingdheng kali ka dei kawei na ki daw bah daw san kaba ki paidbah ki la ngiah hi shoiñ ban ïakren bad pyrkhat hynrei ban kham lait na kane ka donkam ka jingïatrei lang jongki paid nongshong shnong bad ka sorkar.
Balei ba ong kumne ka daw ka long ba ym dei ban shim kabu than ïa ka bai jaka puta lada ka sorkar ka don jingthmu ban shna ïa ki surok Bypass.
Namar donkam bun tylli ki surok bypass ban duna ka dheng kali.
Kumba long mynta ka jingdon jongka Shillong Bypass na Lad Umroi ban mih beit sha Mawryngkneng ka la ïarap bha ban pynduna ïa ka jingdheng kali ha ki thaiñ Mawlai.
Nalor ba la don sha ka Mawlai Bypass kaba la ïarap haduh katta katta namar kiba bun ki kali kiba wan na ki thaiñ Guwahati ne na sharum ban leit beit beit shaduh ki thaiñ Laitumkhrah ki la rung beit na kane ka surok ban mih beit sha Mawkynroh.
Ka sorkar ka la ïoh ruh na ka sorkar pdeng ïa ka jingmang na ka bynta ka Western Bypass hynrei ka jingeh ka long ba ka jingsiew bai jaka ( land compensation) ka heh bun shah ïa ka dor ban shna ïa ka surok.
Kane ka la buh ïa ka sorkar jylla ha ka jingeh ban ïakren sha Delhi namar na Delhi ki pynpaw ba sha kiwei kiwei ki jylla ym donkam ban siew bai jaka puta haba la ai ïa ka projek hynrei tang ha Meghalaya ba hap ban siew bai jaka.
Hooid ym lah ban len ïa ki jaka puta ha kane ka jylla la long trai da ki riew shimet ym dei da ka sorkar kumba long sha kiwei ki jylla hynrei wat la katta ruh ki paid nongshong shnong ki dei ban pyrkhat na ka bynta ka bha ka miat jong baroh lang donkam ban kham kylluid mynsiem.
Hooid ym mut ba ym donkam ban shim ïa ka bai jaka hynrei haba shim ym dei ban ohdor rem than namar lada rem da ka bai jaka ïa ka projek ka sorkar pdeng ruh ka la leh thlia noh ban ai.
Kat kum ba ïoh jingtip ba ka dor jongka Projek Western By Pass ka long tang 800 klur katba ka bai jaka ka poi shaduh ka 1200 klur tyngka.
Na kata ka daw ka sorkar pdeng kam nang shuh ban rai halor kane.
Hooid na ka liang ki heh jong ka tnad PWD ki la pyrshang ban ïakren halor kane ka kam hynrei kumba long mynta la sngewthuh ba kane ka kam ka dang sahteng.
Na kane ka daw ba sa ong ïa ki trai jaka ba kin kham kylluid mynsiem namar lada ïoh sa ka Western By Pass ka la nang ïarap bha ban pynduna ka jingïaid kali na sor Shillong namar kiba kwah ban leit sha ki thaiñ West Khasi Hills ne wat shaduh Garo Hills ki lah ban ïaid noh na katei ka surok.
Nalor kane ha kaba ïadei pat bad ka jingdheng kali ba man la ka sngi ha kane ka nongbah Shillong halor kane ruh ka donkam ka jingïatrei lang jong ki paidbah namar tang ki pulit pynïaid kali kin ym lah da lei lei ruh ban pynduna lada kam don ka jingïatrei lang na ki paidbah.
Ym lah ban len mynta kawei kawei ka longïing kaba duna eh ka jingdon kali kan long 2 haduh 3 tylli.
Lada ïatrei lang bad pyrshang ban sei tang kawei ka kali ha ka shisngi kane ruh ka la ïarap bha ban pynduna ïa ka jingdheng kali.
Nalor kata sa kawei ruh la i donkam ban pyntreikam biang ïa ka Odd bad Even Number ban ïaid ki kali ha ka shisngi shisngi.
Tangba kane ka jingpyntreikam Odd bad Even ka dei ban long salonsar naduh ki kali sorkar haduh ki kali jong ki riew paidbah.
Kaba sngewdiaw hangne ha jylla jong ngi ka long lada ka sorkar ka thmu ban leh ïa kaba bha na ka bynta ki paidbah lehse kum kane ka jingpyntreikam da ki odd bad even number, khlem pep kin don beit ki ban mih sha surok ban pyrta ba ka sorkar ka leh shilliang khmat hynrei kam long kumta barobor ki bor synshar ki peit ïa ka jingbha jong baroh lang.
Kumta ban lait na kane ka jingeh kaba hakhmat eh donkam ïa ka jingïatrei lang jong baroh ki paid nongshnong shnong.
Tura, Kyllalyngkot 21: Ka jylla Meghalaya kaba la ïaid lynti mynta 50 snem, kam pat bïang pura ha ka jingpynbïang ïa ki tïar ki tar ïalehkai, lait noh ha Shillong, bad katto katne ki madan lehkai football ha Tura kim pat long kita ki stadium kiba shongkun.
Ha kaba ïadei bad kane, na ka liang jong ka sorkar jylla hapoh ka jingïalam u Conrad K.
Sangma kum u Myntri Rangbah, ka la trei shitom ban wanrah ïa kiba bun ki jingmyntoi sha ki jingïalehkai bapher bapher kum shibynta ban ai mynsiem bad kyntiew ïa ki samla ka Jylla ban dang ïai minot ban pynjanai ïalade ha ka kam ïalehkai.
Ka jingpynlong ïa ka Meghalaya Games ha Tura ka long ka kabu ba paka ïa ki samla shynrang bad kynthei ka jylla kiba ïashimbynta ha ki jingïalehkai bapher bapher ban pynpaw pyrthei ïa ka sap kaba ki don ha kaba ki lah ban shah jied ruh ban mihkhmat ïa ka Jylla sha ki lympung ba kham heh ne wat ha ki kyrdan ïalehkai na ka Ri, bad kane ka lah ban urlong satang lada ka Jylla ka lah ban pynbit pynbiang ïa ki jingdonkam ha ka liang ka Sports, kum ki coach kiba lah ban nang pynjanai shuh shuh ïa ka sap jong ki samla kiba la tyngshaiñ bha ha kane ka Meghalaya Games kaba dang shu kut hynnin ka Sngi Saitjaiñ.
Haba phaidien, ha kine ki sawtylli ki Meghalaya Games ba ladep, la pynlong ha ka nongbah Shillong, lah ban kdew ruh ba ka jingnang roi jong ka Sport ka la nang kiew bad ki tiar pyndonkam na bynta ki jingïalehkai bapher bapher ki la nang bit nang biang, hynrei watla kata ruh, ka dang donkam shuh ban nang pynbha bad donkam ruh ka jingïatreilang jong ki District kiba hapoh ka Jylla.
Haba ngi phai sha ka bynta ba 5 jong ka Meghalaya Games kaba la pynlong ha ka sien ba nyngkong ha Tura, ka long shisha ka lympung kaba heh, bad ki la don haduh 23 tylli ki jait jinglehkai Olympic bad palat 3000 ngut ki nongïalehkai kiba la wan ïashimbynta, katba ïa ka bynta ba saw jong ka Meghalaya Games kaba la long ha Shillong, ki la don tang 19 tylli ki jait jinglehkai bad kumba 2500 ngut kiba la poi ïashimbynta.
Ka jingrah ïa ka Meghalaya Games sha Tura ka la nang kyntiew ïa katei ka sor, ha kaba bun ki jingtei, kiba long na bynta ka Sports la ïoh ban pynïeng, kum ka Patogan Nengminsa Stadium kaba la plie paidbah shuwa ban sdang ïa katei ka tamasa lehkai Meghalaya Games.
Lah ban kdew ba shibun ki jinglehkai kum ka sïat khnam, ïakura bad jingmareh ki kham kiew bha ha ki khynnah lehkai na ri lum Khasi – Jaintïa namar ki la bïang ka jaka kilan met.
Nongstoiñ, K’lyngkot, 21: Katkum ka khubor pulit la ïathuh ba ha ka shiteng sngi jong ka sngi u Blei, ki la lap ïa ka met ïap jong uwei u rangbah ba la tip kyrteng u Nijilson Lyngkhoi, na ka shnong Marshillong SWKH, u ba la suba shah pynïap ha ki riew runar ha Pyndengshahlang West Khasi HillsKatkum ka jingïathuh ki pulit la ong ba hadien ba ki la ioh ïa ka jingpyntip na kiba haïing, kumta mar mar ki la leit sha katei ka jaka bad la lap ïa ka metiap jong utei u rangbah.
La ong ba la lap ruh ba don ki dak ha ki bynta jong ka shadem bad ka met ba shu thiah lyngktar harud jong ka surok jong ka shnong Pyndengshahlang.
Na ka liang ki pulit ki la shimti ïa ka met bad rah sha Nongstoin Civil Hospital na ka bynta ban leh ïa ka Post Mortem.
Ka jingtohkit bniah halor kane ka jingjia ka la ïaid shakhmat.
Jowai: Ka Balang Catholic shnong Iooksi kaba hapoh ka Parish Mowkyndeng Jowai Diocese, ka la rakhe pynkut ïa ka jingdap shispah snem ka jingwan ka Niam Katholik ha shnong Iooksi, kaba la ioh ïuhkjat da ka jingrung niam jong u Alexender Papeng ha ka 23 tarik Kylla lyngkot 1923, nangta bud sa kiwei de kum u Hercome Latam, u Limon Tangliang, kong Glara Manner bad katba nangïaid ki sngi bad ka por kiba rung Balang ki la nangbun nangbun.
Ka shnong Iooksi ka dei kawei na ki shnong kiba heh hapoh ka Elaka Raliang.
Ki longiing ki don 977 tnum ïing bad na kine 222 iing ki dei ki longïing Katholik.
Ha kane ka jingrakhe ïa ka jingdap shispah snem ka Balang Katholik ha shnong Iooksi, la wan sakhi lang da ki hajar ki paid riewngeit napoh ka Diocese Jowai, na ka Archdiocese Shillong ki paid riewngeit na ki kynhun Balang bapher bapher na ki shnong ba marjan bad na jngai.
Hashwa ban pynlong ïa ka jingkñia Mas Iukharist, u Most Rev.
Ferdinand Dkhar DD, Bishop ka Jowai Diocese ha ryngkat ka jingdonlang ki Phadar, u la kyrkhu ïa u Motsahnam uba la tei ha phyllaw ka ïingmane “Assumtion of Mother Mary Catholik Church Iooksi" kaba la thoh pynsahnam ïa ki kyrteng jong ki nongpdiang ba nyngkong jong ka Balang shnong Iooksi.
Ha ka por mynstep la pynlong ïa ka jingkñia Mass Iukharist kum ka dak ka jingsngewnguh ïa U Blei ïa ka jingri jingsumar jong U ïa ki paidriewngeit jong ka Balang shnong Iooksi, kaba la lamkhmat (Nongknia Rangbahduh) da u Most.
Rev.
Ferdinand Dkhar, Bishop ka Jowai Diocese ha ryngkat ki Lyngdohsohblei (Phadar) kiba wan na ki Parish bapher bapher jong ka Jowai Diocese bad nabar ha kaba nalor ki spah ngut ki khynnah rit kiba pdiang ïa ka Comunion ba nyngkong da ki hajar ngut ki paidriewngeit ki la iashim bynta ha ka iabam ka ïasip ïa u Kpu u Rynsi Uba long ka Met bad ka Snam jong U Trai Jisu Khrist.
U Bishop Ferdinand Dkhar ha ka sneng ka kraw (Homily speech) ia ki paidriewngeit, u la ainguh ïa U Blei U ba la kyrkhu kyrdoh ïa ki paidriewngeit jong ka Balang shnong Iooksi bad Uba jied ïa ki Nongshong shnong na u wei u Rangbah, u Alexander Papeng ha ka snem 1923 bad mynta ki don haduh 222 ïing ki ïingkhristan bad u kyrmen skhem ba U Blei Un dangïaikhot shuh shuh ïa ki para shnong parathaw ha ki por bad ki snem ki ban dangwan.
Ki Rong jyrngam baroh ki jingpynriam pynbeit ki rong jyrngam suda, kane ka pyni ïa ka dak ka jingkyrmen ïa ka jingroi bad ka jingïaid shaphrang jong ka Balang ban shuh shuh u Bishop Ferdinand Dkhar.
U Bishop Ferdinand Dkhar ha shwa ba un pynkut ïa ka jingkren jong u, u la ong ba lada don kano kano ka jingïathut lane ka jingwit ha kine ki shispah snem kiba la dep, kumba ngi jam sha ka spah snem kaba ar kumta ruh ïa pynbeit ïa kino kino ki jingthut ki jingwit bad to ïatrei lang.
Ha kane ka sngi pynkut ïa ka jingrakhe Centenary jong ka Balang Katholik shnong Iooksi la ïawan sakhi lang da u ma Vincent H Pala, MP Lok Sabha, u Rubinus Syngkon, MDC, u Bahun Dkhar MDC, ma Gilbert Sten Ex-MDC, ma Nehimaya Tyngkan bad kiwei de ki riew khmat jong ki kynhun Balang bapher bapher.
Ha ka por ar baje nohphai sngi la pynlong ïa ka Proseshon Iukharist bad pynkut da ka jingkyrkhu ïa ki nongïashim bynta bad ïa ki nongshong shnong jong ka Iooksi da ka Sakrament Bakhuid tam ka Duwan.
Khliehriat, K’lyngkot, 21: Ka Jaiñtia National Council Western zone (JNC-WZ), lyngba u kyrwoh na u Vice President, u bah Hamehi Bamon, ka pynpaw ba ka seng ka dap da ka jingbitar haka ba ïadei bad ka jingpynmih jong ka sorkar jylla ïa ka jingrwai Meghalaya state anthem ha kane ka 20 tarik mynta u bnai, snem 2024 hapoh ka jingialam u Myntri rangbah, u Conrad Sangma, haka ba la paw tang ha ka ktien Khasi, ka ktien Garo bad ka ktien English, la ong ba ka seng kam sngew lah ban pdiang da lei lei ruh bad kynnoh ruh ba kane ka long kum ka jinglyndet bad leh klet ka sorkar ïa ka ktien Jaiñtia ha kane ka jingrwai anthem.
“Kum ban shu pynkyn-maw ba ka Meghalaya kadei ka jylla jong ki lai ki riewlum, kata ka Khasi Garo bad Jaiñtia, naduh ba la ioh ïa ka jinglaitluid na ka jylla Assam ha u snem 1972, ka lah don ka jingthoh ba ka Meghalaya ka Don lai tylli ki major tribes ba kynthup ki Khasi, Garo bad Jaiñtia hynrei ka jingbym burom ka sorkar iaka ri lum Jaiñtia kaba Don la ka jong ka ktien ka pyni shai ba kane ka sorkar hapoh ka jingialam u Conrad Sangma ka la ibeiñ bad iuhroit ïa ka hok jong ka Ri lum Jaiñtia bad na ka liang jong ka seng kam lah ban pdiang ïa kane ka jingleh jong ka sorkar" ong u kyrwoh.
“Donkam aiu ban pynmih ïa ka anthem ha ka ktien nongwei (English) bad ieh pat ïa kaba la don lypa?, ka Jaiñtia Hills Autonomous District Council JHADC ha u 2021 ka la dep pass ïa ka resolution ban ithuh noh ïa ki dak thoh haka ktien Jaiñtia na ka bynta ka Jaiñtia hills bad mynta ka sorkar ka la pyni shai ba kam shym la burom satia ïa ka rai ka District Council bad kane hi ka la paw shai ba ka Sorkar imat ka don aiu re aiu sha lyndet ban pynduh noh ïa ka Ri lum Jaiñtia kaba la ri la sumar naduh ki nongïalam na hyndai hynthai".
“Ka seng ka dawa na ka sorkar ba kan pynkylla ne pynmih shisyndon ha ka ktien Jaiñtia lym kumta ngim nym pdiang satia ïa ka ta ka State anthem hapoh Ri lum Jaiñtia ïa kaba la pynmih daka sorkar ha ka to ka sngi kaba dei ha District Library Auditorium Tura"“Kaba pynsngewsih shuh shuh ïa ki nong Jaiñtia ka long ba haka to ka video ba la mih ruh naduh ka shad tynrai haduh ka riam tynrai, ka Jaiñtia kam paw satia tang Khyndiat ruh ha kaba iadei bad ka riam bad ka shad tynrai ki nong Jaiñtia, bad kane ka la pynduh mynsiem shi katdei eh ïa ngi ki nong Jaiñtia bad ïa kane ka sorkar ka hap ban jubab ba na kaei ka daw bala pynduh bynta ïa ka Jaiñtia".
“Ka JNC ka pynpaw ruh ïa ka jingsngewsih ha ka ba ïadei bad ki nongmihkhmat ka ri lum Jaiñtia, ki don haduh 7 ngut ki MLA bad 30 ngut ki MDC hynrei ki shu peitkai bad sngap jar ïa kane ka jingleh ka sorkar, hato ki pdiang ne em ïa ka ne ka bynta? Ka seng ka sngew ruh ban ong ba haba don lai ki major tribes ka sorkar ruh ka hap ban burom ym ban shu leh lyndet , balei ka ri lum Jaiñtia kam don hok ban ioh bynta lem? pynkut u kyrwoh na u Vice President ka JNC-Western Zone u Hamehi Bamon.
Khliehriat, K’lyngkot, 21: Ka Jaiñtia National Council JNC ka la jied thymmai bad pynskhem ïa ki nongkitkam jong ka JNC Khliehriat Circle, kata hadien ba la kut ka samoi treikam jong ki nongkitkam jong ka Circle, ïa kane ka jingïalang jied nongkitkam la pynlong ha ohis treikam jong ka JNC sengkmie ha Khliehriat kaba dei ruh ka Headquarter jong ka seng.
U President rangbah ka JNC, u bah Sambormi Lyngdoh u la shim ïa ka bynta kaba hakhmat ha kaba u la pynskhem ïaki nongkitkam ba thymmai jong ka Khliehriat Circle bad ong ruh ba kane ka Circle ka dei kawei na ki Circle kaba long kum ka sharak kaba ai jingshai ïa kiwei pat, namar ha kane ka Circle ki mih kita ki nongïalam ba kynsai kiba long ruh ki ba lah nang lah stad ban ai ïa ka jingshakri kaba pura ïa ka ri bad ka jaidbynriew, u la bynrap ruh da kaba ong ba “Mynta ngi hap ban husiar bha namar ki don kita ki langïong kiba kup snieh langbtot hapdeng jong ngi kiba pyrshang ban pynsniew dur ïa ka jingmut jingpyrkhat bad ka jingthmu ban ïalam ruh shaka lynti ka bym dei hok bad ka bym iahap bad ka imlang ka sahlang, te lada ngi ngop kin mih sa tang ki nonglilam ym shuh ki nongïalam " ha kajuh ka por u la ai ki kyntien kitbok kitrwiang ruh ïa ka Circle ba kan nang ïai shakri hok bad ieng skhem ha ka nongrim ba kaei ka seng ka juh hikai.
Kiba la ïa don ryngkat ha kane ka sngi ki kynthup ruh u General Secretary JNC u bah Wanshwa Suting, ki Vice President KNC, u bah Ency Shadap bad u bah Nangjan Dkhar, u Publicity & information Secretary, u bah Mebanteilang SukhlaiñKi nongkitkam ba thymmai ki kynthup ïa u President bah Shanborlang Bamon, Vice President bah Sanjoy Bareh, General Secretary bah Daiamond Bareh, Assistant Secretary bah Trebor Shylla, Organi-sing Secretary bah Miki Talang, Sport Secretary bah Miki Bamon bad u bah Lionel Dkhar, Education Secretary bah Damian Suja, Publicity Secretary bah Nubo Sumer bad u bah Pyniolad Muksor, Finance Secretary bah Rimiki Dkhar, Art & Culture Secretary bah Shanborlang Langstang, Decipline Secretary bah Rowlandson Pale, Office Secretary, u bah Jerry Nongtdu, Environment Secretary, u bah Fourly Talang bad 22 ngut ki dkot ka executive committee.
Shillong, Kyllalyngkot 21 : Ka KSU Nongthymmai Circle ha ka 19.
01.
2024 ka la ïoh ban pynkup burom ïa ki 75 ngut ki samla pule ba pass bha ha ki kyrdan pule bapher bapher da U So So Tham Academic Award 2022-23 kaba la pynlong ha Herman Hall jong ka parish Nongthymmai.
U samla Donald V.
Thabah General secretary ka KSU u la long u kongsan ha kaba u la ai ruh ïa ki Kyntien Sneng kyntien kraw ïa ki Samla pule ba kin dang ïai trei shitom shuh shuh khnang ba kin dang lah ban kiew ha ka jingim jongki bad ban long ruh ka jingmyntoi ïa ka Shnong ka Thaw bad ka Jaidbynriew.
Ha kane ka sngi la synran lang da u Samla Iashan Mukhim Assistant Finance secretary KSU CEC , U samla Melajied Khongbuh Assistant Information & Publicity Secretary KSU CEC bad u Syiem ka Hima Mylliem Paiem Ainam Manik Syiem u la long kum u Symbud kongsan ha ka jingsakhi lang jong ki Rangbah /Secretary shnong bad ki nongkitkam jong ki Seng kynthei bad seng samla jong ki shnong kiba hap hapoh ka jylli treikam jong ka KSU Nongthymmai circle.
Ïa ka jingïalang pynkup burom la pynïaid da u samla Richard Mawkhiew Vice President ka KSU Nongthymmai circle ha kaba la ïoh ïa ka jingkren na u President barim ka KSU Nongthymmai circle samla Rangbah Fred Kharmawphlang, na U Secretary ka Synjuk ki Nongshynshar shnong Nongthymmai pyllun Bah Eddie War,longkmie ba la lamkhmat ïa ka KWAADA i kong Nevi Rapthap.
La Pyn iphuh iphieng ïa kane ka sngi da ki jingrwai bad ki jingshad Tynrai.
Ha kane ka juh ka sngi ka KSU Nongthymmai circle ka la pynkup burom ïa ki rang ki thei ïalehkai kiba la wanrah nam ïa ka Jaidbynriew.
Nongstoiñ, K’lyngkot, 21: “Katba ki snem ki nang tyllun sha khmat ka jingnag jingstad ka la nangkiew bad ka jingkyrduh kam jong ki samla ka la nang jur.
Ka daw bah daw san ka dei namar ba kiba bun ki samla kiba la nang la stad ki khmih lynti beit tang ïa ka kam sorkar", ong u Bah Teibor Marngar na ka shnong Laitkseh West Khasi Hills.
“Ka sorkar ka shem jingeh haduh katta katta ban thung kam ïa baroh ki samla kiba la biang ka jingpule, namar kumba ka long mynta ba wat ki nongtrei kiba la odin lypa ha ki ophis bapher bapher ruh, ka sorkar kam shym pat la lah satia ban pynbiang katkum ka jingdonkam jong ki khamtam ïa ki nonghikai skul", u la ong biang.
“Haba phai ha ka jingdon jong ki samla kiba la nang la stad bad ki lad thaw kam, ym lah ba len ba ki don shibun bah ki lad thaw kam lada ki samla ki don ka mon, ki trei shitom bad ki pyndonkam hok ïa ki jingdon jingem kiba u Nongbuh nongthaw u la ai lyngba ka mariang".
U la ong, “Ka jingpyndonkam ïa ki jaka kiba itynnad ban khring ïa ki nongwan shangkai suwari, ban pyndonkam hok ïa ki jaka rep, ki kper ki phrah, ban pynkylla ïa ki jaboh jabaiñ sha ka sboh ban rep ne ki tiar ki tar ban pyndonkam ha ïing ha sem, ki long katto katne eh ki kam kiba lah ban sdang hi".
“Ka kam rep ka dei ka kam kaba kongsan kaba ki samla haduh mynta kim pat ñiew ba ka dei ka kam.
Bunsien haba ki la pyndep ïa ki jingpule, ki ju ong ba kim kwah shuh ban kyrsum ktieh ne bat mohkhiew, namar ki la dei ki babu ki sahep.
Hynrei, kim pei phang satia ba ki paitbah ka jylla haduh mynta ki dang hap ban ap ïa u khaw na kiwei pat ki jylla".
“U phan ruh na shabar, ka dohkha ruh na shabar, ki sñing, ki syiar, ki masi ban ot doh bad wat ïa u jhur u jhep ruh ka jylla jong ngi ka dang ap na shabar.
Ka por ka la dei mynta ba ki samla kiba la nang la stad hapoh ka jylla, kin phai khmat sha kiwei pat ki lad thaw kam khnang ba ka jingud jingnam ba ki samla ki kyrduh kam kan jah noh" u la pynkut.
Shillong Kyllalyngkot 21 : Ka sorkar Meghalaya ka la pynrung mynta ïa ka The Retina Centre hapoh ka Meghalaya Health Assurance Scheme.
ïa ka jylla Meghalaya la tip kum kawei na ki jylla kaba la kiew ha ka jingnang jingstad kaba khlaiñ ruh ban pynsngewthuh paidbah shaphang ka jingdonkam ban sumar khmat.
Wat hapdeng ki diengpynkiang kiba bun ïa ka jylla hynrei ka sorkar ka ïeng rangbah ban ïada ïa la ki trai shnong ban ai jingsumar bha ïa ki khmat bad ba kin lait ban leit shah sumar sha kiwei pat ki jaka.
Naduh une u Kyllalyngkot 2024, ki nongshong shnong ka nongbah Shillong kin sa ïoh ïa ka jingsumar kaba paka ïa ki khmat bad ka jingkhublei ka leit nyngkong eh sha ka sorkar kaba la shim ïa kane ka sienjam lyngba ka health insurance scheme.
Ka The Retina Centre, ka don ka hospital ha nongbah Guwahati, Assam, kaba la pynrung lang mynta ha ka Meghalaya Health Assurance Scheme, kaba ailad ïa kino kino ban leit shah sumar khlem kano kano ka jinglut jingsep.
U Dr.
S.
U.
Ahmed, Senior Consultant & Founder, The Retina Centre, u la ong, “kum kawei na ki hospital sumar khmat ba kyrpang ha Northeast India, ngi sngewkmen ba ngin ai lem ka jingsumar sha kiwei pat ki para briew kiba don jingshitom ha ka khmat.
Ngi pynpaw ruh ka jingsngewnguh ïa ka sorkar Meghalaya kaba la kloi ban pdiang ïa kane ka kabu ksiar.
"Ka The Retina Centre, ka hospital surmar khmat ba pawkhmat ha Northeast India, ka ju ai ka jingsumar shaduh ki nongkyndong, bad ïarap ban ai ka jingsumar ba paka ïa kiba pang khmat.
Ka sorkar Meghalaya mynta a alpynrung ïa katei ka centre hapoh ka health assurance schemes.
Ha ki sngi kiba la dep ka la mih ka kynrum kynram kaba jur ha Meghalaya halor ka jingshah weng kam jong lai ngut ki officer jong ka Meghalaya Lokayukta.
Shuwa ban poi sha kane ka phang, nga kwah ban kdew ba ka Lokayukta ka dei ka bor kaba la pynkup ban tohkit ia ki kam bamsap da ki heh ne nongtrei sorkar.
Ki paidbah ki lah ban thoh ia ka jingujor sha ka Lokayukta ia kino kino ki kam bamsap ha ryngkat bad ki kot ki sla kum ka jingpynshisha ia kita ki jingkynnoh.
Ka Lokayukta ka ioh ia ka jingpynkup bor hadien ba la pynlong ain ia ka Lokayukta Act ha ki jylla jong ka Ri India.
Ia ka jingthaw ia ka Lokpal ha ka Ri India bad ia ka Lokayukta ha ki jylla la ai jingmut nyngkong da ka Administrative Reforms Commission ha u snem 1966.
Ha ka jylla Meghalaya, ia ka Lokayukta Act la pynlong ain da ka Iing Dorbar Thawain jong ka jylla ha u snem 2014.
U Chairperson bad ki dkhot jong ka Meghalaya Lokayukta ki lah ban treikam san snem naduh ka sngi ba la thung ia ki da u Governor lane haduh ba kin dap 70 snem ka rta.
Katkum ka Meghalaya Lokayukta Act, 2014, ia u Chairperson bad ki dkhot jong ka Lokayukta dei ban thung da u Governor hadien ba la ioh ia ka jingtyrwa (recommendation) na ka Selection Committee kaba la khlieh da u Chief Minister bad kaba kynthup ia u Speaker jong ka Legislative Assembly, u Nongialam ka Liang Pyrshah ha Assembly, u Chief Justice jong ka Meghalaya High Court lane u Judge jong ka High Court bad uwei u riewpawkhmat uba la jied da u Governor.
Ka Selection Committee khnang ban jied ia u Chairperson bad ki dkhot jong ka Meghalaya Lokayukta kan hap ban thaw ia ka Search Committee kaba kynthup ia san ngut ki riewpawkhmat kiba don ka jingtip kumno ban pynduh ia ka bamsap, kiba don jingtbit ha ka jingpyniaid ia ki kam sorkar, ka ain, ki mat saindur bad kiwei kiwei.
Kine ki dkhot ka Search Committee kin wad bad jied ia u Chairperson bad ki dkhot jong ka Meghalaya Lokayukta bad phah ia ki kyrteng sha ka Selection Committee.
Katkum ka Meghalaya Lokayukta Act, 2014, ka Lokayukta ka dei ban thung ia ka Inquiry Wing ban khlieh da u Director of Inquiry khnang ban leh ia ki jingtohkit ia ki kam bamsap bad ban pynshitom ia ki heh sorkar ne nongtrei sorkar kiba donkti hapoh ki kyndon jong ka Prevention of Corruption Act, 1988.
Ki officer jong ka Inquiry Wing ki dei ban long kiba la trei ha ka kyrdan jong u Under Secretary lane halor kata ka kyrdan.
Ki don ruh ia kijuh ki iktiar kumba long u Lokayukta katkum ka Section 88.
Ka Lokayukta lyngba ka jingpynbna iar (notification) ka dei ban thung ia ka Prosecution Wing ban khlieh da u Director of Prosecution khnang ban pynngat kyndon ain ia uno uno u heh sorkar ne nongtrei sorkar uba donkti ha ki kam bamsap katkum ka jingujor ba la phah sha ka Lokayukta.
U Director of Prosecution, hadien ba la ioh ia ka jingbthah na ka Lokayukta, u dei ban ai mukotduma ha ka Special Court pyrshah ia u nongbamsap katkum ka kaiphot jong ka jingtohkit bad un leh ia baroh ki jingdonkam ban pyngngat kyndon ia u nongbamsap katkum ki kyndon jong ka Prevention of Corruption Act, 1988.
Ka kaiphot jingtohkit kan dei kaba la ai haba la dep ka jingtohkit katkum ba la kdew ha ka Section 173 jong ka Code of Criminal Procedure, 1973.
Ka Lokayukta ka lah ban tohkit ia kino kino ki jingujor bamsap pyrshah ia u Chief Minister, Deputy Chief Minister, Speaker, Deputy Speaker, Minister, Leader of Opposition, Government Chief Whip, Opposition Chief Whip, MLA, Chairman, Co-Chairman, Vice Chairman, Deputy Chairman ba la thung da ka Sorkar, ki officer sorkar, ki nongtrei sorkar, nongtrei jong ka Board, Corporation, Company sorkar, Trust sorkar, ki tnat treikam bym hap pura ha ka sorkar (autonomous bodies), bad ki District Council.
Dang shen ka Sorkar MDA ka la weng kam kyndit ia u Bah Jainal Rymmai uba dei u Director of Inquiry & Prosecution bad u Bah Rymphang Pde bad u Anil K.
Sangma kiba dei ki Enquiry/ Investigating Officer jong ka Meghalaya Lokayukta.
Ka jingwengkam ia ki ka la wan hadien ba ka Lokayukta ka la pynngat kyndon ia u MLA jong ka NPP u Sanjay Sangma uba dei u kynum jong u Chief Minister Conrad Sangma bad ia khyndai ngut ki MDC ka Garo Hills Autonomous District Council (GHADC), u Principal Secretary barim ka GHADC, bad ar ngut ki contractor.
Ia kine baroh, ka Lokayukta ha ka 28 tarik July, 2023 ka la dep ujor mukotduma halor ka jingkynnoh ba ki donkti ia ka jingbamsap kaba Rs 6 klur ha kaba iadei bad ka jingtei ia ka MDC Hostel ha Tura kaba la bei pisa da ka Sorkar Kmie.
Ka jingweng kam ba kyndit ia kine ki lai ngut ki officer jong ka Lokayukta ka la pynsuba jur ba lehse ka Sorkar Jylla ka kput ia ki namar ba ki la pynngat kyndon ia kine ki 12 ngut kiba shah kynnoh bamsap khamtam ba uwei na ki u dei u MLA ka NPP bad ruh ba khyndai ngut ki MDC ki dei ruh ki dkhot jong kane ka seng sainhima kaba synshar ia ka jylla.
Ka Sorkar MDA ka ong ba ia kine ki lai ngut ki officer jong ka Lokayukta la weng noh namar ba ki dei kiba la shongthait na ka kam sorkar.
Ka sorkar ka ong ruh ba katkum ka Meghalaya Lokayukta Act, 2014, ki officer jong ka Inquiry Wing bad Prosecution Wing ki dei ban long ki bym pat shongthait na ka kam sorkar.
Hynrei, katkum ka Section 10(2) jong ka Meghalaya Lokayukta Act, 2014 ym shym don kano kano ka jingkdew ba tang kiba dang trei ha ka sorkar ki lah ban shah thung kum ki officer ha kine ki ar tylli ki tnat jong ka Meghalaya Lokayukta.
Kumta, ha kane ka ain kam shym don kano kano ka jingmana ban thung ia kiba la shong thait na ka kam sorkar ha ka Inquiry Wing bad Prosecution Wing jong ka Meghalaya Lokayukta.
Ka jingweng kam syndet ia kine ki lai ngut ki officer jong ka Meghalaya Lokayukta khlem da ai show cause notice lane pan jubab na ki ka dei ka jingpynkhein ia ka Article 311(2) jong ka Constitution kaba la kren shai ba ym lah ban shu weng kam lane pynhiar kyrdan ia uno uno u nongtrei sorkar khlem da tohkit ia ki jingkynnoh pyrshah ia u lane khlem da ai lad ia u ban jubab ne pynshai ia ki jingkynnoh pyrshah ia u.
Kumta ka jingweng kam ba kyndit ia kine ki lai ngut ka dei ka jingpynkhein ia ka hok jongki ia kaba la ju tip ha ka ain kum ka “principle of natural justice".
Ka dei ruh ka jingmushlia ia ka jingtreikam jong ka Lokayukta.
Kane kan buh jingartatien ia ka iktiar ba laitluid jongka.
Jowai: Ka seng JSU ka pynpaw ïa ka jingbym sngew ïahap halor ka jingpyllait ka sorkar ïa ka jingrwai Anthem kaba dang shen jong ka jylla Meghalaya bad ka seng ka la ong ruh ha ka jingshisha ka sorkar kadei ban pynrung lang ïa ka ktien jingrwai Jaiñtia pynban ka sorkar ka pynrung da ka jingrwai ha ka ktien phareng bad kane ka pynsngew sih shibun ia ki paid ka thaiñ jong ka Ri Jaintia baroh kawei.
Ka sorkar ka dei ban tip ba ka jylla Meghalaya ha ka por ba ka la ïoh la ka jylla na ka jylla Assam ha u snem 1972 ha ka 21 tarik u January la shim na ar tylli ki Distrik jong ka Assam kata ka dei ka United Khasi and Jaintia Hills bad ka Garo Hills.
Kumta ka seng ka dawa na ka sorkar badei ban pynbeit thymmai ïa kane bad ki MLA na ri Jaiñtia ki shu sngap jar jar ïa kane ka sur jingrwai Anthem kaba lah pynjah ïa ka Jaiñtia na ka thup jingrwai ka jylla.
Ka sorkar ka dei ban pynrung khnang baroh lai tylli ki riew lum hapoh ka jylla ba kin ïapaw lang ha kane ka anthem bad ym dei ban pynrung da ka ktien nongwei (phareng).
Shillong, K’lyngkot, 21: Ka United Democratic Party ha ka sngi Baar mynta ka taiew kan sa pynithuh paidbah ïa u Bah Robert June Kharjahrin kum u kyrtong jong ka Regional Democratic Party (RDA) u ban aireng na Shillong Seat ha ka elekshon Lok Sabha ka ban sa long shen.
Ha kane kajuh ka sngi, ka party kan pynbna paidbah ruh ïa ka jingsdang ïa ka jingïalap ïawer sha ki paidbah na ka bynta ban pan jingkyrshan ïa u Bah Kharjahrin ha kane ka elekshon.
Katkum u kyrwoh ba la phah sha ki nongkyrshan jong ka party, ka UDP ka la pyntip ba ka jingïalang ban pynithuh ïa u Bah Kharjahrin kan sa long ha ophis treikam jong ka seng ha Bomfile Road, Laitumkhrah, Shillong ha ka por 11:00 baje mynstep.
U Asst.
Secretary ka RDA Bah Titostarwell Chyne ha u kyrwoh u la pyntip ba ka RDA ka khot sngewbha ïa baroh ki MLA bad MDC jong ka UDP bad HSPDP bad baroh ki dkhot jong ka Seng Kmie, President bad Secretary jong ki District, ki Circle/Constituency, ïa ki nongialam jong ka UDP bad HSPDP, ki dkhot ka Women’s bad Youth Wing.
Kum ban shu pyntip hangne, ba ka UDP bad ka HSPDP dang shen ki la pynthymmai ïa ka jingïatreilang bad mynjur ruh ban pynieng ïa u President barim ka Hynñiewtrep Youths Council (HYC) Bah Robert June Kharjahrin kum u kyrtong jong ka RDA ha ka elekshon Lok Sabha.
Ki seng saiñpyrthei kiba la sei madan ïa ki kyrtong ban pynïakhun ha ka elekshon Lok Sabha na Shillong Seat ki long ka NPP kaba lamkhmat ïa ka Sorkar MDA kaba la pynieng ïa ka Dr.
Mazel Ampareen Lyngdoh kaba dei ka MLA ka East Shillong Constituency bad Myntri ka Sorkar Jylla, ka RDA (UDP-HSPDP) kiba ïatreilang bad ka Sorkar MDA ba la pynieng ïa u Bah Robert June Kharjahrin, ka Voice of the People Party (VPP) kaba la pynieng ïa u Dr.
Ricky J.
Syngkon.
Na Tura Seat, tang ka NPP kaba ladep pynbna ban pynïakhun da ka Sitting MP ka Agatha K.
Sangma.
Haduh mynta ka Congress kam pat pynbna satia ka kyrteng jong u/ka kyrtong watla u Bah Vincent H.
Pala uba dei u MP ba mynta jong ka seng Congress u dei uba mihkhmat ïa ka Shillong Seat.
Ka BJP ka dang kheiñ jingkheiñ bad kam pat lah satia ban shim rai.
Dang shen u National Vice President ka BJP u Dr.
M.
Chuba Au ha ka jingwan iuhkjat sha nongbah Shillong u la pyntip ba ka party kan dang trei shitom shwa ban sei kyrtong na Shillong bad na Tura Seat.
Shillong, K’lyngkot, 21: “Ka jingkhot sngewbha ban leit jngoh ïa ka Ram Temple ka long katkum ka jinglait por bad ym na ka bynta ka jingplie paidbah; wat pynbakla ïa ka jingshisha," la ong ka BJP ha u kyrwoh ba la phah da u Convenor ka State Media Cell ka BJP Meghalaya Pradesh u Sabyasachi Ghose.
“Ka khubor ba mih dang shen ha kawei na ki kot khubor phareng jong ka jylla imat ka ai jingmut ïa ki katto katne ki nongïalam seng saiñpyrthei bad nongïalam Niam jong ka Jylla, ban ‘ym leit’ sha ka jingkhot sngewbha ba la khot da ka State BJP (ym da u Myntri Rangbahduh kumba la thoh bakla)," ong u kyrwoh.
‘Ka State BJP ka pynpaw shai ba ka jingkhot sngewbha na ka bynta ka jingleit jngoh ïa ka Shree Ram Temple ba dang shu dep shna thymmai, katkum ka jinglait por jong ki nongshah khot sngewbha, hynrei ym na ka bynta ka jingplie paidbah namarba ha ka shithi khot sngewbha ym shym la thoh satia ïa ka tarik.
Ka long kaba donkam ban tip ba ki nongshah khot sngewbha ki ladep pynpaw ba ki kloi ban pdiang da ka jingkylluid mynsiem.
Nalor kata, ïa ka prokram plie la ai jingkyrkhu lypa da ki nongshong shnong bapawkhmat ka jylla," la bynrap u kyrwoh.
Hangne, kaba donkam ban tip, ka long ba la bthah ïa baroh ki Myntri Rangbah ka BJP, ki Myntri ka Sorkar Pdeng, ki Myntri jong ki Sorkar Jylla bad baroh ki nongïalam jong ka party bad ïa ki nongtrei ba kin sakhi ïa kane ka sngi kaba khraw da kaba peit ïa ka Live ka ban sa pyni na ka jaka lehniam, na ki jaka ba ki don ha ka 22 tarik, Kyllalyngkot, 2024, la pyntip u nongpathai khubor ka BJP.
Manla uwei pa kin leit jngoh ïa ka Shree Ram Temple ha ka sngi kaba ki mon, kane kan long ruh kumjuh na ka bynta ka jylla Meghalaya.
“Ka BJP Meghalaya ka pynpaw ba ka jingpynmih khubor bymdei ha kawei na ki lad pathai khubor ka long tang ka jingpyrshang ban pynpulom ïa ka sngi bakhraw bad ban ïalam bakla ïa ka jingshisha.
Ka Shree Ram Temple ba la tei thymmai ha Ayodhya ka don ïa ki khanatang barim bad ka dei ruh ka jaka ba kyrpang na ka bynta kiba bun ki nongshong shnong ha ka ri India.
Kum kine ki jingthoh ki dei tang ki jingpyrshang ban tah rong ïa ka dur jong ka Meghalaya ba kam mynjur ïa ka jingsngew jong ki katto katne ki nongshong shnong bad ka ïakhlad na ka dewbah jong ka ri.
Kane ka long kaei kaei kaba sngewsih ban pyrkhat na ka bynta ki briew kiba don ha la ki jong ki jingngeit bad ki lariti bapher bapher kiba ju im ha ka jylla hapdeng ka jingsuk bad im hapdeng ka jingïakmen lang.
Ka BJP Meghalaya ka kyrpad ba dei ban sangeh noh shisyndon ïa ki khubor kiba noh shiliang," ong shuh shuh u kyrwoh na ka BJP.
Shillong, K’Lyngkot 21: Da kaba snohkti lang bad ka Ek Bharat Shreshtha Bharat jong ka sorkar pdeng kaba don ïa ka thong ban wanrah ïa ka jingïadei bad ka jingïajan kaba kham khlain bad ruh ban kyntiew ïa ka jingïajan ha ki jylla jong ka Ri bad kumjuh ki Union Territories, ka Raj Bhavan Shillong ha ka sngi Saitjain ka la pynlong ïa ka jingkynduh lang ban rakhe burom ïa ka jingïoh jylla pura ka Meghalaya, Tripura bad ka Manipur.
Ha kane ka sngi, u Lat ka jylla, u Phagu Chauhan u la long u Kongsan ha ryngkat ka jingdonlang u Additional Chief Secretary, u Dr.
Shakil P Ahammed, IAS bad ruh u Commissioner & Secretary jong u lat, u Dr.
BDR Tiwari, IAS.
Katei ka jingkynduh lang ka sdang da ka jingkynmaw burom ïa ki riewshlur ka jylla naduh u Tirot Sing, u Kiang Nangbah bad ruh u Pa Togan Sangma kiba la aiti ïa ka jingim na ka bynta ka Ri bad ka Jaidbynriew.
Ha ka jingkren pdiang, u Dr.
BDR Tiwai u la kren sngewtynnad bha ban kynmaw bad phaidien kumno la ïoh ïa kine ki jylla.
La pynphuh ïa kane ka jingkynduh lang da ka jingwai bad ki jingpyni ïa ki kolshor jong kitei ki lai tylli ki jylla.
Ïa kane ka prokram la pynlong da ka Raj Bhavan Shillong da ka jingïatrei lang bad ka tnad Arts & Culture ka sorkar jylla ryngkat kat Indian Council for Cultural Relations (ICCR) Shillong.
Shillong, K’Lyngkot, 21: Kum shibynta ka jingrakhe ïaka lyngkhuh dap 52 snem ka jingïoh jong ka Meghalaya la ka jong ka jylla, u Lat ka Jylla, u Phagu Chauhan hynne ka sngi u la plie paidbah ïa ki Mawbynna ba pynieng shabar ka khyrdop jong ka Raj Bhavan Shillong kaba long ruh kum shi bynta ka jingrakhe ïa ka jingdap 150 snem jong ka Raj Bhavan.
Ha kane kajuh ka sngi, u Lat u la plie paidbah ruh ïa ka iing hajrong dieng ïa kaba la shna ha phyllaw jong ka Raj Bhavan kaba la pynitynnad shuh shuh ïa katei ka jaka.
La donlang ha kane k asngi naduh ki ophisar bad ki nongtrei jong ka Raj Bhavan hapoh ka jingïalam jong u Commissioner & Secretary jong u Lat, u Dr.
BDR Tiwari.
Lah ban kdew hangne ba ka Raj Bhavan kadei kawei na ki iing kiba nyngkong eh ban tei ha Shillong.
Ka la dei ruh ka jaka sah jong u Deputy Commissioner, ha kito kip or u Colonel Henry Stuart Bivar.
La shna bad pynwandur ïa ka ha kata ka rukom ban pyni ïa ka jingsynshar jong ki dohlieh ha katei ka por.
La ong ba dei ha u snem 1874, haba ka Shillong ka la long ka nongbah jong ka Province ba thymmai jong ka Assam, ïa ka Bivar House la pynkylla noh sha ka jaka sah jong u Chief Commissioner (Chief Commissioner’s Residency).
Hynrei ka Residency, ka la shah pynjulor noh khlem lah shuh ban maramot ha u jumai bah ha kato ka por ha u snem 1897.
Kumta ïa katei ka jingtei ba mynta la shna biang ha katei ka Residency bad shimti ha u snem 1903-04.
Kumta hadien kane ka sorkar ka la jer kyrteng noh ïa ka kum ka Raj Bhavan ha ka 06tarik Nohprah, 1951.
Hadien ba ka India ka la ïoh ïa ka jingsynshar laitluid, katei ka jaka ka la kylla long noh ka jaka sah jong u Lat ka Jylla haduh mynta mynne.
Nongstoiñ, K’lyngkot 21: Ka Bharat Sanchar Nigam Limited ka dei ka Kompeni telephone, kaba la sdang nyngkong eh ban ai ka jingshakri ïa ki paitbah, da kaba pynïeng ïa ki tower ha man la ki jaka.
Hynrei, ha kine ki sngi uwei u tower u ba katei ka Kompeni ka la pynïeng ha ka shnong Sangriang, um shym la trei kam shuh la shi bnai kynthih.
U bah Overshiland Sangriang sordar jong ka shnong Sangriang haba pyntip ha u nongthoh khubor mynta ka sngi, u la ong ba ka jingbym treikam shuh jong utei u tower ka la pynduh nong haduh katta katta ïa ki paitbah kiba pyndonkam mobile phone da katei ka Kompeni, kaba ka la ktah ïa ki paitbah jong palat arphew wei tylli ki shnong kiba pyndonkam mobile phone kiba treikam lyngba utei u tower.
U bah Sangriang u la ong ruh ba ka jingduh nong jong ki paitbah ka long namar ba ha katei ka thaiñ, kiwei kiwei ki Kompeni Mobile kim pat da treikam bha.
Kumta, ki paitbah ki hap ban pyndonkam da ka BSNL bad haba ki don ki kam ba kyrkieh, kum haba don kiba shitom jur kiba hap ban pyntip sha ki kali 108, ki paitbah ki shem jingeh bha namar ym don network.
Kumta ki hap ban shim wai da ki kali shim ban pynpoi ha ki jaka sumar bad lada dei ba ka jingshitom ka la jur palat lei lei ka shem jingeh bha.
Nalor kata u la ong ba ki paitbah jong katei ka thaiñ ryngkat ki paitbah shnong Sangriang, ki la dawa ba lada utei u tower u la sniew ruh, ka BSNL ka dei ban wan maramot noh kloi.
Namar lada kim wan ban maramot ruh, ka BSNL ka dei ban pynthikna la kan dang pyntrei kam ne kam pyntreikam shuh, khnang ba ki paitbah kin tip bad kin leh ïa kaba donkam.
U la ong ruh ba lada ka Ophis jong ka BSNL kaba don ha Ladweitang ka don ki nongtrei, ka la dei ban phah ba kin wan maramot bad lada katei ka ophis kam don nongtrei shuh ruh, ka dei ban da pynthikna khnang ba ki paitbah kin tip.
Lada kam treh shuh ban pyntreikam ruh ki paitbah kin pynkhyllem noh bad die nar jot ïa ki tiar ki tar bad ki nar kiba pynïeng ïa utei u tower.
Shillong, K’Lyngkot 21 : U President ka Voice of the People Party (VPP) u Bah Ardent M Basaiawmoit ha ka sngi Saitjaiñ u la ther biang ïa u Symbud Myntri Rangbah ka jylla u Bah Prestone Tynsong ha kaba ïadei bad ka jingweng ka sorkar ïa ki laingut ki ophisar jong ka Lokayukta da kaba u kob ruh ba ka VPP ka kwah ba ka sorkar kan pynlong ïa ka jingïatai nia halor ka aiñ Meghalaya Lokayukta Act.
Ha ka kyrwoh sha ki lad pathai khubor u Bah Ardent u la ong ba ka jingpynksan ka sorkar lyngba u Symbud Myntri Rangbah bad ki Nongaiktien jong ka ki pyrshang beit ban ïalam bakla ïa u paidbah ka jylla ha kaba ïadei bad kane.
“Ngi ïohi ïa ka jingbatai pynksan jubor jong ka sorkar MDA lyngba ki nongïalam jong ka bad kum ka party ngi kwah ban kren shai ba ka party ka kwah ba ka sorkar kan pynlong ïa ka jingïatai nia ba ngin ïatai bin pa bin ïa ka aiñ bad ki rule jong ka Lokayukta khnang ba u paidbah ka jylla un shai mano ba de," u la ong.
U la ong ruh ba lada peit na ka jingkren jong ka sorkar lyngba ki nongïalam jong ka ki kynnoh beit ba ka jingthung ïa ki laingut ki ophisar tohkit ka dei kaba be-aiñ khnang ba ka jingtohkit jong ki kan ym ksan shuh bad ba ka jinglap ka jingtohkit jong ka party pyrshah ïa u MLA ka NPP bad kiwei pat ki MDC bad ki ophisar ha ka jingpyntrei ïa ka skhim jong ka GHADC kan ïap noh.
“Ka jingong jong ki ba ka jingthung ïa kito ki ophisar tohkit ka dei kaba be-aiñ ka long khnang ba ka jingtohkit jong ki ruh kan ym ksan shuh ha khmat ka aiñ," u la ong.
“Nga ïohi ïa ka jingkren u Symbud Myntri Rangbah kaba long ka jingkren khynnah khunlung da kaba ua ong ba ka jingshim khia ka VPP ban ïakhun ban thungkam biang ba ïoh lehse ki dei kiba ha ïing jong ngi hynrei nga kwah ban kren shai ba lada dei kiba ha ïing u Symbud Myntri Rangbah ka jylla kum ka party haba don kano kano ka jingshah ïuhroit ka hok jong ki ngin mih beit sha khmat," u la bynrap.
Shuh shuh ha kaba ïadei bad ka jingkam u Bah Prestone ba ka jingweng ka sorkar ïa kito ki ophisar tohkit namar ba ki la shongthait na ka kam ban thung pat da kiba dang trei ha ka kam sorkar kin kham don ka jingkit khlieh ka dei ka dak ka shin ïa ka jingshyrkhei ka bamsap ba ka kwah ban tohkit da ki ophisar kiba dang trei kiba ka dang ïoh ban khyrwait shabi katba mon.
“Lada thung da kiba la shongthait ka sorkar kan ym don bor shuh ban tuklar ïa ka kam jong ki hynrei lada kiba dang trei ïa ka kam kan lah ban hukum katba ka mon na kata ka daw ka ka kwah ban thung da kiba dang trei bad nga sngew dei ban ong ba ha ka act dei ban kham shai bad ban ai beit ba ki ophisar tohkit kin dei kiba la shongthait na ka kam ba kin ïoh ban trei laitluid," u la ong.
Shuh shuh u la ong ba ka party ha kine ki sngi kiban wan kan leit ban wad jingtip na ka sorkar ha kaba ïadei bad ka jingpynkhreh na bynta ban pynbiang ïa ka jaka thoh eksamin Common University Entrance Test (CUET) namar lada ïaid shakhmat ban pyntreikam ïa kane ka eksamin na bynta ban ïoh pule ha ki kyrdan Undergraduate Course kan ktah shibun ïa ki samla pule kaban wanlam pat ïa ka jingpep skul shiteng por.
Mawkyrwat, K’lyngkot, 21: Ka Ranikor Area Farmers Association (FARA) ryngkat bad ki nongrep na ka shnong Nongnah, Nongïohijngai, Dirang, Mawlangbah, Shnong 18 Mile bad kiwei de ki shnong bamarjan ha ka jingïalang paidbah kaba la long ha ka sngi saitjaiñ ha ka shnong Photkroh bad ha ka shnong Nongnah, South West Khasi Hills District ki la shim ïa ka rai ban thwet bad ban pynïap shisyndon ïa ki hati khlaw kiba ju wan ban pynjulor ïa ki mar rep bad kiba ju kthong ïa ki briew haba ki thmu ban leit rep sha ki Bri ki Bsah.
Ki nongrep ki pynpaw ba ka jingthombor jong ki hati khlaw ka pynlong ïa ki nongrep haduh ba kim nud shuh wat tang ban leit kheit ïa ki marrep ba ki ladep thung bad khamtam ha kine ki sngi ba ka la dei ka por ban lum ban lang ïa u synsar, u kwai, u sohmarit, u tympew, ki kait, u sla tyrpad, u phan dieng.
Ki ong ruh ruh ba ki hati khlaw ki la don ha kine ki thaiñ la kumba ar snem ei ei.
Hynrei kaba pynsngewsih ïa ki nongrep ka long ba wat tang ban leit peit ïa ki marrep jong ki kim nud shuh naba kine ki hati khlaw ki kthong kylla ïa ki briew lada ki mut ban leit.
Ha ka jingïalang, u Secretary jong ka Ranikor Area Farmers Association (RAFA) Bah Kyrmen K.
Ryja u la pynkynmaw ba kum ka seng ryngkat ki nongrep ki ladep ban ujor ha ki bor sorkar, kata, sha ka tnad Wildlife bad sha u Deputy Commissioner jong ka South West Khasi Hills District hynrei haduh mynta ki kular ban shimkhia tang da ka ktien katba ka kam pat kim leh eiei.
Ki nongrep ryngkat bad ka Association ki la rai mynta ban leit pynïap noh shi syndon ïa kine ki mrad kiba pyndik bad kiba la pynjulor ïa ki mar rep jong ki ha kaba ka rai ba khatduh ha kane ka sngi lada ki paitbah ki la ïa mynjur da kaba rah kti ba kumba kine ki Hati ki la pyntieng pynsmiej da kaba pynjot ruh ïa ki mar rep kim banse ban thom wat ïa ka sang ban kput ban leit pynïap noh ïa kine ki hati khlaw kiba don ha kine ki jaka rep.
U la ong shuh shuh ba ha u snem 2023 ka la long shaba palat bad la bunsien ruh ki la ju leit ban ïakynduh ïa ki bor ba dei peit ba ki dei ban leh eiei halor kane ka bynta hynrei kaba sngewsih ka long ba kane ka jingleit pynsngew kam shym la urlong satia kumba ki la kular.
Ka Ranikor Area Farmers Association (RAFA) ka la shim ruh ïa ka rai ba khatduh la ka long ha kano ka bynta kin leh ïa ki hati khlaw kiba la wan ban pynjot ïa ki mar rep jong ki.
U la ong ruh ba ha kiwei pat ki jaka la ju ïohi ba ki bor ba dei peit jong ka tnad Wild Life ki don ka jingkhang pyrshah ban pynïap ïa ki mrad khlaw bad ka don ruh ki aiñ kiba khlaiñ bha kumno ban ïada ïa ki mrad khlaw hynrei lada kine ki mrad khlaw ki pynjot ïa ki mar rep pat kum ki nongrep kim shym la ïohi ïa ki dak ki shin ba ki wan ai ki lad jingïarap kumba ka la jia ha kine ki thaiñ jong ka Nongnah.
Ki nongïalam jong ka RAFA ki la ong, “ngi la nujor bad ki nongtrei kam Sorkar kim lah mo ban leit sha ki lum ban rep kumba leh ki nongrep kiba ju im kyndoi ja kpoh ha ka kam rep kam riang ba ki dei ban shimkhia ïa ka kam.
Wat ka jingim briew ruh haduh mynta na ka liang ka Sorkar kam shym lah ban ai ki lad jingïarap na ka bynta jong ki nongrep kumta ka rai na kane ka jingïalang ka long ba ngin ym shah shuh ïa ka jingwan pynjot jong kita ki mrad khlaw namar ym banse ba lada ki bor Sorkar ki phah kem ruh ngin ym salia namar kum ki nongrep ki la ïa kynduh bun bah ki jingeh ba wat tang ban leit rep ruh ngim nud shuh bad daei pat ngin bam bad hato kata ka Sorkar ka lah mo ban ai ïa kita ki lad jingïarap ne ai tulop ïa ki nongrep ba ma ki kin shu shong ïing noh.
"“Hato lada ngim lah shuh ban rep ngi lah mo ban im? la buh jingkylli ka RAFA.
Kiwei pat kiba la ai jingkren ha kane ka sngi ki long u President ka RAFA Bah Micheal Lyngdoh, u Apualus D.
Sangma bad u Bah Romoland Paliar ryngkat ka jingsakhi lang jong ki paid nongrep ka thaiñ Nongnah baroh kawei bad ka thaiñ Photkroh.
Shillong, Kyllalyngkot 21 : Ka sorkar kan ïa kynduh khatduh eh ïa ka Harijan Panchayat Committee (HPC) ha ka taiew ba nyngkong jong u bnai Rymphang 2024 na ka bynta ban shim rai khatduh halor ka jingpynkhreh ban pynkynriah noh ïa ki 342 tylli ki longïing na Them Metor ha Them ïew Mawlong.
“ Ngin ïa pynbeit khatduh ïa kane ka kam bad ka HPC namar ka la shu ïai sahteng mynta la hynriew snem namar hadien ba la dep ïa beit bad sngewthuh yn sa ïa soi ia ki kot ki sla ba donkam na ka bynta ban pynkynriah ïa ki sha ka jaka ba la pynkhreh kata ha ki quarter ka Shillong Municipal Board kaba la buh ruh shipor ïa ka ophis jongka Board" ong u Symbud Myntri Rangbah u Ma Sniawbhalang Dhar.
U la ïathuh ba ym shym la lah ban pynlong ïa ka jingïalang ha ka taiew ba ar jong une u bnai Kyllalyngkot kumba la ïakut mynshwa namar ka jingbunkam palat jongka sorkar naduh ka jingpynkhreh ïa ka Meghalaya Games, ka Meghalaya Day bad mynta sa ka Republic Day.
Nalor kane sa ka jingwan plie ka President ka Ri ka Droupadi Murmu ïa ka Meghalaya Games bad bud pat sa ka jingwan u Myntri Kam Pohïing ka ri u Amit Shah ban pynïaid ïa ka jingialang jongka North Eastern Council (NEC) hangne ha nongbah Shillong.
U ma Sniawbha u la dep pynpaw kham mynshwa ba lada long kumno kumno ruh ïa ki Harijan yn hap pynkynriah noh beit na Them ïew Mawlong namar ym tang ba ka wanrah ka jingkhapngiah ïa ka sor, hynrei kam long khiah krat ruh ïa ki khynnah khyllung ban san ha kane ka jaka ba mynta nalor kata ka sorkar ka la donkam ruh ia kane ka jaka ban tei ïa ki jaka pynïeng kali, ki jaka shongïew ïa kiba die madan bad second hand bad ter ter.
Lah ruh ban pynkynmaw ba ka HPC ruh ka la pynpaw ka jingsngewhun ïa ka blueprint ba thymmai ba la pynkhreh da ka sorkar.
Ha kaba nyngkong ka sorkar ka la rai ban pynkynriah ïa ki 342 ki long ïing na Them ïew Mawlong sha ka jaka ba la don lypa kaba heh 2.
14 acres hynrei namar ka jingkyrpad ka HPC ka sorkar ka la rai ban ai ïa ki sa 1.
4 Acre khnang ba kin kham kylluid ban shong ban sah tangba dei pat ban kynmaw ba kine ki shu sah ha kane ka jaka ka jinglong trai kin ym ïoh namar ka jaka kan dei beit jongka sorkar.
Ka daw ba ka sorkar ka rai ban ïakynduh sa shisien ka dei namar u Secretary ka HPC u Gurjit Singh u la pan por ba un ïamir jingmut bad ki nongshong shnong ha Them ïew Mawlong shwa ban ïa kynduh biang bad ka sorkar ha ka sien kaba khatduh ban ïashim ïa ka rai da ka jingïamynjur lang.
Nongpoh, K’Lyngkot, 21: Ki heh jong ka party Congress ha Meghalaya naduh u Ma Vincent H Pala President ka MPCC, Dr.
Celestine Lyngdoh Working President, Bah Charles Marngar President RBDCC, Bah Gabriel Wahlang bad kiwei ki heh nongïalam jong ka party Congress mynta ka sngi kila khot bad wer ïa ki paidbah ban ïa mih ryntih lashai ka sngi ha Madan NSCA Pahamsyiem na ka bynta ban pdiang burom ïa ka jingwan ïuh kjat jong u Rahul Gandhi bad ban sngap ïa ki jingkren bad jingpynshai jong u halor ka hok bad ka jingshah iuhroit jong ki paidbah ka ri.
Haba kren sha ki lad pathai khubor mynta ka sngi ha madan NSCA Pahamsyiem, u Ma Vincent H Pala bad u Dr.
C Lyngdoh kila ong ba kane ka jingwan ïuhkjat jong u Rahul Gandhi kam dei tang na ka bynta ka party Congress, hynrei ha kadur ka dar jong u Rahul Gandhi u ba la ïaid kjat baroh kawei ka ri India ban kren ne pynpaw paidbah halor shibun ki jingshah khñiot beit ki paidbah ba la tip ruh kum kata ka ‘Bharat Jodo Nyay Yatra’ ban ïaid kjat na ka bynta ka jingïatylli bad ban ïa khun ïa ka hok jong ki paidbah hapoh ka ri India.
Kila ong ruh ba ha katei ka jingïalang kaba u Rahul Gandhi un sa pynshai sha ki paidbah ba baroh kawei ka ri dei ban long salonsar lang kumjuh khlem da noh shilliang namar kumba long mynta ki don shibun ki kynhun kiba isih ïa kawei pat ka kynhun, kawei ka ñiam ïa kawei pat ka ïaid hapoh ka ri India mynta te ha kadur ka dar jong u Rahul Gandhi u ba ïaid kjat baroh kawei ka ri India ban ong ba ka jingïeid ka dang don ka jingshañiah ka dang don, ka jingburom iwei ïa iwei ka dang don bad kata ka dei ka thong kaba u wan ïuh kjat ha kane ka jaka na ka bynta ka jylla bad ka ri India.
Dei halor katei ka nongrim kum ki heh nongïalam jong ka party Congress ki khot bad wer ïa ki paidbah ban mih ryntih lashai ka sngi naduh ka por 1 baje nohphai sngi ban pyni ba ki ïasnohkti lang na ka bynta ka thong jong ka hok longbriew manbriew ka hok jong ki rit paid, ka hok jong ngi kum ki Balang khristan bapher bapher, ka hok jong ngi ban mane Blei bad shakri laitluid bad kane ka dei ka jinglaitluid kaba ngi kwah ban pynneh hapoh ka ri India baroh kawei, khlem da kheiñ bad buh ïa ka party shadien la ong kitei ki nongïalam.
Kumba la ïohi ne sakhi, ka Meghalaya Pradesh Congress Committee ryngkat ka Ri Bhoi District Congress Committee ki la shim khia bha na ka bynta ban pynkhreh pynkrum bad ruh ban pynriam pynbeit da ki rong ki rup ha madan Pahamsyiem na ka bynta ban pdiang burom ïa kane ka jingwan ïuh kjat u Rahul Gandhi kum u nongïalam bahkhlieh duh ka party Congress hapoh ka ri India.
Tura, Naiwieng 25 : Lai tylli ki dukan kila kylla dpei na ka jingshah bam duh ha ka ding na ka jingbthei ka tyndong lyer shet jingshet hynne ka step sngi Saitjain ha Kusimkolgre, Willïamnagar, East Garo Hills.
Kat kum ka jingïathuh ki Pulit, kane ka jingjïa kala jïa ha ka por 11:25 baje eiei hynrei la ïathuh ba donbok ba ha kane ka jingjïa ym shym la don mano manor uh ba mynsaw.
Ki kali pynlip ding kila poi kloi sha kane ka jaka ban tehlakam ïa ka ding hashuwa ba kan pur sha kiwei pat ki dukan.
Shillong, Naiwieng, 25: Kan long ka sien ka banyngkong eh ba ka Dorbar Shnong kan tei ïa ka jaka kilan met na ka bynta ki heprit bad ïa ki samla khnang ba kin pynbyrngia ïalade ha kaba pyneh dohksah bad pyngngad ka bor jabieng khamtam ha kum kane ka juk ba ka imlang ka sahlang ha kine ki sngi kiba mynta ki la nang sniew shaba palat da ka jingshah pynngop jong ki samla lud ha u drok uba la pynjot ïa kiba bun ki longing longsem.
Ïa ka jaka kilan met kaba la ai kyrteng Community Health Park la tei da ka Dorbar Shnong Lawsohtun kum shi bynta ban plie lad ïa ki paidbah nongshong ka shnong Lawsohtun hi baroh kawei ha ka kam kilan met.
Ïa kane ka park ban kilan met ka Dorbar Shnong ka la tei da ka jingnoh synñiang pisa jong ki Kontraktor kiba pyntrei ïa ka skhim Jal Jivan Mission ban pynpoi um ha manla ki tyngkong iing.
Ha kane ka sngi ba plie paidbah ïa kane ka Health Park la ïa don lang ki nongïalam shnong, ki seng longkmie, ki dkhot ka KSU bad kumjuh ruh ki samla kynthei bad shynrang jong ka shnong.
Ïa kane ka park la khap ribon da u Chief Executive Member jong ka Khasi Hills Autonomous District Council (KHADC) u Bah Pynïaid Sing Syiem uba la long kum u kongsan ha ryngkat ka jingdon lang jong u MLA barim ka Mylliem Constituency u Bah Hamletson Dohling bad kiwei kiwei.
Ha kane ka sngi la sam ïa ki jingai sngewbha ïa ki kongsan bad kumjuh ruh ïa ki lai ngut ki Kontraktor kiba pyntrei ïa ka skhim JJM bad kumjuh ruh ïa ki shlem ai jinghikai Cricket bad Football.
Shillong, Naiwieng, 25: Ka Indian Oil Corporation Limited (IOCL) kaba dei peit ïa ka thaiñ Shatei Lammihngi lyngba ka ophis jong u Chief General Manager (CGM) Indian Oil ka la pynlong ïa ka jingïalang bad ki nongsam LPG Cylinder jong ka Khasi bad Jaiñtia Hills District ha ryngkat bad ka jingïatrei lang bad ka ophis jong ka Online Tent Service Centre, Shillong kaba la shimti ban pyntyllun ïa ka jingpynrung kyrteng ïa ki nongïoh jingmyntoi na kane ka skhim ryngkat ka jingïatrei lang bad ki seng treimon sngewbha, ki kynhun bapher bapher, ki seng samla bad ki Society bapher bapher.
Ha kane ka jingïalang la ïadon lang ryngkat ruh ki heh nongpynïaid jong ka Indian Oil Corporation Limited kata naduh u D.
P Vidyarthi, CGM LPG, Indian Oil bad u Kalyan Nath, u Divisional LPG Sales Head na Guwahati.
La pynïaid ïa kane ka jingïalang da ka Sashwati Mudoi kaba long ka Manager LPG Sales hapoh ka jylla Meghalaya.
La ïa don lang ruh ki nongsam Gas Cylinder ha ka Jylla kumjuh ruh ki kynhun bapher bapher na baroh ki district jong ka Khasi bad Jaiñtia Hills District.
Ha ka jingai jingkren jong u CGM u la ai mynsiem ïa ki seng trei mon sngewbha lyngba ka jingïarap jong u Bah Jubanlang Kharbihkhiew uba long kum uwei u State Mobiliser ïa kane ka skhim baroh kawei.
Shillong, Naiwieng 24: U Myntri Rangbah ka Jylla Conrad K Sangma hynne ka sngi Thohdieng, ula pyllait paidbah ïa palat 200 tylli ki kali kiba la mang na ka bynta ka Tnad Pulit.
Kine ki kali ki kynthup ïa 80 tylli ki Bolero bad ki Camper, 140 tylli ki thuk thuk bad 6 tylli ki crane.
Kane ka dei ka jingthied kali kaba bun duh ha ka histori jong ka Tnad Pulit.
“Kine ki kali bad ki thuk thuk kin ïarap ïa ki Pulit jong ngi ha ka leit ka wan, ban sted ha ka jingpyndep ïa ka kam bad jingshakri ba kham bha ïa ki paidbah" ong u Conrad ha ka jingïalang.
Kiba la ïadonlang ha kane ka sngi ki kynthup ïa u Symbud Myntri Rangbah uba peit ruh ïa ka tnad kam pohïing u Bah Prestone Tynsong, u Symbud Myntri Rangbah Bah Snïawbhalang Dhar, ka Myntri ka Koit ka Khïah Kong Ampareen Lyngdoh bad kiwei kiwei.
“Ngi la sam ruh ïa kiwei ki tïar ba kongsan sha ki Pulit ka Shillong Traffic bad aiti ïa ki kor Computer bad Laptop bad kiwei ki tïar IT sha ki Ophisar jong ngi kiba don ha ki District bapher bapher" ula bynrap.
Ul pyntip ruh ba ka dei ka jingangnud jong ka Sorkar ban pynkylla janai ïa ka jingtreikam jong ka tnad Pulit lyngba ka jingpynbïang ïa ki jingdonkam baroh bad kane ka jingthied kali kaba heh duh, kan ïarap ïa ka Sorkar ban ai ka jingshakri ba kham bha sha ki paidbah ka Jylla.
Shillong, Naiwieng, 25: Shen ka Shillong Municipal Board (SMB) kan sa pynlong ïa ka jingsorjamin ïa ki jaka shong die madan ha shilynter ka surok Khyndai Lad, Jail-Road, Barik, Malki-Dhankheti, Laitumkhrah bad Polo naduh ka 4 tarik haduh ka 16 tarik, Nohprah, 2023.
Kane ka jingsorjamin ïa ki lynti ïaid kjat ba la shong da ki nongdie madan ka long hadien ba ka Sorkar Jylla ka la pynmih paidbah ïa ka ‘Meghalaya Street Vendors (Protection of Livelihood and Regulation of Street Vending) Scheme, 2023’ ha ka 25 tarik, Risaw ba la shna hapoh ki kyndon jong ka “Street Vendors (Protection of Livelihood and Regulation of Street Vending) Act, 2014".
U Chairman jong ka Town Vending Committee uba long ruh u Chief Executive Officer (CEO) jong ka Shillong Municipal Board (SMB) u la ong ba kane ka skhim ka long ban ïada ïa ki nongshong die madan bad ban ithuh da ka aiñ ïa ka kam die jingdie harud surok da kaba ai ïa ka jaka kaba kham kylluid khnang ba ki nongdie madan kin dup lah ban leh ïa ka khaïi k ka pateng.
Kane ka skhim ka long ruh ba pyntreikam haba shit haba shai haba ai ïa ki jaka ban shong die madan, ban pynthikna ba ka jingai jaka kan long khlem kano kano ka jingpynïapher.
Ka skhim ka don ruh ïa ki kyndon kiba ïadei bad ka koit ka khiah bad ka jingshngaiñ ka ban pynthikna na ka bynta ki paidbah.
“Ka skhim kan don ruh ïa ki kyndon ban ithuh bad ban pynrung kyrteng ïa ki nongdie madan lyngba ka jingleh ïa ka jingsorjamin da ki Town Vending Committee (TVC), kiba hap hapoh ka jylli treikam jong ki,"ong u Chairman ka Town Vending Committee.
Ïa ka jingleh sorjamin yn sa leh da ka Digital Format lyngba ka aplikeshon ban sa shna da ka Sorkar Meghalaya.
Ha ka Data ban sa lum jingkheiñ ha ka por ba leh sorjamin yn sa pynrung ïa ki jingtip kiba bniah jong ki nongdie madan bad ïa ki jait jingdie, ïa ka por shong die jingdie, ka rukom die, bad kiwei kiwei.
Katkum ki kyndon jong ka skhim, ki nongdie madan harud surok kin sa hap ban pynrung kyrteng ban ïoh ïa ka jingpynithuh, ka jingpynshisha ba ki dei kiba shong basah ha Meghalaya la kumno kumno lai snem, ka jingpynshisha ba ki dei kiba ju im kamai jakpoh na ka kam die jingdie harud surok ha kajuh ka jaka ne shnong (kumjuh ruh na ka bynta kiba shu die ha ki kali) na ka bynta hynriew bnai kata naduh ka sngi ba la pynmih ïa ka jingpynbna ban leh ïa ka jingsorjamin.
Ka jingpynrung kyrteng ïa ki nongdie madan kan long tang na ka bynta san snem.
Hadien ba la pynrung kyrteng ïa ki nongdie madan ba dei hok, ka TVC kan sa ai ïa ka Certificate of Vending (CoV) katkum ka jingdon jong ka jaka ban shong die jingdie bad kumjuh ruh yn sa ai ïa ka ID Card sha ki nongdie madan ba la ïoh jingithuh ka ban treikam tang na ka bynta shi snem.
Tang ka CoV kan long ka dulir ban pynshisha ïa ka hok jong ki nongdie madan ban shong die jingdie ha ki jaka ba la ithuh.
Ha kajuh ka por, ka Sorkar bad ka TVC kin sa pynkhreh ruh ïa ki City/Town Street Vending Plans ïa kiba yn sa phiah ïa ki jaka die bad ïa ki jaka bym shah shong die madan ha kiba bun ki bynta jong ka nongbah/shnong.
“Ka skhim kan long kum ka sakhi ïa ka jingkular jong ka Sorkar ban pynkupbor ïa ki nongseng kam la jong bad ban pynkhlaiñ shuh shuh ïa ka imlang ka sahlang.
Kan plie lad ym tang ïa ka khih ka kamai hynrei kan kyntiew ruh ïa ka jingim jong ki nongshong shnong," la ong u Chairman jong ka Town Vending Committee.
Shillong, Naiwieng 25: Ha kawei ka jingjïa ka bym ju ïohsngew koit, kawei ka Longïing kala leit tih da ka thliew na shilïang sha shilïang jong ka surok ka tnad Public works Department (PWD) hapoh ka Shnong Traw Saitkhlieh, East Khasi Hills, ban khang syndon ïa ka lynti ïaid shapoh ka shnong.
Kane ka jingjïa kala jïa shiteng miet jong ka 23 tarik Naiwieng ha kaba kane ka Longiing kala wanrah da ka JCB ban khlong thliew ïa ka surok na shilïang sha shilïang.
U Rangbah Shnong ka Traw Saitkhlieh Bah Donborlang Kurbah u pyntip ba kane ka jingjïa ka dei tang ka jingkynnoh leh donbor jong ka longïing ka kong Florida Kharshiing bad ïa ka JCB la wanrah da u Khun uba kyrteng u Filick Kharshiing.
U pyntip ba haba ïoh jingtip ïa kane ka jingkhlong thliew ïa ka surok, kum u Rangbah Shnong ula phone mar mar sha ki bor ba dei khmih ka PWD, PHE ban ïoh jingtip ïoh dei ba ki phah ma ki ban tih ïa ka surok ïoh don kano kano ka kam ba ki pyntrei.
U ïathuh ba kine ki tnad kim don jingtip satïa ïa kane ka kam.
Halor kane ka jingshem, u Bah Donborlang u ïathuh ba ula pyntip noh sha u Sordar Shnong bad la leit ban buh da ka ejahar hapoh Mawngap Police Station halor kane ka jingjïa.
U Sordar u pyntip ba kum kane ka jingjïa kala jïa teng ha u snem 2020 bad ïa kane ka kam ruh la leh da ka kong Florida Kharshiing kaba shong ba sah ha Nongrah Shillong.
U ïathuh ba kane ka Longkmie kala kam trai ba kane ka jaka ba ïaid ka surok ka dei jong ka bad kala leh ïa kane ka kam da ka jingthmu ban ker ïa katei ka lynti ïaid.
U ïathuh ba kum u Sordar ula khot ïa kane ka Longkmie sha ka Dorbar ban ïakren sani bha ïa kane ka kam khamtam ba ka surok ka dei kaba la don naduh us nem 1966 hynrei la ong ba kane ka Longkmie kala mih jyndat na ka Dorbar khlem da ïakren sani ban pynshisha ïa ka hok longtrai ïa ka jaka.
U Sordar ula kyrpad ïa ki bor Sorkar ba kin shimkhïa mardor ïa kane ka kam bad ïa ki Pulit ruh ba kin leh ïa kaba donkam.
Ki paid nongshong shnong ka Traw Saitkhlieh, kila ïamih paidbah hynne ka step ban tep khyndew bïang ïa kane ka surok kaba la khlong thliew da kane ka longiing khnang ba yn lait ban ïaid bïang ki kali.
Shillong, Naiwieng 24 : Ka ïing bishar High Court (HC) jongka jylla ka la bthah ïa ka sorkar jylla ban thaw ïa ki ain ki kyndon na ka bynta ban tih mar poh khyndew da ka buit stad saïan kynthup ruh haduh kaba shalan ïa une u dewiong uba la tih da kane ka buit ba thymmai.
Ha ka kaiphod kaba Khatphra ba la aiti da u Justice (Retd) u Brojendra Prasad Katakey u la pynpaw “ La bthah ïaka sorkar jylla ba kan thaw ki ain ki kyndon ha kaba ïadei bad ka rukom tih dewiong da ka buit stad saïan kumjuh ruh ha kaba shalan ïa une u dewiong uba la tih da kane ka buit ba thymmai namar ka lah ban don bïang ka jingtih dewiong beain ha ka jylla ka ban ïaïaid ryngkat ruh bad ka jingtih dewiong ba la shah da ka sorkar jylla.
Kumta ka donkam eh ïa ki lad ki lynti ban khang shisyndon ïa kane ka jingtih dewiong beain khnang ba kin ym ïoh lad ban shalan ïa u dewiong ba la tih beain bad u dewiong uba la aibor ban tih".
U Justice Katakey uba la thung ban bud dien ïa kane ka kam tih dewiong beain ha ka jylla u la leit jurip ruh dang shen sha East Jaintïa Hills bad West Khasi Hills District ha ka 7 tarik mynta u bnai ha kaba la synrad lang ruh ïa u da u Director jong ka Mineral Resources, ki nongmihkhmat na ki bor synshar district bad ki bor pulit lem bad kiwei kiwei ki heh sorkar.
La pynpaw ba ym shym la lah pat ban poi sha ka jaka ba la pyrshang ban tih dewiong da ka buit stad saïan.
“ Ki nongpynïaid jongka kynhun ba la pyrshang ïa ka jingtih dewiong da ka buit stad saïan ki la pyntip lypa ba kane ka kam ka dang shu sdang bad dang shu sdang ruh tang ban ksam thliew shapoh kumta kat haduh ban da sdang pura ka jingtih dewiong da kata ka buit stad saïan kan dang shim por nadong shadong ban ïoh sdang haduh hynriew bnai ei ei".
Kumta la bthah ïa u Director ka Mineral Resources uba leit jurip ïa katei ka jaka ba sdang tih dewiong da ka buit stad saïan ba un ai ïa ka kaiphod hapoh shiphew sngi bad ha kajuh ka por ba un pynbeit lano ka sngi ba u Justice Katakey un leit jurip sha katei ka jaka.
Ha ka kaiphod la bthah ruh ïa ka sorkar jylla ban set ne khang noh ïa palat 1000 tylli ki thliew tih dewiong.
“ Ki don palat 1000 tylli ki thliew tih dewiong kiba la shu ieh kumto khlem btep bad khlem peit bad sumar kaba la shu lang da ka um acid bad tuid sha ki wah ba marjan bad pynjaboh ïa ki um ki wah, kumta la bthah ïa ka sorkar ba ka dei ban btep noh ïa kitei ki thliew da kaba pan jingïarap na ka CMPDI bad ïa kane ka sorkar ka dei ban shim khïa bad buh hakhmat eh.
Nalor kane la bthah ïa u Deputy Commissioner jongka East Jaintïa Hills District ban tohkit bad ai ïa ka kaiphod hapoh shitaiew halor ka jingïai bteng ka jingtih dewiong beain ha katei ka district.
Nalor kata la bthah ruh ïa u DC ba un tohkit halor ka jingshna ïa ka jaka thew (weighbridge) hynrei ka bym shym treikam pat tad haduh mynta bad halor kane u DC u dei ban ai ïa ka kaiphod.
Shuh shuh ka kaiphod ka pynpaw ba ha ka por ba leit jurip sha East Jaintïa Hills la lap ba ka la don ka jingpynhap ïa u dewiong ba dang shu dep tih haruh ka surok bah hajan Don Bosco College bad kumjuh ruh shadien kane ka College ha Byndihati.
La lap ruh ïa ki krem tih dewiong kiba dang thymmai ha katei ka jingleit jurip.
Kumta ka jingdon jong une u dewiong uba dang shu dep tih ka pynthikna ba ka jingtih dewiong beain ka dang ïai bteng beit.
La lap ruh ïa ki dien shaka trok kiba thymmai sawdong katei ka jaka ba pynhap ïa u dewiong kaba pynthikna ba ka jingkhaii beain ïa u dewiong ka dang ïai bteng beit.
Shillong, Naiwieng, 25: Ki Ophisar jong ka ophis Commissioner of Customs (Preventive), Shillong kaba hap hapoh ka jingpeit jingkhmih jong ka Ministry of Finance, Sorkar India kiba la ïoh jingtip kaba bniah na ki tnat syntiat ba don kawei ka kali kaba wan na Silchar, ha ka jingpynapshrip ki la ïohbat ïa kawei ka kali Tata Punch ha ka jammiet sngi Balang ha Nongmensong, Shillong.
Ha ka jingtohkit ïa kiba shong hapoh kane ka kali, ki la len ba kim shym la kit eiei ïa kino kino ki mar kiba long be-aiñ.
Hynrei hadien ba la talasi ïa ka kali baroh kawei, la lap haduh 30 tylli ki synduk thep sabon na ki bynta ba shapoh jong ka kali.
Ynda la leh test, la pynshisha ba u powder uba la ïoh kurup 370 gram u dei u Heroin.
Marmar la kurup noh ïa une u drok uba shongdor kumba 2.
59 klur antad.
Arngut ki briew ki la shah kem halor kane ka jingïoh kurup ïa u drok bad ka jingtohkit ka dang ïaid shakhmat.
Ka tnat Custom ka la buh hakhmat ïa ka thok ban ïakhun ïa ki kam runar ruser kum ka jingkhaïi tuh ïa ka ksiar, sikret, u drok, ïa ki dkhotmet jong ki mrad khlaw, ïa ki pisa thok, ïa ki tiar thok.
Ka tnat Customs ka ju ïatreilang ryngkat bad kiba bun ki tnat treikam kiba peit ïa ka aiñ ban tem ïa kine ki kam runar.
Kino kino ki lah ban ai jingkyrshan ïa ka jingïakhun pyrshah ïa ki kam khaïi tuh ha khappud da kaba ai jingtip sha ka tnat Customs.
Ïa ki kyrteng jong ki nongai jingtip yn buh rieh noh, bad kan don ruh ka jingai khusnam, kaba lait na ka jingsiew khajna.
Nongpoh, Nailur, 25: Bun ki briew ba la suba ba ki dei kiba donkti ha ka kam khaïi beaiñ ïa ka Petrol bad diesel ha ka surokbah National Highway-6 ha Ri Bhoi, ki la shah kem noh ha ki bor Pulit hadien ba ki Pulit ki la ioh ia ka jingtip ba thikna na ki tnat syntiat ba ka don ka jingkhaïi beaiñ ïa ka Petrol bad Diesel.
Kumba la ioh lum jingtip da u nongthoh khubor, la ong ba ki bor Pulit na nongbah Shillong ki la hiar sha Ri Bhoi ha ka janmiet Sngi Palei ban leit khynra ïa ki ktem ba ki briew kiba donkti ki ju pyndonkam ban khaïi beaiñ ïa ka Petrol bad Diesel bad ha kane ka jingleit khynra ki la iohkem bun ngut ki briew kiba donkti ha kane ka kam.
Halor kane ka jingkhynra jong ki Pulit ïa ki ktem khaïi beaiñ ïa ka Petrol bad Diesel ha Ri Bhoi, la ioh jingtip ruh ba ka lah ban don ka jingkhleh tuh ïa ka Petrol bad Diesel da ki umphniang sharak bad kiwei kiwei ki jait jingkhleh tangba kin nongshim kabu kin dup ioh jingmyntoi.
Halor kane jingshah khynra jong ki ktem khaïi beaiñ ïa ka Petrol bad Diesel, u nongthoh khubor u la pyrshang ruh ban wad jingtip na ki bor Pulit ka Ri Bhoi, hynrei ka jubab ba la ioh na ki bor Pulit ka Ri Bhoi, la ong ba ka dei ka kam ba la leh da ki bor Pulit na nongbah Shillong bad kum ki bor Pulit kim shym la lah ban ai kano kano ka jingtip kaba bniah.
Shuh shuh, halor kane ka kam, la ioh lum jingtip ruh ba ka jingkhynra ïa kum kine ki ktem khaïi beaiñ ïa ka Petrol bad Diesel kam dei satia tang ha Ri Bhoi, hynrei ki don ruh sha ki bynta jong ka East Khasi Hills ha kaba ki bor Pulit ki la khynra naphang ban tehlakam ïa kum kine ki kam beaiñ ba la leh da ki riewshim kabu ban khaïi beaiñ ïa ka Petrol bad Diesel da kaba khleh lang da ka umphniang sharak ne kiwei kiwei jait jingkhleh.
Halor kane ka kam beaiñ, ym pat lah ioh satia ïa ka jingtip kaba bniah na ki bor Pulit kiba la don bynta ban kem ïa ki briew bad ban khynra ïa ki ktem khaïi beaiñ ïa ka Petrol bad Diesel bad kane ka dei tang ka tyllong khubor ba la iohlum da u nongthoh khubor.
Shillong, Naiwieng 26 : U Bah Process T Sawkmie, kum u Co Chairman ka State Development Reform Commission u la leit jngoh ïa ki skhim kiba u la pynioh ha ka por jinglong MLA jong u na ka bynta ka shnong Umpling Umjathang, kaba don hapoh u pud u sam ka Mawlai Konstitwensi, kawei ka skhim ka dei haba shna ïa ka kamra klas bad kawei ka dei ka madan phutbol.
Haba iakynduh ïa u rangbah dong ka Umpling Umjathang u bah K.
Kharumlong bad ki dkhot ka excutive committee u bah Sawkmie, MLA barim u la pynpaw ïa ka jingkmen ban iohi ia ka jingiaid ka kam shaphrang shakhmat haba shna ia ka kamra klass bad kaba la jan dep artad, kumjuh ïa ka madan phutbol.
Haba ïa dei bad ka madan phutbol u pynpaw ba kum u Co Chairman ka State Development Reform Commission un sa ïa kren bad ka sorkar ba kin lah ban pyndep ia ka madan kumba ki angnud, nalor kaba ki la pyntreikam na ka skhim jong u.
Ka jingangnud jong ka shnong Umpling Umjathang haba ïa dei bad ka madan ka long ban tei Gallery, ki kynroh bad kiwei de.
U la kyntu ruh ïa ki paidbah nong Mawlai ba kin mih laitluid shakhmat ban pynpaw ïa kino kino ki jingeh kaba ki don, watla um long shuh u MLA hynrei ha i bor barit un pyrshang ban ïarap ia ki.
Ha kane ka sngi la ia don lang u bah Wanseng Jyrwa ba la synran ïa u.
Shillong, Naiwieng 26: Ka Shillong Lajong ka la ïoh ban kyntiew ïalade sha ka kyrdan ba lai ha ka miej kheiñ poiñ jong ka I-League mynta ka samoi lehkai bad kane ka wan hadien ka namjop pyrshah ïa ka TRAU-FC ha ka sngi saitjaiñ jong ka taïew ba ladep.
Ka TRAU-FC kaba ïakhun da tang shiphew ngut jan naduh ba sdang jong ka jingïakhun ka la ïai bteng namrem bad ïaineh ha ka kyrdan ba khadduh, kata kyrdan ba 13 ha ka miej da tang shi point na ki 7 sien ïakhun.
Ha ka jingïalehkai, dei ka TRAU kaba la ïoh ban lamkhmat lyngba u Robinson Singh u ba la thep da ka khlieh ha ka minit ba 13.
Hynrei ka la shimpor tang san minit ïa ka Lajong ban ai jubab lyngba ka penalty kaba khlem shym la pynsepei da u kapten ka kynhun, kata u Hardy Cliff Nongbri.
Ka kynhun ka la ïoh ïa kane ka kabu ksiar ban pynïakhaid hadien ba u bak ka TRAU, u Sunil B u la ïada da ka kti jong u ban khanglad ïa ka bol kaba shut da u Figo Syndai kaba la pynlong ïa u referee ba pynïaid ban kdew sha ka penalty bad sei syndon da ka red card ïa u tei u bak.
Wat hadien ba ka TRAU ka la bteng ïa ka jingïalehkai da tang shiphew ngut hadien ba ïoh red card noh u wei, ka la lah pat ban khanglad ïa ka Lajong ban dang ïoh pynkhihjar.
Haduh kaba kut jong ka kylla step ka kynhun ba ïakhun hala ïing kam shym la lah ban pynïakhlad ïa ka jingïakhaid.
Hadien ba la jam sha ka wat ïakhun jong ka kylla miet, ka Lajong ka la ïai bteng ban shim kabu ïa ka jingduna rangïalehkai ka TRAU, bad ñion khlem sangeh.
Ka la shimpor shi slem ïa ka Lajong ban ïoh thep ïa ka kol kaba ar, dei tad ynda la jam sha ka 85 minit ba ka kynhun ka la ïoh ban lamkhmat lyngba ka kol kaba la kum thep hi da u Thomas Singh kaba la pynthikna ïa ka Lajong ban khylliap ïa ka jingïalehkai ryngkat bad ki 3 point.
Lyngba kane ka namjop, ka Lajong ka la kiew sha ka kyrdan ba 3 na ki 3 sien jop kiba lynter ryngkat bad ki 3 tylli ki jingïakhun ba ïakhaid na baroh 6 sien ki jingïakhun ba la pyndep.
Na ka liang jong ka kynhun mynta kan pynkhreh ban aireng pyrshah ïa ka Rajasthan United ha ka 3 tarik Nohprah ha ka por 4:30 janmiet bad ka jingïakhun kan long shabar nala ïing, kata ha Deccan Arena, Hyderabad.
Khliehriat, Naiwieng 26: Ka lympung ïalehkai jong ka kyrdan Super Division Football Tournament 2023 kaba la long ha kane ka sngi saitjaiñ ha madan Deinchynrum, EJHD bala pynïaid da ka East Jaiñtia Hills District Football Association (EJHDFA).
Haba phai sha ka jingïakhun kaba nyngkong ka kynhun ïalehkai jong ka R.
Iawpynsing SC kala jop da 2-1 kol ïa ka Khliehriat West YWSC, ïa ki kol na ka R.
Iawpynsing la thep da u Thrangdor Swer haka minit ba 17 bad u Hesmiki Rymbai haka minit ba 45+2 lyngba penalty.
Ïa ka kol na ka Khliehriat West la thep da u Kerlang Tlang haka minit 44.
Ha ka jingïakhun kaba ar ka Dhana SC kala pynliem da 2-1 kol ïa ka R.
Wahshnong SC, ïa ki kol na ka Dhana SC la thep da u Apphira Sumer haka minit ba 47 bad u Harita Suchen haka minit ba 68, katba na ka R.
Wahshnong SC la thep da u Rajesh Lyngdoh haka minit ba 72.
Ka jingïakhun haka 30.
11.
2023 kan long hapdeng ka R.
Iawpynsing SC pyrshah ïaka Dhana SC bad ka Sutnga SSCC pyrshah ïa ka Thangskai Tiger SC.
Shillong, Naiwieng 26: Kum shi bynta ban kyntiew ïa ki khun samla kiba don sap ka seng ki samla pule ka Khasi Student Union, Nongthymmai Circle kala plie paidbah ïa ka jaka kilanmet kaba la tip kum ka Maitshaphrang MMA and Fitness Team, bad ïa kane ka prokram plie ïa katei ka jaka la pynlong ha Lumïawblot Community Hall, Nongthymmai.
La wan ban plie paidnla wan ban plie paidbah ïa kane ka Maitshaphrang MMA and Fitness Team da u President ba rangbah jong ka seng KSU sengkmie, u Samla Lambokstar Marngar ha ka jingwansakhilang u Rangbah Shnong ka Lumïawblot Pyllon u bah Don Khongshei uba la long u synbud kongsan ha kane ka sngi bad kumjuh ruh u MDC ka thaiñ u Bah Latiplang Kharkongor nalor kiwei kiwei pat.
La pynbit pynbiang ïa kane ka Maitshaphrang MMA and Fitness Team dei lyngba jong ka sport committee jong ka KSU Nongthymmai Circle bad ka jingplie ïa kane ka long kum shi bynta ban ailad bad ban pynshlur ïa ki samla ha ka kilanmet bad kumjuh ruh ban lait na ki jingdih kiba sniew kham tam eh ka jing jyllei u drok ha ka imlang ka sahlang.
Ha kane ka sngi na ka liang jong ka seng ka la ïoh ruh ban pynkup burom ïa ki samla kiba la wanrah nam da kaba khur takma dang shen ha ka ïakop ñiah cycle kaba la long ha Tawang Arunachal Pradesh bad ha Punmudi kerela.
Kitei ki samla kiba la shah pynkup burom ha katei ka sngi ki kynthup ïa u Samla Apshai Griffit Ñiangti bad u Samla Ridor Ñiangti.
Ban pynbyrnia ha kane ka sngi ba plie ïa ka Maitshaphrang MMA and Fitness Team ka kynhun ki nongïalehkai MMA ki la ïoh ruh ban pyni rynsan katto katne ka jingïalehkai Mixed Martial Arts ryngkat bad ka ïalympat (wresling).
K a Police Battalion ka dei kawei na ki lad ban pynïoh kam ïoh jam ïaki spah bad hajar ngut ki khun samla, hynrei ha kane ka jylla Meghalaya mynta la bun bun snem ym shym la ïoh shuh ïa ka Police Battalion ba thymmai.
51 snem ba ka jylla ka la ïoh ïa ka jylla ba pura, hynrei ngi dang don tang hynriew tylli ki battalion bad kawei ka SF 10 katba lada ïa nujor bad kiwei kiwei ki jylla kane ka thaiñ ki la don da ki phew phew battalion ki pulit jongki bad kane ka la ïarap ban ai kam ai jam ïa ki hajar hajar ngut ki khun samla kynthei bad shynrang.
Ha Meghalaya ka jingkyrduh kam ki khun samla ka la nang kiew na uwei u snem sha uwei pat katba ka sorkar ka khlem khih khohreh ban leit pan police battalion na ka sorkar pdeng.
Ban da dei ba shim khia ban leit pan bad leit bud dien katta lehse la lah ban poi sha ka khyndai bad shiphew battalion bad kane khlem pep ka la ïarap ban ai kam ai jam ïa ki hajar hajar ngut ki khun samla.
Hooid lada phai sha ka jinglong jingman ka suk ka saiñ ym lah ban len kane ka la sdang ban wan phai ha ka jylla hadien ba ki seng kieng atiar ki la kloi ban wan sha ka miej jingkren ïasuk hynrei wat la katta ka sorkar ka donkam ban don ki police battalion ban ai kam ai jam pat ïa ki khun samla.
Kumba ka long ka Battalion kaba khatduh ba la seng nongrim ha ka jylla ka dei ka 6th MLP IRBN kata ha u snem 2012.
Hadien kane sa shu mih ka SF -10 lait nangta ym don battalion ba thymmai shuh.
Kane ka sorkar ka la dei ban leit ïakren sha Delhi ban ïoh ïaka Battalion ba thymmai.
Ki District ki la nang bun, ki Police Station ki la nang bun nang bun katba ki pulit pat ki dang duna bha.
Namar lada ym don shuh ki seng kaikhlaw hynrei ki don kiwei kiwei pat ki kam runar kiba pynthut ïa ka imlang ka sahlang.
Kum ki kam ïa pyniap briew, kam tuh kam lute, kam shah lehbeijot ki kynthei khynnah, kam khaïi drok bad kiwei kiwei ki kam khaïi beaiñ.
Ki pulit ki donkam bha ban bun bad ban ïoh por bha ban tohkit bad bud dien.
Namar ym lah ban len ha kane ka jylla tang shu lait u nongleh kam sniew na kti ki briew ne tang shu ym don ba lap ne ïohi uei uba leh ïa ka kam runar ne kam pyniap briew tang katta ym lap dien shuh.
Peit kum ka jingshah pyniap ki khynnah skul haduh mynta ym pat lap dien ïa ki runar kiba leh ïa ka kam.
Ha kiwei kiwei ki jylla ka jingtohkit ka biang bha namar lada ka shim por da ki snem ruh ha kaba khatduh ki pulit ki lap dien beit ïa ki briew kiba ïadonkti.
Hynrei hangne ha jylla lada ym tip hi uei uba leh tang katta la eh ban bud dien.
Kaei ka daw ka daw baroh ka long ba duna ki bor pulit ki juh ki pulit ki hap ban ïaktait lut ia ki kam.
Lada dei ha kaba peit iaka shongsuk shongsaiñ ruh hap mih madan da ki juh lada dei ha ka kam tohkit ruh hap leh da ki juh.
Kumta khnang ba ka jingtohkit bad bud dien kan long janai bad bniah ka sorkar ka la dei ban dang pynbun shuh shuh ïa ki battalion ha ka jylla.
Namar lada bun ki pulit la lah ban phiah ïa ki briew ruh ban leh la ki jong ki jong ki kam ym shuh ban shaniah beit haki juh.
Lada bun ki pulit Battalion ka sorkar jylla ka lah ban pan na ka sorkar pdeng wat sa ka regiment ruh namar lada don lei lei sa ka regiment ki samla ym tang ba kin ïoh kam ïoh jam hynrei kin peit hi ma ki ïa ki kam ba peit da kiwei ki paramilitary kum ki CRPF.
Lada ïoh ïa ka Meghalaya Regiment lehse tang kine ruh ki la lah ban peit ïa ka jylla ban ïarap ïaki bor pulit ym donkam shuh ïa ki CRPF ruh bad kane kan pynsuk namar ïasngewthuh ïa ka ktien ka thylliej ruh.
Kumta ka sorkar ka dei ban buh thong ïakine ki ar tylli ki mat kata ïa ki police Battalion bad ïa Meghalaya Regiment ban ai kam ai jam ïa ki samla.
Hooid ban shu ong ki samla ki dei ban ïeng hala ki kjat ka suk hynrei lada ym plie ka lad lada ym don jinghikai, bei pisa tyngka ïa ki kumno keiñ kin ïeng ha la ki kjat ki hap hi ban phai khmat sha ki kam sorkar bad kane ka dei kawei na ki lad bah ban ai kam ai jam ïa ki samla.
Shillong, Naiwieng 26: U samla Badonkupar Synnah u la pynshohbiej ïa ki paidbah nongkyrshan ka jylla lyngba ka namjop kaba u la khur ha ka kyrdan ïakura jong ka light welterweight 60-63.
5kg ha ka sngi kaba ar jong ka 7th Elite Men’s National Boxing Championship kaba la long hynne ka sngi ha SAI Indoor Hall, Shillong.
Kumban shu pynkynmaw kane ka lympung ïakura ka ban kut haduh ka 1 tarik u Nohprah, la pynlong da ka Meghalaya Boxing Association ha ryngkat ka Boxing Federation of India bad la kyrshan lang da ka tnat Sports and Youth Affairs jong ka Sorkar Jylla.
Ha kane ka sngi, u samla Badonkupar Synnah u la ïa pyni-bor pyrshah ïa u Roopesh Shukla u ba na jylla Madhya Pradesh, u la khur ïa ka jingjop lyngba ka jingtam point kaba la pynhun ym tang ïa u hynrei ïa ki paidbah nongkyrshan kiba la wan sakhi ïa kane ka jingïakhun jong u tei u samla ba mihkhmat ïa ka jylla ha katei ka rynsan.
Shuh shuh u samla Badon u la long u ba nyngkong eh napdeng ki nongïakura ka Jylla ban jam sha kawei pat ka wat ha kane ka Championship hadien katei ka namjop.
Haba jam sha ka sngi ba ar jong kane ka Championship, la lah ban pynlong haduh 78 tylli ki jingïakhun ïa kaba ki rangïakura na kylleng ka ri ki la khmihlynti ban ïalehkai bha na ka bynta ban jam sha kawei pat ka wat jingïakhun bad ruh ban khur takma.
Kumba la pyntip, ha kane ka rynsan ïakura la wan ïashim bynta da ki khlur ïakura jong ka Ri kiba la pawkhmat bha, kiba kynthup ïa u rangïakura u ba la khur takma ksiar ha ka South Asian Games, kata u Sachin na Services u ba la ïakhun pyrshah ïa u Vishal Kumar uba na Punjab ha ka 54-57kg featherweight bad u la lah ban khur ïa ka jingjop lyngba ka rai ki nongbishar.
Bad la ïoh ban sakhi ruh ïa u rangiakura uba la khur ïa ka takma rupa ha ka Asian Championship 2019 u Ashish Kumar na Himachal Pradesh u la ïatynjuhbor pyrshah ïa u Kingson na Manipur ha ka featherweight.
Ka jingiakhun ka long kaba ïakhaid bha, hynrei u Kumar u la lah ban khur ia ka jingjop.
Kiwei pat ki rangiakura ka Jylla (Meghalaya), ba kynthup ia u Kordor Marwein ha ka lightweight 57-60kg, u la shah rem ha u Aditya Nagar na Uttar Pradesh hadien ba u rephri u la hap ban pynsangeh noh ia ka jingiakhun ha ka wat kaba nyngkong.
Kane ka jingpynsangeh ka la wan hadien ba u Kordor u la shah kura tyngeh ha utei u rangiakura uba na UP.
Ha ka 48-51kg flyweight, u Khrawbok Marwein u la iakhun pyrshah ia u rangiakura uba na Bihar u Shiv Kant.
Watla u la shah kura bad khyllem ha madan, hynrei u la pyrshang katba lah ban iakhun tyngeh bad ha kaba kut u la shah rem noh hadien ba u la shah tam point ha utei u rangiakura uba na Bihar.
Lempluh, ‘Naiwieng 26: Ka Seng Samla Kur Hynñiewta, Lempluh, Nongspung Syiemship ha ka 25 tarik u ‘Naiwieng, 2023 ka la plie pyrda ia ka lympung ïalehkai phutbol kaba la pynlong ha madan ïalehkai Pyndenumsaw ba hap ha u pud ka shnong Sohpian.
Ha kane ka sngi sdang ka jingïalehkai ka Wahsohlait Football Team ka la pylliem ïa ka Mawsadang Football Team da 3 – 2 kol bad ka Dewsaw Football Team ka la pynliem ïa ka Sohpian Football Team da 5 – 4 kol lyngba ka Tie Breaker.
La plie pyrda ïa kane ka lympung ïalehkai da u bah Staising Kharbteng kum u kongsan ha ka jingdon ryngkat u bah Kyrmen Rani u Sordar ka shnong Sohpian, ki nongïalam ka Seng Samla kur Hynñiewta, Lempluh bad ki paidbah nongshong shnong ka thaiñ.
La ïoh ïa ka jingkren lyngkot na u kongsan, u Sordar bad u samla Pynskhem Hynñiewta u Chairman ka Seng Samla ha shuwa ban sdang ka jingïalehkai.
Nongstoiñ, Naiwieng 26: U MLA ka Rambrai Jyrngam konstitwensi, u R.
G.
Momin hynne ka sngi saitjaiñ, u la aiti biang sa ïa kawei pat ka kali kit nongpang, na ka bynta ka thaiñ Rambrai ha ka jingïalang paidbah ba la pynlong ha ïew Rambrai.
La ong ba ïa katei ka kali kit nongpang la ai da u myntri rangbah ka jylla Meghalaya u Conrad K.
Sangma lyngba ka Chief Minister’s Special Development Fund C.
M.
S.
D.
F 2023-2024.
Namar ka jingud jingnam palat ki paidbah jong ka thaiñ ka la pynlong ïa u R.
G.
Momin MLA ba un leit kyrpad ïa u myntri rangbah, ban pan Ambulance bad tang hadien shi taïew, u Conrad K.
Sangma u la ai shi syndon haduh ar tylli ki kali kit Nongpang, kynthup ïa kawei na ka bynta ka Rambrai bad kawei pat na ka bynta ka thaiñ Ri Muliang ïa kaba la ïoh ban pyllait paidbah ha ïew Langpih myn ha ka 10 tarik u Naiwieng 2023.
U MLA haba aiti ïa u shabi kali ha u bah B.
I.
Nongsiej, u la pynkhamtilang ruh bad ka 10 hajar tyngka ka song pisa kum ka bai petrol na ka bynta katei ka kali.
Ïa katei ka jingïalang ba lyngkot la pynlong ha ïew Rambrai bad la ïadonlang ruh u bah Pynshlur Nonglyngkien president ka seng Independent, bah Lurshai Kharbani secretary ka Youth Wing bad kiwei kiwei ki riew rangbah jong ka thaiñ Rambrai.
Nongstoiñ, Naiwieng 26: Ka Nongstoiñ Social Service Society (NSSS), kawei na ki seng trei mon sngewbha jong ka Meghalaya, ka la ïoh ïa ka Mahaveer Award ba la ai da ka Bhagwan Mahaveer Foundation, Chennai.
Ka NSSS ka la shah jied na ka thup ‘Community & Social Service’ napdeng ki spah tylli ki NGO jong ka Ri India.
Kane Award ka kynthup ïa ka 10 lak tyngka ka pisa, ka Citation (syrnod) bad ka Memento (jingsah kynmaw).
Ka NSSS ka la ïoh jingtip ïa kane ka jingïoh khusnam naduh ka 26 tarik u Nohprah 2022 bad la pyllait khubor paitbah ha ka 12 tarik u Kyllalyngkot 2023.
Hynrei ïa ka khusnam la sam ha ka 23 tarik u Naiwieng 2023 ha Chennai da u Lat ka Tamil Nadu R.
N.
Ravi Governor ha Raj Bhavan, Chennai ha ryngkat ka jingdon lang u Founder (Nongseng) bad ki Trustee jong ka Bhagwan Mahaveer Foundation.
Ïa kane ka khusnam ka NSSS la leit pdiang da u Fr.
James Anderson Syiemlieh u ba dei Director barim ka NSSS bad u President ba thymmai jong ka NSSS, ha ka jingdonlang u Fr.
Roland Lyngdoh u President barim jong ka NSSS, u Fr.
Ditendar Lyngkhoi u Director Bathymmai jong ka NSSS bad u Fr.
Seberin Lyngdoh u Treasurer jong ka NSSS.
Ha kane ka sngi la sam ruh ïa ki Award sa sha ki 3 tylli ki seng kiba kynthup ïa ka Dhyan Foundation, New Delhi (jong ka thup Non-violence & Vegetarianism), Friends of Tribals Society, West Bengal (jong ka thup Education) bad Jan Swasthya Sahyog, Chhattisgarh (jong ka thup Medicine).
Na ka liang jong ka NSSS, la ai khublei ïa baroh kito kiba la ïarap sbun ban ïoh ïa kane ka burom.
Ka kyrpad ïa ka jingkyrkhu bad jingkitbok jong baroh ba kan nang ïai lah ban bteng ban ai ka jingshakri ïa kiba bun.
Khliehriat naiwieng 26: Ka Meghalaya Early Childhood Development (MECD) and Rescue Mission ha ryngkat ka jingiatreilang bad ka Block Development Officer, Saipung C&RD Block ha ka sngi Thohdieng ba la lah ka la pynlong ïa ka ‘Block Level Sensitization on Early Childhood Development (ECD) Mission and Rescue Mission’ ha ka prokram ba la pynlong ha Latyrke Camp Office, Saipung C&RD Block ha kaba la wan iashim bynta lang da ka Additional Deputy Commissioner, East Jaiñtia Hills District, ka Kong J.
U Kharpuri, Block Development Officer, Saipung C&RD Block, Dr.
R Pyrtuh, District Medical &Health Officer, EJH, Dr.
D.
Shylla nalor kiwei pat ki heh sorkar, ki nongialam shnong bad ki nongshong shnong.
Haba kren ha ka prokram ka Additional DC ka EJH ka Kong J.
U Kharpuri ka la ban jur halor ka jingdonkam ban khmih bad sumar bniah na ka bynta ka jingheh jingsan jong ki khun ki kti naduh ba ki dang khunlung tad haduh ba kin da kynjoh sha ka 8 snem rta.
Ka la ban jur ruh halor ka jingdonkam ban pynlut ïa por bad ban btin ïa la ki khun ha ka lynti kaba dei katba ki nang heh nangsan.
Lyngba kane ka jingialang ka kyrmen skhem ruh ba ki nongiashim bynta kin rah ïa ka khubor halor ka jingdonkam ban shimkhia na ka bynta sumar sukher ïa la ki jong ki khun rit, kata la kalong ha ka liang ka bam ka dih bad kiwei pat ki bynta ha la ki jong ki iing ki sem bad hapoh ki shnong ki thaw.
Ha kane ka prokram ka la don ruh ka jingiashim bynta da ki heh sorkar kiba mihkhmat na ki tnat bapher bapher jong ka East Jaintia Hills, kaba kynthup na ka Tnat ka koit ka khiah, Social Welfare bad ka Tnat pule puthi nalor ki nongmihkhmat na ka Meghalaya State Rural Livelihood Society (MSRLS) bad ki heh sorkar na ka Meghalaya Early Childhood Development Mission (MECDM).
Ha kane ka prokram, ki nongai jingkren kiba la mihkhmat na ki tnat sorkar bapher bapher ki la kren halor ki mat bapher bapher kiba iadei ha ka liang ka pule puthi, POSHAN Abhiyan, Integrated Child Development Scheme (ICDS) bad kiwei kiwei.
Mawkyrwat, ‘Naiwieng 26: Ka Mawten Sports Club ha ka sngi saitjaiñ jong ka taïew ka la ïoh ban plie pyrda ïa ka lympung ïalehkai kynjatbol kaba la tip kum ka 3rd Above 40 Football Tournament 2023 ha madan Mawpyllun, Mawten, South West Khasi Hills District ha kaba ki don baroh 14 tylli ki kynhun kiba la wan ban ïashimbynta.
Ha kane ka jingïalehkai, ka Evergreen Nongjri Sports Club ka la jop da 3 – 1 kol pyrshah ïa ka Upper Shillong Football Team ha kaba ïa ki kol la thep da u Manroylang Dkhar, u Nicos Laloo bad na u Ricky Nongtnger.
Ïa ka shi kol jong ka Upper Shillong FT pat la thep da u Ïaiphira Lyngdoh.
Ha ka jingïalehkai kaba ar pat, ka Latylli Veteran Football Team ka la jop da 2 – 1 kol pyrshah ïa ka Ïawpaw Vateran Football Team ha kaba ïa ki kol jong ka Latylli Veteran FT la thep da u Georgeson Kurbah ha ka minit kaba 15 bad da u Teibor Shabong ha ka minit kaba 23 katba ka Ïawpaw Vateran Football Team ka la ïoh ïa ka 1 kol na u Mining Pariong ha ka minit kaba 8.
Ïa kane ka lympung ïalehkai la wan ban plie pyrda da u bah Elevenson Wanniang ha ryngkat ka jingïadonlang ki nongkitkam jong ka Mawten Sports Club, ki riew rangbah jong ka shnong Mawten bad ruh ki nongwan peit kai.
Jowai, Naiwieng 26: Ka kong Isawanda Laloo, IAS kaba dei ka Electoral Roll Observer hynnin ka sngi kala wan sha nongbah Jowai ban pynlong ïa ka jingïakynduh bad ki ophisar ka tnat Election kumjuh ruh ïa ki nongmihkhmat jong ki kynhun saiñ hima sima ha ka jingïadei bad ka jingïaid beit ïaid ryntih ka rukom pynbit pynbiang ïa ki Electoral Roll kiba ïadei naduh ka rukom pynrung kyrteng, ka jingpynbeit kyrteng ne ka jingkynriah jaka bad kiwei de hapoh ka West Jaiñtia Hills District.
Ka kong Isawada kala ïoh ban pynlong ïa ka jingïalang bad ki Electoral Registration Officer (EROs), ki Assistant Electoral Registration Officer (AEROs) jong ki san tylli ki Assembly Constituencies kiba kynthup ïaka1-Nartiang, 2-Jowai, 3- Raliang, 4-Mowkaiaw bad 7-Amlarem Assembly Constituencies hapoh ka kamra treikam jong u Deputy Commissioner, West Jaiñtia Hills District, Jowai.
shuh shuh ka kong Laloo kala pynlong sa ïa ka jingïakynduh lang bad ki nongmihkhmat jong ki Political Party bapher bapher ha kaba ki la ïoh ban ïakren ne phylliew jingmut ïaka rukom ïaid beit ïaid ryntih ka Electoral Roll hapoh ka District.
Ka la kyntu ruh ïaki nongmihkhmat jong ki Political Parties ba kin buh ne thung ïa ki Booth Level Agents, na ka bynta ban kham suk shuh shuh ka rukom trei kam hapdeng ka ophis jong ka Election bad ki Political Parties.
Ha kane ka juh ka sngi ka kong Laloo ila pynllait paidbah ruh ïa ka video lyngkot shaphang ka SVEEP (Systematic Voter’s Education and Electoral Participation) kaba ïadei bad ka Special Summary Revision (SSR) ïa kaba la pynbit pynbiang da ka kynhun “CHI IUNG".
Nongstoiñ, Naiwieng 26: Ka seng Hynñiewtrep Youth’s Council Nongtrai Circle ha ka sngi saitjaiñ, ka la ïoh ban khynra ïa ki bar jylla hapoh ka thaiñ kiba wan trei shna ïing khlem ki kot ki sla kiba biang.
Ka seng hadien ba ka la ïoh bat, ka la beh bad ka la pynleit phai ïa ki sha Assam.
U bah Arquies Marbaniang Public Secretary HYC Nongtrai Circle, u la ong ba ka seng ka la lap ïa ki bar jylla kiba wan trei pipe um bad Tanky um hapoh ka shnong Mawkhumkha lyngba ka scheme JJM.
Hynrei ynda la peit ïa ki kot ki sa ki khlem don, kumta ka seng ka la beh bad pynphai noh ïa ki.
Ka seng ka kyntu ïa ki para dong para thaiñ bad khamtam eh ïa ki khlieh nongsynshar shnong, ba kin sngewbha wat ailad ïa kiba na bar jylla ban wan trei ha ki thaiñ, khlem ki kot ki sla kiba biang.
Ka seng ka kyntu ruh sha baroh ban sngewbha ai lad ïa ki para doh para snam lajong ban ïa ïoh trei ïoh bylla, khamtam eh ha kine ki juk kyrduh kam mynta.
Kumjuh ruh ka dawa ïa ka Sorkar ban pyntreikam noh ïa ka ILP ka sorkar jylla, namar ka HYC kan nang pynjur shuh shuh ïa ka jingkhynra ha ka thaiñ.
Nongpoh, Naiwieng 26: Ka Zerifa Wahid ka badei ka puron na ka jylla Assam hynnin ka sngi Saitjaiñ kala pyllait paidbah ïaka kali SUV thymmai kaba la tip kum ka Mercedes -Benz GLE ha Bamaeri Resort kaba don ha Ri Bhoi District.
Ha kane ka jingpyllait paidbah ïa kane ka kali la ïadonlang da u Ditopan Dev Sharma uba dei u CEO, bad kiwei kiwei ki nongmihkhmat na ka Company.
Ka Zerifa Wahid haba kren ha Katei ka sngi ka la ai ka jingïaroh ïa kane ka company bad ka la ong ruh ba kane ka kali ka khampher ban ïa kiwei ki kali bala shna bad pynwan dur ïaka haka rukom kaba itynnad bad ka ïahap bha bad ka juk kaba mynta ba bun ki angnud ban ioh da kata ka Kali kaba ai jinghun haba ki shong ne pyndonkam ia ka ha ka leit ka wan.
Shuh shuh, ka la ong ruh bai a ken ka kali la shna ruh ia ka ha kata ka kaba dei bad ka juk ba mynta, ha kaba ki trai kali ki da sngewshngaiñbad sngewhun ban pyndonkam ne ñiah ia kane ka jaid kali kaba thymmai.
Nongstoiñ, Naiwieng 26: Ka aïom tlang ka la poi ki paitbah ki la sdang ban ïatrud khlieh namar ka jingkyrduh umbam um dih ka la wan, tangba ka jingkyrduh umbam umdih ka dei tang ha ki nongkyndong katba ha ki jaka ba la kham long sor kam da palat than.
Haba phai ha ka jinglong jingman jong ka jingpyntreikam ïa ka Jal Jeevan Mission ha West Khasi Hills, kumba ka long mynta hi wat tang marshiteng na ki shnong hapoh ka district kim don satia ïa kata ka umbam umdih kumba la mang da ka sorkar pdeng.
Ki paitbah jong bun tylli ki shnong ki la ong ba ka jingbym ïoh ïa ka umbam umdih kaba biang na ka jingpyntrei ïa katei ka skhim, ka dei namar ba ki don ki tyllong um ki bym lah ban pyndap um ha ka por tlang namar ki umpohliew ki rit palat.
Ki don pat kiba ong ba ka jingbym ler jong ki kontraktor kiba pyntrei ïa ki jaka pynlang um kiba pynpoi haman ki thliew ïing.
Don pat kiba ong ba ki don ki jingpynthut ïa ki pipe line da ki briew kiba tih surok, pynkhyllem dieng, tih maw bad kiwei kiwei bad haba tyngkhuh ha ki pipe ki dkuh bad kim kit khlieh ban maramot.
Ki don pat kiba ong ba ka jing bym biang jong ki nongtrei kiba shna ïa ki dam ha ki tyllong um ka pynlong ïa ka um ban lait sha bar.
Dei na kine ki daw lehse ba kiba bun ki shnong kim ïoh satia ïa ka umbam umdih.
Haba phai pat ha ka jingdon jong ki tyllong um, la lap ba ki don bun bah ki shnong kiba ki skhitom bha ban ïoh ïa ki tyllong um namar ba ki don ha jrong jong ki lum.
Ha ki snem ba mynshuwa, ki shnong kiba don ïa ki tyllong um na ki lynter lum Mawthadraishan ki dei ki shnong kiba pahuh bha ka umbam umdih.
Hynrei ha kine ki snem ki la don shibun ki jingthud namar ka jingjur palat jong ka jingpom pathar ïa ki khlaw ha baroh shilynter jong utei u lum.
Kumta, na ka daw jong ka jingbym biang jong ki tyllong um, bun ki nongshong shnong ki hap ban pynlut da ki phew hajar tyngka, ban thied da ki pump um ne motor ryngkat ki pipe jri ban pynpoi um ha ki ïing ki sem.
Kumta ka la buh jingeh bha ïa ki paitbah khamtam ïa kito ki longïing long sem kiba duk ki bym ïoh lad ban thied ïa ki pipe jri bad motor ne pump um.
Kiba kum kitei ki longïing ki hap ban pynshitom da kaba leit kit da u briew bad teng teng, ki don ki shnong kiba ha ki por tlang ki don ki jaka tong um kiba ki hap ban ïaid haduh shiteng kynta na ïing bad ban pyndap um ka long kaba shitom haduh katta katta.
Shillong, Naiwieng, 25: Ka ophis Indian Audit and Accounts Department (IAAD) ha Shillong ka la rakhe ïa ka Audit Diwas kaba lai da ki prokram naduh ka 16 haduh ka 24 tarik u Naiwieng 2023.
Shibynta jong ka prokram la pynlong ïa ka Panel Discussion halor ka phang “Strengthening the Functioning and Oversight of Local Governance Institutions in Meghalaya" ha ka 22 tarik u Naiwieng 2023 ha kaba ka Kong Patricia Mukhim, Editor “The Shillong Times" bad u Prof S.
Umdor, Head, Economics Department, North Eastern Hill University Shillong ki la dei ki nongai jingkren ba kongsan.
Nalor kata la pynlong ruh da ka Inter College Quiz Competition bad ka Seminar halor ka phang “Enhancing Accountability through Geo-spatial Technology" ha ka 24 tarik u Naiwieng ba la pynlong ha ka jingïatreilang bad ka North Eastern Space Applications Centre (NESAC), Ka Tnat Kam Haw Haw.
Lah ban kdew hangne ba ka President jong ka India ka la plié paidbah ïa ka jingrakhe ïa ka Audit Diwas kaba lai ha kylleng ka ri ha ka 16 tarik u Naiwieng 2023 ha ka ophis CAG of India, New Delhi.
La rakhe ïa ka Audit Diwas 2023 kum ka dak jong ka histori bad ka jinghiar pateng jong ka kynhun audit ba halor tam jong ka India.
Ka sngi ba khatduh jong kane ka jingrakhe kaba shi taïew ha Shillong ka la long ha ophis jong u Pr Accountant General (A&E), Meghalaya Shillong ha ka 24 tarik u Naiwieng 2023ha kaba u Bah C H Kharshiing Pr Accountant General (A&E) bad kaShefali S AndaleebPr Accountant General (Audit) & Director Genaral, Regional Capacity Building and Knowledge Institute Shillong ki la ai jingkren shaphang ka jinglong kyrpang jong kane ka prokram bad ka bynta jong ki kynhun ka CAG ban wanrah jingbahkhlieh katkum ka kamram jong ka kumba la batai ha ka RitiSynshar jong ka ri.
Ha ka jingai jingkren shaphang ka bynta jong ka Teknoloji Haw Haw na ka bynta ka roi ka par jong ka thaiñ shatei lammihngi, u Dr S.
P.
Aggarwal, Director, NESAC u la kren shaphang ki jingjam shakhmat jong ka Indian Space Research Organisation ban pynkylla ïa ka India sha kawei na ki ri ba hakhmat tam ha kine ki kam.
U la batai ruh shapahang ki lad ki lynti kiba don ha ka jingpyndonkam ïa ka spatial teknoloji ban pynkhlaiñ shuh shuh ïa ki kam audit.
U Dr Dibyajyoti Chutia, Head, GID, NESAC u la kren shaphang ka bynta jong ka Geospatial Teknoloji ba la pynkupbor da ka ICT ban pynkhlaiñ ïa ki kam jong ka Sorkar ha ka thaiñ shateilammihngi katba u Nilay Nishant Scientist-SE, GID, NESAC u la pyni ia ka North East Spatial Data Repository (NeSDR) bad ki atiar jong ka na ka bynta ki kam ka Sorkar bad ki kam peitngor.
Ha ka bynta kaba khatduh jong ka inter-College Quiz Competition ba la pynïaid da u Bah Nicholas Jyrwa, u nongpynïaid quiz ba pawnam na ka nongbah, la don ka jingïashim bynta da hynriew tylli ki kynhun kiba la poi sha kane ka bynta kaba khatduh.
Ha kaba kut, ka St Anthony’s College ba la mihkhmat da ka Christina Themsingphi A.
S.
bad u Debashish Kakati ki la long ki lahduh katba ka K L Bajoria College ba la mihkhmat da u Dondor Nongrum bad Kenneth Lalringlien ki la wan ba ar bad u Marbiangdor Syiem bad Aiborlang Marbaniang na ka Shillong Law College ki la wan ba lai.
Khliehriat, Naiwieng, 26: Ka Khlaw Narpuh ka dang dei shisha ka khlaw kaba rben ha kaba wat ki kjat sngi kim lah ban samla lyngba shapoh kane ka khlaw ba rben kaba don bun jait ki jait dieng, ki jait phlang, ki jait jingthung bapher bapher.
Ïa ka jingrben jong ka khlaw Narpuh la lap ha ka jingïaid kjat kaba lai sngi kynthih ban poi sha u lum Bah Bo Bah Kong ba la pynlong da ka Sonapyrdi Tourism and Economic Development Society (STEDS).
Ka nonglum khubor jong u Mawphor ka Kong AL Tron kaba la ïashim bynta lang ha kane ka jingïaid kjat bad ki dkhot jong ka STEDS ka la lap ba hapoh kane ka khlaw ki dang don byllai ki ‘tiew dieng ba lai phew jait, ki syntiew khlaw, ka khlaw ka sawa da ki sur ba thiang jong ki sim kiba pah sngewtynnad, ki risang.
Hapoh kane ka khlaw ki don bun jait ki mrad namarba la sakhi na ki dienjat kiba paw.
La lap ruh ba ka tnat Wildlife jong ka Umkiang bad Sonapyrdi ka la shna ruh ïa ki jaka pynlang um ha kaba ki mrad kiba don hapoh khlaw kin ïoh ban dih um na ki pung.
Watla ka dei ka kam kaba jwat bha haduh katta katta, hynrei ki nongtrei jong ka tnat Wildlife ki don shisha ïa ka mynsiem jingkitkhlieh ban ri bad sumar bha ïa kane ka khlaw kaba itynnad bad kaba rben bad ki don ruh ka jingkitkhlieh ban pynneh pynsah ïa ki mrad kiba don hapoh ka khlaw Narpuh kumjuh ruh ïa ki jait jingthung kiba don ha kane ka khlaw.
Ha kane ka jingïaid kjat ba la pynlong da ka STEDS la lamkhmat da u President u Bah Kwil Suchiang, u Secretary Bah Tackmon Bamon, ki dkhot ka KSU East Jaiñtia Hills District, ka kynhun u Bah Shibor Wahlang, ka kynhun jong ka tnat Wildlife Sanctuary na Sonapyrdi bad na Umkiang ba la lam khmat da u Foret Officer/Ranger/Range Forest Officer Incharge Umkinag Wildlife Bah Shanmiki Law bad u Beat Officer Incharge Sonapur Beat Bah M.
Syrpuh.
U President jong ka STEDS Bah K.
Suchiang, u la pynpaw ïa ka jingsngew kmen ba ka kynhun ka la lah ban poi bad ïoh ban ïuh kjat ha kliar jong u lum Bah Bo Bah Kong ha kane ka jingïaid lynti kaba lai sngi.
Ka jingïaid kjat ka la sdang ha ka step jong ka 23 tarik mynta u bnai na ka shnong Ratacherra bad sah miet ha Keria, ka jaka kaba hap hapoh ka Narpuh Wildlife Sanctuary bad ha ka step ba bud, kata, ha ka 24 tarik ka kynhun ïaid kjat ka la mih na Keria bad leit ban ïuh kjat ha u lum Bah Bo Bah Kong bad nangne ka kynhun ka la hiar pat sha Wah Lukha kaba hap ha u pud u sam jong ka shnong Khaddum bad sah miet harud ka wah Lukha.
Ha ka 25 tarik mynta u bnai kane ka kynhun ka la mih na ka jaka sah miet ha wah Lukha bad ïaid biang da ka kjat sa lai kynta ban poi sha shnong Brichyrnot bad leit phai pat sha la iing.
“Ngi ainguh ïa u Blei uba la lam lynti ha kane ka jingïaid lynti, kumjuh ruh ngi ai khublei ïa ki nongtrei jong ka tnat Wildlife kaba la ai jingbit bad ïalam lynti ïa ka kynhun bad ïa ki kynhun kiba la ban ïashim bynta lang ha kane ka jingïaid kjat," la ong u Bah Suchiang.
U Bah Shibor Wahlang, uwei na ki nongïaid kjat ba paw ka rilum Jaiñtia, u la ong, “kane ka jingïaid lynti ka long kaba sngewtynnad bad kaba sngewhun shisha ha kine ki ar miet, ar sngi bad ka long kaba jop.
Nga ai khublei ïa ka tnat Wildlife kaba la ïalam lynti ïa ngi.
Nga khot bad wer lang ïa kiwei ki paralok ruh ba kin ïawan ïashim bynta lang ynda ka Sonapyrdi Tourism and Development Society ka pynlong biang kum kane ka jingïaid kjat khnang ban dup ïohi bad sakhi ïa ka jingitynnad jong kane ka khlaw Narpuh Wildlife Sanctuary.
"“Nga sngewnguh shikatdei eh STEDS kaba la pynurlong ïa ka jingphohsniew jong nga ba ngan ïoh iuhkjat ha kliar jong u lum Bah Bo Bah Kong," u la bynrap.
U Ophisar ka tnat Wildlife, Bah Shanbormiki Law, u la ong, “u lum Bah Bo Bah Kong uba dei u lum uba donnam naduh ki por ba mynshwa.
Ka khlaw Narpuh ka dei kaba la ithuh da ka Sorkar naduh u snem 2014 bad ka jingheh jong kane ka khlaw ka don haduh 59.
9 Sqkm.
Kane ka khlaw ka hap hapoh ka jingpeit jong ka tnat Forest jong ka Jaiñtia Hills Wildlife Division.
Ïa kane ka khlaw la peit, la ri bad sumar da ka tnat Wildlife jong ka Umkiang Wildlife Range bad ka Sonapur Wildlife Beat, ka Ratacherra Wildlife Beat bad ka Khaddum Wildlife Beat.
"“Nga sngewkmen shikatdei eh ba ka STEDS ka don kum kane ka jingthmu bad ka thong bad ka jingkitkhlieh ban ïalam ïa ki khun ka rilum Jaiñtia ban pynpoi shaduh kliar u lum Bah Bo Bah Kong, u lum uba donnam bad uba don ka khanatang naduh mynshwa," la ong u Bah Law.
U Dr S.
Monin, uba la ïashim bynta ha kane ka jingïaid kjat u la pynpaw ka jingsngewkmen bad jingsngewtynnad ba u ïohi ba kane ka khlaw kaba itynnad.
“Ka long kaba donkam ban pynneh pynsah ïa ki khlaw ki btap bad donkam ruh ban ïada ïa ki khlaw.
Nga ai khublei ïa ka tnat Wildlife kumjuh ruh ïa ka STEDS kaba la pynlong ïa kane ka jingïaid kjat kaba sngewtynnad.
Nga ai khublei ruh ïa ka kynhun jong u Bah Shibor Wahlang bad baroh kiba la ïashim bynta lang ha kane ka jingïaid kjat ha khlaw," u la bynrap.
Ka nongthoh khubor jong u Mawphor kitbok kitwriang ïa ka Sonapyrdi Tourism and Economic Development Society ba kan nang lah ban ïaid shaphrang ha ka jingthmu babha ban pynneh pynsah ïa ka mei mariang bad kumjuh ruh ban kyntiew ïa ka kam jngohkai pyrthei ha ka thaiñ.
Ïa kane ka jingïaid lynti la ïalam da ki nongtrei jong ka tnat Wildlife Umkiang Beat, Sonapur Beat bad Khaddum Beat.
Shillong, Naiwieng 26: Ka Raj Bhavan, Shillong mynta ka sngi, ka la pynlong ïa ka jingrakhe ïa ka Sngi Ka Riti Synshar ka Ri ne Constitution Day, kaba la tip ruh kum ka ‘Samvidhan Divas’, kum ka dak jong ka jingpdiang ïa ka Riti Synshar jong ka ri India da ka Constituent Assembly ha ka 26 tarik u Naiwieng 1949.
ïa katei ka jingïalang, la ïalam da u Lat ka Jylla u Phagu Chauhan bad ka Lat jong ka Jylla Manipur ka Anusuiya Uikey bad ha kane ka jingrakhe la wan ban ïa shim bynta lang da ki ophisar bad ki nongtrei jong ka Raj Bhavan.
Ki nongïa shim bynta kila shim smai ha kane ka sngi bad pule eh ruh ïa ka Preamble ban pynthikna ïa ka jingïeng skhem ka jongki halor ki nongrim kiba la kynthup ha ka riti synshar ka ri, kaba dei ka kot kaba khlaiñ tam.
Ha u snem 2015, u Myntri Rangbah duh ka ri u Narendra Modi ula pynbna ba ka 26 tarik u Naiwieng kan dei ka Constitution Day bad ula buh ruh ïa u maw nongrim ban tei ïa u motdur sahnam jong u Dr BR Ambedkar Statue of Equality Memorial ha Mumbai.
Katei ka rai kaba la shim, ka dei ruh kaba ïahap bha bad ka jingrakhe ïa ka lyngkhuh sngikha kaba 125 snem jongu Dr Bhimrao Ambedkar, u nongpynwan dur ïa ka riti synshar ka ri India.
Shillong, Naiwieng 26 : Ka Khun Hynniewtrep National Awakening Movement (KHNAM) ka la ujor pyrshah halor ka jingrejistar ïa ki shipai (ex-servicemen) na Manipur bad kiwei pat ki jylla da ka Meghalaya Zilla Welfare Department.
Ha ka shithi sha u Secretary GAD, Cyril VD Diengdoh ha ka 24tarik mynta u bnai, u General Secretary ka KHNAM, Bah James MA Neng u la ong, “Ngi la ïoh jigntip ba ka ZWD ka la bahkhlieh lang na ka bynta ka bha ka miat jong ki shipai ba la shongthait na kiwei pat ki jylla bad pynduh noh pat ïa ka bhah jong kito kiba dei na kane ka jylla.
Tang na ka dawe ba u Zilla Sainik Welfare u dei na Manipur kam dei satia ka daw ban knieh noh ïa ka hok jong ki shipai ba la shongthait kiba dei na kane ka jylla katkum ki kyndon bad ka thong jong ka Kendra Sainik Board.
"Shuh shuh u ong ruh ba la pyntip ïa ki ba ka ZWD kaba dei ka subordinate office hapoh ka GAD ka la rejistar ïa ki shipai ba la thongthait kiba dei na Manipur.
“Ngi dap da ka jingsngewsih halor ka jingjia ha Manipur bad ngi duwai ruh na ka bynta ka jingsuk bad ka jingshngain ha katei ka thain.
Hynrei tang na ka dawe ka jingumsnam ha katei ka jylla, ngi la ïohpdiang pat ïa ki khubor ba ka la don ka jingbun ki shipai ba shongthait na Manipur kiba rejistar ha ka Meghalaya Zila Sainik Department.
Ha kawei ka liang, ki shipai ba la shongthait na Mnaipur ki la dei ban rejistar ha ka jylla jong ki khnang ba kin lah ban ïoh pdiang ïa ki jingmyntoi kiba la ju ai na ka por sha k apor ha ka jylla jong ki hi," u la ong.
Utei u nongïalam ka KHNAM u ong ruh ba ka Kendra Sainik Board ka la kdew ban thaw ïa ka Department of Sainik Welfare na bynta kawei pa kawei ka jylla bad UT na bynta ban peit ïa ka bit ka biang jong ki shipai ba la shongthait ha ka jylla jong ki hi.
“Ka daw tynrai kaba ngi pyrshah ban rejistar ïa ki shipai ba la shongthait kiba dei na Manipur lane na kiwei ki jylla ha ka Meghalaya Zila Welfare Department kadei namar ngi la don lypa bun na ka jylla kiba la phaikhmat sha ka Zilla Welfare Department na bynta bun ki jingmyntoi la ka long ban ïoh kam biang lane kiwei pat ki jingmyntoi kiba ju ai na ka por sha ka por.
Shillong, Naiwieng 26 : Uwei u rangbah ba tip kyrteng kum u Avner Medon Pariat ha ka sngi U Blei u la pynrem jur ïa ka Khasi Hills Autonomous District Council khamtam ïa u Chief Executive Member halor ka jingkynnoh ba ka don ka jingkhñiot ïa ka hok jong u Chanlok Dkhar uba kwah ban pynpaw ïa ka hok laitluid jong u ban kren halor ka jingsuba ba ka don ka jingbamsap ha ka Council.
Ha ka kyrwoh, u Bah Avner uba dei ruh uwei na ki politishan bad nongthoh u la ong, “U Bah Chanlok u dei u nongshong shnong kum manga uba kwah ban wanrah ïa ki ishu kiba u sngew ba ki dei kiba ktah ïa ka imlang sahlang bad ka jingpynkheiñ ïa ki synshar khadar ha ka lynti kaba dei.
“Ka long kaba sngewsih ban ïohi ba ka KHADC ka la ai pynban da ki bor ka aiñ ha ka jaka ban pynshai ne pynbeit ïa kitei ki ishu ba la kdew bad kane ka la wanrah pynban ïa ka jingbym sngewtynnad na bynta kito kiba kwah ban kdew bad pyni lang katkum ka synshar laitluid kaba ka imlang sahlang jongngi ka burom bha," u la ong.
Shuh shuh u la ong ba ka Council ba kadei ban pyrkhat arsien halor katei ka rai bad ba kadei ban wanrah da ka rukom trei kaba khuid bad shai bad ka jingkloi ban syllok ban pynbeit ïa itei ki ishu ba la kdew.
“Ka jingkhñiot noh da ka bor ka pynïap noh ïa ka jingmut jong ka synshar laitluid bad ka jingshaniah jong ki paidbah ha ki jaka synshar paidbah," u la bynrap biang.
Shillong, Naiwieng, 26: Kum ka jinglam lynti ban kyrshan ïa ki long kmie ha ka seng kam seng jam ba ki lah ban ieng hala ki jong ki kjat, ka rynsan ban kyntiew ïa ki long kmie ba kin seng ïa la ki kam ki jam ïa kaba la pynrung hapoh ka Niti Aayog, da ka jingïatreilang bad ka MakeMyTrip, ki pynbna ban plie paidbah ïa ka “Project Maitri".
Kane ka dei ka jingpyrshang kaba kham kyrpang bala mang beit tang ïa ki kynthei jong ka thaiñ Shatei Lammihngi ka ri India da kaba ailad ba kin shim ïa ka ram ban seng kam ban shna ïa ki iing sah basa, kum ka lynti pdeng ban seng kam seng jam, kim kiew ha ka ïoh ka kot bad ba kin long kiba lah ban shaniah ha lade ha ka kam.
Ïa kane ka skhim la pyllait paidbah ha ka Dorjee Khandu State Convention Center ha nongbah Itanagar, ha ka jingïalang ‘Enabling Women-Led Development in Arunachal’ ha kaba u Myntri Rangbah ka jylla Arunachal Pradesh, u Pema Khandu u la long u Kongsan.
Ka skhim Maitri ka dei ka rukom pyrkhat ban pynïaid shakhmat bad kane ka jingprat lynti kaba la pynwan dur ha kata ka rukom ban aibor bad ban pynshlur ban shna ïa ki iing sah Basa ha baroh kawei ka thaiñ Shatei Lammihngi ka ri India.
Kum shibynta jong kane ka skhim, kin don ki ban shah jied kyrpang ban shah ai jinghikai ba kyrpang kiba ïahap bad ka kam kaba ki seng katkum ka jingdonkam jong ki ha ka kam kaba seng.
Kane ka jinghikai kan kynthup ïa ki bun ki bynta ki kam pyntbit kyrpang, kum ki hap ban trai jong ki iing basa, ka jingshngaiñ, ka jingpynïaid ïew katkum kane ka juk ban pynïaid ïaid ïew kaba ki khot ka Digital Marketing, bad ban pynurlong ïa kata.
Ban bynrap ïa kata, ki lai tylli kiba paw kiba pynïaid ïa ki iing sah basa yn ithuh ïa ki bad kin ïoh ïa ka khusnam, kin don shuh shuh ki jingïarap ban kyrshan ha kane ka bynta.
Haba kren ïa phang ki kam pynroi, ka Anna Roy, Mission Director, WEP, ka ong, “kine ki skhim ki kdew shai ha kano ka rukom bn kyntiew ïa ki longkmie ha ka seng kam seng kam, da kaba pynwan ryntih ryngkat bd ka thong jong ka sorkar pdeng ban pynïaryngkat ha ka trei kam ktah bad ha ka liang ka kamai kajih lyngba ki kam pynroi.
Kane kan ïarap ha ki por ki bn dang wan ruh, da kaba buh ïa ki iing sah basa ha ri India bad kane kan kylla long kawei na ki kam ki jam kiba kiew bha na ka bynta ki kynthei kiba ïaleh ban ieng ha la ki jong ki kjot ban kiew ha ka ïoh kot.
"U Rajesh Magow, u ba don bynta ban seng lang bad u dei u khlieh ba ïalam ïa ka, MakeMyTrip u ong, “ngi ngeit ha ka jingkylla jong ka bor ha ka leit ka wan, lyngba kane ka skhim, ngi khmih lynti ba kan plie ïa kane ka bor na na ka bynta ki kynthei ki ban long trrai ïa ki iing sah basa.
