Ha kajuh ka por u SP, ula kyntu ruh ïa ki paidbah ba kim dei ban shu ai kulmar ïa u Aadhaar Number ne kino kino ki jingtip shaphang ïalade, khlem da thikna bha ïa ki briew kiba phone ne kiba pan markhmat.
Ha kajuh ka por, ka tnad CID ka kyntu ruh ïa ki paidbah ba kin leit ban pynkylla noh ïa u Mobile Number ba la ai por ba pyndap form ban shon dur Aadhaar, ha kino kino ki jaka ba jan tam kiba shon dur Aadhaar.
Shuh shuh u SP, u kyntu ruh ïa ki paidbah ban khang noh ïa ki Biometric jong ki na kane UIDAI Website  khnang ban nym don mano ba pyndonkam bakla ïa u Aadhaar Number.
Kumba long mynta u Aadhaar Number ne ka Aadhaar Card kadei kaba ki paidbah, wat sha ki nongkyndong ruh ki la pyndonkam, namar ba ka sorkar pdeng halor ka rai jong ka ïingbishar ba ha khlieh duh jong ka ri India, ka la ong ba kino kino ki Social Security Scheme ne skhim sorkar, kum u khaw reshon, skhim shna ïing baduk, bai bam tymmen, skhim ïap lok, skhim rep, scholarship bad bun kiwei kiwei de ki jingïarap na ka sorkar la pan Aadhaar Number beit.
Kiba la batai bha halor ka jingma na u Aadhaar, khamtam ïa ka jingshah tuh jingtip jong ki briew shimet, ki la ong ba kane ka jingmih ne ka jinglah ki briew ban tip bun kiei kiei lyngba ka Aadhaar Card kan buh ka jingeh bad ka jingma kaba khraw ïa ki paidbah ,khamtanm sha ki jaka nongkyndong, namar wat ban shon dur Aadhaar ruh ki shem jingeh, ban leit kylliang phone number ne ban khang lyngba kane ka website ba la ai kan pynkulmar jingmut shibun ïa ki paidbah.
Shillong, Jylliew, 3: Ka sorkar jylla kan thung dieng kumba 8 lak tylli mynta ka snem bad la shem snem kan thung kumba 30 lak tynrai.
ïa kane la ïathuh da u Myntri ka tnad Khlaw, u James K.
Sangma ha jingrakhe ïa ka taiew pynneh pynsah ïa ka mei mariang da ka Social Forestry & Environment Wing, Meghalaya ha ryngkat ka jingïatreilang bad ka Shillong Club, ka Department of Sociology jong ka Lady Keane College bad ka Education Department, NEHU ki la thung ïa ki tynrai dieng Cherry Blossom ha madan Golflink.
U Myntri ka tnat Forests & Environment u James P K Sangma u la long u Kongsan ha kaba la sakhi lang dang ki heh Ophisar jong ka tnat Forests, ki dkhot ka Shillong Golf Course, ki dkhot ka Shillong Club, ki kynhun bapher bapher, ki samla pule kiba la ïashim bynta ban thung ïa ki tynrai dieng.
U James Sangma haba kren kum u Kongsan u la ïaroh ïa ka sienjam ban thung ïa ki tynrai dieng ha ki sawdong sawkun jong ka madan Golflink bad bynrap ruh ba ka jingpynneh pynsah ïa ka jingjyrngam jong kane ka madan kaba don ha dohnud jong ka Sor Shillong ka long kaba kongsan bha khnang ba kan ïoh ïa ka nam kum ka madan ïaisah ha ka jingkup ïa ka dur ba jyrngam.
Ka jingthung ïa ki 1500 tylli ki tynrai dieng Cherry Blossom kan long kum u kyrwoh sha ki nongshong shnong ba ki dei ban phikir na ka jingkylla jong ka suiñ bneng, ong une u Myntri.
U la banjur ba ka jingïalap paidbah ban ïada mei mariang kam dei ban shu kut noh tang ha ka shi sngi hynrei ban buh jingmut ha ka jingim jong ngi kaba manla ka sngi.
“Manla ka sngi ka dei ban long ka sngi kaba pynneh pynsah ïa ka mei mariang," ong u Myntri haba kyntu ïa ki samla pule bad ïa ki nongïashim bynta ba ki dei ban kynmaw dngong ban ïada ïa ka metbneng pyrthei.
Haba pyntip ïa ka jingshisha ba ka jingdon jong ki khlaw hapoh ka jylla ka la hiar haduh 73 sq kms, u Myntri la ong ba ngi kum ki nongshong shnong ngi dei ban ïaid shakmat ban wad ïa ki lad ki lynti kumno ban ïakhun ïa ka jingkylla jong ka suiñ bneng.
U la ong ba ha kine ki lai snem ba la leit noh, ka Sorkar ka la wanrah ïa ki kyndon ban ïada ïa ki sawdong sawkun jong ka mei mariang.
Halor kane ka bynta u Myntri u la ong ba ka Sorkar ka ju ïatreilang bad ki dorbar shnong ban ‘pyndonkam hi da ka mariang ban weng ïa ka jingeh jong ka mariang’ haba ai ïa ka nuksa ‘Phytoremediation method’ ban pynkhuid ïa ka Wah Lukha ha kaba la pyndonkam da u jingthung Algae ban pynkhuid ïa ka jingkylla bih jong ka wah bad ban ïarap ïa ka jinglong jingman jong ka wah.
U Myntri u la kyntu ïa iwei pa iwei ba kin don ka jingkitkhlieh da kaba ïatreilang bad ka Sorkar ban ïakhun pyrshah ïa ka jingkylla jong ka suiñ bneng da kaba pynneh pynsah ïa ki khlaw ki btap, ki um ki wah bad ban aiti ïalade kumno ban ïada ïa ka pyrthei kaba long kawei na ki metbneng ba kongsan na ka bynta u khun bynriew.
Ha kane ka sngi, la sam ïa ka khusnam Meghalaya Excellence Award for Environment Protection sha u Bah Tambor Lyngdoh jong ka shnong Dongiewrim Mawphlang halor ka jingtrei shitom jong u ban ïada bad ban pynneh pynsah ïa ki um ki wah bad ka mariang ha ki khlaw jong ki riewshimet bad ha ki khlaw shnong bad kumjuh ruh la ai ïa kane ka syrnod sha Ka Synjuk ki Hima Arliang Wah Umiam Mawphlang Welfare Society, Dongiewrim Mawphlang kaba la thaw ïa ka kynhun ka ban ai mynsiem ïa ki paidbah ban ïada ïa ka mariang bad ïa ki um ki wah.
Kane ka kit ïa ka song pisa kaba T.
1 lak bad ka Momento.
La sam ruh ïa ki khusnam sha ki samla pule kiba ïashim bynta ha ka jingïakop dro, airong, thoh slogan bad kiwei kiwei.
Kiwei kiwei kiba la ai jingkren ki long u Principal Chief Conservator of Forests & HoFF u Bah B.
K Lyngwa, u Director jong ka Shillong Club u Bah Hector Marweiñ bad u Chief Conservator of Forests (Social Forestry & Environment) Meghalaya u Bah W S Manners.
Shillong, Jylliew 3 : U Secretary ka AICC uba dei peit ïa ka jylla Meghalaya u Manish Chatrath u la ong mynta ka Sngi Thohdieng ba kam don kano kano ka jingthmu jongka Congress ban dang khot ne khroh biang ïa u Dr Mukul Sangma bad ka Kynhun jongu ban wan phai biang sha ka party.
“ Ngam tharai ba u President ka MPCC bad kiwei kiwei ki nongïalam ka party kin bna ïa kane.
Kane ka dei ka khubor kaba ngi shu ïohi ha ki kot khubor bad kyndit ban ïoh sngew na phi" ong u Manish.
U Manish ula ïathuh ba ki san ngut ki MLA kiba shah sospon ha ka party ruh kim ju phone ne ïakren bad u.
“ Lada ki kren ïa u Pala te kata ngam tip hynrei ngi la sospon ïa ki na ka party" ong u Manish.
U la ong ba ka AICC ka la pynkhreh ïa ki lynti ïaid jongka namar ka election ka la jan bad sa tang kumba 7- 8 bnai la hap ban ïamih madan noh.
“ Kin da don ki khubor ban pynlyngngoh ne pynkyndit ïa ki briew namar ki don bun kiba kwah ban wan pynïasoh sha ka party Congress hynrei ïa mynta ngim pat kwah ban pyntip paidbah" ong u Manish.
U Manish ula ong ruh “ Ka Congress kam dei ka party kaba kwah ban pynhiar kput namar ïa kito kiba la mih ruh ngi kitbok ïaki.
Ngim pyrshah ïano ïano ka shong haka mon jongki.
Mynta ngi la nang pynkhlaiñ ïaka party, ngi don ki briew kiba tbit bad kiba don ka kyrdan lada ïa nujor bad kiwei ki party hak ane ka jylla.
"U ma Pala u la ong pat ba ka long kaei kaei kaba bakla ïa ki san ngut ki MLA ban ong ba ka Congress ka khlem ailad satia ïa ki.
“ Namar ngi la dep ai da ka jignthoh ban pan jingpynshai na ki hynrei ki khlem jubab satia bad shu ïohi ha ki lad pathai khubor ba ki kren ba kin ym jubab da lei lei ruh sha ka Congress, hato kane kam dei ba ngi la dep ailad ïaki hynrei dei ma ki hi kiba kyntait" ong u ma Pala.
Ha kaba ïadei bad ka jingai tiket jongka party ïa ki kyrtong jongka bad kumjuh ruh uei u kyrtong Chief Minister jongka, u Manish ula ïathuh ba ka Congress kam pat rai ban ai tiket ïano ïano ruh bad kam pat rai ïano kan buh kum u kyrtong Chief Minister ha u 2023.
U ma Pala uba dei u MP bad President ka MPCC u la ong ba ul a rai ban ïakhun beit ïa ka election namar kum u nongïalam ka party u kwah ban ïalam nakhmat kum u kapten ha madan thma.
Nalor kata u la ong ha kaba ïadei bad u kyrtong Chief Minister ka party kam ju rai lypa.
“ Nga ïa khun ïa ka election namar nga sngewthuh ba nga hap ban ïalam nakhmat kum u kapten ha ka jingïakhun khnang ba kan ai mynsiem ïa ki shipai jong nga.
Nga kmen ba ka dei u MP hynrei ha kajuh ka por nga hap ban phai sha ka jylla ruh" ong u ma Pala.
U la ïathuh ba ula rai ban ïakhun hadien ba ki paralok ba jan eh bad u ruh ki la pynbor ïa u ban ïakhun.
U Manish u la ïathuh ba ka Congress ka la sdang ban bishar bniah ban jied ïa ki kyrtong bad kan jied ïa kito ki briew kiba thrang ban trei na ka bynta ka roi ka par jongki paidbah ym ki khwan myntoi shimet.
U Manish u la ïada ruh ïa u ma Pala da kaba ong ba um dei ma u ka daw jongka jingphet seng ki MLA namar um dei na Delhi u dei na Meghalaya hi.
Nongstoiñ, Jylliew 4: Ka jinglong jingman jong ka Congress ha ki lai tylli ki Constituency ha West Khasi Hills, kata ka Mawshynrut, ka Rambrai Jyrngam bad ka Nongstoiñ ym long shuh ban ïakren, namar ka jingmih noh jong ki nongïalam ba khmat ka la ktah haduh katta katta ïa ka party.
Ha Mawshynrut Constituency ka jingmih noh jong u Bah Sraly Rashir MDC barim jong ka Congress, ka la ktah haduh katta ïa ka Constituency baroh kawei, kat haduh ba lada twad jingmut na kylleng ki shnong bad ki jaka hapoh ka Constituency, ka kyrteng jong ka Congress ka la pjah slam slam lait noh hange hangtai.
Kat kum ki jingtip ba la ïoh lum na baroh sawdong ka Mawshynrut Constituency haduh kine ki sngi, ka sur bad ka jingsawa na ki paitbah nongthep vote ka long tang ïa ki ar tylli ki party kata ka HSPDP bad ka NPP.
Katkum ki jingtip ba bniah ba la ïoh ban lum na ki nongkyrshan jong kitei ki ar tylli ki party, la ong ba lada phai ha ka jingnang jingstad bad ka jingshemphang u kyrtong jong ka HSPDP, u la bit la biang bha hynrei u kyrtong jong ka NPP pat wat la u la biang pura ha ka jingdon ïa ka spah ka phew, hynrei ha ka jingnag jingtip te u dang duna bha ong ki riew rangbah na kylleng ki jaka.
Haba pyrshang ban kylli pat la ka Congress kan pynïeng kyrtong ne em ha u 2023 na Mawshynrut, don kiba ong ba tang ban lait na ka jingshah khylliap lama bad ka jingshah pynduh ïa ka party, lada pan tiket da uba kumno kumno ruh yn ai beit bad ki la ong ruh ba ki nongkyrshan ruh lada shu antad haduh ban da pou ka election 2023 kin dang don palat san hajar ngut.
Haba phai pat sha ka Rambrai Jyrngam la ïoh jingtip ba u bah Golden Nonglong na Nongstoiñ u ba dei ruh u saiantis u lah ban ïakhun na ka Congress, namar ba u bah Kimfa S Marbañiang MLA ba mynta u ba la shah suspend na ka Congress un ïaleh noh na ka NPP.
Haba phai pat sha Nongstoiñ, ka Congress ka dang don ïa u bah Gabriel Wahlang u ba long mynta u MDC, hynrei na ka jingmih pyrthei jong u bah Macmilan Kharbani kum u kyrtong na ka Trina Mool Congress, ka la pynduh jingkyrmen namar kiba bun ki nongïalam jong ki Prmary Unit ki la leit pynïasoh noh sha ka TMC ban ai ka jingkyrshan ba pura ïa u bah Macmillan Kharbani.
Chennai, Jylliew 4: Ka lahduh arsien jong ka Indian Super League (ISL) ka Chennaiyin FC ka la soi ïa u kapten ka Bengal u ba dei ruh u rangïalehkai dien u Monotosh Chakladar na bynta ka samoi ban wan.
U Chakladar udei u rangïalehkai ba lai ba ka Chennaiyin FC ka la soi mynta ka lyiur.
Kadei ruh ka sien ba ar ha ka jingteh kontrak ha ka ISL na bynta utei u rangïalehkai ba dang 24 snem ka rta, uba ïalam ïa ka Bengal kum u kapten ha ka 75th Santosh Trophy kaba la long ha u bnai ba lah dep bad u la lah ban ïalehkai bad ba hakhmat eh na bynta ka team kaba la wan ba ar ha katei ka lympung.
“Baroh ngi dap da ka jingsngewkmen ban pdiang sngewbha ïa u Monotosh Chakladar sha ka Chennaiyin.
Baroh na ngi kiba don ha ka club ngi la tip bha ïa ka jinglong ba tbit jong u kum u nongïalam bad ruh ki jingïalehkai ha ka Santosh Trophy bad ngi dap da ka jingsngewkmen ban ïoh wanrah ïa u ban ïasam lem ïa ki jingtbit jong u sha kiwei pat.
Nga thikna ba un lah ban ïalehkai bha bad ban ïarap ïa ka kynhun ha baroh ki liang," ong u Vita Dani uba dei u trai jong ka Chennaiyin.
U Monotosh uba la bna nam ha ka ïalehkai football ha ka jylli jong ka Bengal, un wanrah ka jingshemphang ha ka liang jong ka Chennaiyin, bad u la ïoh ruh ban mih ïalehkai ha kiba bun ki jingïakhun hapoh la ka jong ka ri ha kine ki san snem ki jingïaid lynti jong u ha ka kam ïalehkai football.
Dang shen u la don lang bad ka Gokulam Kerala bad East Bengal ha ka I-League bad mynta utei u rangïalehkai uba dei na Bandel u la khmih lynti ban ïoh mih madan na bynta ka Chennaiyin FC ha ka lympung ïalehkai league kaba hehduh hapoh ka ri.
“Nga dap da ka jingsngewkmen kaba khraw ban ïalehkai ha ka ISL kaba dei ruh ka sien kaba nyngkong bad na bynta kane ka kynhun ba la ïoh rah arsien ïa ka nam lahduh, ka Chennaiyin FC.
Kaba nga don mynta ka long beit ba ngan trei shitom, ban don bynta ha ka kynhun ba nyngkong bad ban jop ïa ka nam lahduh ha kane ka kynhun," ong u Chakladar.
U Chakladar u la sdang ban ïaid lynti ha ka kam ïalehkai football bad ka United Sporting Club kaba dei ka club na Kolkata shwa ba un leit ban ïalehkai na ka Mohammedan Sporting, ha kaba u la mih madan ha ar tylli ki Second Division I-League ha ka samoi 2017-18.
Ka jinglah jong u ban ïalehkai bha na bynta ka Pathachakra FC ha ka samoi 2018-19 ha ka Calcutta Premier Division ka la pynlong ïa u ban ïoh mih madan ha ka I-League ha katei ka samoi ha kaba u la pynïasoh sha ka Gokulam Kerala lyngba da ka ram.
U la mih madan saw sien na bynta katei ka kynhun Malabarians bad hadien kane u la mih madan na bynta ka East Bengal ha ak samoi kaba bud jong ka I-League.
U Chakladar u la don bynta ruh bad ka Peerless SC da kaba khur nam lahduh ha ka Calcutta Football League ha u 2019.
Mawkyrwat, Jylliew 04: Kum shibynta ban ïa snohktilang ha ka jingrakhe ïa ka sngi pynneh pynsah ïa ka mei mariang ne ka World Environment Day mynta ka sngi ka 4 tarik u Jylliew, 2022 ka shnong Pyndensakwang, South West Khasi Hills District ka la ïoh ban pynlong ka prokram thungdieng bad ha kajuh ka por ki la pynlong ruh ïa ka jingpynkhuid ïa ki sawdong sawkun bad ki rud ki kiar jong ka shnong ha ryngkat ka jingïasnohkti lang ruh napoh ka ophis jong ka Community Led Landscape Management Project (CLLMP).
Ha kaba ïa dei bad kane ka bynta, na ka liang ka shnong Pyndensakwang ka ju ïai kyntu bad ruh ki jingmaham ïa ki nongshong shnong bad ïa ki briew kiba ïaid ba ïeng lyngba ka shnong ba kin sngewbha ban sumar khuid ymdei ban bret pathar ïa ki jakhlia ha ki lynti synkien, ki surok hapoh shnong hynrei kaba donkam ka long ban ïa trei lang bad ka shnong khnang ba kan wanrah ïa ka khuid ka suba bad ruh ba kin lait na shibun ki jingpang jingshitom ba bun jait.
Shwa ban sdang ka jingthung dieng la ïoh ka jingkren pynshai na ki nongtrei napoh jong ka CLLMP na ka kong N.
Bareh bad na u bah K.
Lyngkhoi bad kumjuh ruh na ka shnong na u bah Amos Kharjahrin ha kaba ki la ong ba kumno ban pynsngewthuh shuh shuh ïa ki paidbah nongshong shnong halor ka jingkordor jong ki dieng ki siej bad baroh ki kynja ba im kiba don ha kane ka sla pyrthei, ba kim dei ban pynjot ïa ki namar ba ma ki ruh ki don ka jingim kum ma ngi ki briew, kumta ki don ka hok ïa kiba kin im laitluid ha kane ka pyrthei.
Shuh shuh ki la ong ruh ba kum ki briew kim dei ban kynmaw ïa kane ka sngi pynneh pynsah tang ha 5 tarik u Jylliew kaba la buh kyrpang kum ka sngi kyrpang ban thung dieng ne ban pynkhuid ïa ki sawdong sawkun hynrei ki dei ban rakhe manla ka sngi da kaba lehkhuid bad ban ñiewkor ïa ka mariang.
Ha kane ka sngi la ïoh ban ïa shimbynta shitrhem naduh ki tymmen, ki samla synrang bda kynthei bad ki khynnah jong ka shnong namar ki buh ïa ka thong kumno ban pynneh pynsah ïa ki dieng ki siej bad ïa ka khuid ka suba hapoh shnong, bad kumjuh ruh ban wanrah ka jingkylla ha ka mei mariang da kaba thung ïa ki dieng khnang ba kan long myntoi ym tang ïa ka mynta hynrei ïa ki longdien ki ban sa wan.
Nongstoiñ, Jylliew 3: Ka shnong Mawphanlur kaba don ha kliar jong ki lynter lum Mawthadraishan ka dei ka shnong kaba itynnad haduh katta katta, khamtam eh hadien ba ka sorkar ka la ithuh ïa ki jaka kiba hap hapoh u pud u sam jong katei ka shnong kum ki jaka jngoh kai.
Ka jingithuh jong ka sorkar ïa ki sawdong saw kum ka jaka jngohkai ka dei ha ki snem ba u bah Silvestar Kharlyngdoh u dei u Deputy Commissioner jong ka West Khasi Hills.
Ha kaba ïadei bad ka jingpynrung jong ka sorkar ïa ka Mawphanlur ha ka thup kyrteng jong ki jaka jngohkai, ki paitbah jong katei ka shnong ryngkat ki nongpynïaid jong ka Mawphanlur Tourism Development Society, haba ïakren bad u nongthoh khubor, ki la ong ba kin ym lah ban klet lano lano ruh ïa ki matti kiba u Bah Silvestar Khar lyngdoh, u la leh na ka bynta ka jingmyntoi jong ki paitbah nongshong shnong bad ki khun ki ksiew pateng la pateng, ha kaba u la lah ban ai jingmut ïa ka sorkar lyngba u Director jong ka Tourism Department, ba kan kan mang pisa na ka bynta ban shna ïa ki lynti ïaid kjat, ki pung, ki jaka sah jong ki nongwan jngohkai, ban siang rong ïa ka surok naduh Markasa bad kiwei kiwei ki kam ba bha kiba long ki jingmyntoi na ka bynta ki paitbah nongshong shnong.
Haba ïakren bad kiwei pat ki nongshong shnong jong ka West Khasi Hills, ki la ong ba ka jingdon jong u bah Kharlyngdoh kum u Deputy Commissioner, ka la ai jingmyntoi ym tang ïa ka Mawphanlur hynrei ïa ka dewlynnong Nongkhnum kaba dei ruh kawei na ki jaka jngohkai kaba itynnad hapoh ka District.
Ha Nongkhnum ruh ki jaka sah, ki jaka shongkai pyngngad, ki lynti ïaid kjat, ka jingkieng simpyllieng ha Weinia bad kiba bun ki bynta ka sorkar ka la ai ha ka por jong u.
Nalor kata kiwei pat ki kam kiba pynsah nam ïa u ki dei ki Village hat lane ki ïing ban shong die jingdie ha ki sngi ïew, kawei ha Langdongdai bad kawei ha Langpih ki dei kiba la ïoh ban shna da ka jingtrei shitom jong u.
Nalor kata ki la ong ba haba ïa nujor ïa ki Deputy Commissioner baroh kiba la wan ban shimti ïa ka kam ha West Khasi Hills, u bah Kharlyngdoh u la dei u ba wan hakhmat eh, ha kaba pyntrei kam hok ïa ki jingïarap kiba ka sorkar ka la mang na ka bynta ki paitbah.
Katto katne ngut ki rew rangbah ki bym kwah ban pynpaw kyrteng ïalade ki la ong ba ha ka jingtip jong ki, uwei pat u Deputy Commissioner jong ka West Khasi Hills, u ba bit ba biang bha bad u ba pyntrei kam hok ïa ki jingiarap jong ka sorkar sha ki paitbah ka District u dei u Arunkumar Kem bhavi (IAS).
Hynrei na ka daw jong ka jingtrei smat bad trei kam hok jong u, ki riew saiñ pyrthei kiba bishni ïa u ki la pynkynriah kam khlem pat dei por.
Namar lada don ma u kum u khlieh ka District kin ym ïoh lad ban pynrungkam sop sop ïa ki briew jong ki.
Nalor kata ki kam jaboh ba lai phew jait kun ym ïoh lad ha ki tnad treikam sorkar bapher bapher hapoh ka district.
Ki la ong ruh ba lada phai ha ki Deputy Commissioner kiba don naduh u snem 2018 haduh mynta lei lei, ki la shu shong tang ban ym thylli ka shuki hynrei ki kam te imat ki sah hajuh shi hajuh.
Nongpoh, Jylliew 04: Ka kam nongmih khmat ka dei ka kam kaba khia donkam ban ioh ki nongmih khmat kiba kynsai, kiba stad, kiba kiba shem phang, kiba proh jabieng, kiba sngew thuh ïa ka jingeh jingjynjar jong ki paidbah, kiba iohi jngai ban thaw ki aiñ bad ki policy trei kam ba pher ba pher kiba nud ban kren ban ïasaid ha poh ka dorbar thaw aiñ assembly ïa ki mat ki (issues) ba pher ba pher na ka bynta ka bha ka miat ka jing myntoi jong ki paidbah.
Ki nongmih khmat kiba don shisha ka jingkitkhlieh ban kit ban bah ka kam nongmih khmat (representative) kam dei ka kam kai ne ka kam khyllung khynnah kam lah ban long ba uno uno u ba don spah u lah ban long nongmih khmat da kaba shu thied ïa ki paidbah da ka pisa tang ban jop elekshon.
Hynrei ha kine ki sngi mynta kiba bun ki nongkhaii heh spah (businessman) ki la mih pyrthei ban ïa leh elekshon namar ka jingthmu bad ka thong jong ki ka long ban ioh bat ïa ka bor ka burom bad ban kamai spah ar shah lai shah ban pynheh shuh shuh ïa ka spah ka phew ka khaii ka pateng jong ki ym ba kin ai shisha kata jing shakri na ka bynta ki paidbah, ym ban kit ban bah ïa ka khia ka shon jong ki paidbah.
Ha kine ki sngi kiba bun ki nongmih khmat ki la kylla long tang ki nongsam skhim ki nongsam tiar paidbah (public distributors) namar ba kim sngew thuh ïaka jingmut nongmih khmat, lane nongthaw aiñ (legislator) ba kim tip ia ka aiñ namar ba ki dei ki nongkhaii kumba ha kine ki sngi bun ki ba ïaleh election ki bun ki heh spah da kaba shu khlieh dor bad thied im im peit peit ïa ki paidbah da ka pisa ha ka dor 500 spah 1000 shi hajar tang ban jop election.
Kane ka la ïalam bakla ïa ki paidbah kane ka jingleh ka pynduh ka khanglad bad ka pyniap noh ïa ka sur jong ki paidbah ha ka synshar khadar paidbah (democracy) namar ba bunsien ki paidbah kiba don ka jingthmu ban jied da ka mon ba laitluid da ka jingïeid ïa u ne ka nongmih khmat ki shah khanglad bad ki shah ïalam bakla noh ha kane ka rukom.
Haba kren ïa kane kam shym mut ba ngi pyrshah ïaki ngi burom ïa u synniang u bynhei jong ki, maki ki don la ka bhah ka bynta ha ka im lang ka sah lang kumno ban kyntiew ban ïarap ban pyn bha ia ka im lang ka sah lang lyngba u synñiang u bynhei jong ki, hynrei ym ban knieh noh ne ban shim noh ïa ka bynta kaba ma ki kim lah kot bor.
Namarkata kum ki briew kiba la shai ngi donkam ban jied ki nongmih khmat, ki nongthaw ain, da ki briew kiba stad kiba shem phang kiba nud ban kren ban ïa said ha poh ka dorbar thaw aiñ ïa ki mat ba pher ba pher bad ki jingeh ki paidbah, ym ban shu long tang ki nongsam tiar paidbah, kane ka long ka kyrwoh na u Samla Albert Maring naka shnong Umdap Dumu, Ri-Bhoi District.
Bunsien ngi ju peit beit tang sha kiei kiei kiba don jingthut, ki jingduna bad ruh ki jingbymbiang khamtam lei para jaidbynriew ne para Hynñiewtrep.
Hato kam la dei ka por ba ngin peit noh sha kiei kiei kiba don jingkyrmen, kiba ai mynsiem bad ruh kiba ngin lah ban ïatei lem iwei ia iwei pat.
Ngi kynmaw ba wat ha ka jinghikai jong ka Kospel, u Jisu uba la pyrthei ka ñiew ba u dei uwei na ki nonghikai bakhraw um ju kren bieñ ia ki briew kiba tlot, kiba pop bad kiba bakla, hynrei u ïai ai mynsiem bad kyrkhu ïa ka jingim jong ki.
Haba ki riewniam ki wallam ia ka kynthei kaba la kem ia ka ha ka klim u la ong “ai ba uta u ba khlem leh pop un kawang maw nyngkong".
Hooid kane ka long kaba donkam ïa ngi baroh ban shim ïa ka jingbah khlieh na ka bynta ka ri bad ka jaidbynriew ba ñiew ban ka dei ka kamram jong nga jong ngi ban ïarap markylliang bad ai mynsiem ïa kiwei ym tang ban kdew kti.
Ki don shibun ki khana kiba pynnoh mynsiem ïa ngi ki Khasi kum uta u thlen uba bam tang ïa ki Khasi, ban ïashun ïa bishni bad ïa kdew kti tang para Khasi bad kumta ter ter.
Hynrei to ngin shim ba kane ka la dei ka por ba kum ka jaidbynriew ngin leh ei ei noh bad sdang na ngi shi met shimet.
Katno ka long shisha kaba itynnad ban ïohi ba ki samla Khasi ha kine ki sngi ki la sdang ban kiew bha ha kiba bun ki liang khamtam ha kaba klet noh ïa kata ka jinglehraiñ hynrei ban trei ïa ki kam kiba rit ba ria kum kaba shong dukan die madan ban die ïa ki alumuri, ki shana, pakawri, ki chat ne fast food aiu re ban ïoh jingim wat haba ki la pyndep ïa ki jingpule ruh.
Hooid ki don bun kiwei pat ki jaitkam ba ki samla Khasi ki la sdang ban ïadonbynta bad trei shitom ha kine ki sngi.
Kum ka imlang sahlang ngi donkam ban pynshlur bad ai mynsiem ïa ki samla ban long kiba trei shitom bad dei tang lyngba kaba kum kane ba ngin lah ban pynduna ia ka jingwan buhai shnong jong ki bar jylla.
Ka sorkar khamtam lei ki sengbhalang ki donkam ban peit bad buddien ïa ki briew kiba trei ia ki kam la jong kiba kum kitei ban ithuh kyrpang ruh ïa ki khnang ban ai mynsiem ïa ki samla la jong ba kin shimti noh ai ki kam ki jam ba iadei bad ki paidbah kiba la ju trei bad shakri da kiwei pat ki jaitbynriew ha baroh kine ki 50 snem naduh ba ngi la ïoh ia la ka jong ka jylla ba pura.
Ki dang don shibun bah ki kam kiba ki samla Khasi kin hap ban pyntbit kyrpang ïalade khnang ba kin lah ban ai ïa ka jingshakri sha ka jaidbynriew bad ka jylla hi baroh kawei.
Hynrei ka long kaba shisha kumba la ong da ki nongïalam jong ka HYC Shillong City ba ngi ki khasi ngi ïa ud ba ym don kam, hynrei katba ïa ki dukan pat ngi aiwai noh sha ki bar jylla.
Kane ka dei kaei kaei kaba jwat shisha namar ba mano bym kwah ban ïoh ïa ka dor kaba kham heh namar da aiwai para khasi kin ym lah ban pynmih baiwai katba ki bar jylla pat tang ban ïoh phrung khlieh ki kloi ban siew ïa ka dor kaba rem.
Kane ka long shisha ka jingkhanglad noh ïa ki paradoh parasnam ban ïoh ïa ki lad ban trei ban ktah bad ban khaiï pateng.
Kumta, kum ka jaidbynriew ngi donkam eh ban kylla thiah kylla dem bad ban long kiba ïohi jngai ha kaba iadei bad katei ka bynta ka jingailad palat ïa ki briew kiba nabar.
Kum ki trai ïing ne ki trai dukan ki donkam ban don ïa ka mynsiem ba sngew lem ïa ka lawei jong ki khun ki kti bad ka jaidbynriew wat lada ngin kham ïoh kham duna ruh ka baiwai ngin pyrshang ban ai sha ki para jait la jong khnang ba ngin lah ban noh synñiang sha ka lawei ba don jingkyrmen jong ka jaidbynriew.
Ngi ki Khasi ngim dei ei kiba sniew ne khwan lalot, hynrei ngi donkam pat jingpuson khyndiat khnang ba ngin ïoh ia ka mynsiem ba jynsur ban peit ia ka jingshngaiñ bad ka lawei jong ka jaidbynriew.
Kumta ngi donkam shisha ki nongialam ki ba stad ban long kita ki ksiang kiba jem ka kren ka khana ban pynsngewthuh paidbah ïa kaei kaba kum ka jaidbynriew ka donkam eh.
Lada ngin shu kren da ka bor khlem ka jingieit kan poi shano shano ruh, dei na kata ka daw ngi donkam ban long kiba ïohi jngai khnang ba kiei kiei kiba ngi leh bad thmu kin long kiba jop.
Jowai, Jylliew 04: Shi bynta ban rakhe ïa ka sngi pynneh pynsah mariang ne ka World Environment Day, ha West Jaiñtia la rakhe ïa ka mynta ka sngi ha kiba bun ki shnong bad kumjuh ruh na ki bor sorkar ka District kila pynlong ïa ki jingïakop bapher bapher jong ki khynnah skul, jingpynkhuid Shnong bad ka jingthung ïa ki tynrai dieng.
Na ka liang ka Meghalaya Basin Management Agency (MBMA) bad ka Meghalaya Basin Development Authority (MBDA) West Jaiñtia Hills mynta ka sngi kala rakhe ïa kane ka taïew da kaba pynlong ka jingthungdieng ha DC Quarter, ha ophis Municipal, ha North East Adventist University bad ha BDO Thadlaskeiñ ophis.
La don ruh ka jingïakop dro dur, ka jingthoh Essay bad ïa kane ka jingrakhe yn pynkut haka 6 tarik (Monday) ha Mission Compound Community Hall, Jowai bad yn don ki jingïakop bapher bapher ka jingsam khusnam bad kiwei de.
Ha Ïalong ka Voluntary organization (VO) jong ka shnong Ïalong kaba kynthup ïaki 29 ki Self Help Group (SHG) kiba don hapoh kane ka shnong kila rakhe ïa ka ‘World Environment Day’ da kaba pynkhuid ïa ki lynti ki syngkieng jong ka shnong.
Haba kren lamkhmat ha ka jingïalang plie ïa kane ka jingpynkhuid shnong, ka kong Sngi Dkhar kaba long ka President jong kane ka VO kala ong ba ha ki snem kiba la lah ruh ka VO ka ju pyndonburom ïa kane ka sngi da kaba thung dieng hapoh ka shnong, hynrei ha kane ka kynti kila rai ban pynlong da ka jingpynkhuid shnong.
Ka Rita Phawa kaba long ka Secretary jong ka VO haka shnong Ïalong haka jingkren pdiang sngewbha jong ka, kala ong ba ka VO kala ju pynlong hi ïa ki prokram pynkhuid shnong mynshuwa ruh bad ka kyntu ïa ki kynthei ba kin ïatrei khambha namar kane ka sngi ka long kaba kyrpang.
Na ka liang u kongsan kongsan haba ai jingkren ha kane ka sngi u Dr H.
H.
Mohrmen ula pynkynmaw ba ka jingpyndonburom ïa ka WED kaba la sdang haka snem 1972 kala dap 50 snem mynta u snem.
Wat la sanphew tylli ki snem kila ïaid ruh hynre ka jingdawa ban pynneh pynsah ïa ka mariang ka dang neh hi kumjuh.
U kyntu ïa ki SHG ba kin long kiba ïatylli, kiba skhem jingmut bad khamtam kiba shai ha ki jingkheñ jingdiah khnang ba ki seng jong ki, kin ïaid shakhmat bad nangroi.
Hadieng jong ka jingïalang plie ïa kane ka jinglehkmen WED, ki kynthei kila ïa mih paidbah bad pynkhuid ïa ka shnong da kaba sdang naka ïngdorbar jong ka shnong hi.
Nalor ki dkhot jong ki SHG ki don ruh ki dkhot jong ki Producer Groups (PG) kiba la wan ban ïashim bynta ha kane ka jingpynkhuid shnong.
Na ka liang ka tnad pulit ha Jowai kila pynlong ïa ka jingthung tynrai dieng ha Police Reserve Jowai ba la shim bynta lang da ki khynnah skul bad ki nonghikai jong Police Public Secondary School bad la sam ruh ïa ki Certificate sha ki khynnah skul kiba jop ha ka jingïakop thoh Essay, jingkyntip, bad Extermpore Speech.
Ka Seng Samla Dorbar shnong Khimusniang, Jowai ruh ka la shim bynta lang ïa kane ka jingrakhe da kaba pynlong ïa ka jingthung ïa ki tynrai dieng kiba la don haduh 105 tylli ha shilynter jong ki rud surok jong ka shnong, kiwei de ki shnong kum ka Nangdong-B kila pynlong ïa kane ka juh ka jingpynkhuid shnong bad thung tynrai dieng lem bad kiwei kiwei de.
Nongpoh, Jylliew 04: Ka HYC Nongpoh Circle dang shen kala pynpaw ka jingsngewkhia kaba jur halor ka jingsatah ki jaboh jabaiñ ha sor Nongpoh bad haki jaka bret ñiut khlem don ba patiaw ban leit pynkhuid ïaki jaboh jabaiñ kaba la wanrah ruh ka jingsma iwtung kaba lah ruh ban ktah ïaka koit ka khiah jong ki paidbah.
Naka liang ki nongïalam ka HYC Nongpoh Circle hapoh ka jingïalam jong u Bah Richard Diengdoh President bad u Bah Tony Shylla Secretary kila leit ruh ban jurip mynta ka sngi ïa bun ki jaka ha sor Nongpoh namar ka jingsngewkhia halor ka jingbym don ka jingkitkhlieh ki bor ba dei peit ka Nongpoh Town Committee bad kumjuh ruh ka Dorbar Shnong Nongpoh ban lum bad pynkhuid ïaki jakhlia kiba la shu wan bret haki jaka theh ñiut bala buh ha bun ki bynta jong ka sor Nongpoh bad bala shu pynlang shi jaka.
Katei ka jingpynlang ïaki jaboh jabaiñ khlem don ba lum lane khat kala wanrah ruh ka jingijli ïaka sor Nongpoh bala dap satang da ki jaboh bad ka jingsma iwtung ba shyrkhei kaba mih na kitei ki jaka bret ñiut.
Haba kren sha ki lad pathai khubor naka liang ki nongïalam ka HYC ba kynthup ïa u Bah Richard Dieng bad u Tony Shylla kila pynpaw ka jingsngewkhia ban iohi ba ka sor Nongpoh ka dap bad satah satang da ki jaboh jabaiñ bad ym don ba shimkhia wat naka liang ka Nongpoh Town Committee bad ka Dorbar Shnong Nongpoh Proper bala pynlong ïaki paidbah ban shu bret bad kyntong ïaki ñiut.
Naka liang ka seng kila ai por ruh 1 taiew ïaka NTC bad kumjuh ruh ka Dorbar Shnong Nongpoh ban lum lane ban khat ïaki ñiut naka bynta ban wanrah ka khuid ka suba bad lait ruh naki jingpang jingshitom bad lada ym don ba patiaw naka liang ka seng kan sa shim da kiwei pat ki sienjam kiba kham tyngeh.
Nongpoh, Jylliew 04: Ka Confederation of Ri-Bhoi People (CoRP) Nongpoh Circle mynta ka sngi kala shim ïaka sienjam ban pynlong da ka jingthung dieng haka shnong Pahamskhen ha Ri-Bhoi kaba dei kawei naki shnong ba pawnam bad khring ruh ïaki nongjngohkai pyrthei halor ka jingdon ka krem lymbit ne ka Pnah kyndeng, kaba dei ruh shibynta ka jingrakhe ïaka sngi pynneh mariang ne ka World Environment Day bad kumjuh ruh ka jingdap 25 snem jong ka jingïaid lynti jong ka seng.
Ka seng kala leit ruh ban thung kumba 300 tynrai ki jait dieng bapher bapher ha katei ka shnong bala shim bynta lang ruh da ki paidbah nongshong shnong, ki khynnah skul jong ka Pahamskhen RCLP School, haka jingdon lang u Bah Cyril Maring Rangbah Shnong, Bah Celestine Syngkli Headmaster, ki nongïalam ka CoRP hapoh ka jingïalam u Bah Roland Lyngdoh President ka Nongpoh Circle bad kiwei kiwei.
Haba kren ha katei ka sngi naka liang u Bah Roland Lyngdoh President ka CoRP Nongpoh Circle u la pynpaw ba ka daw ba ka seng kala jied ïa katei ka shnong ka dei namar ba katei ka shnong ka dei kaba pawnam halor ka jingdon ka krem lymbit kaba la tip ruh kum ka Pnah kyndeng bad donkam ban pynneh pynsah ïa ki khlaw ki btap ban sumar ruh ïaka mei mariang bad katei ka sienjam ba ka seng kala shim ban leit thung dieng ka dei ruh shibynta ban rakhe ïaka sngi pynneh mariang kaba la ju rakhe haka 5 tarik Jylliew bad hakajuh ka por ka jingïaid lynti ba 25 snem jong ka seng ba kan sa kynjoh mynta u snem.
Naka liang ka seng kala ai khublei ruh ïaka tnad forest kaba la pynbiangïaki symbai dieng bad kumjuh ruh ka tnad Wildlife kaba la phah ïaka kyrwoh sha ka seng ban pynpaw ka jingsngewkmen halor ka jingshim ïaka sienjam ban thung dieng naka bynta ban pynneh pynsah ïaka mariang bad ban pynphriang ruh ïaka khubor ban kiar naka jingpyniap pathar ïaki mrad ki mreng bad ki jingthaw ba im baroh.
Ha katei ka sngi naka liang ki paidbah kila shim bynta shitrhem ban thung dieng harud ki sawdong sawkun jong katei ka shnong ban pynjyrngam ïaka mei mariang bad naka liang ka seng kala ioh ruh ban sam ïaki musari sha ki longiing ba duk ha katei ka shnong.
Nongpoh, Jylliew 04: Ka long shisha ka jingkmen kaba khraw ïa ki hajar tylli ki longing baduk hapoh ka Mawhati Constituency ha Ri Bhoi District, ha kaba mynta ka sngi ki la ioh pdiang ïa ki tin sop ïing ba la sam paidbah da u MLA ka Mawhati ha ka jingïalang kaba la pynlong ha Umroi Nongrah.
Na ka liang u MLA ka Mawhati, u Bah Dasakhiatbha Lamare lyngba ka skhim MLA u la lah ban sam haduh 1230 tylli kki longing baduk da ki tin soping ha kaba la sakhi lang ha kane ka sngi da ka jingdon lang ki nongïalam ka NPP ba kynthup ïa u Bah RM Mukhim, Working President ka NPP Mawhati, u Bah Donbok Kharnaior, Secretary, u Bah Shemphang Lyngdoh, Kyrtong ka NPP na Mawhati lem bad shibun kiwei pat.
Kitei ki longing ba la ioh pdiang ïa ki tin sop ing ki dei na ki shnong bapher bapher ba hap ha ka Mawhati Constituency bad la sam ruh ïa ki tin da u MLA, u Bah Dasakhiatbha Lamare ryngkat ka jngdon lang kiwei ki nongïalam ka NPP party.
Haba kren ha kane ka sngi, u MLA ka Mawhati, u Bah Dasakhiatbha Lamare u la pynpaw ka jingkmen b akum u MLA rygnkat ka jingïatrei lang ki nongïalam shnong bad ki nongïalam ka party la lah ban jied ïa ki longing kiba dei hok shisha ban ioh jingïarap ïa kitei ki tin sop ïing kaba u la sam lyngba ka skhim MLA.
Shuh shuh, u la bynrap ruh da kaba ong ba kum u nongmihkhmat, um shym la shongthait na ka bynta ban ïarap ïa ki paidbah hapoh ka Constituency bad ban pynshisha halor kata, u la lah ban leh shibun ki kam kiba la long shisha ka jingmyntoi ïa ki paidbah hapoh ka Constiteuncy, kata naduh ka kam sam tin, shna surok bad ka jingwanrah ïa shibun ki kam pynroi.
Nongpoh, Jylliew 04: Kum shi bynta ban ïa snoh kti lang ha shi tyllup ka pyrthei ïa kata ka sngi kyrpang ba la tip kum ka ‘World Environment Day’ lane kata ka sngi pynneh mariang, ka Seng Rangbah Katholik Byrnihat Parish mynta ka sngi ki la pynlong ïa ka jingrakhe ïa kane ka sngi pynneh mariang ha St.
Savio Baridua ha Ri Bhoi District.
Haba rakhe ïa kane ka sngi pynneh mariang da ka Seng Rangbah Katholik Parish Byrnihat la wan ban shim bynta da u MLA ka Jirang, u Bah Sosthenes Sohtun kum u kongsan bad ryngkat ka jingdon lang u MDC ka Jirang, u Bah Victor Rani, u Parish Priest ka Byrnihat Parish, u Fr.
Anil Joseph, ka Sister Mooli, Headmistress ka Savio secondary School bad ryngkat ki khynnah skul bad ki nongshong shong ka shnoing Baridua.
Ha kane ka sngi, ka Seng Rangbah Katholik Parish Byrnihat ym tang ba ka la rakhe kyrpang ïa kane ka sngi pynneh mariang ba la tip paidbah kum ka World Environment Day, hynrei ka la pynlong ruh ïa ka jinghikai sha ki paidbah ba kin sngewthuh halor ka jingkordor ban ïada ne pynneh pynsah ïa ka mei mariang bad ha kajuh ka por ha kane ka snngi la thung ïa ki tynrai dieng ba la kot 150 tynrai ha phylla ka jong ka skul bad ha ki bynta jong ka shnong Baridua.
Haba ai jingkren ruh ha kane ka sngi kum u kongsan, u MLA ka Jirang, u Bah Sosthenes Sohtun u la ai ka jingïaroh ïa ka Seng Rangbah Katholik ka Parish Byrnhat, namar kum ki rangbah ym tang ba ki don bynta ban ai ka jingshakri ha ka kam ka jong u Blei, hynrei ki don ruh ka mynsiem ban ieit kyrpang ïa ka mariang ban rakhe ïa kane ka sngi shi bynta ban hikai sha ki paidbah ba ki donkam ban pynneh pynsah ïa ka mariang.
Shuh shuh, u la bynrap ruh da kaba ong ba ha kine ki sngi la donkam ban don kata ka mynsiem jong ka jingïatrei lang na ka bynta ban khanglad ïa ki jingpynjot pathar ïa ka mariang, namar lada ngim kyndit bynriew ba ïada kyrpang ïa ka mariang ka long ka jingma ïa ka pateng ban sa wan jong ka jaid bynriew.
Namarkata, u la khot la wer ïa baroh ki paidbah ba kin don kata ka mynsiem ban ïada ïa ka mariang ha kaba ha kine ki sngi bun ki la shu pynjot pathar ïa ka mariang bad kum u nongmihkhmat paidbah u kwah ba kane ka jinghikai shapbang ka jingdonkam ban ïada ïa ka mariang kam dei ban kut noh tang ha kane ka sngi bad ngi dei ban bteng man la ka sngi khnang ban gin lah shisha ban pynneh pynsah ïa ka mei mariang, u la bynrap.
Shillong, Jylliew, 04: Ki dkhot jong ka KSU Mawkasiang Unit ha ka sngi Thohdieng ki la ïohbat ïa uwei u bar jylla uba la bret ñiut pathar ha ka khlaw kaba don harud surok Mawdiangdiang mar pyrshah ïa ka Ingdorbar Thawaiñ ba thymmai ha ka por 8:00 baje mynstep.
Une u bar jylla uba ñiah ïa ka kali kaba don ïa u nombar ML-05 N-8784 u la wan dang step sha Mawdiangdiang ban bret ïa ki ñiut bad dei ha kum kane ka por ba ki dkhot ka KSU ki la lap pylleiñ pylleiñ ïa une u bar jylla.
Katba ki dkhot ka seng ki dang thmu ban bat, une u bar jylla u la phet bak da ka kali bad u la rung sha Institute of Hotel Management (IHM) bad ki dkhot ka KSU ruh khlem ailad ki la leit kthong ïa une u bar jylla bad tan ïa u na kane ka jaka pule bad ban ïalam biang ïa u sha kajuh ka jaka ba u la bret pathar ïa ki ñiut.
Ym tang katta, ki dkhot ka seng ki la bthah ïa une u bar jylla ba un tam biang ïa baroh ki ñiut bad ba un thep biang hapoh ka kali bad leit rah sha ka jaka ba u wan.
Lyngba une u kyrwoh, ka KSU Mawkasiang Unit ka la maham tyngeh ïa une u briew bad kumjuh ruh ïa kiwei pat ba kim bit ban pynlong jaka bret ñiut hapoh ka shnong ka thaw.
Ka jingeh kpoh ka dei kawei napdeng ki jingthut ba shah ktah ha ka liang ka koit ka khiah ba sakhi hapdeng kiba bun.
Katkum ki lad jingsumar naduh ki por barim bajah la kdew ba kane ka jingshitom ka wanjia lada jur ka jinglong pjah bad ka jingtyrkhong kaba pynthut ka Nierbah bad pynthut ka jinglah ban treikam bha jong ka.
Ka jingmad kane ka jingeh kpoh ka dei kaba ym ai jingsuk bad don ruh ka por ba wallam ka jingsngew shitom.
Na ka daw ka jingbunkam ha ka jingim ba khim por jongngi, ka lah ban long ka daw ka jingmad kane ka jingshitom.
Kawei napdeng ki daw ba kham kynrei halor ka jingmad kane ka jingshitom ka dei ka jingim ba jur palat ka jingshong sah hajuh, ka jingjied ban bam ki jingbam kai bad dih kyiad, ka jingdih sikret ne ka jingbam shaba palat.
Ki don bun ki briew kiba shah ktah na kane ka jingshitom ki don ka jingsngew dap bad ka jingbym don satia ka jingsuk hapdeng bay m lah ban pynlait bha ka jingleit khyndew.
Hynrei phim dei ban don ka jingsngew tieng! Ka jingjied ban bam ki jingbam ba riewspah ha ka jingdon ka fibre ka dei kaba lah ban pyllait na ka jingeh kpoh.
Ki jingbam ba riewspah ka jingdon ki soluble fibre ka ïarap halor ka jingpynsuk bad pynmih ka jakhlia na ka met.
Ki Soh Apul ki dei kiba riewspah ha ka jingdon ka pectin fibre, kiba la ju tip ba ki dei kiba lah ban ï arap ban pynduna ka jingkjit ka met ï a ka jingjur ban don ki fat.
Kane ka ïarap ban pynneh slem ka jinglong kdang.
Ka Fibre ka dei kaba slem ban lah ban tylliat, kaba pynneh sah ka jinglong kdang bad khanglad halor ka jinglong rhah ban kwah ban bam ki jingbam ba jur ka khleiñ bad ka shini.
Ha ka jingneh slem ha kane ka liang ki dei kiba lah ban ai jingmyntoi pat ban lait na ka jingeh kpoh bad ai jingmyntoi ruh ban pynhiar ka jingkhia.
Shuh shuh la kam ba ka jingkynthup ban bam kine ki soh ha ki jingbam ba phi bam manla ka sngi ki dei kiba lah ban pyllait na ka jingshitom ba ktah ha u klongsnam.
Une u soh uba dap da ka jingdon ka pectin fibre, ka pectin ka don ka bor kaba kham pher, kaba lah ban ai jingïarap lang na ka jingeh kpoh bad lada don ka jingleh thlia kpoh, kaba treikam katkum ka jingdawa jong ka met.
Ka um u soh Apel ka dei kaba lah ban ai jingmyntoi ha kiba bun ki liang ïa koit ka khiah.
Ka ïarap ban ïakhun pyrshah ka jingeh kpoh namar ka don ka sorbitol, kaba ïarap halor ka jingtylliat ki jingbam.
Ha kajuh ka por ruh ka don ka iron kaba ai jingmyntoi ha kiba bun ki liang ka koit ka khiah.
Ka jingeh kpoh ka lah ban wanjia ha kiba bun ki rukom.
Ka lah ban jia tengkhat, ka jingeh kpoh kaba pynshitom jur, ka jingeh kpoh na ka jingleit lynti jngai ne hapdeng ba la noh ka rta.
Lait na ka jingleit lynti jngai, ka rta bad ka jingarmet ki don kiwei de ki daw bal ah ban wallam kane ka jingeh kpoh.
Ki daw ha lyndet ka jingeh kpoh : Ka jingkylla halor ki jingbam ba ngi bam : Ka jingjied ban bam ki jingbam ba jur ka umphniang ban ki jingbam ba ngi ju bam manla ka sngi ki dei kiba lah ban long ka daw halor kane ka jingeh kpoh.
Ki don katto katne ki jingbam kiba lah ban wallam kane ka jingeh kpoh ; kiba kynthup ki jingbam ba jur ka fat ne ki jingbam ba la pynkhreh lypa, ka kyiad ne lada jur palat ka caffeine.
Ka jingduna um ha ka met : Ka jingdih kumba ar litre ka um ka long kaba kongsan.
Ha ki sngi ba phi duna ka jingdih um phi lah ban mad kane ka jingeh kpoh.
Kumjuh ruh phi donkam ban tip ba ki jingdih kiba jur ka jingkhleh shini ki dei kiba ym kynthup ha kane ka jingdih ba ai jingmyntoi ïa ka met namar kine ki lah ban nang pynjur pynban ka jingeh kpoh.
Ka jingduna ban kilan met : Ka jingduna ha ka jingkilan met bad ka jingjur ban shu shong sah hajuh ka dei kaba lah ban pynsuki halor ka jingtreikam ka met ban bret ï a ki jakhlia.
Bad kane ka lah ban pynthut halor ka jingtylliat jingbam, bad lah ban long ka daw halor ka jingeh kpoh.
Ka jingdih dawai : Ka jingdih dawai ka lah ban pynsangeh ka rukom treikam ha ka met bad long ka daw ba wallam ka jingeh kpoh.
Wat ki dawai vitamin bad iron ki dei kiba lah ban wallam ka jingthut bad lada phi mad kum kane phi donkam ban leit pyni doctor.
Nongpoh, Jylliew 4 : Ka 4 tarik u Jylliew 2022 ka dei ka Ri Bhoi District Foundation Day kaba 30.
Naduh ba la plie ïa ka Ri Bhoi District ha ka 4 tarik, u bnai Jylliew ha u snem 1992 ha madan Paham Syiem Nongpoh, kane ka sngi bad tarik ka la long doh long snam kum ka sngi ba kyrpang eh na ka bynta ki nongshong shnong ha Ri Bhoi District bad la ju rakhe ïa kane ka sngi man la u snem, lyngba ki program ba pher ba pher.
Mynta u snem ka Ri Bhoi Dorbar ha ryngkat ka Ri Bhoi District Administration ka la shim ïa ka jingkit khlieh ban rakhe ïa kane ka sngi ha Nongpoh.
Ka Ri Bhoi Dorbar ka shim ïa kane ka kabu ksiar ban ai khublei shi kit ïa par ïa phi ki para nongshong shnong ka District Ri Bhoi, ryngkat ruh ïa ki para nongshong shnong na Bhoi kiba sah sha sor Shillong bad sha kiwei pat ki bynta ka jylla Meghalaya bad ka Ri India hi baroh kawei.
Hooid ka ai khublei ruh ïa phi kilok ki jor kiba na kiwei pat ki District ne jylla kiba don bynta ban ai jingshakri ïa ka Ri Bhoi.
Ka Ri Bhoi District ka heh kumba 2448sq km, ka ïar naduh Umiam khwan shathie shaduh Lamarei shaphang shatei, nangta pat naduh Maiong Makdoh (Majhong-Magro)sha Mihsngi, sha Mawdem shaphang Sepngi.
Ka Ri Bhoi Mynnor – Ka thaiñ Ri Bhoi ne ka them Ri Bhoi kumba ju ong ka long kaba ïar hynrei ki nongshong shnong ki duna bha.
Ka daw ka jingduna briew ha Ri Bhoi mynshwa ka dei namar ki jingpang ba kynrei kum ka khiehshoh rih,ka Kala-Azar, ki jingpang shit bad pynhiar bad wat ka jingpang nianglyngkut.
Bun ki khyllung khynnah ki iap wat la khlem pat dei ka por.
Lada kha khun 10 ngut, im pat tang 2 ngut ne 3 ngut.
Namarkata ka Ri Bhoi hi ka long ka Ri khlaw ba rben ba dap da ki mrad khlaw.
Lyngba ka Ri Bhoi ka ïaid ka surok saw ne ka NH6 mynta.
Haba shu kren kyllum ki nongshong shnong ba la tip kum ki Bhoi ki dei kiba kiew na shaphang Assam.
Ki dak ki shin khamtam ki kot ba la thoh u Sahep P.
R.
T.
Gurdon, u Sahep L.
A.
Waddell, U Rev.
G.
R.
Sancley bad kiba bun kiwei pat ki kdew ba ki Bhoi ki dei (i) ki Mikir, ba ju khot ki Assamese, ne ki Karbi ne ki Bhoi kumba ju khot-ha Ri Bhoi.
Ki Pnar ruh ki ju khot Bhoi ïa ki Karbi.
Ki kren da ka ktienKarbi bad ki kur ki sdang da ka ktien Rong kum ka kur Rongpi ne Rympeit ne Rongpeit ne Rympei (ii) Ki Lalung ne Tiwa ne Karow ba wan na shaphang Kamrup.
Ki kur jong kiba bun kum Makdoh ne Magro ,Majhong ne Maiong Maslai ne Mallai ,ter ter (iii)ki Bhoi ba wan na shiliang ka wah umiam ne na Raid Nongtung kum ki Saring, Shadap, Lamare, Lamarai ter ter.
(iv) ki Bhoi kiba shong ba sah kum ha ka Raid Nongkhyllem, haka Ilaka Nongpoh, Hima Jirang bad ki kur jong ki kiba sdang da ka ktien Nong, kum Nongmalieh, Nongphlang, Nongpoh, Nongrilong.
(v) Ki Marngar ne Byrngar ba wan na ktien Morongali.
Kine ruh ki dei ki jaid bynriew Lalung ne Tiwa ki bad ki kur jong ki dei ki Binong, Damblong, ter ter.
Ka Ri Bhoi ba dangdum ha kata ka por ka la ïoh ïa ka jingshai lyngba ka jingwan ïalap ka Missionary Miss A.
W.
Thomas ba la synran da ka kmie u Shon bad kiwei pat.
Nalor ka jingïalap ïa u Jisu bad wanrah ïa ka Balang Khristan (Presbyterian) ka la seng bun ki skul Mission.
Ka Balang Presbyterian ha Ri Bhoi ka ladei ban tei mot sah kynmaw ne ai kyrteng ïa kano kano ka skul Balang etc ha ka kyrteng ka Miss Annie Wosencraft Thomas ban iïi pyrto ïa ka nam ba bha jong ka, Hooid dang don bun kiwei pat kiba la shakri ïa ka Ri Bhoi kum u Liar Sirdar Mawdem (Liar Sohphoh) sha Ri Bhoi Sepngi ,u Rev Rai Bhajur Jyrwa ,u Fr.
Constantine Vendrame SDB ka Balang Katholik bad bun kiwei pat.
Ka Ri Bhoi Mynta –Ka Ri Bhoi ba mynta ka long kumba ngi ïohi.
U surok saw (Red Road) U la kylla surok four lane (NH6).
Ki paid Khasi, War, Maram, Synteng bad wat ki Rabha, Garo, ki Dkhar ki la wan phet –bad shong shnong ha Ri Bhoi.
Kat kum ba lah ban tip dei ki War kiba la wan phet shnong nyngkong kata hadien ka jinglaitluid ka Ri India ha ka snem 1947, hynrei ka long kaba phylla pat ba ki Bhoi kim ju phet shnong lait noh tang katto katne kiba phet sha Shillong.
Watla ki nongshong shnong ki ia khleh hynrei ki ïa shongsuk shongsaiñ haduh mynta.
Ki Nongialam -: Haba ong ki nongïalam ka kham thew ïa ki nong mih khmat (MP /MLA/MDC) hynrei kiwei ruh ki dei hi ki nongïalam kum ki Pastor, ki Father bad kiwei pat.
Mynshuwa ki nongmih khmat na Ri Bhoi ki dei u bah B.
B.
Lyngdoh MLA, Ma Sing Shullai MDC kiba dei na Shillong hynrei u MLA/MDC ba nyngkong na Ri Bhoi u dei u Bah Justly Rynshon.
Ynda la ïoh ïa ka jylla Meghalaya la mih sa u Bah D.
D Lapang, Bah Dlosing Lyngdoh, bah J.
D Rymbai, Bah Snomick Kalwing Bah S.
R Moksha bad bun kiwei pat.
Ka Ri Bhoi Dorbar ba la suit la shor naduh u snem 1965 ka don ka bynta ba khraw ban shakri bad kyntiew ïa ka Ri Bhoi baroh kawei.
Kane ka Dorbar mynba dang don ha ka jylla Assam , ka la dawa ïa ka Sorkar ban ai ka Regional Council hynrei kam shym la sei soh.
Ka Ri Bhoi Dorbar ha ka jingïalam bad kyrshan bor bah da I Bah D.
D Lapang bad Bah Dlosing Lyngdoh ka la dawa ïa ka Administrative Unit ha u snem 1972.
La ïoh bad ka Office trei kam ka don ha Office Sericulture ba mynta.
Shuwa ïa kata la pynlong office ha Dorbar Hall Umsning.
Tang saw snem tam hadien ba la ïoh ïa ka Administrative Unit da ka jingïalam u bah D.
D.
Lapang bad kiwei pat la pynkiew kyrdan noh ha ka 3 rd January 1976 sha ka Kyrdan Civil Sub –Division.
Ka la don ka jingïatan tyllai bad shitom jingmut ban buh ïa ka Headquarter ka Sub –Division hynrei khatduh la rai bad buh noh ha Nongpoh hi.
Kumjuh ruh da ka jingïasaid u Bah D.
D.
Lapang bad Bah Dlosing Lyngdoh la ïoh ban suit ban shor “Ka Ri Bhoi Civil Sub Division" namar u Bah B.
B.
Lyngdoh te u ong ban ai kyrteng “North Khasi Hills Civil Sub Division"Ka Ri Bhoi Dorbar kam shym la shong thait bad la thaw ïa ka District Demanding Committee ba la lam khmat da u Bah J.
D.
Rymbai MLA, kum u Chairman bad u Bah R.
R.
Kynsai Makdoh MDC kum u Secretary.
Ka long shisha kumba eit ka sim ba namar ba u Bah D.
D.
Lapang u la ïoh Chief Minister ka jylla ha ka sien ba nyngkong, ka jngdawa ban ïoh District ka la urlong bad la kyntiew kyrdan noh na ka Sub- Division sha ka District ba la tip kum ka Ri Bhoi District – kat kum ka Notification No.
HPL/139/89/109 Dated 4 th June 1992 bad la plie syndon ïa ka District ha Madan Paham Syiem, Nongpoh da u Bah D.
D.
Lapang, Chief Minister Meghalaya.
La kmen ki paidbah Ri-Bhoi wat hapdeng ka por lyiur por slap ha ka 4.
06.
1992.
Ki paidbah ka dong Ri Bhoi ki lah shad kmen bad wat ka sngi ruh ka rang bad shit ha ka sngi ba la plie ïa ka District.
Mynta ka sngi u 4 tarik u Jylliew 2022 ka dei ka sngi dap 30 snem ka jingïaid lynti ka District.
Ka rta 30 snem ka dei ka rta ba la Samla rangbah bad ha u snem ba la dep (2021) la pynbna ïa ka District kum kawei na ki Aspirational District.
Ka District ha jylla ka la roi la par bad ka kiew ha ka literacy rate hynrei ngim dei ban hun hangne.
Ngi dei ban kiew shaphrang khamtam ha ka liang ka Jingnang jingstad.
Duna bha ba ki khynnah ïaleh examination SSLC/HSSLC bad kiwei ki examination ba ki khynnah skul na Ri Bhoi kin don ha ka thup Top Ten.
Tang khyndiat eh kiba pass MCS/MPS, ynnai ïa kynmaw ïa ki IAS/IPS/IFS.
, Haduhmynta don tang uwei u rangbah ba la pass IAS bad u la shong thait na ka kam la slem bha.
Kyntang ïawai nga kwah ban pynkynmaw ïa ka jingrwai “ïeng Khynraw ba la thaw da u Myllung Rolinson Shadap kumne harum:ïeng Khynraw para ri,Jingim pynthymmai,Kat nang leit ki sngi ,Ki karta nang chai,Jinglong rim barohKo khynraw keiñ noh,Chaphrang bad cha jingchaiChei yngba kynjoh.
ïeng khynraw para riKyntu ka ri jong iMynta la chei yng porBa chei yngba sei borDu kattu la biangBa chah ñiew beiñ iChaphrang bad cha jingshai ,Chei yngba kynjoh.
Shillong, Jylliew, 04: Ka shnong Kynshi Bangla ka dei ka shnong kaba ju mad bha ki jingjulor ha ka jingwan lynshop jong ki bor ka mariang khamtam haba la dei ka aiom lyiur.
Kane ka shnong kaba hap hapoh u pud u sam jong ka Eastern West Khasi Hills District, ka dei ka shnong kaba ju mad ïa ki jingshlei um jong ka wah Kynshi kaba ju tap wat ïa ki surok bad ïa ki lynti ki syngkien.
Khnang ban ïarap ïa ki paidbah, ha kine ki khyndiat sngi ka kynhun Search and Rescue Team (SRT) jong ka Meghalaya Fire and Emergency Services, Eastern Range ka la ai jing hikai ïa ki nongtrei mon sngewbha jong ka shnong Kynshi Bangla kumno ban ai jingïarap ïa ki paitbah haba wan jia kino kino ki jinglynshop jong ki bor ka mariang, la ka long kum ka jingshlei um, ka jingkhie u jumai uba jur, ka jingkhie ka eriong erngit bad kumta ter ter.
Ha kane ka jingai jinghikai kaba la pynïaid da ka District Disaster Management Authority (DDMA) la pyni nuksa ruh kumno ban pyndonkam ïa ki tyllai, ïa ki dieng ki siej lane ïa kino kino ki tiar kiba per ha sla um.
Nalorkata, kane ka kynhun ka la ai jinghikai ruh kumno ban ring mynsiem hapoh um da kaba pyndonkam da ki tyndong lyer bad kiwei kiwei de ki jingai jinghikai.
Shillong Jylliew 04 : U Myntri ka tnad Animal Husbandry & Veterinary u Bah Sanbor Shullai u la pyntip ba la dep phah ïa ka jingtyrwa sha ka sorkar jylla ban seng noh ïala ka jong ka Veterinary Science University ha Kyrdemkulai, Ri Bhoi District ha kaba jinglut jingsep ban tei ïa kane ka skulbah kan kot sha ka T.
400 klur.
Haba kren bad ki lad pathai khubor, u Bah Sanbor u la ong, “Ki samla ka jylla jong ngi ki hap ban leit pule sha kiwei pat ki jylla bad ka jaka kaba jan tam kadei ka Guwahati bad ynda la don la ka jong ka University kan pynsuk ïa ki samla khamtam eh ïa kito kiba wan na ki longing baduk.
"U la ong ruh ba ha katei ka skulbah yn lah ban pynrung haduh kumba 1000 ngut ki samla pule bad lada jia ba duna ki samla pule na ka jylla ban pyndap ïa ka ba la pynkhreh lah ban plie lad lang wat ïa kiwei pat ki jylla ba kin wan ban pule.
U Myntri u la ïathuh ruh ba ka jingtei ïa katei ka University yn pynlut da ka sorkar pdeng bad ïa katei ka jaka pule pat yn khmih da ka sorkar jylla katba kan don pat ka kynhun jong ka sorkar pdeng kaban wan khmih bniah ïa ka jingpyntreikam ïa katei ka projek.
Ha kawei pat ka liang u Bah Sanbor Shullai u la ïathuh ba ka tnad Prison kala pynkhreh ban tei ïa ka Central Jail ha Mawdiangdiang ha ka jaka kaba 25 akar bad ïa katei yn ïoh na ka tnad Urban Affairs bad ynda la dep tei ïa ka Central Jail, ka tnad Prison kan sa aiti noh ïa ka jaka kaba don ka Jail ha Jail Road sha ka Urban Affairs.
U la ong, ba ïa mynta ki dang ap ban wanphai noh u Myntri ka tnad Urban Affairs u Bah Sniawbhalang Dhar na Dubai ban pyndep noh ïa ki kot ki sla khnang ba yn ïoh ban phah ïa ka jingtyrwa sha ka sorkar pdeng ban mang ïa ka tyngka.
U Bah Sanbor u la ong, ha katei ka jail yn lah ban buh haduh 5000 ngut ki koidi kata 2500 ngut ki shynrang bad 2500 ngut ki kynthei.
“Lada ka sorkar pdeng ka mang ïa ka pisa ban shna ïa ka University ne ïa ka Central Jail, ngan leit khmih bniah hi dalade ban pyntikna ba ka rukom tei ïa ki kan long kaba skhem," la bynrap shuh shuh utei u Myntri.
Nongpoh, Jylliew 04: Ban kynmaw burom ïa ka jingïaid lynti ka Ri Bhoi District ba la dap 30 snem kynthih naduh ba la ioh la ka jong ka District ba pura ha ka 4 tarik u Jylliew 1992, ka Ri Bhoi Dorbar ryngkat ka jingïatrei lang bad ka ophis u Deputy Commissioner ka Ri Bhoi mynta ka sngi ki la pynlong ïa ka jingrakhe kaba kyrpang ïa kane ka sngi khraw jong ki paidbah ha Ri Bhoi ba kum ki paidbah ki la ioh la ka jong ka District ba pura.
Ïa kane ka jingrakhe la pynlong ha District Library Auditorium Hall, Nongpoh, ha kaba u MLA ka Nongpoh, u Bah Mayral Born Syiem u la wan ban shim bynta kum u kongsan ban pynphuh pynphieng ïa kane ka sngi kyrpang ba la tip kum a Ri Bhoi Day lane kata ka sngi ba ki paidbah ki la ioh la ka jong ka District ba pura.
Ha kane ka jingrakhe la wan shim bynta ruh ki MDC ka Ri Bhoi ba kynthup ïa u Bah Balajied Rani, MDC ka Nongpoh, u Bah Charles Marngar, MDC ka Mawhati, u Deputy Commissioner, u Arpirt Upadhyaya, u SP ka Ri Bhoi, u Giri Prasad, u Bah R.
R Kynsai Makdoh, nongaibuit ka Ri Bhoi Dorbar, u Bah Bipul Thangkhiew, president ka RBYF, u Bah B.
B Makdoh, President ka Synjuk ki Rangbah Shnong Ri Bhoi District, u Bah R.
B Shadap, President ka Ri Bhoi Dorbar bad kynthup naduh ki ophisar, ki riew rangbah bad ki khun samla ka dong Ri Bhoi.
Ha kane ka sngi la pynsngew ruh ïa ka jingkren jong u Dr.
D.
D Lapang lyngba ki kor ki bor ka juk ba mynta uba la ai ka jingkren shaphang ka jingïaid lynti jong ka Ri Bhoi naduh ba la ioh ïa ka district ba pura ha ka 4 tarik u Jylliew, 1992 ha kaba ma u ruh u la long uwei na u nongïalam uba la don bynta ban pynioh ïa kane ka District ba pura ha Ri Bhoi.
Ka Ri Bhoi Dorbar kum ka jingburom bad ka jingpynshlur ruh ïa ki rangïalehkai sport bapher bapher kiba la wan rah ïa ka nam jop ha ka Meghalaya Game kaba dang shu dep shen ha Nongbah Shillong ka la ai ïa ki khunsam lyngba ki syrnot bad kumjuh ruh ka la ai khusnam sha kito ki nongjop ha ka Ri Bhoi Day Run ba la pynlong shi bynta ka jingrakhe ïa ka jingdap 30 snem ka jingïaid lynti ka Ri Bhoi District naduh ba la ioh la ka jong ka District ba pura.
Nalor u MLA ka Nongpoh, u Bah Mayral Born Syiem, uba la ai jingkren ha kane ka sngi kum u kongsan bad kiwei kiwei kiba la ai jingkren naduh u MDC ka Nongpoh, u Bah Balajied Rani, u MDC ka Mawhati, u Bah Charles Marngar, u deputy Commissioner, u Arpirt Upadhaya, u SP ka Ri Bhoi, u Giri Prasad bad kiwei ki la pynpaw ka jingkmen ba ka Ri Bhoi Dorbar ryngkat ka bor synshar District ki la lah ban pynlong ïa kane ka jingrakhe ka jingïaid lynti ba 30 snem naduh ba ka Ri Bhoi ka la ioh la ka jong ka District ba pura.
Ka sur kaba mih na kitei ki nongïalam ka long ka jingai burom ïa ki nongïalam kiba la don bynta ha kaba pynioh ïa ka District naduh u Dr.
D.
D Lapang, u Bah J.
D Rymbai, u Fr.
Sylvanus Sngi Lyngdoh, u Bah Fleming Lapang bad kiwei kiwei ki nongïalam ba dei lyngba ka jingioh jngai jongki bad ka jingdon jongki ïa ka jingkitkhlieh ki paidbah ka Ri Bhoi ki la ioh la ka jong ka District ba pura ba ka Ri Bhoi ka la dang kiew shaphrang ha baroh ki liang.
Ki la pynpaw ruh ba kane ka jingïaid lynti ba la 30 snem naduh ba la ioh la ka jong ka District kam pat kut satia , hynrei dang don shibun ki bynta ba kum ki paidbah ka Ri Bhoi ki hap ban ai ka jingïatrei lang ha baroh ki liang khnang ba ka Ri Bhoi kan dang kiew shaphrang ha ki kam pynroi bad ban dang wan shuh shuh ki jingkyllla kiba ai jingmyntoi shisha na ka bynta ki paidbah ka Ri Bhoi.
Shillong, Jylliew 4 : Ka Awaken India Movement (AIM) Meghalaya Unit kan pynlong ïa ka jingthang mombati ha ka 6 tarik Jylliew 2022 ha Khyndai Lad naduh ka por 5 PM kum ka dak ban pynpaw ka jingsngewkhia bad sngew pyrshah halor ka jingshah pyniap dusmon ki arngut ki khyllung ba dang 4 snem bad 2 snem ka rta ha la u jong u kpa.
Ka seng ka khot ka ïawer ïa ki paidbah ban ïeng pyrshah lang halor kine ki jingthombor ïa ki hok long briew man briew da kaba wan ban ïashim bynta ha katei ka jingthang mombati.
Kan long ruh kum ka dak ban ïa sngewlem bad ka long ïing bad kur Kharbuki kaba la ïa kynduh ïa kane ka jingjia ba kthang tam ha ka jingim jongki.
Kane ka prokram thang mombati kan long da kaba jai jai kum ka jingpynpaw ba ym lah da lei lei ruh ban ïai shah ïa kum kine ki jingjia ba kin dang wan ïai jia ha kane ka jylla.
Kane ka long kat kum ka jingpyllait khubor u Chairman kane ka AIM.
Shillong, Jylliew 4 : Ka jingwan beh ka lyer slap na ki bynta ba shathie jongka ri India mynta ka la poi sha kylleng ki jylla kane ka thaiñ bad na kane ka daw ka IMD ka la ïathuhlypa ba yn dang bteng ban slap ha kane ka thaiñ shatei lam mihngi bad ha kane ka jylla Meghalaya haduh 7 tarik Jylliew 2022.
La ïathuh ruh da ka IMD ba kane ka lyer slap ka la dang ïaid lynti sha kiwei kiwei ki jaka ruh kum sha Sikkim, West Bengal, East Uttar Pradesh, Nagaland, Bihar bad kiwei kiwei ki jylla.
Kat haduh mynta ka sngi ka Mawsynram ka dang bat ïa ka nam ba jur slap tam namar ka jinghap slap ha katei ka thaiñ ka long ha ki (mm) 211.
6, Sohra 206.
2, Sohra RKM 208, Khliehriat 200, Mawkyrwat 118, Mawphlang 96.
7, Baghmara 17, Jowai 160, Shillong 45, Ragara 22.
5.
Shella 145 bad Barapani 34.
6 mm.
Nongpoh, Jylliew 04: U Nongïalam ka Congress ba dei ruh u Myntri barim ka sorkar jylla, Bah Ronnie V Lyngdoh ha ka sngi Saitjaiñ u la pynpaw ba ka Congress ka don ka jingkyrmen ba kan kiew biang arted ha ka elekshon MLA kaban long ha u 2023.
“Nga da sngewskhem bad sngew tikna ba ki paidbah ka Jylla kin jied biang ïa ka Congress ha u 2023.
Kane kam dei tang ka jingïohi jongnga hynrei kadei ka jingthrang jong ki paidbah ka jylla," ong u Bah Ronnie uba dei ruh ha kajuh ka por u MDC ka Mylliem haba kren bad ki lad pathai khubor hadien ba la wai ka prokram ha Mylliem.
Katkum ka jingong jong u, ki paidbah kynthup naduh ki samla ki kham don ka jingshaniah ha ka Congress namar ki ïohi ba dei tang katei ka party mynta kaba don ïa ki mat treikam kiba shai bad kiba long salonsar ha ka roi ka par ha ki liang baroh ha ka jylla.
Katkum ka jingong jong u, ki paidbah ki la ngiah shoiñ ïa ka rukom synshar jong ka sorkar MDA bad kumno mynta ki kwah ban ïoh noh ïa ka jingkylla.
“Ha kine ki saw snem tam, ka jylla ka la shah lyngshop da kiba bun ki jingeh kynthup naduh ki lad ïohkam ïohjam, ka koit ka khiah bad ruh ha ki kam pynroi kiba paw baroh ba ki biang tang ha ki kot khubor bad ki social media hynrei ha ki paidbah kam don ei ei satia.
Shuh shuh u ong ruh ba kum u nongïalam Congress, u kwah ban ieng ïakhun ban pyntikna ba lada ka don kano kano ka jingkylla kan ym dei satia kaba sniew hynrei ba kan long ka jingïada ïa ki paidbah khamtam ïa ki trai ri trai muluk.
“Nga ngeit ruh ba dei tang ka Congress kaba lah ban ai ka jingsngewshngaiñ ïa ki nongshong shnong ka jylla.
"Shuh shuh haba kren halor ka jingkhyllem jong ka dome jong ka Iing Dorbar Thawaiñ ka jylla, u Bah Ronnie u la ong ba katei ka dei ka dak kaba paw halor ka rukom treikam bym hok.
Nalorkata, u ong ruh ba naduh ki surok kiba dang shu dep shna ruh ki la pra lut kynthup naduh ka jaka pynieng bor ba latip kum ka Inter State Bus Terminus kaba dang shu dep plie dang shen.
“Kane kadei ka jingkyrsiew ïa ki paidbah ka jylla ba kane kadei ka dor kaba phi siew lada phi die noh ïa ka vote jong phi.
Kine ki dei ki jingjia kiban pynkyndit ïaphi bad kumno ba ngi donkam ban ïakhun bad rat dyngkhong ïa ka bamsap khnang ba ki kam pynroi kiba tikna kin wan bad ba ka jylla kan kiew arted," u la bynrap shuh shuh.
Shillong, Jylliew, 04: Ka All India Congress Committee (AITC) Meghalaya ha ka sngi Saitjaiñ ka la sangah tyngeh ïa ka Sorkar MDA hapoh ka jingïalam jong u Conrad Kongkal Sangma halor ka jingjot rathai jong ki surok hapoh ka Constituency ka jong u.
Ka surok kaba poi sha GHADC, ka surok kaba la jot haduh katta katta kaba la pynlong ïa ki samla pule jong ka Tura Govt College ban maramot hi.
Mynta ka sngi ka AITC Meghalaya ka la pathai lyngba ka Tweeter ïa ki dur kiba pyni ïa ki dur jong ki samla pule ha ryngkat ka Uniform kiba la pyndap ïa ka khyndew ha surok ha ka Constituency jong u Myntri Rangbah.
Lyngba u kyrwoh ha ka Tweeter ba la phah sha ka Sorkar MDA, ka AITC ka la ong, “ka surok District Council ha Constituency jong u Myntri Rangbah kaba poi sha ophis treikam jong ka GHADC ka la jot.
Namar ka jingbym don mano mano ruh ba ïohi khmat, ki samla pule jong ka Tura Govt College ki la maramot hi da lade.
Kane ka kam kaba khia.
Hynrei kaba kham pyndiaw shuh shuh ka long ba ka Sorkar kam shym la kheiñ snep ïa ka jingsngew jong ki paidbah.
"Ki surok ha rilum Garo na ka por sha ka por sha ka por ki ju long tang ki mat ïakren halor ka jingjot bad ka jingduna ki surok bad kaba kham sngewtynnat ban tip ka long ba wat ïa ka surok ha ka Constituency jong u Myntri Rangbah ruh ym shym la maramot satia.
Ïa u kyrwoh ba la phah lyngba ka Tweeter ka AITC ka la pynsaphriang ha ka Social Media ha kaba ki paidbah ki la pynpaw ka jinglyngngoh haduh katta katta da kaba ong ruh ba ka long ka jinglehrain ïa ka sorkar.
“U Myntri Rangbah Conrad Sangma bad ka Sokar jong u ki la shah kynthoh haban da biang halor ki jingkynnoh donkti bamsap, halor ka jingshna torti, ka jingbym donkam jam," ong ka AITC.
“Kine ki dur kiba thymmai na rilum Garo kin nang kham pynsniew shuh shuh ïa ka jylla ka ban sa leit sha ka ilekshon ha kaba ka AITC Meghalaya ka la ïoh ka kabu kaba biang ban khyrwit ïa ka sorkar shwa ka elekshon ka ban sa long ha u snem 2023 ha Meghalaya," ong kynthoh ka AITC.
Khliehriat jylliew 4: U Chief Justice jong ka Meghalaya, u Sanjib Banerjee mynta ka sngi u la wan ban plie paidbah ïa ka iïngbishar kaba dei ruh ka ophis treikam jong ka East Jaiñtia District Session Judge ha Khliehriat bad la ïa don ryngkat lang ruh u myntri ka sorkar jylla u James.
P.
K.
Sangma bad kiwei kiwei.
Haba kren kum u kongsan, u Chief Justice jong ka Meghalaya, u Sanjib Banerjee u la ai ka jingkhublei kitbok kitrwiang ïa ki paidbah jong ka East Jaiñtia Hills District bad ai khublei ruh ïa ka sorkar Meghalaya kaba la lah ban tei ïa ka jingtei kaba itynnad kaba dei ruh ka iïngbishar jong ka District Session Court bad u la kyntu ruh ïa ki muktiar bad ong ruh ba ka sorkar jylla ka la ai ïa kane ka jingtei kaba donkam bha bad mynta ka la dei sa ka kamram jong ki ban pyniaid ïa ka ha ka rukom kaba bha tam kaba na ka bynta ka jingbit jingbiang jong ki paidbah jong ka district da kaba bynrap ruh ba ka iingbishar ka dei ban iada ïa ki hok jong ki paidbah bad ka dei ruh ka jaka ba ki paidbah ki dei ban tip ïa ki hok jong kin a ka bynta ba kin ioh ïa ka jingbishar kaba hok.
U la pynsngew ruh ba ha ka ïingbishar Meghalaya High Court, ka la don bad pyntreikam ruh ïa ka Virtual System kaba don bun jingmyntoi ha kaba ki muktiar ki lah ban iasaid ïa ki mukutduma lyngba ki kor ki bor jong ki internet, lyngba kane ka Virtual System ki muktiar bapher bapher ki lah ban ïa shimbynta bad ong ruh ka kine ki muktiar kiba dang samla kin ioh ïa ka kabu ban iohi ïa ki muktiar kiba la san kiba na ki jylla bapher bapher ki ban wan ban ïa shumbynta ha ka rynsan bad kane ka kyntiew ïa ka jinglong jingman bad kan ai mynsiem ïa kine ki muktiar ba dang samla.
U la ong ruh ba ka High Court mynta ka la pytreikam ïa kawei ka rukom trekam ka ban long ka nuksa ïa kiwei pat ki jylla jong ka ri, ha kaba ki Agency (Independent Agency) kin sa peit bniah ïa ki kam jong ka High Court ban lap ïa ki jingbakla bad ki jingduna ha kaba ïa ki kaiphot yn pyllait paidbah sha kito kiba kwah ban peit.
U myntri ka sorkar uba dei peit ia katnat Forest and Environment, u James ,P.
K.
Sangma, u la ong ba ka iïng bishar ka dei ka tnat kaba donkam tam, u kular ba na ka liang ka sorkar kan ai ka jingiatreilang bad kan nang iai kyrshan bad pynkhlaiñ ïa ka iïngbishar “Ngi dang don mynta ha ka jingiaid lynti ban tei noh ïa ka skulbah lane ka National Law College kaba dei ka jingangnud jong u Chief Justice jong ka High Court bad ong ruh ba ka sorkar mynta ka la pynstet bha ïa kane ka kam.
Shuh shuh u la pynsngew ba ha East Jaiñtia Hills Districtki la don haduh 967 tylli ki mukotduma kiba la lah ban pyndep bad ki dang don ruh ki mukotduma kiba dang sahkut kiba ym pat dep bad ngeit shlem bad hapoh ka jingialamjong ka District Session Judge bad ka kynhun jong ki muktiar yn sa lah ban pyndep khlam kloi ïa kiba dang sah, u la ong ruh ba ka jingphiah ïa ka Judicialry na ka Executive ka long kaba donkam haduh katta katta halor ka jingshisha ba ki don ki bynta ba kiwei kiwei ki tnat treikam jong ka sorkar kim lah ban tuklar ha kaba ha ka jingbishar kam don ka jingnoh shiliang ha ka riti synshar paidbah bad ngeit ruh ba ka iïng bishar ka lah ban wanrah ïa ka jingiajan bad ki paidbah, ka jingsiew ruh ka duna bad ka kam bishar ruh ka kloi “Ka sorkar Meghalaya ka la lah ban phiah ïa kane ka Judiciary na ka Executive bad sngewtynnad ban ong ba naduh ba ngi la shimti ïa ka jingsynshar naduh u snem 2018 ngi don kadon ka jingiatreilang bad ka iïngbishar Meghalaya High Courtbad ngi la lah ban leh ïa kane dei namar ka jingphiah ïa ka Judicialry na ka Executive.
U James Sangma, u la ai ruh ka jingkitbok kitrwiang ïa ka iïngbishar East Jaiñtia District Court bad ïa baroh ki muktiar ba kin dup lah ban ai ka jingbishar kaba wanrah ïa ka hun jong ki paidbah jong ka district.
Kiba la ai jingkren ha kane ka prokram, ki kynthup ruh u Justice jong ka High Court, u H.
S.
Thangkhiew, ka C.
J.
M, ka C.
Dkhar bad kiba la ïa don lang ha ka prokram ki kynthup u Justice W.
Diengdoh, Law Secretary, u CVD Diengdoh, Advocate General High Court, u Amit Kumar, Register General, u E.
Kharumnuid, U Deputy Commissoner ka East Jaiñtia Hills District, u Abhilash Banarwal, IAS, u Superintendent of Police East Jaiñtia Hills District, u Jagpal Singh Dhanoa, IPS bad kiwei kiwei.
New Delhi, Jylliew 4 : Kum ka dak ka jingrakhe ïa ka 5 tarik u Jylliew, 2022 kum ka sngi pynneh pynsah mariang ne ka World Environment Day, ka sorkar pdeng ka la bthah ïa ki Sorkar Jylla/UT bad ki bor synshar ha kylleng ka ri kin sdang ïa ka kam ban pynsangeh noh suki pa suki ïa ka jingpyndonkam ïa ki plastik ne Single Use Plastic (SUP).
Kane kan long kum ka jingnoh synniang na ka bynta ka mariang, kat kum ka ktien ïalap pynneh mariang “Clean and Green".
Kane ka long hadien ka jingai jingkren Mann Ki Baat kaba 89 jong u Myntri Rangbah Duh, u Narendra Modi ha ka 29 tarik u Jymmang, 2022 ha kaba u la kyntu ïa ki nongshong shnong ka ri ba kin ïatrei lang bad shim ïa ki sienjam na ka bynta ka jingkhuid bad shim bynta ruh ha ka jingthung ïa ki dieng ha ka World Environment Day,Da ka jingïashim bynta ha ka World Environment Day ryngkat ki jingkular ban pynsangeh noh ïa ki plastic shuwa ka 30 tarik u Jylliew, 2022.
Halor kane na ka liang ka tnad Housing & Urban Affairs (HUA) ka la phah ïa ki jingbthah kiba bniah sha ki Jylla bad ki UT ba kin shim ïa katto katne ki kam ban pyndep ïa kane ka thong.
Kine kin kynthup ïa ki kam pynkhuid ha kaba yn kham ban jur halor ka jinglum ïa ki niut plastic, ka jingthung ïa ki dieng ban ïashim bynta ki nongshong shnong ka ri naduh ki khynnah skul, ki kynhun trei mon sngewbha, ki SHG, ki NGO/CSO, NSS bad ki dkhot ka NCC, ki RWA, ki kynhun nongshong ïew, ki kompani bad kiwei kiwei.
Ka jingai jingmut halor ka jingpyntreikam ia ka jingpynkut ïa ka jingpyndonkam ïa ki plastic ka don shibun ki bynta ba lah ban sdang.
Hapoh ka Swachh Bharat Mission – Urban 2.
0, kaba pyntreikam mynta da ka MoHUA, ka jinglum, jingbret ïa ki niut plastic ha ryngkat ka jingpynduh noh ïa ki plastic ka dei ka bynta kaba kongsan.
Hapoh kane ka Mission, man ki tnad ki dei ban pynthikna ïa ka jingpynïakhlad ïa ki jait niut, bad ruh ba kin don ïa ki Material Recovery Facility (MRF) ban jied ïa ki niut ba tyrkhong (ba kynthup ïa ki plastic) khnang ban lah ban pyndonkam biang ïa kine lane ban shna ïa ki mar kiba ai jingmyntoi, kaba pynduna shisha ïa ka jingpoi ki niut plastic sha ki jaka theh niut lane ki wah bad kiwei kiwei ki jaka shong um.
Katba 2,591 tylli ki ULB (na ki 4,704 tylli) ki la ai jingtip shaphang ka jingpynduh ïa ki plastic katkum ki jingbthah jong ka Central Pollution Control Board bad ka tnat EF&CC, ki Jylla / UT ki donkam ban pynthikna ba ki 2,100 tylli ki ULB ba dang sah ki ai jingbthah halor kane shuwa ka 30 tarik u Jylliew, 2022.
Ki ULB ki hap ban ithuh ïa ki jaka ba jyllei bha ki plastic bad pynduh ïa kane, ha ryngkat ka jingshim jingïarap na ki State Pollution Control Board bad ka jingthung ïa ki special enforcement squad, ka jingpynlong ïa ki jingkhynra ba syndet bad ka jingdai kuna kaba khia ïa kito kiba pynkheiñ ïa kane ka jingbthah, khnang ban pyntreikam ïa ka jingkhang ïa ki plastic.
Katkum ki kyndon PWM (Amended) Rules, 2021, ka jingshna, jingbuh, jingsam, jingdie bad jingpyndonkam ïa ki pla plastic kiba shna da ka plastic ba thymmai lane kato kaba la pyndonkam biang kiba duna ïa ka hynniew phew san micron (75 µ lane 0.
075 mm ka jingrben) ka dei kaba la pynduh naduh ka 30 tarik u Nailur, 2021 ha kaba ïanujor bad kiba sanphew micron (50 µ) ba la ai jingmut mynshuwa hapoh ka PWM Rules, 2016.
Namar kane, la pynshlur ïa ki briew ba kin sangeh ban pyndonkam ïa ki pla plastic ba ai da ki nongdie jingdie, ki dukan, ki nongdie jhur bad kiwei kiwei bad ruh ba kin shim pat da kiwei kiwei ki lad.
Ha kaba ïahap bad ki kyndon PWM (Amended) Rules, 2021 yn shim ïa ki sienjam bapher bapher ban pynkhlaiñ ïa ka jingpyntreikam.
Ki ULB kin donkam ban wad ïa ki lad ban bujli ïa ki pla plastic (kum ki pla jaiñ / jute / ki proh ki shamoit kiba lah ban pynum ha ryngkat kiwei kiwei) kiba la don lypa ha ki ïew bad ban pynsaphriang jingtip shaphang kine ki lad.
Lah ban kyntu ïa ki kompani shna umsoh bad ki um ba kin seng ïa ki bottle bank (ha kaba ki briew ki lah ban ïoh jingsiew haba ki wanrah ïa ki bilor plastic ba thylli), bad ruh ba kin seng ïa ki jaka ai ïa ki bilor plastic ba la pyndonkam ha ki jaka bapher bapher, kum shi bynta jong ki kam Extended Producers’ Responsibility (EPR) jong ki.
Lah ban pynkhlaiñ ïa kine ki sienjam lyngba ki ‘swachhata rath’ ki ban don ha baroh ki jaka paidbah, ki ïew lane ki jaka ba bun briew ba kin ai jingtip shaphang ka jingkiar ïa ki plastic bad ka jingpdiang ïa kiwei kiwei ki lad kiba lait na ki plastic.
La ai jingmut ïa ki jylla bad ki ULB ba kin ïasnoh kti bad ki karkhana dewbilat lane kiwei kiwei ki karkhana ban pynthikna ba katto katne ki niut plastic ki kylla sha ki tyllong pynmih bording na ka bynta kine ki karkhana lane ka jingpyndonkam ïa kine ki niut plastic ban shna surok.
Na ka bynta ka jingshna ïa ki surok, ki ULB lane ki tnat Public Works Department jong ki kin donkam ban saiñdur ïa ki kyndon treikam ban pyndonkam ïa ki ki plastic ba kham rben ha ka jingshna surok.
Shuh shuh, kane ka jingbthah ka ban jur halor ka jingïashim bynta ki briew, ha kaba lah ban jied ïa ki nongmihkhmat kum ki Mayor bad ki ward councillor, ki kynhun trei mon sngewbha, ki NGO / CSO, ki kynhun na ka bynta ka bha ka miat ki nongshong shnong, ki kynhun nongshong ïew, ki self-help group, ki khynnah pule bad ki kynhun jong ki samla ba kin ïarap ha ka kam ai jingtip shaphang ka jingpakhang ïa ki plastic bad ka jingpyntreikam ïa kane.
Ki ULB ki lah ruh ban pynshlur ïa ki briew ba kin shim smai ban ym bret pathar ïa ki plastic bad ban ïada na ka jingpoi ki plastic sha ki jaka theh niut, ha ryngkat ki prokram ai khusnam ban pynshlur ïa ki rukom bret niut kiba bha lyngba ki lad pathai khubor lane ki rynsan ha ka imlang sahlang ban pynshlur ïa kiwi kiwei ba kin sangeh ban pyndonkam ïa ki plastic.
Ki Jylla / UT bad ULB ki dei ban buh jingtip shaphang baroh kine ki sienjam lyngba ki kyndon treikam ban lum jingtip bad ai jingtip khnang ba yn lah ban buddien ia ki kam ha ki kyrdan ba kham halor.
Ka Swachh Bharat Mission – Urban, ba dang pyntreikam da ka tnat HUA, ka kut jingmut ban wanrah ia ki nongbah ba lait na ka jingbret niut pathar lyngba ki sienjam na ka bynta ka jingpynkhuid ia ki niut ha baroh ki nongbah jong ka ri.
Shillong, Jylliew 5: Ka Nongumlong FC ka la ïoh ban rah ïa ka nam lahduh jong ka Inter-Shnong football championship hadien ba ka la lah ban pynslem noh ïa ka Sanmer FC da 2-1 ha ka jingïakhun kaba itynnad bha kaba la poi shaduh ka extra time ha kane ka sngi Saitjaiñ ha madan ïalehkai Madan Ïing Syiem, Mylliem.
Ka lahduh ha katei ka lympung ïalehkai ba pynlong da ka Mylliem Youth Congress ka ïoh ban khur ïa ka song pisa kaba 40 hajar tyngka ryngkat ka khusnam katba ka kynhun ba wan Ba-ar ka ïoh ban khur ïa ka song pisa ba 20 hajar tyngka.
Ha katei ka sngi pynhap pyrda ïa ka lympung ïalehkai kaba la wan ban shim bynta haduh 50 tylli ki kynhun na kylleng ki shnong jong ka Mylliem constituency la wan ban sakhi lang ruh da u MP ka Shillong Bah Vincent H Pala ba dei ruh u President ka Meghalaya Pradesh Congress Committee nangta u Working President MPCC Bah PN Syiem kumjuh u Youth President ka Congress samla Adrian nalor u MDC ka thaiñ Bah Ronnie V Lyngdoh, nangta u Rangbah Shnong ka Mylliem bad ruh ki nongïalam ka Mylliem Youth Congress hapoh ka jingïalam u samla Banphira.
Haba phai sha ka jingïalehkai, ka jingïakhun ka long kaba shongshit bha namar baroh arliang ki long kiba mar ïa biang bor bha.
Hynrei dei ha shwa ban kut ka jylla step ba ka Sanmer ka ïoh ban lamkhmat shi kol.
Haba poi ka kylla miet ka jingïakhun ka la nang itynnad bad dei ba ki minit kiba jan kut artad ba ka Nongumlong ka la ïoh ban pynïakhaid ïa ka jingïakhun.
Dei tad ynda la poi sha ka extra time ba ka Nongumlong ka la ïoh ban thep ïa ka kol jop hadien ba u rang thep kol jong ka u la shah pynur ha phyllaw kol jong ka Sanmer.
Haba kren ha ka jingïalang shwa ban sdang naduh u MP, kumjuh u Working President MPCC bad ruh u MDC ka thaiñ ki la ong ba kitei ki lympung ym tang ba ki plie lad ïa ki samla ïalehkai na kylleng ka Mylliem ban ïakynduh bad ithuh i thaw hynrei ki plie lad ruh ïa ki ban pyni ïa ka sap kaba ki don.
U Bah Vincent u la ong ruh ba ka Meghalaya baroh kawei ka tip ba ka Youth Congress ha Mylliem kadei kaba khlaiñ tam bad dei ruh ka atiar bad metbah jong ka Youth Congress ha ka jylla.
Ha kane ka sngi la sam ruh ïa ka khusnam rang ïalehkai ba thep bun kol eh u Edilbert Nongshun na Lummawbah, nongap kol ba tbit tam sha u Stephan Kharmyndai na Sanmer FC, rangïalehkai ba tbit tam sha u Mebanaibok Kharbudnah na Sanmer FC bad ka khusnam ba kyrpang sha u Heprit Banshan Thabah ba dang 13 snem na Syllai-u-lor FC.
La pynkup burom kyrpang ruh ïa ka Mylliem Sports Club kaba la rung sha ka First Division bad ruh ïa ka Sawmer Sports Club kaba rung sha ka Super Division.
Shillong, Jylliew 5: Ka Cricket Lovers Sohra ka la ïoh rah ïa ka nam lahduh jong ka District T20 League Cricket Tournament 2022 ba la pynïad da ka East Khasi Hills Cricket Association (EKHCA).
Kane ka nam lahduh ka la wan hadien ba ka la pynliem noh da 33 ron pyrshah ïa ka Nongdawah CC ha ka jingïakhun final kaba la long ha ka sngi Saitjaiñ jong ka taïew ba lah dep.
Haba phai sha ka jingïakhun final hapdeng kine ki ar tylli ki team, ka Nongdawah CC kaba la jop ïa ka jingkynting pisa ka la kam ban kawang bol nynkong ha kaba ka Cricket Lovers kaba la ïoh lad ban tied nyngkong ka la buh ïa ka thong ba 163 ron duh noh 5 wicket ha ki 20 over.
U Winning Star Khongjoh u kamai bun ron da 56 ron ha ki 32 bol bad u Rohit Yadav u kamai 29 ron na ki 27 bol, katba u Bhaboklang Nongpluh u khur 2 wickeet bad ai kamai 32 ron ha ki 4 over na bynta ka Nongdawah CC.
Haba wan beh ïa katei ka ron, ka Nongdawah CC ka kamai tang 130 ron duh noh 10 wicket ha ki 17.
4 over bad dei tang u Moonlight War uba kamai bun ron da 38 ron ha na ki 25 bol bud pat u Resting Sari u kamai 18 na ki 18 bol.
Kiba la khur wicket na bynta ka Crickt Lovers ki kynthip ïa u Rahul Prem Raiu khur 3 wicket ai kamai 27 ron ha ki 4 over bad u Rohit Yadav u khur 3 wicket ai kamai 20 ron ha ki 3 over.
Ha kane ka sngi nalor ka khusnam nam jop la sam ruh ïa ki khusnam shimet ba kynthup ïa ka khusnam Player of the match ba la ïoh da u Winning Star Khongjoh (Cricket Lovers),Player of the Tournament Rohit Kumar Yadav (Cricket Lovers).
U Everbloom Nongrum u la ïoh ïa ka scolarship ba la ai da ka Meghalaya Cricket Association na bynta ka Bravery Award ba la pynkup burom da u President jong ka India bad uba dei u nongïalehkai cicket ba mihkhmat ïa ka East Khasi Hills Cricket Association.
Mawkyrwat, Jylliew 5: Ka Mawkyrwat Sports Association ka la long ka lahduh ha ka Spring Festival Football Tournament (SFFT) 2022 ba la pynïaid da ka Mawlangwir Sports Club da kaba pynliem da 4-1 kol pyrshah ïa ka Rangjadong Sports Club ha ka jingïakhun final ha ka madan Saitsnad, Mawlangwir, South West Khasi Hills District.
Haba phai pat ha ka jingïalehkai ka long da shisha ka jingïaleh kaba itynnad bha watla ha ka jingïatepkol ka la don ka jingnoh shilliang hynrei ka jingïakhun hapoh madan ka long kaba ïakhaid bad ba ïa biang bor bha.
Ka Mawkyrwat SA ka la ïoh ban pynkhih ïa ka jar kaba nyngkong eh ha ka minit kaba 37 na u Ryngkat Wanniang.
Katba ha ka jingïalehkai jong ka kyllamiet, ka Mawkyrwat SA ka la ïoh biang sa ïa ki lai tylli ki kol kata ha ka minit kaba 56 na u Jied Syiemlieh, ha ka minit kaba 75 na u Bovan Kharshandi bad na u Ryngkat Wanniang ha ka minit kaba 90 shwa ban kut ka jingïalehkai, katba ka Rangjadong SC pat kam shym la duh mynsiem hynrei da ka jingïakhun kaba tyngeh ka la ïoh ban thep ïa ka shi kol ha ka minit kaba 80 na u Kynphamlang Thongni.
Kumta haduh kaba kut jong ka jingïalehkai ka Mawkyrwat SA ka la tam noh da 4-1 kol ïa ka Rangjadong SC bad rah syndon ïa ka nam jingjop ha kane ka lympung.
Hadien kaba kut jong ka jingïalehkai la ïoh ban sam ïa ki khusnam bad ka song pisa sha baroh ar kynhun kaba shah rem bad kumjuh kaba poi sha ka thong jong ka jingjop ha kaba la sam da u kongsan u bah F.
D.
Ramsiej bad da u symbud kongsan u bah Kitborlang Nongrem.
Haba kren lyngkot u bah F.
D.
Ramsiej kum u kongsan u la pynpaw ka jingsngewsarong ïa la ka jong ka dong ka thaiñ ba ki khun samla ki la sdang ban paw pyrthei ha shibun ki bynta na ka bynta khamtam eh ha ki kam ïalehkai ym tang hapoh ka distrik bad ha ka jylla baroh kawei hynrei war shabar ruh.
Kumta ka jingkiew ha ki kam ïalehkai kam dei eh tang na ka bynta ki jingïoh jingïarap na ka sorkar hynrei ka dei ruh ka jingkyrshan ba rat bah da ki paidbah kiba ieid ïa ki kam ïalehkai kum ha kiwei pat ki Ri jong ka pyrthei shibun ki Sports Club bapher bapher ki ïa riewspah dei na ka jingaimynsiem bad ka jingai jingkyrshan ba pura jong ki paidbah bad ki katto katne ‘riew shimet ki heh spah.
Namarkata, u buh ka jingkyrpad ïa ki paidbah kiba don ka mynsiem ban kyntiew ïa ki kam ïalehkai ba kin ai lem ka kti kamon kti kadiang khnang ba kan long ka jingmyntoi ïa ki khun samla kiba don ïa ka sap ka phong.
Ha kajuh ka por u la kitbok kitrwiang ïa ki baroh ar tylli ki kynhun ka Rangjadong Sports Club bad ka Mawkyrwat Sports Association ba kin ïalehkai bha ha kane ka sngi.
Ha kajuh hi ka sngi na ka liang ka Mawlangwir Sports Club ka la ïoh ban pynkup burom ruh ïa ki katto katne ki samla napoh ka shnong kiba la leit ban ïa shimbynta ha ka Meghalaya Game 2022 ha nongbah Shillong bad kiba la wanrah ruh ïa ka nam ka burom.
Shillong, Jylliew 5: Ha ka jingïalehkai football First Division jong ka TASA ha ka sngi Saitjaiñ ka Phudbyrnei SC ka la jop da 2-0 ïa ka Bara FC.
Ïa ki ar kol na la la thep da u Franchis K Wanniang ha ka minit ba 32 bad u Oris K Wanniang ha ka minit ba 39.
Ha ka 2nd Division pat ka Rangshangkham SC ka la pynliem da 2-1 kol pyrshah ïa ka Kyrphei SC, ïa ki ar kol na bynta ka Rangshangkham SC la thep da u Dibansing L Nonglait ha ka jingïalehkai ba dang ïaid lai minit bad u Belstarsing L Nonglait u la thep ha ka minit ba 33 katba ïa ka shi kol na bynta ka Kyrphei SC la thep da u Sistarlang Rynjah ha ka minit ba 37.
Ha ka 3rd Division pat ka Pompyrthat SC ka la jop da 3-0 ïa ka Mawsingshad SC.
Shillong, Jylliew 5: Ka Meghalaya Cricket Association (MCA) ka la ithuh kyrpang ïa u Everbloom Nongrum u khynnah dang khie samla na ka shnong Mawrynkneng uba la ïoh pdiang ïa ka khusnam Jeevan Raksha Padak Award na u President ka ri India halor ki kam shlur jong u ban pyllait im ïa la ki arngut ki paralok jong u na ki ar tylli ki jingjia.
Ka MCA ka la pynbna da ka bai bam (scholarship) na bynta une u khynnah uba la pha ïa la ka jong ka jingim ban pyllait im ïa la ki jong ki paralok na ki tyrsim jong ka jingïap.
U Everbloom u la mih madan ha ka ïalehkai cricket na bynta ka East Khasi Hills Cricket Association (EKHCA).
Kum ban pynkynmaw hangne ba u Naitung jong u snem 2019, uwei u khynnah u la hap ha ha kawei ka thliew kaba jylliew bad u Everbloom Nongrum khlem jingsalia shuh ïa la ka jong ka jingim u la hiar sha ka thliew ban pyllait im ïa la u jong u paralok.
Hadien kane, ha Naitung jong u snem 2020, u Everbloom u la pyllait im sa ïa uwei pat u khynnah uba la hap ha katei ka juh ka thliew.
Kumta halor kine ki kam shlur u Everbloom Nongrum ha u Naiwieng 2020 u la ïoh ka jingithuh kum u riew shlur da ka khusnam Raksha Padak Award ba la aiti da u President ka ri India.
Ka MCA ka la pynbna ïa kane ka scholarship na bynta u Everbloom Nongrum ha ka jingïalehkai final jong ka lympung ïalehkai District League T20 Tournament ba la pynïaid da ka East Khasi Hills Cricket Association kaba la pynlong ha Mawryngkneng ha ka sngi Saitjaiñ.
Ha katei ka sngi la donlang u Secretary ka MCA u Bah Gideon Kharkongor bad u Treaurer ka MCA u Dhrubajyoti Thakuria nalor kiwei kiwei.
Ym lah ban len ba ka jylla katba nang mih ki sngi bad ki snem ka la sdang ban paw ha ki kam ïalehkai la ka long ha ka football, athletic, cricket, boxing, swimming, judo bad kiwei kiwei.
Ym lah ban leh ba ka jingkiew ka kam ïalehkai hapoh ka jylla kadei lyngba ka jingtrei shitom ki state asscociation, ki skul, ki college, ki shnong, ki kynhun niam, ki kynhun seng bhalang haduh ki riew shimet kiba la shim khia ban pynlong ïa ki jingïalehkai lyngba ki inter state, inter-district, inter-school, inter-dong, knock-out bad kiwei kiwei kaba ïarap na bynta ki samla ba kin pynpaw pyrthei ïa la ki sap ïalehkai.
Watla ki samla ki don ka sap ka phong ïalehkai hynrei kiba bun ki kut hajuh tang ha la ka jong ka jylla namar kim don lad don lynti ban jam sha kiwei pat ki kyrdan na ka daw ba ka mei sorkar kam ithuh ban ïarap kyntiew lem na bynta jong ki ban poi sha kiwei pat ki rynsan ïalehkai kiba kham heh kum ha ka national bad wat ha ki international ruh kumjuh.
Ka sorkar jylla ka la ïaid lynti mynta ha ki sanphew tylli ki snem ka jingïoh la ka jong ka jylla ba pura hynrei haduh mynta mynne kam pat don ki lad ki lynti ban ïarap na bynta ki samla ïalehkai khamtam kito kiba don shisha ka sap bad kiba wan na ki longïing baduk ban kyrshan lem ha ka pule puthi, ha ki kam ba ki trei man ka sngi.
Ki don shibun ki samla la ka long ki shynrang bad kynthei kiba don ka sap ïalehkai hynrei namar bym don ka jingïarap ki hap ban kynran dien noh ba ban ka jingduk ha kaba ki hap ban pynlut ka por ha ki jingbylla ban pyndap ïa ka ïing ka sem, ïa ki jingdonkam shimet.
La ju sakhi ba ka sorkar lyngba ka tnad ki kam ïalehkai ka ju kren na ka por sha ka por ba ka buh ka thong ban kyntiew ïa ka jingïalehkai hapoh ka jylla da kaba kular ban tei ïa ki stadium, ki jaka ïalehkai naduh na nongkyndong, ban pynbiang ïa ki tiar ïalehkai, hynrei kine ki shu kut tang ha suiñ.
Ha u snem 2019 ka sorkar jylla ka la wanrah bad pruid dak halor ka sports policy da ka thong ban ïarap ïa ki samla ïalehkai ka jylla, hynrei haduh mynta mynne ka dang sahkut ha suiñ kut tang ha kaban eksamin.
Ha kane ka rukom shaei ka lawei jong ki samla ïalehkai ka jylla kiba don ka mynsiem bad kiba thrang shisha ban kiew ha ki kam ïalehkai.
Dang shen u Myntri ka tnad ïalehkai u la kyntu ïa ki skul bad ki college ba kin dang pyntreikam noh ïa ka sports polisi ha ki jaka pule jong ki bad ba ka sorkar kan sa ïarap ïa kiba ki skul bad college kim lah ban pyntreikam.
Kane kan long ka jingïarap na ka bynta kito ki samla kiba wanrah nam bad burom kiba khur takma ïa ka jylla na ki jingïalehkai bapher bapher shabar jong ka jylla ba kin ïoh ban ithuh ha ki skul bad ki college ha ki kyrdan pule jong ki.
Hynrei wat ka sorkar dalade kam pat lah ban pyntreikam kumno tharai ki skul bad ki college kin pyntreikam, hato ka sorkar ka thmu tang ban pynlut kai ïa ka por, ka bor jong ki nongpynïaid jong ki skul bad college ne ka shu long tang ka jingkren lait jynhaw jong u myntri.
Bad lada kane ka urlong shisha kan long ka jingkyrkhu ïa ki samla ïalehkai bad ka burom ruh ïa ka sorkar jylla.
Lada ka sorkar ka don shisha ka thong bad lada ka kwah ba ki samla kin kiew ha ka kam ïalehkai bad ba ki samla kin ym kut noh tang shiteng lynti kadei ban pyndep ïa kiei kiei kiba ka la dep ban pruid dak.
Ban ap tang na ki state association, ki skul, ki college, ki kynhun seng bhalang, ki riew shimet haduh katno eh kin lah ban ïarap ïa ki samla ban kiew ha ki kam ïalehkai, ynnai ïakren ïa ka ïoh kam ïoh jam, hynrei ka shong eh ha ka sorkar ba kan pynstet ban pynbit pynbiang noh ïa kiei kiei kiba la pruid dak ban ïoh pyntreikam noh ïa ka sports polisi.
Nongstoiñ, Jylliew 5: Ka KSU West Khasi Hills District Unit ha ryngkat ki nongshong shnong jong ka shnong Mawphanlur ha ka 4 tarik, ka la ïoh ban rakhe ïa ka sngi pynneh pynsah mariang ha ka shnong Mawphanlur, da kaba thung palat 300 ei ei ki tynrai dieng ha katei ka shnongHadien ba la dep ban thung dieng ha ki katto katne ki jaka ha katei ka shnong kaba dei ruh ka jaka jngohkai kaba pawnam, la pynlong ïa ka jingialang ha kaba la pyniaid da u samla Pynkhrawbor L.
Mawnai Environment Secretary KSU West Khasi Hills District Unit.
Nangta la ioh ban ai jingkren lyngkot na u Sordar Shnong Mawphanlur, Samla Jibarpaul Thabah President Mawthadraishan Circle, Samla Franklinroy Syiemiong General Secretary KSU West Khasi Hills District Unit bad Samla John Milton Wahlang Vice President KSU West Khasi Hills District Unit.
Kham bun nangi ngi tip ba ka jingkhmih palat ha ki screen kum – kor kompiwtor, laptop, tablet khamtam ki mobile phone ha ha ka juk digital ba mynta – ki long ki atiar jingpynthut thiah.
Kane ka ktah ruh ia ki cell kiba don ha ki khmat lada ki jur palat ka jingpynshah jingthaba jong ki jingshai ka light kaba phalang na ki screen kompiwtor lane phone ka kylla long ka daw kaba wallam ka jingpynkylla ia ka por bad ka bor treikam ki kdhot met.
Ka jingtreikam katkum ka por ha ka met jongngi ne ka circadian rhythm ka long kaba kongsantam ha ka koit ka khiah.
Lada kine ki cell ki jur ka jingphalang ki jingthaba jong ka jingshai ha ka por mynmiet ka por treikam hapoh ka met jongngi ka kulmar bad kam biangshuh ka ktah ïa ka koit ka khiah, bad kylla long ka daw jingthut ha ka liang ka koit ka khiah kaba tan ruh ïa ka bor met.
Ki bynta ba shadien ki khmat jongngi ki don ki kynja membrane kiba la tip kum ki retina, bad hapoh jong ki ki don ki kynja phlia kiba rit hapoh ki cell kiba pynshah halor jingshai kiba treikam kum ki pixel ha ki camera.
Lada kine ki cell ki bteng ban pynshah ha ki jingthaba ka jingshai, ka ‘melanopsin’ kam ioh lad satia ban bteng treikam lang bad ki proyien kaba don jingïasnohlang ka bor treikam jongki ha ka met, kaba ju don bynta ha ka jingai dak sha ka jabieng ba ïadei bad ka jinglong peitmat, thiah ne ka jinglong husiar.
Ka Melanopsin ka dei kaba treikam borbah halor ka jingpynkylla ka por treikam hapoh ka met jongngi hadien shiphew minit ba pynshah ha ka jingshai ka light, bad hapoh ka jingshai kaba thaba jong ka light ka don ka jingbanbor halor ki hormone melatonin, kiba don bynta bad ka jingïohthiah.
Haba ïanujor bad kiwei pat ki cell kiba don bynta halor ka jingpynshah ha ka jingshai jong ka light ha ki khmat, ki melanopsin cell ki kham nehslem katba dang neh ka jingshai, ne wat hadien katto katne second ba la sangeh ka jingshai jong ka light.
Kane ka jingshem ka dei kaba lah ban plielad thymmai halor ka jingshim ki lad jingsumar n aka bynta ka migraine, ka jingthut thiah bad ka jingthut ka por treikam hapoh ka met-kiba paw ba don jingïadei bad ka jingthut treikam ha ka liang ka bor jabieng, ka jingngat ha ka jingpang bampong, ka jingjur ka jingsngaid, ka jingkyntait ka met ban pyndonkam ka insulin, ki jingshitom ba mih na ka jingtlot ka bor met bad kwiei de.
Ka Dud ba la khleh lang bad u Shynrai ka long kawei kaba lah ban ïarap halor ka jingïohthiah bha.
Ki nongsumar ki kam ba ka jingdih shiklat ka dud kaba shyaid bad khleh lang bad u shynrai ka log ka jingmyntoi halor ka jingïohthiah bha.
Ia kane ka jingshem la kyrshan ruh katkum ka jingstad science hapdeng ka jingkdew ba ka dud ka don ka tryptophan, ka amino acid kaba lah ban kylla sha ka serotonin kiba pynjaijai ha ka jabieng bad ïarap ban ïohthiah bha.
Shiklar ka dud syaid bad khyndiat u shynrai shwua ban thiah ka long ka jingmytoi ia ka koit ka khiah bad iohthiah bha.
U Shynrai u don ki antioxidant, ka bor ba lah ban ïakhun pyrshah ïa ki bacteria bad virus bad ka jinglah ban pynduna ka jingkiew ka jinglong tyrha.
Nongstoiñ, Jylliew 5: Namar ba ka jingrakhe jong ka pyrthei shityllup ïa ka sngi pynneh mariang kaba la ju tip kum ka ‘World Environment Day’, kaba dei ka san tarik jong u bnai jylliew ka hap ha ka sngi u Blei, kumta kiba bun ki tnad treikam jong ka sorkar, ki dorbar shnong, ki sengbhalang, ki skul bad kiwei kiwei ki la pynlong noh ïa ka jingrakhe ha kiwei pat ki sngi kaba la sdang naduh ka sngi thoh dieng, sngi saitjaiñ haduh ka lah sngi u Blei.
Ha kaba ïadei bad ka jingrakhe ïa katei ka sngi pynneh mariang ha West Khasi Hills, mynta u snem ka lah ban long kaba kham pher na kiwei pat ki snem.
Nalor kata ka dei ka sien ba nyngkong ba ka kynhun jong ki Engineers Megha-laya Centres jong ka tnad sam bording jong ka jylla, kaba don hapoh ka synjuk jong ki Engineers hapoh ka ri India baroh kawei, kaba la tip kum ka Institutions of Engineers, hapoh ka jingïalam jong u bah Makerson Mawlieh Executive Engineer MECL Shillong, u ba dei jong katei ka synjuk, ki la pynlong ïa ka jingrakhe ïa katei ka sngi thung dieng ha ka shnong Mawlieh.
Ka jingpynlong ïa ka jingrakhe ïa katei ka sngi pynneh mariang ka long da kaba ïatreilang bad ka Dorbar shnong, ka skul, ka synjuk ki longkmie, kaba la tip kum ka Village Organisation Mawlieh bad ki samla jong ka shnong.
Kum ka jingrakhe ïa katei ka sngi, la pynlong ruh ïa ki prokram ba kyrpang kum kaba thung ïa ki tynrai dieng sawdong jong ka skul bad ki jaka ba lait hapoh shnong, ka jingïakop thoh Essay na ka bynta ki khynnah skul ba kynthup ïa ka Upper bad ka Secondary School, ka jingialehkai phutbol paralok hapdeng ka kynhun ki Engineers bad ki samla jong ka Mawlieh Sport Club bad ka jingpynshai ha kaba ïadei bad ka jingdonkam ban tyngkai bad pynneh pynsah ïa ka mariang.
Ka jingrakhe ïa katei ka sngi ka la long kaba shongkun bha ha kaba la ïashim bynta ban thung ïa ki tynrai dieng da ki Engineers, ki longkmie, ki samla, ki khynnah skul bad ki khynnah rit.
Ha shuwa ban sdang ïa ka jingthung dieng la pynlong ïa ka jingïalang ba lyngkot ha kaba la pynïaid da u bah M.
C.
Mawlieh, ha kaba la ïadon ryngkat da ki u bah P.
Shangdiar sordar shnong, ki Engineers kiba la ïa wan na Shillong, ki longkmie, ki samla bad ki khynnah skul.
La ïoh ïa ka jingkren na u bah K.
Marbaniang SE ba la shong thait, u bah K.
Lyngdoh Lyngkhoi EE bad kiwei kiwei.
Kitei ki heh sorkar haba ai jingkren ha katei ka sngi, ki la pynshai ba ka jingrakhe ïa ka sngi pynneh mariang ka la sdang naduh u snem 1972, hadien ba ka United Nation Organisation, ka la pynlong ïa ka jingïalang ka ba heh ha ka nongbah Stockholm ban peit bniah halor ka jing kylla ka mariang, na ka daw jong ka jingpom pathar ïa ki khlaw, ka jingbun jong ki karkhana kiba pynmih tdem, ka jingtih pathar ïa ki marpoh khyndew bad kiwei kiwei.
Nalor kata ki la pynshai ruh ba lada ki dieng ki siej ki khlaw ki btap ki la synlen lut, baroh ki jingthaw ba im naduh ki mrad ki mreng, ki sim ki doh, kin duh jait bad kaba kham sniew ka long ka jingrngad noh jong ki wah, ki umpohliew bad ka jingtyrkhong jong ka mariang kan ktah haduh katta katta ïa ka jingim jong ki briew.
Kaba la kham pynshong shit bad pynitynnad shuh shuh ïa ka jingrakhe ïa ka sngi pynneh mariang ha katei ka shnong, ka long ba ka kynhun ïalehkai phutbol jong ka Institution of Engineers kaba ki nongïashim bynta ha ka jingïalehkai ki dei ki Engineers, SDOs bad ki staff jong katei ka Institution, ki la wan ban ïalehkai paralok bad ka kynhun ïalehkai na katei ka shnong ka Mawlieh Sport Club.
Hadien ba la kut ka jingïalehkai, la sam ïa ki khusnam sha ki khynnah skul kiba la ïashim bynta ha ka jingïakop thoh Essay ha ka ktien phareng, halor ka phang jong ka World Environment Day jong une u snem 2022 kaba ong “Only One Earth".
Ha kajuh ka por la sam ruh ïa ki jingai sngewbha sha ki nongïalam jong ka Mawlieh Village Organisation bad ruh sha ka Dorbar shnong, na ka bynta ban pynsah jingkynmaw ïa ka jingrakhe ïa katei ka sngi pynneh mariang ha katei ka shnong.
Nongstoiñ, Jylliew 5: Ka Khasi Students Union, West Khasi Hills District ka la ïoh ïa ka jingujor na ki katto katne ki trai bad ki driver jong ki kali kiba thep umphniang na ka petrol pump kaba don ha nongspung, kaba la tip kyrteng kum ka Nongstoiñ Highway Petrol Station, ba ki kali kiba thep umphniang ki shu duh la ka duh yn da poi ha Mawlangkhar bad ka jingujor ka jong ki ka long ba ki don jingsuba ba ka petrol ba ki thep ka khleh lang bad ka um.
Kumta ka seng mar mar ka la leit ban jurip ïa kitei ki kali hapoh Mawlangkhar kaba dei ha ka surok Nongstoiñ-Shillong, ha kaba ki dkhot ka seng ruh ki la lap ïa ka jingpher rong jong ka petrol, kaba ki mechanic ki la sei napoh ka tanky jong kitei ki kali.
Ka seng ka la ïalam ïa ki trai kali bad kumjuh ki mechanic sha katei ka petrol pump kaba don ha ka shnong Nongspung ban leit tohkit ban lap ïa ka jingshisha.
Hadien ba la ïakren bad ki trai jong katei ka petrol pump, ka seng ka la dawa ba kin siew ïa ka bai lut ksan jong kitei ki kali kiba la duh bad ki trai jong ka petrol pump ruh ki la mynjur ban siew ïa ka bai lut ksan jong kitei ki kali.
Ka seng ka maham jur ïa baroh ki petrol pump kiba hap hapoh ka West Khasi Hills District, ba kim dei ban die ïa ka petrol kaba lah don jingsuba ba kam dei ka umphniang petrol kaba paka, khnang ba ki paidbah bad ki kali kim don jingthud ha ka lynti ha synkieng bad lada ka seng kam banse ban khang noh shi por.
Mawkyrwat, Jylliew 05: Ka Village Natural Resource Management Committee (VNRMC) jong ka shnong Phanñiewlah-Neng kaba hap ha Mawphlang C&RD Block da ka jingkyrshan jong ka Meghalaya Basin Management Agency (MBMA) lyngba ka Meghalaya Community Led Landscape Management Project (MCLLMP) ka la pynlong ïa ka jingïalang ban pynshai ïa ka sngi jingpynneh mariang ne ka World Environment Day.
Ïa kane ka prokram la pynlong ha ka 3 tarik u Jylliew ha jaka jong ka 5 tarik u Jylliew manla u snem bad ruh ka jingthung dieng hapoh ka Seng Khasi Phanñiewlah Neng LP&UP School da ka jingdon ryngkat ki nongshong shnong, ki nonghikai bad khynnah skul katei ka skul.
U la pynpaw ruh ïa ka jingïohi jngai ki longshwa manshwa ki jong ngi ïa ka jingkordor ka mei mariang da ka jingbuh ïa ki ‘law kyntang, ki ‘law khang bad ter ter.
Ïa ka prokram ba lyngkot la pynïaid da u samla Wanjingmut Jaba uba dei u Village Community Facilitator ka shnong Phanñiewlah Neng, la ïoh ruh ïa ka jingkren na ka kong S.
Rynjah kaba dei ka nonghikai katei ka skul kaba la kyntu ïa ka jingdonkam ban pynneh pynsah bad sumar ïa ka mariang.
Nongstoiñ, Jylliew 4: Ka shnong Lawrynjam kawei na ki shnong kiba don ha ka thaiñ Parïong kaba hap ha Mawthadraishan C&RD Block Eastern West Khasi Hills District, ka dei ka shnong ka bym pat don surok satia haduh mynta bad kaba jngai kumba saw kilomitar ei ei na ka shnong Dommawlieh Parïong.
Ka jingbym pat don surok ban pynpoi sha katei ka shnong, ka la buh ïa ki paidbah ha ka jingeh ha ka kit ka bah, ka leit ka wan bad khamtam haba don kiba pang kiba shitom ban pynpoi sha ki jaka sumar kum ha Parïong PHC, Kynshi PHC sha Mairang bad sha kiwei kiwei ki jaka sumar.
Nalor kata ki khynnah skul na katei ka shnong ki shem jingeh bha ha ka por lyiur, namar ki hap ban kam lyngba ïa kawei ka wah duid kaba tuid lyngba ka kharai pynthor kba bad lada dei ha ka por slap lei lei ka um ka heh bha.
Kumta na ka liang ki nongïalam ka Hynñiewtrep Youth Council Mawtha-draishan circle, hadien ba ki la ïoh ïa ka jingkyrpad na ki paitbah shnong, ki la shimkhia ha kaba ki la aiti ruh da ka jingthoh ban kyrpad ïa u EE ka tnad PWD Mairang, ban un ïakren bad ka sorkar ba kan phai khmat lem sha katei ka shnong, da kaba mang pisa na ka bynta ban shna surok, khnang ba ki paitbah kin lait na ki jingeh.
U bah Shembor Langrin secretary ka HYC Mawthadraishan circle haba ïakren bad u nongthoh khubor, u la ong ba katei ka jingleit ïakynduh jong ki ïa utei u heh sorkar ka long kaba seisoh, namar ba u la kular ha ki ba shen un sa phah ban leit sorbe ïa ka surok bad ynda ki nongsorbe ki la dep, un sa phah ïa ka proposal sha ka sorkar ba kan leh ïa kaba donkam.
Utei u nongïalam ka seng u la kyntu ruh ïa u MLA ka thaiñ u ba dei ruh u Myntri ha kane ka sorkar MDA, ba un shimkhia bad phai khmat lem sha katei ka shnong bad kin sa leit ruh ban ïakynduh ïa u ban ïaphylliew jingmut kumno yn leh.
U la kyntu ïa ki paidbah jong katei ka shnong ba kin ïaishah shipor, haduh ba ka ophis jong u EE ka PWD kan da lah ban pynbiang ïa ki kot ki sla ban phah sha ka sorkar, na ka bynta ba kan mang pisa ban shna surok haduh katei ka shnong.
Mawkyrwat, Jylliew 05: Ka jingïalang jong ka kynhun ba la lamkhmat da u bah Sounder S.
Cajee ha ka sngi saitjaiñ jong ka taïew ka 4 tarik u Jylliew, 2022 ka la ïoh ban pynlong ka jingïalang paidbah ha kaba da ki hajar ngut ki paidbah ki la tuid ban sngap ïa kaei kaba na ki liang ki nongïalam kin rai na ka bynta ka elekshon ha u snem 2023 napoh ka 36-Mawkyrwat Constituency ha kaba ïa ka jingïalang la pynlong hapoh ka Madan jong ka Nativity Higher Secondary School, Mawkyrwat.
Ha kane ka jingïalang u bah Sounder S.
Cajee haba ai jingkren u la ïathuh ba kane ka jingïalang kam dei ka jingïalang jong kano kano ka seng saiñ pyrthei (party) hynrei ka dei ka jingïalang ban khot ïa ki paidbah kiba kwah ne don ka mynsiem ban wanrah ïa ki jingkylla ha kiba bun ki liang.
U la pynshai ruh ba haduh mynta um pat don kano kano ka seng ba un sa ïaleh ne ba un ïeng kum u kyrtong hynrei u la kren da kaba shai ba lada un ïoh un nym ïa khun na ki National Party pynban un ïeng beit na ki Party Riewlum.
U la ong ruh ba ban leh ne ban ïaid shakhmat ïa kata, kam shong eh ha ka mon jong u marwei hynrei ka shong ha ka jing-i-mon lang jong ki paidbah kiba long ki païa ban pynjop ne pynrem ïa ki kyrtong.
“Lada nga kwah eh ban ïeng hynrei ki paidbah pat kim mon nga ruh nga kloi ban shong noh khlem trei shuh", ong u bah Sound.
U bah Sounder u la ong ruh ba kane ka 4 tarik u bnai Jylliew, 2022 haba u la khot sngewbha ïa ki paidbah u khlem ong ïa ki paidbah ba u khot ha ka kyrteng jong ka Congress, ka HSPDP, UDP, PDF, lane kiwei kiwei ki seng saiñ pyrthei hynrei u khot sngewbha bad u lum ïa ka jingïalang ha ka kyrteng “Bah Sounder S.
Cajee bad ka kynhun treikam".
Namarkata, kane ka sngi ka long ka sngi jong ka jingsah jingkynmaw ha ka history jong ka Mawkyrwat Constituency ba ha kine ki sngi ba la dep u la shah kren beiñ da ki kyntien ba ki ong, “u nongwei" hynrei mynta ka sngi la la long ka sakhi.
“Ban rai ïa kano kano ka kam, kam shong ha nga marwei hynrei ka dei lyngba ka jingai bad ka jingïasnohktilang jong u paidbah", ong u bah Cajee.
U la ong ruh ba kum ka kynhun nangne shakhmat lada ki la ïoh ïa ka rai kaba skhem kin sa wan biang sha u paidbah ban twat jingmut bad hangta kin sa ïa rai lang ban pynskhem na ka bynta ban tyllun ïa ka kam na ka bynta ka thma elekshon jong u snem 2023 napoh ka 36 – Mawkyrwat Constituency.
U bah Sounder ha kane ka sngi u la kren ruh ïa ki ar tylli ki mat kiba kongsan kawei kaba ïa dei bad ka imlang ka sahlang namar ka synshar khaddar ha ki shnong ki thaw ka la synjor haduh katta katta bad ha kane ka bynta ka la don ka jingbakla ha ka pyrkhat pyrdaiñ ha kaba bunsien ki jingsniew ki la sdang ban jyllei haduh katta katta bad mynta ka la donkam kyrkieh ïa ki nongïalam kiba shisha ba kiba lah ban wanrah ïa ka jingbha.
Kaba ar ha ka khaïi ka pateng ïa kaba bunsien ma ngi ki paidbah jong ki shnong ki thaw ngi ju bam tang da ki jhur ki jhep, ka dohkha dohpnad ym kaba mih na la ki jong ki jaka hynrei ki dei ki mar kiba la wanrah na shabar jong ka jylla (kum ka dohkha ka dei ka dohkha ba la wanrah naduh na Andra Pradesh).
Namarkata, u la kyntu na ka bynta ki nongmihkhmat ba kin thaw ki lad ki lynti da kaba wan ki lad jingïarap ba ki samla jong ka jylla kin nym kut tang ha ka kyntien kaba ong, “la kyrduh kam la kyrduh jam", hynrei da ka jingseng ïa shibun ki kynja ‘farm’ lyngba ki skhim jong ka sorkar kan sa long kawei na ki bynta ban plie lad ïa ki samla ba kin pyntyllun ha kiba bun ki kam.
Ha ka jingkren jong u u la ai ruh shibun kiei kiei da kaba pynphalang ruh ïa ki katto katne ki mat kiba dei ki kam pynroi kiba u (L) Rowell Lyngdoh, Symbud Myntri ba rim jong ka Jylla Meghalaya ïa kiba u la leh bha ïa ka Mawkyrwat Constituency bad ïa ka South West Khasi Hills District baroh kawei.
Kumta ha kaba kut jong ka jingkren jong u u la kyntu ïa ki paidbah ba haba jied ban long ki nongïalam dei ban jied da ki briew kiba ieit bad kiba don ka mynsiem jong ka jingïarap, u nongïalam u ba lah ban wanrah ïa ka roi ka par kumba la pynpaw ki dak ki shin bad ki matti jong u (L) Rowell Lyngdoh.
Ha kajuh hi ka sngi la ïoh ban seng bad pynskhem ruh ïa ki nongkitkam ba hakhmat eh jong ka Mawkyrwat Constituency Socio Economic & Political Awareness Committee (MCSEPAC) ha kaba u bah Sounder S.
Cajee kum u President bad u bah Remdor Shylla kum u General Secretary.
Kumjuh u samla Benjohnson Lyngdoh kum u President bad u samla Thomas Thyrniang kum u General Secretary jong ka Youth Wing, nangta ka kong Lumsuk Marngar kum ka President, ka kong Ridalinshisha Wanniang kum ka Working President, ka Ailinda Tongwah kum ka Vice President bad ka Jubilin Lyngdoh kum ka General Secretary ha kaba ïa kine baroh la ïoh ban pynskhem da u bah Diverland Lyngdoh.
La pynphuh pynphieng ïa kane ka sngi da ki jingrwai kyrpang na u bah P.
Syiemlieh, na ka samla Ilawanrihun Lyngdoh bad kumjuh ruh na ka samla Dasming Lyngkhoi.
Ïa ka jingïalang la pynïaid da u bah Remdor Shylla, ka jingdwai na u bah E.
B.
Lyngdoh (Tymmen Basan), ka jingkren pdiang na u samla Benjohnson Lyngdoh, ka jingkren lyngkot na u bah Bokstone Thongni, na u bah Diverland Lyngdoh bad ka jingkren khublei na ka kong Jubilin Lyngdoh.
Jowai, Jylliew 04: Ïa ka lympung ïalehkai Badminton jong ki khynnah skul kaba la tip kum ka ‘15th Inter School Badminton Tournament 2022’, ba la pynïaid da ka West Jaiñtia District Badminton Association (WJDBA) Jowai, la pynhap pyrda noh mynta ka sngi ha Chutwakhu Indoor Sports Hall, Jowai da u kongsan ma L.
Lyngdoh, Joint Director School Education & Literacy West Jaiñtia Hills District, Jowai.
Ïa kane ka Tournament la sdang ïa ka naduh ka 1 tarik u Jylliew kaba la neh haduh saw sngi lynter, baroh ki khynnah skul kiba la poi sha kane ka lympung kila don haduh 138 ngut ki nongïashim bynta na ki 16 tylli ki skul napoh ka West Jaiñtia Hills, ïa ki jingïakhun la pynbynta ha ki lai kyrdan kata ka Under-13, Under-15 bad ka Under-17 jong ki khynnah shynrang bad kynthei haka Single bad Double.
Haba phai sha ka jingïakhun painal mynta ka sngi ha ka kyrdan U-13 Boys Single la jop da u Teidamei Sungoh na ka Jowai Public School da kaba pynliem ïa u Wanki Pakynteiñ ka Govt.
Boys da 21-19, 21-17.
Ha ka U-13 Boys Double u Jiedmitre Kyndiat bad u Riang Fermitre Bareh kila pynliem ïa u Ewan sa-oo Sumer bad u Jesaia Thiaite da 21-9, 21-10 kiba dei baroh ar na ka Jowai Public School.
Ha ka U-15 Boys Single u Salonbhami Suchaing ula pynliem ïa u Lechan Suchiang da 21-13, 10-21, 15-21 kiba dei na ka Lummoroo SS Shangpung.
Ha ka U-15 Boys Double u Lechan Suchiang bad u Salonbhami Suching na ka Lummoroo SS Shangpung kila pynliem ïa u Iar-i-tre Kyndiah bad u Ebhami Bareh na ka North Liberty da 21-11, 21-15.
Ha ka U-13 Girls Single ka Dabiang Sakani Lyngdoh na ka North Liberty kala pynliem ïa ka Aureliana Passah na ka KJP HS School da 21-12, 21-11.
Ha ka U-13 Girls Double ka Shida Phawa bad ka Ewadaemi Phawa na ka Jowai Public School kila pynliem ïa ka Dona Ancelika Phyllei bad ka Raviangcy Chullai na ka Ches’ Stars School da 20-19, 22-21.
Ha ka Under-15 Girls Single ka Namidakahi Nongpluh na ka KJP School kala pynliem ïa ka Dabiangsakani Lyngdoh ka North Liberty da 21-18, 21-12.
Ha ka Under-15 Girls Double ka Namidakahi Nongpluh bad ka Aureliana Passah na ka KJP School kila lah ban pynliem ïa ka Dabiang Sakani Lyngdoh bad ka Knomika Shylla na ka North Liberty da 21-19, 21-10.
Katba ha ka jingïakhun jong ka kyrdan U-17 Boys Single u Banshan Lamare na ka Khatarnor U.
P Shangpung ula pynliem ïa u Hpwnipaia Sutnga ka Lummoroo SS Shangpung da 21-10, 21-18, ha ka U-17 Boys Double u Lechan Suchiang bad u Salonbhami Suchaing na ka LUmmoroo SS Shangpung kila pynliem ïa u Rohan Tiwari bad u Chamnahring Pashel na ka ATS da 21-14, 21-14.
Ha ka liang ki kynthei U-17 single ka Alvinia Kma na ka North Liberty kala lah ban pynliem ïa ka N.
Grace Lalbiakhlui ka ATS da 21-15, 21-19.
Ha ka uner-17 Girls Double ka Dabiang Sakani Lyngdoh bad ka Alvinia Kma na ka Lorth Liberty kila pynliem ïa ka Vanlalhruaitluangi Colney bad ka Grace Lalbiakhlui na ka ATS da 21-14, 21-14.
Ïa ki khusnam sha ki nongjop la sam da u kongsan ma L.
lyngdoh Joint Director School Education & Literacy, ha ka jingdonlang President ma J.
M Pohsngap, ki ar ngut ki Vice President ka seng ma D.
Pyrbot bad ma EMH Passah, u General Secretary ma M.
Nongpluh, ma R.
D Sungoh President ka Laskeiñ Block Badminton Association, ma Teddy Laloo Chairman Tournament katba ïa ki kyntien ai khublei la ïoh na u Mebanker Shullai Secretary Tournament Committee.
Nongpoh, Jylliew 05: Ka Bharat Tibet Sahyog Manch Meghalaya ryngkat ka Ri Lajong Farmers Produce Organization Ri Bhoi ha ka sngi Saitjain ka la rakhe ïa ka sngi pynneh mariang kaba long shi bynta ban ai jinghikai sha ki paidbah halor ka jingdonkam ban kunai ne sumar ïa ka mariaing kaba long ka jingma na kata ka jingkylla ka mariang kaba dei na ka daw ka jingpynjot pathar ïa ka mei mariang.
Ka Bharat Tibet Sahyog Manch, Meghalaya ha ka jingïalam u President, u Paralad Toor bad ka Kong Marian Maring ryngkat ka Kong Rita Lyngdoh kum ka Secretary ki la pynlong da ka jingthung ïa ki symbai dieng soh bad ki kymbat dawai ha Ri Bhoi College bad kumjuh ruh ha Pahamsohthri ha kaba haduh 200 tynri ki tynrai soh bad ki kynja kymbat dawai ki la thung ban pynneh pynsah ïa ka mariang.
Kiwei kiwei ki dkhot ha kajingdon lang u Bah Lukas Maring, ka Kong Easterday Laloo bad ki dkhot ki la mih ryntih ban thung ïa kitei ki tynrai soh dieng bad ki kymbat dawai bad ki la shim ruh ka rai ban dang bteng ïa ka kam na ka bynta ban pynneh pynsah ïa ka mariang.
Haba kren ruh halor kane ka jingpynlong ïa kane ka jingrakhe ïa ka sngi pynneh mariang, naduh u Paralad Toor bad kitei ki nongïalam kitei ki seng ki la ong ba ka jingrakhe ïa kane ka sngi pynneh mariang kam dei ban long tang shisien shisnem, hynrei kum ki nongshong shnong kiba don ka jingkitkhlieh ïa ka mariang ki dei ban don kata ka mynsiem ban sumar ïa ka mariang na ka por sha ka por bad lada don hi kata ka jingïatrei lang ngin lah shisha ban pynneh pynsah ïa ka mariang kaba dei kawei na ka jingma kaba k briew ha kine ki sngi ki la pynjot pathar ïa ka mariang khlem da pyrkhat ïa ka pateng ban sa wan jong ka ri bad ka jaid bynriew.
Nongpoh, Jylliew 05: Ha ka jingjied biang ban pynthymmai ïa u rangbah shnong ka shnong Nongpoh hadien ba la kut noh ka samoi treikam jong ki nongïalam shnong ka Shnong Nongpoh, u Bah Sylvester Mynsong u la shah jied biang kum u rangbah shnong ba thymmai ka Shnong Nongpoh.
Ïa kane ka jingjied ban pynthymmai ïa u rangbah shnong ka Nongpoh la pynlong ha ka Sngi Saitjaiñ ha Ing Dorbar ka Shnong Nongpoh ba la shim bynta da ki paidbah ban jied biang ïa u rangbah shnong lyngba ka jingthep vote.
Nongpoh, Jylliew 05: Kum ka jingshimbynta ban rakhe ïaka taiew pynneh mariang ne ka World Environment Week halor ka phang “Only one planet focusing on Living Sustainability in harmony with nature" haka shnong Pahamsyiem, ka ophis jong u Divisional soil & Water Conservation Officer Ri-Bhoi District haka sngi thohdieng kala pynlong da ka prokram thung dieng paidbah ne ka mass afforestation ban pynjyrngam biang bad ban pynneh pynsah ïaka mei mariang.
Ha katei ka prorkam u Bah BJ Kahrshandi ADC cum Project Director DRDA u la shim bynta kum u kongsan haka jingdonlang u Bah M Sun DS&WCO, Bah B Rynjah Range Officer ka SWCO, Paiem W Syiem Sirdar ka Elaka Nongpoh, Bah J Lyngdoh Rangbah Shnong bad kiwei kiwei ki riew rangbah.
Haba kren ha katei ka sngi naka liang u Bah B J Kharshandi u la ai ka jingïaroh ïaka ophis u Divisional soil & Water Conservation Officer Ri-Bhoi District kaba la shim ïaka sienjam ban pynlong da ka prokram thungdieng paidbah kum ka jinghikai bad jingpynphriang ïaka khubor sha ki paidbah halor ka jingdonkam ban pynneh pynsah ïaka mei mariang, namar dei ka jingkitkhlieh jong uwei pa uwei u nongshong shnong ba yn lah ban sumar bad ban pynneh pynsah ïaka mei mariang da kaba thung bujli da ki dieng ki siej.
U la ong ruh ba ka sorkar kala shimkhia ban pynlong shibun ki prokram ban thung dieng, ban pynneh bad sumar ïaki tyllong um, ban tyngkai ïaka um bad kumta ter ter ryngkat ka jingshimkhia jong ki bor shnong yn lah pat ban pynurlong ïaka thong ban pynjyrngam biang sa shisien ïaka mei mariang bad ban syrdep biang ïaka jingjot jong ka.
Ha katei ka sngi naka liang ki paidbah bad kumjuh ruh ki khynnah skul kila shim ruh ka bynta ka jingbam smai ban pynneh bad tyngkai ïaka um bad kumjuh ruh ka jingthung dieng ha katei ka shnong.
Jowai, Jylliew 05: Ka Rotary Club Jowai (RCJ) hynnin ka sngi saitjaiñ kala pynlong ïa ka jingïalang ban pynrung dkhot thymmai ne ka Induction Ceremonny jong u snem 2022 kaba la long ha Infinity Conference Hall, Mooralong Jowai.
Ïa ka jingïalang la pynïaid u Montri Passah, MPHF President Rotary Club Jowai, la ïashim bynta lang da ka jingrwai National Anthem da baroh ki dkhot, la ïoh ruh ban pule ïa ka Profile jong u Fencing Syrti uba die u dkhot ba pynïasoh thymmai bad ka Rotary Club Jowai.
Ka Rtn.
E.
F.
Gatphoh, MPHF Charter President haba ai jingkren kum ka kongsan kala pynkymmaw haba rung dkhot hapoh ka Rotary ki dei ban long kiba don burom namar ka dei ka seng kaba don bynta ha kylleng ka Ri ka pyrthei, kala kyntu ruh ba dei ban kut tang ha ka nam hynrei dei ban treikam katkum ka riti dustur jong ka Rotary International.
Jowai, Jylliew 05: Ka Hynñiewtrep Integrated Territorial Organization (HITO) Sengkmie hynnin ka sngi ka 4 tarik kala ïoh ban pyllait paidbah ïaka kali kit nongpang haka shnong Sahsniang West Jaiñtia Hills District.
Ïa kane kali kit nongpang jong ka seng yn pynïaid hapoh ka jingkhmih jong ka HITO Sahsniang Area ban ai jingshakri kaba bha tam ïa ki paidbah ha ka liang ka koit ka khiah hapoh ka imlang ka sahlang bad khamtam eh ha katei ka thaiñ.
Ha kane ka jingpyllait paidbah ïaka tei ka kali kit nongpang la ïoh ïaka jingpdiang sngewbha na u President ka Sahsniang u bah Overfive Biam, la ïoh ruh ïaka jingkren na u Waheh Shnong ka Sahsniang Saitthad u ma Poimon Laloo, u president rangbah ka seng u Donbok Dkhar, bad u Habahun Dkhar Local MDC kum u kongsan.
Hashwa ban khap ïa u ribon na u kongsan la ïoh ruh ïaka jingduwai kyrkhu na u Fr.
G Nongkhlaw uba dei Parish Priest ka Sahsniang Parish haka jongïadon lang jong ki nonshong shnong bad kumjuh ki nongïalam ka HITO Sahsniang bad kumjuh naka District.
Jowai, Jylliew 05: Shi bynta ban ai jinghikai ïa ki nongshong shnong ba kin tip kumno ban pynduna na ka jingpynmih ñiut bad ban tip ïa ka rukom pynïakhlad ïa ki ñiut kiba mih na ki ïing ki sem, na ka liang ka Dorbar Chnong Chiliangraij, Jowai, ha kane ka sngi saitjaiñ kala pynlong ïa ka prokram ai jinghikai kaba la long ha Dorbar Hall jong ka shnong.
Ïa kane ka prokarm ai jinghikai la ïatreilang bad ka Seiñ Kynjei ryngkat ka Society for Urban & Rural Empowerment (SURE) kawei na ki kynhun treimon sngewbha kala la pyrshang ban wad ïa ki lad ki lynti naduh ba la mih ka thma ñiut ha sor Jowai bad haka juh ka por kan ïarap ruh kumno ban pynkylla jingbam ïa ki jingri.
Na ka liang ki riew shemphang kiba la wan ban ai jinghikai bniah ki kynthup ïa u Franky Laloo, uba dei u Environment Engineer na ka MSPCB uba la batia shaphang ka rukom treikam jong ka kyndon aiñ Waste Management Rules 2016, katba u Dr.
H.
H.
Mohrmen u Secretary ka SURE ula batia halor ki lad ban pynkylla sboh ïa ki kynja ba pyut bad pynkylla jingbam sniang ïa ki jingbam ba tam kiba mih na ki ïing shetja.
Ka Dorbar shnong ha kane ka sngi kala sam ruh ïa ki borti (dustbin) sha ki spahngut ki longïing jong ka shnong ba kin ïoh ban pynïakhlad ïa ki ñiut na kiba pyut bad ki bym pyut.
Ïa ka jingïalang la pynïaid da u General Secretary ka Chiliangraij, u samla Orilan Shylla, ha kaba u Waheh Chnong ka Chilliang Raij ma D.
H Pde ula batia shaphang ki jingeh kiba ïa kynduh ha kine ki sngi ba la dep na ka daw ka jingsah kut ki ñiut.
Jowai, Jylliew 05: U ma K.
Pohshna uwei na ki riew rangbah ka thaiñ War Jaiñtia uba dei ruh u Adviser ka Synjuh Ki Waheh Shnong ha ka kyrwoh ba phah sha u ‘Mawphor’ ula ïathuh ba ki don katto katne tylli ki shnong kiba la duh Transformer la 3 bnai tam khlem pat ïoh bording haduh mynta.
Wat na ka liang kitei ki shnong ki la kyrpad sha ki riew rangbah ka War Jaiñtia ban ïakren bad ki bor jong ka MeECL ha Lum Jingshai Meghalaya Shillong ba kin sngewbha ban ïarap lem ban pynïoh kloi ïa kine ki transformer kiba laduh ha kine ki shnong naduh u bnai April, May, June.
Kiba la shong hapdeng ka jingdum tliw tliw bad shem shitom ha ki bun ki liang ha ka imlang sahlang.
Halor kane na ka liang u Bah Pohshna haba ïakynduh ïa kitei ki shnong ki la kyrpad sha ka Synjuk Ki Waheh Shnong ba kan kyrpad sha ka MeECL ba kan pynïoh lem ïa kine ki transformer na ka bynta kine ki shnong kiba kynthup ïa ka shnong Pamtbuh kaba don tang 5 Km na Amlarem, ka Pdengkseh kaba don tang 15 Km na Amlarem, ka Padu bad kiwei kiweiShuh shuh u ma Pohshna lyngba ka ‘Sur u Paidbah’ ula kyrpad jur ïa ka MeECL kaba peit na ka bynta kane ka bor elektrik ban pynïoh kloi ha kine ki khyndiat sngi khnang ba yn ïoh ban pyndonkam bording biang ha kitei shnong, kumjuh ruh u Bah Pohshna lyngba ka Synjuk Waheh Shnong War Jaiñtia ka ban jur ruh ïa ka office MeECL Sub-Divisional ha Amlarem kaba dang sahteng ba kam pat don ki nongpeit nongkhmih ïa ki office kumba ladep phah jingthoh sha u CMD ba un wad ki lad ki lynti ban buh tang da ki Muster Roll (linemen) ha Amlarem.
Khnang ba kane kan ai jingïarap ïa ki linemen kiba don tang khyndiat kiba shem shitom ban leit pynbiang ïa ki jingdonkam jong ki shnong khamtam ha kine ki por lyiur ba ki mainline ki ïaid lynba ki khlaw ki btab kumta ka donkam ban buh ïa ki Muster Roll (linemen) ba kin ïoh ban pynkhuid bad ïarap ïa kine ki linemen ba la don lypa.
Sa kawei kaba kongsan eh la kyrpad ïa ka tnad MeECL ba kan wad ïa ki lad ki lynti ha ka ban wahrah noh bad ban buh stock hapoh ka Amlarem Sub-Division khnang ba kan pynsuk shibun ïa ka leit ka wan ha kine ki thaiñ nongkyndong bad kan wahrah ïa ka shong suk shong saiñ ha kaba ïadei bad kane ka jingeh ba ïakynduh na ka jingduh bording.
Nongpoh, Jylliew 05: Wat hadien ba ka naka liang ka sorkar bad bor district kila khang pyrshah ïaka jingtih lane khlong shyiap kaba wanrah ka jingjot ïaka mei mariang, bun naki kali kit shyiap ki dang ïaid sahuh haka thaiñ Warmawsaw, Mawdem kiba kit palat pud bad pynjot ruh wat ïaki surok bad lynti ïaid bad buh jingma ruh ïaki paidbah haka leit ka wan.
Naka liang kiba bun ki paidbah kila ud la nam halor ka jingbun ki kali dumper kiba kit shyiap bad kit palat pud ha katei ka thaiñ kiba pynthud ruh ïaka leit ka wan bad pynjot ïaki surok bad lynti ïaid nalor ka jingkit bad tih beaiñ ïa u shyiap.
Halor katei ka bynta naka liang ka seng FKJGP Western Zone kala pynpaw ka jingsngewkhia halor ka jingjur ki trok kit shyiap ha katei ka thaiñ kaba kitei ki trok kim kheiñ snep ban pynjot wat ïaki lynti ki syngkien kumba la sakhi ruh kawei ka jingkieng ha katei ka thaiñ kala hap bad pei thliew kaba buh pynban ka jingma ïaki paidbah nongleit nongwan naka jingjur ki trok kit shyiap kiba ïaid na katei ka jaka.
Haba kren bad u nongthoh khubor naka liang u Bah C Doloi President ka FKJGP Western Zone u la ong ba kum ka seng kan nym shong kli kti halor katei ka jingjur ki kali kit shyiap kiba ïaid sahuh ha katei ka thaiñ bad shen naka liang ka seng kan sa lum lut ïaki noongïalam shnong, ki para sengbhalang naka bynta ban leh eiei bad ban ujor sha ki bor ba dei peit namar ka jingpynjot ïaki lynti syngkien bad buh jingma ïaki paidbah haka leit ka wan nalor ka jingkit palat pud ïa u shyiap.
Shillong, Jylliew : Shi bynta ka rakhe ïa ka taïew pynneh pynsah ïa ka mei mariang 2022 (Meghalaya Environment Week 2022), ka ophis jong ka BDO Mawryngkneng C & RD Block hapoh ka jingpynïaid jong ka EFC (basin) Mawryngkneng C & RD Block ka la pynlong ïa ka jingthung tynrai dieng ha ka 4 tarik mynta u bnai ha St Francis De Sale Secondary School, Mawmang.
Ha kane ka sngi la ïa don lang ruh u MLA bad MDC ka Mawryngkneng constituency, u Bah Pyniaid Sing Syiem kum u Kongsan, Haba kren ha kane ka sngi u Bah Pyniaid Sing Syiem u la ong ba baroh ki jingdon jongem ha ka mei mariang ki long kiba ai jingim ïa ngi ki briew, kumta u la ong ngi dei ban pynneh pynsah ïa ki bad u da kyntu ruh ïa ki khynnah skul ba ki dei ban ri bad sumar bha ïa ki bad pynlong ruh ka jaka kaba khuid bad kaba jynrngam.
Kiwei pat ki ba la ai jingkren ha kane ka sngi kynthup ïa Kong A.
R.
Kynta, MCS, BDO Mawryngkneng C & RD Block, Fr.
Priyor Khongsit, Principal jong ka skul, Sr.
Elsitta Mathew, Vice Principal bad ki nonghikai kynthup ïa I Bah Ashra John Kharumnuid bad Bah Peter Lawai.
La pynïaid ia kane ka prokram da Bah Albinus Nongkynrih, Asstt.
Manager i/c EFC.
Kiba don lang kynthup ïa I Kong Elizabeth Kharsati, Business Planner, EFC, Kong Phiba Rngikseh, Programme Associate EFC, ki nonghikai bad ki khynnah skul.
La pyniphuh iphieng ïa kane ka sngi da ka jingrwai bad ka jingshad na ki khynnah skul.
Ka phang jong ka jingrakhe pyneh pynsah ïa ka mei mariang mynta u snem ka long “Ka long tang kawei ka Mei Mariang" ngi im ban pynneh pynsah ïa ka da kaba sumar sukher bad burom ïa ka.
"Kum shi bynta na kawei na ki jingrakhe pynneh pynsah ïa ka Mei Mariang, ka Ophis BDO Mawryngkneng C & RD Block ha ka jingpynïaid jong ka EFC (Basin) Mawryngkneng C & RD Block ka la pynlong da ka jingthung tynrai dieng ha ka shnong Mawlyngad ha ka 4 tarik mynta u bnai ïa kaba la khot “Community Action Day".
Ha kane ka sngi la ïa donlang I Kong A.
R.
Kynta, MCS, BDO Mawryngkneng C & RD Block ha ka jingïadon bynta lang U Bah Zakhariah Kharmujai, Chairman jong ka Shnong, Bah Bill Clinton Wankhar, President Seng Samla Shnong, Bah Zend Avesta Kharmalki, Secretary Dong Mawlyngad, ki seng longkmie bad ki dkhot ka VEC Mawlyngad.
Shillong, Jylliew :Ka tnat shipai Assam Regimental Centre, Shillong ka la pynlong ïa ka ‘attestation Parade’ na ka bynta ka tnat shipai jong ka batch kaba 336 hapoh kane ka Centre ha Shillong ha ka 4 tarik mynta u bnai.
Baroh ki don 68 ngut ki dkhot bathymmai jong kane ka tnat shipai ki ba la ïashim bynta ha kane ka jingïaid parade ba la pynlong hapoh Parson Parade Ground.
Ha kane ka jingïaid parade la ïa don lang ruh u Lt Gen KC Panchanathan, AVSM, GOC 101 Area.
Kane ka jingïalang ka long shibynta ban lehkmen halor ka jingpyndep ka jong ki ïa ka jingai jinghikai (training) hapoh kane ka Centre.
Kine ki shipai kin ai ka jingshakri hapoh ka tnat shipai Assam Regiment ha ki jaka bapher bapher.
U Lt Gen KC Panchanathan, AVSM, GOC 101 Area, u ba la bishar ïa kane ka jingïaid parade u la ai ka jingïaroh halor ka jingshakri ka ba kane ka tnat shipai ka la ai na ka bynta ka ri bad ka jingnoh synñiang jong ka Assam Regiment na ka bynta ka ri bad ha ka thaiñ shatei lammihngi.
Da ka ba ai ka jingïaroh ïa kane ka kynhun namar ka jingtbit ka jong ki, na ka liang une u heh shipai ua la kyntu ïa kine ki riewïaleh na ka thaiñ shatei lammihngi na ka bynta ban ai ïa ka jingshakri ka ba bha tam.
Da ka ba ïashim bynta ha ka jingrwai jong kane ka tnat shipai, kine ki shipai khynnah ki la pynpaw ïa ka jingkmen halor ka jinglah ka jong ki ban pyndep ïa ka thong ban long kita ki shipai ki ba tbit.
Kane ka long katkum u kyrwoh lyngba u Sreeprakash, Wing Commander, PRO Defence , Meghalaya.
Ha kine ki khyndiat taiew ba la dep, ki la don bun ki jingïatai halor ka kamram ki nongpynïaid niam ha ka ban kdew lynti lem ïa ki nongbud jong ki khamtam eh haba la jan poi ka por ban jied nongthaw-aiñ.
ïa ka jylla Meghalaya la ju sin kum ka “Christian State," namar katkum ka census 2021, kumba 75 na ka 100 ki nongshong shnong ki dei ki nongbud ïa ka niam Kristan.
Hynrei haba peit pat ïa ka synshar-khadar, ha kaba kiba shah jied ban kit ïa ka kam myntri sorkar ki dei baroh ki Kristan ym ïohi dak ïohi shin ei ei ruh ka ban kdew ba kane ka jylla ka long kham kyrpang bad kham pher na kiwei pat ki jylla.
Pynban ki jylla kiba kham jur ka jingbamsap ki dei ka Nagaland bad mynta ka jylla Meghalaya jong ngi.
Ki nongjied nongthaw-aiñ (voter) kiba pli ki shah kynnoh ba ki shim pisa na ki kyrtong ïaleh elekshon.
Kane ka dei ka jingshisha, hynrei ym baroh ki nongjied ki long kumta.
Kiba kham ïohnong bha ha ka por elekshon dei kito ki nongpynïaid kam (leader) jong u/ka kyrtong ïaleh elekshon kiba bunsien ki shimti ïa ka kam sam pisa sha ki paidbah.
Bun na kum kita ki ‘leader’ bun ba ki thep pla ïa ka pisa bad ki sam tang katto katne.
Tangba shah tei pop pat u/ka kyrtong ïaleh.
Namar ba ki kyrtong ki lah theh pisa palat ha ka por ïaleh elekshon kim banse ban pynmih kylla ïa kata ka pisa ynda haba ki lah jop elekshon.
Lada ki ïoh shong lei lei ha ka liang synshar bad ïoh bat syndon ïa ka kam myntri te ka jingkhwan myntoi shimet na ki skim paidbah baroh ka long kaba palat liam.
Ka synshar-khadar ha kine ki saw snem ba la leit ki long shisha kaba dap da ka jingkynnoh bam-sap.
Mab ba don ba kdew kti ïa ka sorkar, ka shu phah da ka jingtohkit (inquiry) kaba shu pynthame ïa ngi ki paidbah.
Ha kaba kut baroh kita ki jingtohkit ki long lehnohei namar naduh ba sdang ka jingthmu ban seng ïa kata ka kynhun tohkit hi ruh ka long tang ban shu thied por bad ban pynkylla lang matlah ïangi ki paidbah bad ïa ki nongthoh khubor kiba kdew ïa ki jingduna, jingbakla ka sorkar na ka por sha ka por.
U Phadar Albert Thyrniang uba ju thoh ïa ki artikil ha ki kotkhubor phareng u ju kren pyrshah ïa kiba bun ki jingdkoh ha ka synshar khadar.
U ju kdew ruh ïa ka jingbam sam hapoh ka sorkar MDA kaba pynïaid ïa ka sorkar ha ka jylla bad kaba ïatrei ha kti ha kjat bad ka seng BJP.
Une u Phadar kum uba la aiti lut ïalade ban shakri hok kumba bthah u Jisu Krist u kren pyrshah beit khlem da kyllaiñ ktien than.
Dei kata keiñ ka kamram jong ki nongpynïaid balang.
Ki dei ban sneng ban kraw ïa ki nongbud jong ki ban long kiba peitngor haba jied ïa la u nongthaw-aiñ shisien san snem, namar lada bakla jied, kane ka jylla kan nang sahdien bad ka jingduk ruh kan nang kiew.
Nalor kata ha ka liang ka thoh ka pule ruh ngi la nang hiar kyrdan.
Ha ka liang ka koit ka khiah ngi shem bun ki jingdkoh bad jingbym don ki lad ai jingsumar ha ki nongkyndong jongngi.
Ka kamram jong ki khlieh nongpynïaid balang ka long ban plied lem ïa ki khmat jong ki nongbud jongki bad ban ai jinghikai lem ïa ki ïa kum uei/kaei ki nongthaw-aiñ ki dei ban jied.
Ka Balang Khristan ka dei ban ïaid ha ka dienjat u Khrist uba ym ju riej ban kren ïa ka jingshisha.
U Khrist um ju ïajan bad ki ba long heh long haiñ, u ïajan bad ki rangli ki juki.
U niad ïa ki ummat jongki; u pyntngen ïa ki bad u ai jingkyrmen de ïa ki.
Ha kata ka por ym pat don kata ka rukom synshar ïa kaba hap jied ïa ki nongthaw-aiñ.
La synshar da ki patsha.
Lada dei ba u Khrist u don ha kane ka pyrthei kaba mynta khlem pep un sharai lem ïa ki nongbud jong U bad un ym riej ban kren beit kumba dei.
Un jin da la pynrem ïa ka jingbam sap ki khlieh sorkar kaba khlem jinglehraiñ shuh.
Dei namar ba u Khrist u kren khlem riej ba u la shah pyniap halor diengphna.
Ki nongïalam kane ka juk jongngi mynta pat ki kloi ban ïajan bad ki politishan bad wat ban ïa kanbas elekshon na ka bynta jongki ruh tang namar ba ki dei na kajuh ka Balang.
Ki kyrtong ïaleh pat ki ai jingïarap ia ki Balang da ka pisa ïa kaba ki nongpynïaid ki kam ba ki pyndonkam ha ki kam pynroi hapoh ka Balang.
Ki bapli ki nongbud ki long kum ki blang kiba shu bud matlah khlem da lah ban buh jingkylli na ki nongpynïaid Balang haba ki ïaid ha ka lynti ka bymdei.
Hooid don katto katne ngut kiba dang bud shisha ïa ki jinghikai u Khrist hynrei kiba bun te lah shah pynthame ha ki sbai pyrthei.
Ki dkhot balang Kristan ki la dei ban kyndit bynriew noh bad ban buh ïa ki jingkylli hakhmat ki nongïalam jong ki.
Ka ïingmane kam dei ka ïing ha ka ban kren tang shaphang ka bneng bad shaphang ka jingim ka bymjukut.
Ka ïingmane ha kane ka juk mynta ka dei ka jaka ai jinghikai ïa ki paidbah khnang ba ka jingim jongki ha kane ka pyrthei kan ym jynjar than tang namar ba la tuh noh ïa ki hok jong ki.
Ki paidbah ki dei ban tip ba ki don ïa ka hok ban ïoh ïa ki skul bad ki jaka pule kiba biang wat sha ki shnong kiba kyndong tam eh ruh.
Kumjuh ïa ki jaka sumar.
Ki Balang ki dei ban ai jinghikai ïa ki paidbah kumno ban wad ïa ki jingjubab halor ki jingdkoh trei kam na ki tnad trei kam ka sorkar (department) lyngba ka Right to Information (RTI).
Bun bah ki bym pat tip ïa kane ka hok kaba kongsan tam bad kumno kane ka hok ka pynkup bor ïangi ki paidbah.
Dang ha kine ki khyndiat sngi ba la dep ki nongïalam Balang Khristan hapoh ka kynhun Khasi-Jaintia Church Leaders’ Forum (KJCLF) ki la ïa kynduh ïa ki nongialam seng saiñ pyrthei.
Hynrei ym baroh ki Party ki poi sha kata ka jingkhot.
Don kiba ong ba ki khlem shah khot.
Kata ka jingkhot ka long hana ban kyntu ïa ki nongïalam politiks (political leaders) ba kin wanrah ïa ka synshar khadar kaba khuid bad kaba ïaid beit ïaid ryntih.
Ban ïa kaba ïakynduh ïa ki seng saiñ pyrthei kan kham bha lada ki nongïalam Balang ki ai jinghikai ïa ki nongbud jongki ha kine ki 7 bnai ban wan kumno ba kim dei shuh ban jied ïa ki nongthaw-aiñ kiba lah thoh bria da ka jingbamsap.
Kata kan long ka jingnoh synniang kaba kordor tam na ka liang ki nongïalam Balang.
Shillong, Jylliew 04 : U MLA ka BJP na Shillong South ba dei ruh u Myntri ka tnad Arts and Culture ka sorkar jylla, Bah Sanbor Shullai u la ong ba ka dewbilat ba pyntrei mynta ha Meghalaya kam ïadei met satia namar kat kaba shna shu hap beit.
Kumta halor kane, u la ong ba la donkam ban bujli noh da kawei pat ka jaid dewbilat kata da kaba ailad noh ïa ka BJP ban synshar ïa ka jylla khnang ba kan ym don shuh kano kano ka jinghap ne jingkhyllem.
Katei ka jingkren u Bah Sanbor kadei halor ka jingsakhi ka jong u ïa ka jingkhyllem jong ka Dome jong ka Iingdorbar Thawain ka jylla, ka jingpei um ha Inter State Bus Terminus bad ka jingjulor jong ka surok Mawlai Bypass.
“Kat kaba shna shu hap bad shu khyllem beit, lehse ka dewbilat Meghalaya kam ïadei met, kumta ngi dei ban bujli noh ïa ka dewbilat (sorkar) bad dei ban ailad beit noh ïa ka BJP ban thaw ïa ka sorkar khnang ba kin ym hap shuh," u la ong haba kren bad ki lad pathai khubor.
Nalorkata, u ong ruh ban lait na kine kiei kiei baroh, ki paidbah kim dei satia ban leit kyrshan ïa ki Team A, Team B ne Team C kiba hap ban leit kylla sha ka BJP hynrei ki paidbah ki la dei ban ai jingkyrshan markhmat beit ïa ka BJP khnang ba kan ïoh ban thaw ïa ka sorkar kaba pura bad baroh ka jingkwah jong ki samla, ka jingïakhih ki nonghikai bym ïoh tulop yn sa lah ban pynbeit lut.
U Bah Sanbor u la ong ruh ba kiwei kiwei ki jylla ha thaiñ shatei lam mihngi kiba synshar ka BJP kila ïoh ïa ki Medical College, ki Engineering College bad kiwei kiwei ki College, nangta ki lynti ki syngkien bad ka roi ka par bad ki la ïoh ïa ka dud ka ngap na ka sorkar BJP.
Haba kren pat halor ka jingkynthoh jong u MLA ka BJP na Pynthorumkhrah, Bah AL Hek pyrshah ïa ka rukom treikam jong ka sorkar, na ka liang u Bah Sanbor u la ong, “Ngam lah ban sngewthuh balei u Bah Hek u leh kumne watla u dei uba la ih bha ha ka kam, ha ka por ba u Bah Hek u la long kum u Myntri Sorkar, phin ïohi haba don kano kano ruh un shu sngap jar beit, kumta ki paidbah kidei ban sngewthuh.
Nga kyrpad ruh ïa u Bah Hek ne Bah Mawrie (President BJP Meghalaya) ba nangne shakhmat ym dei shuh ban ai kino kino ki jingkynthoh khlem da ïasyllok shwa bad nga.
Namar ym dei tang u Bah Hek na ka seng BJP, nga ruh nga dei na ka BJP kynthup lang ïa baroh ki dkhot bad ki nongkyrshan ka BJP" ong u Bah Sanbor.
U la ong, u ïahap ïa ka jingkren u President ka NPP Meghalaya u Dr WR Kharlukhi ba lada jïa ba kim sngewtynnadkidei ban iehnoh ïa ka kam kaba ki bat bad ym dei ban weng pat ïa ka jingkyrshan na ka sorkar tad haduh ba ngin da ïoh shwa ïa ka jingbthah na ki nongïalam ka BJP na Delhi.
“Ki nongïalam ka BJP na Delhi kila khot ïa nga bad ïa u Bah Hek ban soi ïa ka jingthoh ban ai jingkyrshan ïa ka sorkar MDA haka jylla, kumta ka jingbthah ruh kadei ban wan hi na kitei ki nongïalam, la nga dei ban weng noh ïa ka jingkyrshan ne ban hiar shuki noh kum u Myntri bad ngan kohnguh beit ïa ka jingbthah ka jongki" ong u Bah Sanbor.
Shillong, Jylliew 5 : Ka sorkar jylla ka la rai ban pynjlan por biang sa shibnai ban ai lad ïa kito kiba thep ïaka Expression of Interest (EoI) na ka bynta ka projek kad liengsuiñ kaba thymmai ha ka jylla.
“ Ngi la rai ban pynjlan por biang sa shibnai ban ailad ïaki kynhun ne seng ban thep ïa ka EoI" ong u myntri ka tnad transport u ma Dasakhiat Lamare.
ïa kane ka rai la shim hadien ba ki don ar ne lai tylli ki kynhun kiba la kyrpad ban pynjlan ïa ka por.
Hadien ba la dep thep ïaka EoI ngin sa bishar ïa ki kot ki sla bad leit peit ruh ïa ka jaka shwa ban shim ïa ka rai.
Hooid kane ka dei ka kam ba kyrkieh hynrei ka sorkar kam kwah ban leh kyrkieh ïoh poi sha kaba bakla ha kaba jied biang ïa ka jaka.
Kham mynshwa ka sorkar ka la rai ban buh ïa ka 15 tarik Jymmang kum ka tarik ba khatduh na ka bynta ka EoI.
Kane ka long hadien ba ka Airport Authority of India (AAI) ka la ai ïaka kaiphod sha ka ïing bishar High Court jongka jylla ba kam long kaba suk ban pynheh bad pynïar ïa ka kad liengsuiñ ha Umroi na ka bynta ban hiar ki liengsuiñ ba heh.
Namar ban pynmadan ïa ki lum sawdong katei ka kad liengsuiñ ruh kam long kaba suk satia.
Kumta ka AAI ka la pynpaw ba donkam ban wad jaka noh shawei na ka bynta ka kad liengsuiñ ba thymmai kaba heh 2000 acre.
Dei halor kane ba ka sorkar ka la khot EoI na ki riew paidbah bad ki la don ruh katto katne ki jaka ba la dep leit jngoh da ki briew sorkar bad kaba khatduh ka shong ha ka AAI ban rai halor ka jaka.
Shillong, Jylliew, 05: U MLA jong ka South Shillong Constituency u Bah Sanbor Shullai uba long ruh u Myntri ka Sorkar Jylla ha ka sngi Saitjaiñ u la plie paidbah ïa ka Park ki heprit ha Mynsaiñ Lumparing ïa kaba la mang lyngba ka Central Atal Mission for Rejuvenation and Urban Transformation (Amrut)-Scheme, 2020-2021 ha ka jinglut kaba T.
26,44,090 lak.
Ïa ka jingrakhe ïa ka sngi pynneh mariang la pynlong da ka MCIC 19th South Shillong da ka jingïatreilang bad ka Lumparing Welfare Society, ka Lumparing Women’s Cultural Society, ka Lumparing Gorkha United Club, ka Lumparing 5 Star Club, ka Lumparing Meghdoot Club Mynsain, Lumparing.
Ïa kane ka Greenery Children Park la plie ha ryngkat ka jingsakhi lang jong ki Rangbah Shnong jong ki shnong kiba hap hapoh u pud u sam jong ka Raid Laban Dorbar, ki nonghikai, ki khynnah skul, ki sengbhalang bad ki nongshong shnong jong ka Greater Lumparing Area.
Hadien kane, la sam ïa ki khusnam sha ki kynhun kiba jop ha ka Traditional and Cultural Dance ba la ïashim bynta ka Khasi Group Dancer ka Seng Khasi Lumparing, ka Nepali Group Dancer jong ka Lumparing Gorkha United Club bad ka Bengali Group Dancer jong ka Lumparing Women’s Cultural Society.
La pynlong ruh ïa ka jingïakop dro na ka bynta ki heprit kiba hapoh 5 snem ka rta ha kaba ïa ki nongjop bad ïa ki nongïashim bynta la sam da ki khusnam kum ka jingpynshlur ïa ki.
Ha kane ka sngi, la sam ruh ïa ka Goodwill Gesture Award-2022 sha baroh ki Dorbar Shnong jong ka Raid Laban Dorbar (Greater Laban Dorbar) bad sha ki kynhun bapher bapher kiba ju ïatreilang na ka bynta ka bha ka miat jong ki paidbah bad ki shakri sorkar kiba la la don bynta bad ka Covid Management Committee ban ïakhun thma pyrshah ïa u khñiang jingpang COVID-19 ha u snem 2020 bad 2021.
Ki nongshah pynkup burom ki long ka Dorbar Shnong Upper Lumparing, ka Dorbar Shnong Riat Laban-Kynjat Phutbol, ka Dorbar Shnong Lower Lumparing, ka Dorbar Shnong Laban, ka Dorbar Shnong Lumshatsngi-Kench’s Trace, ka Dorbar Shnong Madan Laban, ka Dorbar Shnong Kench’s Trace, ka Oxford Hill & Rilbong, ka Lumparing Welfare Society, ka Lumparing Women’s Cultural Society, ka Lumparing Nepali Secondary School, ka Lumparing Vidyapith Secondary School, ka Lumparing 5 Star Club, ka Lumparing Meghdoot Club, ka Lumparing Gorkha United Club.
Ïa kine la pynkup burom da u Bah Sanbor Shullai uba la long kum u Kongsan bad u Rangbah Shnong u Bah HB Wahlang uba la long kum u Symbud Kongsan.
Shillong, Jylliew 5 : U President jongka MPCC u ma Vincent H Pala u la ong ba ka All India Trinamool Congress (AITC) kan long ka party ka ban leh sniew tam ha kane ka election MLA 2023.
“ Ka AITC kan dei ka party ka ban leh sniew tam ha kane ka election MLA 2023 namar kan ym jop palat ïaka 4-6 ngut ki MLA kumba ka paw na ki dak ki shin ba mynta" ong u ma Vincent.
U la ong tangba ki lah ruh ban jop kham bun seat lada ki pynkylla ïa ki rukom treikam jongki namar ka election kan dang long sa 8 bnai ei ei mynta.
U ma Pala u la ong ba ka jingong ba ka AITC kan lehbha na Garo Hills ruh kam dei shisha namar haduh mynta ka AITC kam pat lah ban seng unit sha kylleng namar ki nongkyrshan bad nongïalam ka Congress hi ki khlem bud ïa ki MLA jongki.
Kan long ka election kaba eh bha ïaka AITC bad ngam ïohi ba kin jop bun ngut ki MLA.
U la ïathuh ba ki nongïalam ka Congress kin hiar biang sha ri lum Garo ha kane ka taiew ban wan.
Shillong, Jylliew, 05: Khnang ban ïada bad ban pynneh pynsah ïa ka tyllong um ha ka shnong Umshing-Umjapung Mawlai, ka Khasi Student’s Union (KSU) Mawlai Circle ha ka sngi Saitjaiñ ka la thung kumba 100 tylli ki tynrai dieng.
Kane ka umshyngiar ka dei ka tyllong um kaba kongsan bha bad kaba ju sam umbam umdih sha ki longing jong ka shnong Umshing-Umjapung Mawlai, Shillong, ka shnong kaba la nang roi ha ka jingdon jong ki nongshong shnong.
Khnang ban pynneh pynsah ïa kane ka tyllong um, ka Dorbar Shnong Umshing-Umjapung Mawlai ka la ïasoi da ka soskular ban aiti noh ïa kane ka jaka sha ka Ophis jong u Syiem ka Hima Mylliem bad pynkynriah ïa ki trai jaka kiba don jaka sawdong jong kane ka umshyngiar sha ka Khlaw Syiem kaba dang hap hapoh u pud u sam jong ka shnong Umshing-Umjapung Mawlai.
Ka jingthung jong ka seng ïa kine ki tynrai dieng ka long ruh kum shi bynta ban rakhe ïa ka World Environment Day ne ka sngi ban pynneh pynsah ïa ka mei mariang.
Ha kane ka sngi, ki dkhot jong ka Seng hapoh ka jingïalam jong u President u Samla Biangbor Paliar ki la hiar sa sha ka wah Lai Sdad kaba don harud jong ka surok Mawlai Bypass ban theh ïa ki symbai dohkha haduh lai hajar tylli.
Shwa kane, seng ka la pynlong ïa ka jingïalang kaba lyngkot ha ka shnong Mawkynroh-Umshing ha kaba la ïadonlang u Rangbah Shnong u Bah L.
Nongkhlaw bad kiwei kiwei ki nongkitkam jong ka shnong.
Ka jingieid ïaka Mei Mariang kam dei tang haka sngi Rakhe ïaka World Environment Day, hynrei ka dei ban rung bad ban don ha dohnud bad haka jingim ka jong ngi kaba manla ka Sngi : KSU Mawlai Circle.
U Samla Biangbor Paliar haba kren ha kane ka jingïalang u la pynkynmaw kum ki khun bynriew ngi dei ban sumar khuid bad ïai pynjyrngam ïa ka mei mariang bad kumjuh ruh ngi dei ban kiar na kaba shna ïing hajan rud wah namar kane kan pynrit ïa ki wah bad kan ktah ruh ïa ki dohum dohwah kiba im ha ki wah“Ngin hap long ki nuksa ïa kiwei ba ngin ym dusmon ïa ki sawdong sawkun jong ka mei mariang khnang ban pynneh pynsah kumba ka long bad lada ngi khura than kan long kylla ka jingtim ïaka pateng ka ban sa wan," ula bynrap.
La synran lang ïa ki dkhot jong ka KSU Mawlai Circle da ka jingïashim bynta lang jong u Chairman ka Environment & Cultural Cell ka KSU Sengkmie u Samla Barikular Nongsiej bad ki dkhot jong kane ka kynhun.
Hadien kane, ki dkhot jong ka seng ki la pynkhuid ïa ki jaboh jabaiñ kiba la satah ha shilynter jong ka surok Mawlai Bypass ter ter naduh Mawlai Mawkynroh Umshing shaduh Mawlai Mawïongrim bad wah ruh ïaki jingthoh ki ban long kum ka jinghikai ïa ki paidbah ba kin kiar na kaba bret pathar ïaki jaboh ha kane ka surok khamtam ki ñiut kiba la song bha ha ki plastik kaba pynisaitmet ban peit haba ïaid lyngba kane ka surok bad kaba pyni lehraiñ haba ïohi ki nongjngoh kai pyrthei haba ki ïaid lyngba manla ka sngi.
Ka Seng ka khot bad wer ïa ki paidbah jong ka shnong Mawlai bad ïa ki paidbah na kylleng ba kin kiar na kaba pathar sharud shakiar ïa ki tiar kiba ladep pyndonkam.
Shillong, Jylliew 5 : Hadien ba ki seng bhalang bapher bad kumjuh ruh ka Synjuk ki Nongsynshar Shnong ka Bri u Hynniewtrep (SNSBH) ki la dawa ba ka sorkar ka dei ban sei madan noh ïa ka kaiphod shah siat iap jong u bah Cherishterfield Thangkhiew, General Secretary ba rim ka seng HNLC ha u snem ba la dep, mynta sa u MLA ka Mawlai u bah P.
T Sawkmie u la kyntu jur ïa u Myntri Rangbah ka jylla u Conrad K Sangma ban pynmih paidbah ïa ka kaiphod halor katei ka jingjia kaba la dep aiti sha u da u Nongbishar ba la thongthait uba khlieh ïa ka Commission u Justice T Vaiphei.
Haba kren ha u nongthoh khubor u bah Sawkmie u la ong “ Nga kyntu jur ïa u Myntri Rangbah ban pynmih paidbah noh ïa ka kaiphod namar na ka liang u Nongbishar u la dep aiti ïa ka kaiphod kumta ka sorkar kam dei shuh ban dang pynslem ban pynmih paidbah ïa ka kaiphod khnang ba ki paidbah kin tip shai halor ka jingshah siat iap jong u bah Cherish".
U la ong ba u Justice Vaiphei u la dep tohkit da kaba shim jingthoh ïa ka jingkren bad jingphla kibahaïing hasem, ki nongsakhi bad ki riew paidbah.
Kumta ka sorkar kam dei shuh ban dang pynslem.
“ Ngam kwah ban ïohi ba ki paidbah kin ïamih surok biang na ka bynta ka kaiphod ka la dei ka kamram jongka sorkar hi ban sei paidbah ne pynmih paidbah khnang ban ïashai kdar halor kane ka jingjia namar haduh mynta ki paidbah ki dang sah ha ka umdum kumno la jia ka jingshah siat ïap jong u bah Cherish" ong u bah Sawkmie.
U la ong sa tang arbnai la dap shisnem ka jingshah siat iap jong u bah Cherish hynrei ïa ka jingtohkit wat la dep ban pyndep bad aiti ïa ka kaiphod sha ka sorkar katba ka sorkar pat kam pat pynmih paidbah kumta u kyntu jur ïa u myntri rangbah ban pynmih paidbah shwa ban dap snem ka jingkhlad noh jong u bah Cherish na ka jingjia ka jingshah siat ha la ïing la jong ha Mawlai Kyntonmassar.
Shillong, Jylliew 05 : U nongïalam ka Congress ba dei ruh u MDC ka Mylliem, Bah Ronnie V Lyngdoh u la pynpaw ka jinglyngoh ban ïohi ïa ki party riewlum kiba ha ki saw snem tam ki ïaroh ïa ka sorkar MDA hynrei mynta pat ynda la jan elekshon ki sdang sa ka beiñ kylla.
Haba kren bad ki lad pathai khubor hadien ka final football ha Mylliem, u Bah Ronnie u la ong, “San snem duna phi la kyrsum lang ha ka jyrsieh mynta pat phi pyrshang ban kynnoh ïa kiwei.
Lada phi sngew kumta kumba ong ka UDP ba tieng President’s Rule hynrei lada ka poi haduh uta u pud ba ki paidbah ki jynjar ka la bha ba wan President’s Rule balei phi tieng.
"Shuh shuh utei u nongmihkhmat uba dei ruh u Myntri barim ka sorkar jylla u ong ruh ba katei ka jingkren ki heh UDP kadei tang ban shu ai daw khlem nongrim.
“Kane ka paw ba ki nongïalam ka Party bad ki MLA kim don ka jingsngewthuh jingmut.
Te ki tieng lada ki kwah ban weng na ka sorkar ki MLA pat kim treh.
Nga tharai kadei kata kumta ki la shu tap eitmiaw noh ïoh ka wan ka President’s Rule," bynrap shuh shuh u Bah Ronnie.
Nalorkata u ong ruh ba mynta ha ka sorkar jylla ki don 48 ngut ki MLA kumta lada ka UDP kaba don 9 ngut ka weng noh, ka sorkar ka dang skhem namar ka don sa 39 ngut.
“Lada mih noh ki 9ngut ka sorkar kam pat khyllem.
Kumta lada ki kwah shisha ban leh ki la dei ban pynpaw naduh shisnem ba ki thaw lang ïa ka sorkar.
Hynrei mynta ba la jan kut ka samoi phin kyntait ba phi khlem don bynta, " ong u Bah Ronnie da kaba bynrap ba ki UDP ki dei ban kynmaw ba kim lah satia ban thet kti ha baroh ki rukom treikam jong kane ka sorkar.
U la ong ruh ba ki paidbah ki dei kiba la stad bad kin sa bishar bad ai ka rai ha u 2023.
Khliehriat, Jylliew, 5: Ka Sorkar Jylla mynta ka kynti ka la bynshet biang ha ka Trinity Implex Internationl, Delhi, ban pynkhuid sa ïa ka wah Kyrhuhkhla bad ka Wah Lunar ki ar tylli ki wah kiba la shah pynjngut kaba lah ban long lehse na ka daw jong ka jingjur shaba palat ka jingtih dewïong lane ka jingpyntuid jaboh jong ki Karkhana kiba don ha u pud u sam jong ka East Jaiñtia Hills District.
Ban pynkhuid ïa kine ki ar tylli ki wah da kaba thung ïa u Algae, u Myntri ka tnat Forest & Environment u James PK Sangma ha ka sngi Saitjaiñ u la plie paidbah ar tylli ki pilot project kiba kynthup ïa kawei ka projek ban pynkhuid ïa ka wah ha Umsyllih ba la tip kum ka “Restoration of Kyrhuhkhla and Lunar Rivers’ da kaba pyndonkam da ka Phycoremediation Technology bad kawei pat ka dei ka projek kaba la tip kum ka “Reclamation of Coal mining-affected land through Afforestation" ba la pynlong ha Pohskhen, Khliehriat East.
Ka ka jingpynbna ïa kine ki pilot projek ka long kum shi bynta ban rakhe ïa ka sngi pynneh mariang hapoh ka Jylla.
U James PK Sangma haba kren kum u Kongsan ha ka jingïalang kaba la long ha Umsyllih bad ha Khliehriat West Community Hall, u la ong, hadien ba la lap ba ka pilot project kaba pynkhuid wah kaba don ha wah Lukha ka long kaba jop, kumta la pynheh shuh shuh da kaba shim ïa ka sienjam ban pynkhuid sa ïa ka wah Kyrhuh Khla bad ka wah Lunar.
Kumba la batai da u Scientist jong ka Trinity Implex Internationl, Delhi ba na ka mariang hi yn pynbha ïa ka mariang da kaba pyndonkam tang da u Algae ban pynkhuid ïa ka wah.
“Ngin nym ieh ne pynkut noh tang hangne, hynrei ngi khmihlynti ban pynkhuid sa ïa kiwei kiwei pat ki wah kiba la sniew bad kylla acid" ong u James Sangma.
U Principal Chief Conservator of Forest (PCCF) u Bah B.
K.
Lyngwa haba kren khyndiat shaphang ka jingrakhe ïa ka sngi pynneh pynsah ïa ka mei mariang, u la ong, “kane ka sngi rakhe ha East Jaiñtia Hills District ka pynsah kynmaw naba baroh shi katta ki snem haba ngi rakhe ïa ka sngi pynneh mariang ngi la leh klet shibun ki phang bad bun ki jingeh ba ngi ïakynduh, na ka daw ba ngi la pyntngit, pynjulor bad shim palat na ka mariang.
"Haba pan ïa ka jingïatreilang jong ki paidbah ban ïada ïa ka mariang, ula pynkynmaw ïa ki kaiphot jong ka United Nation kaba pyni ba ki briew ki la pyndonkam palat ïa kiei kiei ban ïa ka mei ramew ka lah ban pyndap“Ha Meghalaya ka don ka jingong ba 70% ka dap da ki khlaw hynrei ka jingrben jong ki khlaw kam long ryntih don ki khlaw kiba rben don kiba stang, watla katta ruh ka jingdon kine ki khlaw ka la ïarap, ngi la sdang mynta ban thungdieng ha kito ki jaka kiba la shah ktah ha ka jingtih dewïong ki bym lah shuh khlem ka jingïarap ki tnat ba dei peit ban seisoh biang jong ka khyndew na ka bynta kine ladep thung haduh 9 lak tylli ki tynrai dieng ha baroh ki jaka ha rilum Jaiñtia bad ha kiwei kiwei ki district kiba shah ktah ha ka jingtihdewïong," u la ong.
U la ong ba kine ki ar tylli ki projek Phycoremediation Project bad ka projek thung dieng ba la pynbna ha kane ka sngi kin long kiba jop da ka jingïatreilang bad ki paidbah namar kano kano ka projek ka donkam ïa ka jingïatreilang jong ki paidbah.
U Secretary jong ka tnat Mining and Geology, u Bah E.
Kharmalki u la ïathuh ba ka wah Lunar ka ïaid lyngba na ki 25 tylli ki shnong bad ka wah Kyrhuh Khla pat ka ïaid lyngba ïa ki 6 tylli ki shnong kumta donkam bha ban don ka jingïatreilang bad ki Waheh Shnong jong kine ki shnong ba kine ki ar tylli ki wah ki tuid namarba ha kane ka projek pynkhuid wah ki Scientist ki donkam ban shna ïa ki pung Algae ha ki jaka bapher bapher bad namarkata ka donkam bha ïa ka jingïatreilang jong ki Dorbar Shnong.
“Nga kyntu ïa ki Dorbar Shnong ba kin aiwai ïa ki jaka sha ka Trinity Implex Internationl, Delhi katba dang donkam namar lada khlem ka jingïatreilang kane ka projek kan shu pynslem ei ïa ka por," ula ong bad bynrap, “nga kyrpad ïa ki Waheh Shnong ba kin ai ka jingïatreilang bad ka Trinity Implex International khnang ba ka kam kan kloi bad kan ïaid beit.
"Shuh shuh u la ïathuh ba hadien katto katne snem yn sa aiti ïa kine ki projek sha ka tnat Forest hynrei ka tnat kan ym lah ban leh lut ïa baroh ki kam hynrei ka dang donkam hi ka jingïatreilang bad ki shnong ki thaw.
U la kyntu ïa u Deputy Commissioner jong ka East Jaiñtia Hills District ba un phah shuh shuh ki jingtyrwa na ka bynta kiwei kiwei ki projek kiba ïadei bad ka jingpynbha ïa ka mariang ha East Jaiñtia Hills.
Ha kane ka jingrakhe ïa ka World Environment Day ba la pynlong da ka tnat Forest & Environment da ka jingïasnoh kti lang jong ka tnat Mining and Geology, Meghlaaya lyngba ka ophis jong u Divisional Forest Officer, Social Forestry Division, Jaintia Hills, Jowai, la sakhi lang u PCCG& HoFF u Dr.
Manjunatha, Dy.
Director General of Forest ka Imtienla Ao, u Deputy Commissioner jong ka East Jaiñtia Hills District u Abhilash Banarwal, Chief Executive Officer (CEO) ka Trinity Implex International u Sukhdev Singh bad kiwei kiwei.
Shwa ban pynkut, la sam ïa ki khusnam sha ki khynnah skul kiba la jop ha ka jingïakop thoh ese, ïakop dro dur bad ai rong bad thoh slogan.
Hadien kane, u Myntri ka Sorkar Jylla lem bad kiwei kiwei ki la ïashim bynta pat ha kaba thung ïa ki tynrai dieng.
Shillong, Jylliew 05 : Ka Congress ka la kynthoh tyngeh ïa ka sorkar MDA ba ïalam da ka NPP da kaba kynnoh ba kam shym la shimkhia ban pyllait noh ïa ka rukom tih dewïong da ka juk stad saïan, haduh ba mynta bun ki longïing ki la shah ktah lut bad im ha ka duk ka kyrduh khamtam eh ha ka East Jaiñtia Hills kaba don kyrhai u dewïong.
Haba kynthoh ïa kane, u President ka Meghalaya Pradesh Congress Committee, Bah Vincent H Pala u ba dei ruh u MP ka Shillong u la ong, “Ki paidbah ki la pynkhreh ban pdiang ïa katei ka rukom trei, hynrei kane ka sorkar pat ha ka jaka ban shna ïa ki aiñ , ne ai ka jingtyrwa sha Delhi ban pynkylla noh ïa ki kyndon, pynban kam shym la leh ei ei namar kim kwah ïa ka rukom tih dewïong da ka juk stad saïan, kim kwah ïa ka rukoh tih dewïong da ka lynti kaba dei hynrei ki kwah beit ba kan long da ka lynti ka bym dei namar ka pynïohnong ïa ki.
"Utei u heh Congress uba pynkhreh ruh mynta ban ïakhun na Sutnga – Saipung constituency ha ka elekshon MLA kaban sa long shen ha ka jylla u la ong ruh ba ha ka jingleit jngoh ha man ki longïing u la lap ba ka jingkyrduh kadei kaba jur bha ha ka thaiñ kaba don bun bha u dewïong.
Katkum ka jingong jong u, don ki longïing kiba ym don lad wat ban maramot ïa ki longïing ba la jot lane ban tyrwa sha ïa ki nongwan kai ha ki katto katne ki jaka.
U ong ruh ba kito kiba riewspah ki la nang riewspah shuh shuh hynrei kiba nang duk ki la nang syrtok shuh shuh.
U Bah Pala u la ong ruh ba kane kadei kawei na ki dak kaba u la shim ïa ka rai ban wan phai noh sha ka sainpyrthei ha ka jylla khnang ba un lah ban ïarap ïa ki paidbah.
U ong ruh ba ka jingduk kan don beit lada ka sorkar kam shim ki lad ki lynti ban kyntiew ïa ki paidbah lyngba ki polisi ban plie lad ïa ka ïoh ka kot bad ka rukom im jong ki nongshong shnong.
Haba jubab halor ka jingkylli, u la ong, “Nga kmen ban long u MP namar nga tip ban ïakhun ïa ka elekshon MP ka long kaba kham pher lada nujor bad ka elekshon MLA.
Kumta nga la rai ba nga dei ban ïakhun ïa ka elekshon bad nga ruh dei ban long uba shlur ban don bad ki paidbah khamtam haba nga ïohi da la ki jong ki khmat ïa ka jingeh jongki paidbah na ka thaiñ jongnga ba ki kynduh jingeh bad kumta nga dei ban mih ban ïada bad ïakhun ïa ka jingeh ba ki kynduh.
".
Shillong, Jylliew 5 : U President jongka Meghalaya Pradesh Congress Committee (MPCC) u ma Vincent H Pala u la kob ba ka Congress kan jop palat ïa ka 30 ngut ki MLA ha ka election MLA 2023.
U la ong “ Ka party kan pynïakhun na baroh 60 tylli ki constituency bad ym don jingartatien ba kan jop palat ïa ka 30 seat namar na kitei ki 60 constituency ki don haduh 36 bad 37 tylli ki constituency kiba ka Congress ka dang khlaiñ bha" ong u ma Pala.
U la ong ba ka saiñ pyrthei ka long kaba kylla bad ïa kane yn sa ïohi ha kine ki khyndiat bnai ban wan.
U la ong “ Ki paidbah haka jylla mynta ka kynti ki la ngiah hi shoiñ ïa ka National Peoples’ Party (NPP) kaba ïalam ïa kane ka sorkar MDA.
Na kata ka daw ka Congress ha kane ka kynti kan pynïakhun da ki kyrtong kiba dang khuid bad bym don ka jingthoh bria bad kiba la biang ruh ka kyrdan jingpule.
“ Na kata ka daw ngam don jingartatien ba ngin jop palat ïaka 30 ngut ki MLA.
Ka por ruh ka dang kloi than ban ïathuh lypa mano na ki seng saiñ pyrthei ban jop bun eh ha ka election 20203" ong u ma Pala.
“ Ngam ngeit ha ki jingïathuh lypa namar ka election ka dang kham jngai sa kumba 8 bnai ei ei.
U la ai nuksa ruh ïa ka Manipur da kaba ong ba kiba bun kim shym la poi pyrkhat ba ka BJP kan jop bun eh.
U la ong hangne ha Meghalaya ruh kan ym don jingktah ïaka Congress tang namar ba ki MLA jongka ki phet lut namar baroh ki nongïalam kiba mynshwa ki long kum kita ki ksuid" ong u ma PalaU la ong kumne da kaba ai nuksa ïa kawei ka jingïalang ha nongkyndong ba haba kawei ka longkmie ka la kylli na u ma Pala balei ki nongïalam (MLA) ka Congress ki la shah thied lut ha ka sorkar bad phet noh na ka party tang shu shimti ma u ïaka kam President.
La ïeng uwei u tymmen uba la 95 snem ka rta ba u la ong “ Shah ngan jubab ma nga naka bynta uma Pala haba u Joy u don bad ka Congress haba u duwai baroh ki ksuid ki la phet lut bad lehse ngi la wan sha kane ka party namar don kiba duwai hynrei ki ksuid pat ki phet krad lut.
Kumta nga sngewthuh ba teng teng ngim sngewthuh ïa ka plan jong U Blei.
Lehse ka dei ka jingïalam jong u Blei ba kine kiei kiei ki jia ha kane ka jylla Meghalaya khnang ba ki dur khmat kiba thymmai kin ïoh ban mih bujli namar ngi donkam ïa ki briew kiba thymmai, ki jingmut jingpyrkhat kiba thymmai kiba don ka bor jingmut bad jingïohi jngai bad ka dei kane ba ka Congress ruh ka buh thong mynta" ong u ma Pala.
U ma Pala u la ong ka Congress kam dei ban khuslai ïa kiei kiei kiba la jia namar kiei kiei kiba la jia dei ban kmen namar ki ju jia na ka bynta kaba bha tam bad ka dei da ka bor jong U Blei.
Shillong, Jylliew 05 : U Myntri Kampohiing barim ka Jylla ba dei ruh u MLA barim ka Sohïong Bah HDR Lyngdoh ha ka sngi Saitjaiñ u la rai ban kynthih noh sha ka UDP ban pynkhreh na bynta ka elekshon MLA kaban long ha u 2023.
Haba pyntip ïa katei ka rai, u Bah HDR u la ïathuh ba ha katei ka jingïalang kaba la poi baroh 40 tylli ki primary unit jong ka Sohïong Block Congress da kawei ka sur ki la rai ban iehnoh ïa ka Congress ban pynïasoh tylli noh sha ka UDP.
“Baroh ki unit ki la pynbor ïanga ba nga dei ban iehnoh ïa ka Congress bad ban ïakhun noh na ka UDP ha ka elekshon MLA kaban long ha u snem ban wan," ong u Bah HDR.
Katkum ka jingïathuh jong u, katei ka rai ba ki nongïalam jong ka party Congress na Sohïong ki shim kadei namar ki ïohi ba ka Congress kam don jingkyrmen shuh ha kane ka elekshon ban wan.
“Na ka liang jongnga, nga la pdiang ïa ka rai kaba ki nongkyrshan ki tyrwa namar ha kaba khatduh dei ma ki hi kiba ju pynjop ïanga bad ruh kiban pynjop ïanga ha kane ka elekshon ban wan," bynrap shuh shuh utei u MLA barim.
Ki jingtip ba la ïohlum, la ïathuh ba ïa katei ka rai ba ki paidbah ki shim kin sa pyntip pat sha ki bor bahalor jong ka UDP ban leh pat ïa kaba donkam.
Lah ban kdew hangne, ba u Bah HDR Lyngdoh un hap ban ïakhun pyrshah ïa u Bah Samlin Malngiang ba dei ruh u MLA ba mynta jong katei ka thaiñ.
Shillong, Jylliew, 05: Ka Institute of Natural Resources (INR) Meghalaya ka la wanrah ïa kawei ka projek thung phlang Citronella ba la sdang nyngkong eh ha ka shnong Narwan, East Jaiñtia Hills District khnang ban pynbha pat ïa ka khyndew namarba kane ka District ka dei kaba la shah ktah bha na ka jingtih dewïongKa thong jong ka INR ka long ban kyntiew biang ïa ka rep ka riang ha kane ka thaiñ, namar lada jia ba kan poi ka por ba u dewïong un lut noh kan ym buh jingeh ïa ki paidbah lada ki dang phai khmat biang sha ka rep ka riang kum ka lad kamai.
Ka INR ka la pynsdang ïa kane ka projek kum ka jingrakhe ïa ka sngi pynneh pynsah ïa ka mei mariang ne ka World Environment Day kaba la long ha ka sngi Saitjaiñ ha kaba u Myntri ka tnat Forest and Environment u James PK Sangma u la long u Kongsan.
U Scientist jong ka Institute Natural Resources (INR) Meghalaya, u Gunanka D.
