“Ngi la pyrshang ban sngewthuh halor ki jingeh ba ki iakynduh.
Ngi la iakren ia ki mat bapher bapher kiba iadei bad ka jingsam bording", la ong u Sangma.
Haba kylli la ka FTT kan leit wad jingtip na ki stad ki jhad halor kane, u la ong ba ki la wad jingtip shwa na ki stad ki jhad halor kane.
“Ngi borabor ngi wad ia ka jingtip shwa na ki stad ki jhad ban pynshong dor ia ka jingtreikam bad ka jinglong jingman jong ka bording ha kane ka jylla", la ong u nongialam ka NPP.
Shwa ia kane, ka FTT  ka la leit jngoh ia ka Myntdu-Leshka Hydro Electric Project, bad hadien ba la dep jngoh u Dr Mawthoh u la ong ba ka long kaba dang kloi than ban iakren halor ka jingtreikam ka MeCEL.
Shillong,30 Jymmang:Mynta ka sngi ka FKJGP Padu Unit hapoh ka jingialam jong u President u samla Shlur mukhim ki la leit ban ia kynduh ia u SDO jong ka tnad sam bording ka MeECL ba dei peit ia ka Amlarem-Sub-Division halor ka jingkhyllem ki post ilektrik maim line uba don ha ka shnong Padu, bad utei u line u dei uba sam bording sha ki shnong  kum ka Padu, Khong lah,Nongbareh bad Amkoi.
Ka seng ka la kyntu jur ia ka opihs ban shimkhia bad maramot mardor ia utei u line namar ba ka buh jingma ia ki paidbah ba iaid ba ieng na katei ka jaka, katkum ka kyrwoh ba la pyllait da u President samla Shlur Mukhim.
Shillong,30 Jymmang:Sa saw tylli ki seng kiba kynthup ia ka FKJGP, Khliehriat, FKJGP Nar puh, ka seng ki nongniah kali kamai Sumo na Lad rymbai shaduh Badar pur bad ka HNPF, EJH ki la mih shakhmat ban ai ka jingkyrshan ba pura ia ka jingiakhih kaba la khot pyllong da ka ki 17 tylli ki shnong kiba don hapoh ka Dorbar Dong Namchiang, Elaka Narpuh ha ki tarik 4 haduh 7 jong u bnai ban wan.
Na ka liang ki nong ialam jong kitei ki seng ba kynthup ia u President ka FKJGP, Khliehriat East Jaintia Hills ma T.
Rymbai, u ma W.
Swer General Se cretary ka FKJGP Narpuh bad u President ka Tourist Taxi Lad-Rymbai – Badarpur ma Happy Rym bai ki la ong ba kane ka jingiakhih kaba la khot da kitei ki 17 shnong ka long kaba shongnia bad kaba donkam haduh katta katta.
Kine ki rangbah kila ong shuh shuh ba ka jingiehbein ia utei u surok bah NH 44 kala long shaba palat, namar kumba long mynta ym i donlad shuh ban iaid ki kali motor namar bala bun palat sa tang da ki thliew ki syar suda.
Bunsien bunsien kane kala wanrah ia ka jingjia ba sngewsih, kumta kine seng kin ai ka jingkyrshan ba pura ia kane ka jingiakhih.
Na ka liang jong u President ka HNPF, EJH ma Marshall Biam ula pynrem jur ia ka sorkar kaba la shimsting palat ia kane ka kam.
Ula pynrem jur ruh halor ka jing maramot ia ka surok bah ha ki katto katne ki bynta, namar bala shu siang tang da u Shyiap-khyndew bad u maw bad mar sien slap ka um kala kit lut ia u shyiap bad sa tang ki maw kiba la nang pynjur shuh shuh ia ka jingsniew jong une u surok bah.
Une u nongialam seng ula ong ba kane ka dei tang ka jinglehbuittuh jong ka sorkar ban pynsyrwa ei ia ka pisa paidbah khlem da ai jingmyntoi pat ia u paidbah.
Kumta baroh kine ki sawseng kila rai ban ai ka jingkyrshan ba pura ia kane ka jingiakhih jong ka Elaka Narpuh ka ban sdang naduh ka 4 tarik u bnai ban wan.
Shillong,30 Jymmang:Ka jingbym ia sngewthuh jingmut bad ka thma ktien ka la mih hapdeng ki samla pule ka Khasi Student Union, KSU ha Mawlai, katei ka thma ktien ka la poi ruh shaduh u pud ba la mih ka jing kynnoh ‘ksew ba jliah ia la ka prie’ bad ka la mih ruh ka jingiakynnoh ba ki don ki nongialam ka Sengkmie kiba ia iaid ryngkat ryngkat bad u MDC ka Mawlai, bad ki ia sylla ruh kumno ban pynkhyllem ia ka EC ka KSU Mawlai Circle kham tam lei lei ia ka kam President.
Katei ka thma ktien ka la mih hadien ka jingshah sospon jong u  Wanstep Dkhar ( Maji) u wei na ki dkhot ka KSU na Mawlai Nonglum Unit, uba ka seng ka la sospon ia u shipor na ka daw ka jingkynnoh ba u leh shutia mutia ia ka kam pisa tyngka hapoh ka seng.
Shisngi hadien ba ka KSU Mawlai Circle ka la pynbna ba ka la sospon ia utei u dkhot ba na Nonglum Unit, na ka liang ki nongialam seng na Nonglum ki la kyntait ia katei ka rai ka Circle bad ki la kam ba ka dei tang ka jingkynnoh bada utei u President ka seng, u dei u briew u bym ju lap ne shem ba un leh ia kum kitei ki kam.
Halor katei ka jingkam ka Nonglum Unit  u samla Beneslaus Khyriem , u Sport Secretary ka Nonglum Unit bad kumjuh ruh ka Mawlai Circle u la kynnoh ba katei ka jingkam jong ka nonglum ka dei tang ka jingdarapjot ia u soh pyut.
Halor katei ka jingkynnoh hapdeng ki samla KSU, u samla Khyriem u la pynshai ba ha kaba nyngkong eh ha ka jingshisha ka KSU Mawlai Circle ha ka 15 tarik u iaiong ka la pyndam shwa shipor hapoh arbnai ia ki katto katne tylli ki unit kiba don ha Mawlai kynthup ruh ia ka Nonglum Unit namar ka jingleh pyrshah seng ka jong ki, hynrei ka seng kmie ka ong ba kan sa pynbeit ia kane hapoh shitaiew hadien jong ka GEC kaba la long ha ka 15 tarik u jymmang hynrei haduh mynta mynne, kim pat la lah pynbeit bad kane ka la pynsah umdum khamtam ka jingmih kyrteng ka Nonglum Unit ha ki khubor.
U la pynkynmaw ruh ba ha ka EC jong ka Mawlai circle kaba la long ha ka 10 tarik u rymphang, kaba la wan ban ia shong jingialang kumba 20 ngut ki dkhot kynthup    u Dondorlang Khyriem Organising Nonglum Unit, ka  la shim ia ka rai ban sospon shisnem kynthih ia u samla Wanstep namar ki kam shutia pisa tyngka, kane ka rai ka long kumba la leh lem ia kiwei pat ki para dkhot ha ki snem ba la dep, kaba ma ki, ki pdiang ia ka rai ka EC.
, iathuh u samla Beneslaus, uba la pynpaw ruh ka jingsngew phylla ba  ki mih pat bun ki nong kyrshan bad nong iada wat ki katto katne ngut na seng kmie ruh  bad ki la ong ba u la long  Seniority, u Sport Secretary ka KSU Mawlai u la kynnoh ba katei katei ka jngiada ia u samla Wanstep ka pynartatien ioh ba lehse u dei pynban  u lynti ka business jongno re jongno.
Ka kyrwoh na utei u nongialam ka KSU , ka la kynnoh ba kiwei pat kiba kwah ban iada ia utei u samla ba la shah sospon ki lah ban dei ruh kiba la ia don bynta lang ha ka jingleh shutia mutia ha ki kam pisa tyngka.
“Ka jingpynmih kot khubor jong u samla Dondorlang Khyriem bad samla Mac Iver Thabah na Nonglum Unit ka pynpaw ba ki iadon bynta lang ha katei ka kam jakhlia pisa tyngka, khamtam ka jingleh  u samla Dondorlang Khyriem uba la iadon bynta lang ha ka EC 10th/2/14 u la pyniasyriem thik ia lade bad uto u Ksew ba jliah ia la ka jong ka prie.
Kum u nongialam na Unit bad Mawlai Circle nga kyntu ia ka Sengkmie ba kan tuklar mardor ia kane ka bynta  ym ban iashah liang, namar nga la iohsngew ia ka jingiaid sharum shaneng ki katto katne ngut ki Cheap Leader ka Sengkmie ryngkat uwei u MDC (politician) ban Refresh ne pynkhyllem ia ka EC KSU Mawlai Circle khamtam lei ia ka post President" pynkut ka kyrwoh na utei u nongialam ka KSU.
Shillong, 30 Jymmang:Namar ka jingjur ka jingjia ba shah leh bein bad ka jingshah pyndik ki briew na kane ka thain shatei lammihngi ka India kiba sah ha nongbah Delhi, ka sorkar ka la thung ia u chief coordinator uba bat ha ka kyrdan IG bad 11 ngut ki Coordinator na ki district additional CsP/DCsP bad 40 ngut ki nongmihkhmat na ki pulit na ki samla pule bad ki nongtrei jong ka North East.
Ia kane ka jingpynbna la pynmih ha kane ka sngi Thohdieng da ka sorkar pdeng ba la ialam da u myntri rangbah ka ri u Narendra Modi.
Ki pulit kin pynlong ia ka jingialap bad ka jingiatreilang jong baroh ki kyrdan bad kin pynlong ia ki jingialang khah khah bad ki nongmihkhmat na ki samla pule bad ki nongtrei kiba dei na kane ka thain.
La buh ruh ia u helpline number 1093 na ka bynta ki briew jong kane ka thain uba la treikam naduh ka 14 tarik Rymphang bad ka Special cell ha Nanak Pura police station  la buh ia kane na ka bynta ban peit tang ia ki briew kiba dei na kane ka thain NE.
U Joint Commissioner of Police (Training)  la thung kum u Chief Nodal Officer ban peit ia ki jingeh jong ki briew na kane ka thain.
La buh ruh ia ka pulit ophisar kaba nang phareng bha ban peit ia ki jingeh jong ki briew kane ka thain ha katei ka nongbah.
Ia ka website la dep pyntreikam kaba kyrteng ka dpne.
com na ka bynta ban pdiang ia ki jingai jingmut halor ki jingeh jong ki briew na kane ka thain kiba sah ha ka nongbah Delhi.
Shillong, 30 Jymmang:Ka jingpynkylla hak dak ka Meghalaya Board of School Education (MBOSE) ia ka syllabus jong ka klas XI Science ka la ktah jur ia ki nongdie kot hynrei wat ia ki kmie ki kpa kiba ladep thied ia kot jong ki khun jong ki.
Dang shen ka MBOSE ka la pynmih ia ka jingpynbna ba ka la pynkylla ia ka syllabus jong ka XI Science.
Kane ka jingpynkylla syndet ha ka khyllipmat ia ki syllabus ka la pynshaiong ngain ia ki nongdie kot kiba ladep buh thup lypa ia ki kot science XI ba la thied na ki kompeni.
Katkum ka jingtip ba la iohlum la iathuh ba la don bun ki kmie ki kpa jong ki skul ba ladep thied ia ki kot mar iamih ka resol namar kim shym tip lypa ia ka jingthmu jong ka MBOSE ban pynkylla ia ki kot pule.
“Namar kane ka jingpynkylla ka MBOSE ia ki kot pule ka la wanrah kajingduhnong da ki lak tyngka", la ong uwei na ki nongdie kot.
Ka jingpynkylla syndet ha ka khyllip mat ka long kumba la shet ia ki khynnah pule, bad ki kmie kpa namar ba ki la dep thied ia ki kot jongki kiba rem dor bha.
Ha ka jingiakren, bun ki la ong ba ka jingleh ka MBOSE kam dei kaba biang ban shu pynkylla khlem da ai ka jingtip ne ka jingpynbna kaba biang por.
Ka dor jong ki kot saian kynthup ka Physic, Chemistry, Biology naduh ka kot pule bad praktikal ka la kot sha ka T.
1065 tyngka eiei bad mynta bun kiba la dep thied, ki hap ban shu die kilo ei kha-ma-kha.
Bun kim sngewthuh shuh kaei kane ka jingleh ka MBOSE ban pynkylla ia ka syllabus tang hapdeng shi taiew eiei ban sdang ka klas bad ki la pynpaw ba ka dei ka  jingleh khohreh khlem da pynshong nongrim bha.
“Lada ka mut ban leh kumne, ka MBOSE ka la dei ban ai jingpynbna lypa  katto katne bnai shwa ban mih ka result khnang ba ki kmie ki kpa bad ki nongdie kot ruh, kin tip ban leh ia kaba donkam", la ong shuh shuh une u nongdie kot uba la pynpaw ia ka jingbym sngew iahap ia ka rukom leh ka MBOSE.
Katkum ka jingtip, wat ka seng ki nongdie kot ha kane ka jylla ruh,  ki la ai jingthoh sha ka MeBOSE halor kane ka bynta.
Hynrei kaba kham lyngngoh shuh shuh ka long ba haduh mynta, ka MBOSE kam shym la pynbna ne ai jingtip ia ka syllabus thymmai na ka bynta ki klas XI Science bad kane ka la pynlyngngoh shuh shuh ia ki kmie ki kpa, ki nonghikai bad kan buh jingeh ia ki khynnah pule ruh.
Ka shiteng ka snem ka la iaid bad ka jingioh ban pule kot kan long kaba lyngkot bha ha kaba ki khynnah kin sah ha ka jingeh.
Bun ki sngew ba lada ka MBOSE kan ai thymmai ia ka syllabus ka lah ban buh biang ia ka jingeh ban ioh ia ki kot pule namar ba kan slem naba kan shim por ban phah shon.
Khliehriat,30 Jymmang:Ka Seng Southen Border Youth Welfare Association Central Body (SBYWA-CB)  hapoh ka jingialam u General Secy jong ka Seng  u Samla L Talang bad ryngkat ki dkhot jong ka Seng ka la hiar jurip sha ki thain Khappud India-Bangladesh kaba kynthup ia ki Shnong kum ka Shnong Hingaria, Huroi,Lai Long Lahalein bad kiwei de ki Shnong  Khappud jong ka thain Southern Border Area, East Jaintia Hill District-Meghalaya.
Ha ka jingiathuh utei u nongialam jong ka Seng thain Border, u ong “Katno ka jingsynei bad pangnud haba peit ia ki Nongshongshnong jong katei ka thain khappud(Border) kiba dangsah ha jingdum khlem ding ilektrik  bad kiba dang Shah ieh bein ha ki kam pynroi jong ka Sorkar Meghalaya-India khamtam ha ka liang ka Surok tang ban leit ban wan ruh ka shitom bha namar ka  Surok sha kane ka thain ka dang long bad sah hi ha ka Surok Khyndew kum mynba rim ba jah", la ong utei u nongialam Seng.
Ha ka juh ka por u la ong ruh ba ka don  ka jingtwa Khyndew bad ki thliew  ha kane ka Surok khamtam ha kane ka por lyiur kaba jur bha u slap bad  kane ka la buh jingeh bha ia ki nongshongshnong jong kane ka thain ha ka leit iew leit hat, ka khaii ka pateng jong ki, kiba im sngi da kaba khaii ia u kwai bad tympew jong ki sha ki iew ki hat man la ka sngi hynrei wat la katta ruh ki treishitom ban pynpoi ia ki mar ki mata jong ki sha iew sha hat,la ong  u samla Talang katkum ka jingiohi bad lap ia ka jingshisha ha ka jingjurip jong ka Seng.
Shuh shuh u Samla Talang u la ong, kaba buh jingeh tam iaki Nongshongshnong jong kane ka thain Border ka long haka liang ka pang ka shitom khamtam kito kiba shitom jur kaba pynshitom bha ban poi kloi sha ki Jaka ai jingsumar PHC-CHC jong ka Sorkar  namar ki Shnong ba don sha kane ka thain ki jngai palat na ki jaka ai jingsumar (PHC& CHC) bad bunsien hi ki leit sha Bangladash ban leit shim ia ki dawai dashin  bad ban thiah pang ruh namar ka Surok kam long kaba biang sha katei ka thain Khappud naduh ka jingkieng Prang bad ter ter de ki Shnong Border kum ka Hingari, Huroi,Lai Long bad ruh shaduh Sonapur East Jaintia Hills.
Na ka liang ki  Nongialam jong ka Seng SBYWA-Central body ki la ioh ban iakren bad kylli katto katne shaphang ka jingman jinglong haba iadei bad ka shong suk shnogsain ,ka roi ka pa,bad ki wei de ki jingmyntoi jong ki nongshongshnong naki nongialam Shnong(Rangbah bad Secretary Shnong)  jong kitei ki shnong khappud.
Kine ki nongialam Shnongg  ki la pynpaw ha ki nongialam seng, haka liang ka shongsuk shongsain ki danglong kiba shongsuk shongsain bad haka liang ki kam pynroi, ki la pynpaw ba ki dang long kiba sahdien bad shah ieh bein haka Sorkar khamtam ka Surok,light (electric current), tower mobile ruh ym don bad kiwei kiwei de ki jingmyntoi jong ki nongshongshnong bad ia kane la lap ruh ia ka jingshisha da ka seng ha ka jingjurip jong ka.
Na ka liang ka Seng SBYWA-CB ka la pynpaw ia ka jingsngewkhia jur halor kane ka jingsahdien bad shah ieh bein ki thain khappud barabor khamtam ha ka jingiohi bad lap da ki jong ki khmat ia ka jingshisha ia kane.
Haba pynkut ia kane ka kyrwoh jong ka Seng lyngba u President u samla-H.
L.
Tariang,u la ong na ka liang ka Seng,ka buh ia ka jingkyrpang ia u MLA  ka Sutnga-Saipung Constituency bad ia ka sorkar ruh na ka bynta ban peit lem ia ki jingeh jong kane ka thain border khamtam ia ka Surok kaba naduh jingkieng Prang shaduh Sonapur bad kiwei de ki jingmyntoi jong ki.
Shillong, 30 Jymmang:Ka la mih ka jingkyl li na kiba bun la ka projek pynkhuid wah Umkhrah ka KHADC kaba la ialam da ka Executive Committee (EC) kaba rim kan bteng ne em da kane ka EC ba thymmai.
Ka EC u Bah Pyn shngain Syiem ha u 2013, ka la thung ia u maw nongrim ha Wahingdoh ban pynkhuid ia ka wah Umkhrah bad ka la mang ruh T.
50 lak na ka pisa ka Council ba la sam sha ki dorbar shnong kiba don ha phud kane ka wah.
Ha ka jingtwad jing tip u nongthoh khubor ha kane ka EC thymmai ba la ialam da u Bah Ardent M Basaiawmoit, kam da long thikna ba kan iaid ne em namar ba ka jingpyntrei ia kane, kan shong katkum ka jingioh pisa na ka sorkar pdeng lyngba ka Finance Commission ka ri India.
“Ka jingpyntrei ia kane ka projek kan shong katkum ka jingioh pisa", la ong u heh na ka KHADC bad bynrap, ba kane ka kam, yn sa peit hadien ba la dep ka dorbar mang tyngka ka Council kaban long ha u bnai ban wan.
“Ia mynta ngim don pisa, bad ka jingpyn treikam ia kane ka projek kan shong katkum ka jingioh pisa", la bynrap u heh na KHADC.
Katkum ka jingia.
Shillong, 30 Jymmang:Ka jingshong bishar jong ka National Green Tribunal (NGT), kaba dei ban long ha ka 2tarik Jylliew, 2014 ha Shillong, la pynpep noh, ong ka khubor mynta ka sngi.
Na ka jingiakren bad U ma Balius Swer President jong ka Jaintia Coal Miners & Dealers Association (JCMDA), ula iathuh ba ula ioh khubor mynta ka sngi, ba la pynkynriah noh, na ka 2tarik Jylliew, sha ka 9tarik mynta u bnai.
U Ma Balius, u kren diaw mynsiem shibun eh, halor katei ka jingjia bad ka jing pyn kynriah ba kynsan jong ka NGT.
U iathuh ruh ba mynta ka sngi, na ka liang jong ka seng jongki, ki la leit iakynduh ia U Additional Chief Secretery, U Bah Barkos Warjri, ha kaba ki la iakren, na ka bynta ban plie lad ia ki mar kiba la don shabar, hynrei, la iathuh ba U bah Warjri, u la kren shai, ba ka sorkar kam lah ban leh eiei, namar, ba katei ka dei ka rai jong ka kashari.
U Ma Balius, u iathuh ba ki kwah ban iakynduh mynta ka sngi, ia u myntri rangbah bad kumjuh ia U Secretery Rangbah ka Jylla, hynrei, kim shym la ioh lad satia, ban iakynduh, namar ba kim don ha Shillong.
Ha kajuh ka por, la kren diaw da U Ma Balius, ba lada ka sorkar Jylla, kam ailad ban die ia kine ki mar, kiba la don shabar, kumta, ka jingeh, ka long ba u dewiong, uba don da ki lak ton shajrong jong ki par, un sa shu lehnohei lut noh.
“Ka rong ka sniew, ka bor jong ka sulphur, ka hiar noh bad bad lada wan sa u slap uba heh, un rong noh bad kan ktah ia ki wah ki um, kiba don shajan jong kitei ki jaka buh dewiong" ong utei u nongialam ki trai par dewiong.
U Ma Balius, u kren diaw mynsiem jur ruh ia kane ka jingleh ba kyndit jong ka NGT, da kaba u ong “Ka NGT, ka ialehkai bad u paidbah bad ka khein tad dor ia ka Jylla jongngi".
Kaba la kren sngewkhia da utei u nongialam, ka long ba ka seng, ka la shim jingkitkhlieh ban ap haduh ka 2tarik Jylliew, hynrei, mynta, haba la nang pynjlan shuh ia ka sngi jingshong bishar bad lada jia ba u paidbah, u khih bitar, kan long kaba eh ia ka seng, ba kan pynthanda bad u da ong shuh shuh “Ka sorkar bad ka NGT, kin hap ban kitkhlieh".
Shillong,30 Jymmang:Ki runar ki bym lah ban ithuh ki la rahbor bad pyniap ia u para jong uwei u pulit, katei ka jingjia ka la jia ha sor Tura ha ka miet sngi palei.
La lap ia ka met iap jong utei u samla ba dang 26 snem karta na kawei ka jaka bam khana, kaba ha khapsor ka nongbah Tura, la lap ia ka met iap ha ka por 10:30 baje mynhynnin ka miet.
Utei u para jong u pulit u la jah klep na jaka ieng auto na iew Tura ha ka por 7:20 baje jong ka miet sngi palei.
Katkum ki lad khu bor, la iathuh ba la ioh sngew ia ka jingsawa suloi najan katei ka jaka bam khana ha Pelga Dare, bad katei ka jingsawa ka la pynlong ia ki pulit ban sdang ka jingleit wad.
Katei ka jaka ka dei kaba khring bha ia ki nong shangkai pyngngad bad ka don tang kumba 12 kilo mitar ka jingjngai na sorbah Tura.
Ha katei ka jingleit wad, ki pulit ki la lap ia ka metiap jong utei u samla ryngkat bad ka auto Rickshaw jong u kaba pynieng hangta, utei u samla u la shah mait da ka wait na khlieh jong u, bad ki la don ki dak mynsaw ha ki bynta ka met.
La pyniap ia utei u samla uba shong bas ah ha kawei na ki dong jong ka sor Tura da kaba ar kuli.
Ki lad khubor ki la iathuh ba ki pulit kim treh ban kren eiei halor ki dak mynsaw jong utei u samla bad ki la ong ba haduh myngta ki dang ap ia ka kaiphod jong ka Post  Mortem.
U SP ka  West Garo Hills u Mukesh Singh u la ong  “Ngi dang tohkit ia katei ka jingjia na baroh ki liang" Haba kynthoh ba katei ka jingiap ka dei ka jingsniewbok u Singh u la ong “Ka long kaba pangnud ba utei u samla u la shu duh ei la ka jingim ha ka por bym poi pyrkhat".
Lah ban kdew ba katei ka jingjia ka la jia tang hadien shisngi ba ka A’chik National Volunteer’s Council (ANVC-B) ka la phah shithi sha u Myntri ka tnad pohing ka sorkar pdeng da kaba jer kyrteng ia u pulit uba la kynnoh ba dei uba pynshitom ia u Balsan Marak , u samla uba la iap ha ka 20 tarik u jymmang, ha Hospital sorkar kaba u dang don hapoh ka jingtohkit ka kashari.
Halor katei ka jingjia ka la mih ka jingkren pangnud na ki bahaing hasem jong utei u para u pulit ba la shah pyniap, ha kaba ki la ong “Ka dei kaba sniewbok ba haba ki lehnoh ki pyniap briew ki sengbhalang kim patiaw ban sngewlem lane ban leit jngoh ia ki bahaing hasem" ong ki bahaing bym paw ban pynpaw kyrteng.
Kitei ki jingjia ki pyni ia ki dak ki jingshyrkhei ha Ri-Lum Garo, ar ki la iap ha along pulit, bad mynta pat sa u para u pulit u la shah siat iap ha ki runar, halor kitei ki jingjia ki la mih ki jingkylli kiba pynshaiong ngain ia u paidbah, hato katei ka dei ka kput ne ki don kiwei pat ki daw ba la jia katei ka jingshah pyniap u para u pulit?.
Shillong, 30 Jymmang:Ka NPP ka la dawa ba ka sorkar ka dei ban thung ia ka jingtohkit kaba laitluid halor ka jingkhlad jong ki ar ngut ha Garo Hills ha kti jong ka ain.
“Ngi kwah ia ka jingtohkit kaba laitluid ban pynlong ia ka jingtohkit ha lor ka jingkhlad jong ki ar ngut ha kti jong ka ain.
Ka jingtohkit ka dei ban khlieh da u nongbishar ka High Court,", la ong u MLA ka NPP u James K Sangma.
U la ong ba kim don ka jingngeit halor ka jingtohkit da ki majistor ba la thung da ka sorkar ban pynshisha ia ka jingjia.
“Ngi tip ba ka jinglap jong kine ki jingtoh jong ka sorkar kim nym ai ia ka jingjia kaba shisha bad kin pyrshang ban iada ia ka sorkar", la ong u Sangma.
U la ong ba ka jing shisha ka long ba kine ki jingkhlad kyndit jong ki ar ngut ha kti ka ain bad don bun kiba iakynduh kum kane ka jingjia hynrei ki khlem paw pyrthei.
‘Kane ka paw namar ka jingtrei borbah jong ki lad pathai khubor bad ki sengbhalang kiba thad madan ia ki kam bymman jong ki briew ka ain sha ki paidbah katkum ka jingshisha", la ong u nongialam ka NPP.
U Sangma u la ong ba ka tnad kam pohiing ka donkam ban pdiang ia kane ka jingshisha bad ka dei ban pynbeit ia ka jingbakla jongka.
‘Ngam tharai ba kan long kaba biang ha ka liang ka sorkar ban buhriah ia ka jingshisha da kaba len jubor ha kum kaneka jingjia kaba la wanrah ia ka jingtieng ia ki paidbah ha ka jylla", la ong.
Haba kdew ia ka kamram jong ki pulit, ban iada bad ai ia ka jingshngain ia ki paidbah, u MLA ka NPP ka long kaba sngewsih ban iohi ba ki pulit ki buhriah na ka jingkitkhlieh bad ki la shim pynban ia ki jingim briew.
“Nga tharai ka tnad pulit ka donkam ban pynbeit bha ia kane ka jingdkoh jongka ban ai jinghikai ia ki pulit ba kin tip haba ki pyntreikam ia ka ain", la ong u Sangma.
U MLA ka NPP u la takrain ruh ia u Myntri Rangbah ka jylla u Mukul Sangma uba bunkam tang sha Delhi.
“U Myntri Rangbah um don ka jingkitkhlieh.
Ngi khmih lynti ba un don ha jylla ha kum kane ka jingjia", la ong u Sangma.
Jaipur,1 Jylliew:Ka jingshah rem kput ha ka elekshon MP Lok Sabha 2014, ka la pynktha khlieh ia ki nongialam ba hakhlieh ka seng Congress, ha kaba la iohi ba jan manla ka sngi ki nongialam ba ha khlieh katei ka seng ki la beh seng bad sos pon ia kiwei pat ki nongialam jong kin a ki jylla bapher bapher, namar ba ki la kynthoh ia u Vice President ka seng u Rahul Gandhi.
Mynta ka sngi u nongialam katei ka seng na   Rajasthan u Bhanwar Lal Sharma u la shah sospon namarba la kynnoh ba u la kren pyrshah ia u Rahul Gandhi, u Sharma u la kynthoh da kaba ong ba u Rahul u la pyndonkam ia ka bor jong u tang namarba u dei na ka longing ki Gandhi, bad um shym la rung sha ka party katkum ki kyndon jong ka jingiabeitlang.
“U Rahul u pyndonkam ia ka bor ba u io tangba u dei na ka longing ki Gandhi, um shym la wan pyniasoh sha ka Party katkum ki kyndon ka jingsngewthuh jingmut lang, ka dei ban don ka jingiasngewthuh paidbah ym lah ban shu lehdonbor dano ne dano, ki nongialam Party ki dei ban pyrkhat ia ka jingiapher hapdeng u Rahul bad ka Priyanka Vadora" ong u Sharma.
Lah ban kdew ba ym tang u Sharma uba la shah sospon na ka seng Congress hynrei u  TH Mustafa ruh u nongialam katei ka Party na Kerela u la shah beh seng , hadien  ba u la ong ba u Rahul u dei u nonglehbiria bad u la dawa ruh ban weng noh ia u na ka kam Vice President lada um hiar shuki “U Rahul u leh kum u nongleh biria , katei ka dei ka daw ba ka Congress ka la shah rem kput ha ka elekshon Lok Sabha, ka kam jong u Myntri Rangbah Duh kam dei ka kam ia lehkai ki khynnah bad ki paidbah ki tip bad dei na kane ka daw ba ki bret ia ka seng Congress ha kane ka elekshon"  ki dei ki jingkren u Mustafa kiba la pynmong ia ki nongialam ba ha khliehduh ka Congress haduh ba ki la beh seng ia u.
Shillong, 1 Jylliew:U  President  jong ka Bharatiya Janata Yova Morcha (BJYM)  jongka seng BJP Megha laya Pradesh u la thung iaki nongkitkam, kyn thup  Vice-President- Samla Manish Rynjah.
Vice-President- Samla Nito Sangma.
General Secretary- Samla Phermanbha War, General Secretary- Samla Silsrang.
N.
Marak.
Secretary- Samla R.
Lapang.
Secretary- Samla Friday Dkhar.
Secretary- Samla Rimiki Law.
Kynthup ia 23 ngut ki Executive Member kiba la jied na kylleng Ki jaka jong ka East Khasi Hills, Ri Bhoi District, Jaintia Hills bad Garo Hills.
Kumban Shu pynkymmaw bad pynshai paidbah ba ka BJYM jong ka seng (party) Ka dei kawei na ki cell kiba piet kyrpang da ki samla na ka bynta jingeh jongki samla ha kano kano ka bynta bad ka thong kaba hakhmat eh hi ka dei ban kyntiew ia ki samla ha ki liang baroh.
Kumta ha kane ka kynti ka mynta ka BJYM (BJP Youth wing) Meghalaya State ka pynpaw ba kum ki Samla ka por kam Shah shuh ban Shong kli kti ban shu sngap bad peitkai  ia ka jingeh ba ki samla ki kynduh na ka por shaka por hynrei ban mih sha khmat ban ia trei lang bad ia tylli lang ban buh ia ka thong naka bynta ban saindur ia ki samla ha ki liang baroh khnang ba ka ri bad ka jaidbynrew  ka kiew ha ki liang baroh pynkut ka kyrwah na u President, Samla Egenstar Kurkalang.
Shillong, 1 Jylliew:Ka Hynniewtrep National Movement (HNM) ka la pyrshah jur ia ka jingpynjot da kaba tih maw, tih khyndew ha Ri-Bhoi.
Ha ka jingpynlait khubor, ka seng ka la ong ba watla ki bor synshar district ki la mana ban nym shah shuh ban tih khyndew ban tih maw hapoh ka district ha ka thain Baridua, Killing, Khanapara, Umtyrnga bad ha kiwei ki jaka, kane ka kam ka nang iaid hi haduh kine ki sngi.
“Kane ka jingtih khyndew ka dang iaid naduh 6 baje mynstep haduh 6 baje janmiet man ka sngi, la ong u Bah V Rozel Mawrie information secretary ka seng bad u sports secretary ka seng Bah S Silverstar Majaw.
Ki la ong ba lada ka sorkar kam leh eiei noh ban khang lad ia kane, kan long ka jingma ia ka mariang ha ka thain Ri-Bhoi bad lada ka sorkar kam leh, ngim banse ban leh hi da ka kam, la byrngem ka HYM.
Shillong, 1 Jylliew:U Rangbah shnong jong ka shnong Kulang kaba hap hapoh jong ka South West Khasi Hills District u Bah C Nong bri, u la ong ba u Ajit Sinha, u ba la u jor sha ki pulit ba ka kurim jong u ka la shah rah bor na katei ka shong ka dei ka kam thok kam shukor, namar ba kum u tei u briew ym don hapoh ka shnong.
Na ka liang jong u Bah Nongbri u la pyntip ia kane sha u Superintendent jong ki pulit ka South West Khasi Hills ba u tei u Ajit Sinha um don hapoh ka shnong Kulang bad kane ka dei tang ka jingpynbud nam ia ka shnong.
Na ka liang jong u Bah Nongbri u la kyntu ia u Superintendent jong ki pulit jong ka South West Khasi Hills District ba u dei ban khot hajir ia u tei u nongujor ban kylli bniah na u ia ka jaka shong ka jong u, namar hapoh Kulang ym don briew da katei ka kyrteng.
La ong ba kum kine ki jingpynbud nam sniew ia ka shnong ka la jia ha ki bnai kiba la dep ha duh ba kala mih ka jingiakynad hapdeng ki jaid bynriew bapher bapher kiba don ha katei ka thain haduh ba kam don shuh ka shong suk shongsain.
U Bah Nongbri u la pynshai ba une u briew u ba la leit ban ai ia ka jingujor sha ki pulit ba ka long jong u ka Sumi Sinha kala shah rah bor ha ki nong bylla um dei u nongshong shnong ka kulang.
Shillong,1 Jylliew:Ka Ri Lyngngam Peoples Council, ka la pynpaw ka jingsngewkhia halor ka hukum ba kyndit ka National Green Tribunal, NGT ban khang tih dewiong, bad katei ka seng ka la ong ba katei ka jinghkang tih dewiong kaba kyndit ka la ktah ia ki pule puthi jong ki khynnah naba ka kam tih dewiong kadei kawei na ki lad pynmih pisa ba ki kmie ki kpa ki lah ban phah skul ia ki khun jong ki.
“Haba la khang ia u dewiong la kumba khang ia ka jingpule" ong ka kyrwoh na ka RLPC kaba la pynpaw ruh ba katei ka hukum ka pynia kynduh jingeh ia ki kmie ki kpa kiba phah skul shabar ia ki khun jong ki, kaba donkam ban siew da ki lak tyngka.
Katei ka seng ka la buh ruh ka jingkyrpad ia ki bor bahalor kum ka sorkar lyngba ka tnad Mining , ka KHADC, JHADC,GHADC ba kin shim khia ban pynbeit kloi ia katei ka kam bad ka NGT, bad ka la buh ruh ka jingkyrpad ia ka NGT ban weng noh ia katei ka hukum.
Ha ka jingialang jong katei ka seng kaba la long ha ka 20 tarik u jymmang ha nongbah Shillong ka la pynpaw ruh ba ka kam tih dewiong ka dei ka kam kaba la sdang la slem bah ha kane ka jylla naduh ka por ka sorkar phareng , kaba la sdang nyngkong ha Sohra bad bud pat sa ha Borsora ha ka por  u Langngad Singh syiem , u Syiem ka Hima Langrin bad ha katei ak por la trei da ka M/S English & CO, bad da katei ka kompeni la pynmih karkhana dewbilat ha Sohra bad kumjuh ruh ka jingthnang shun, ka la ong ruh ba hadien ka jingphet noh ka sorkar phareng naduh u 1947, ia katei ka kam la bteng a ki trai jyla haduh mynta mynne.
Katei ka seng ka la pynpaw ruh, ba ka rai ka NGT ka long kaba pynia kynduh mawsiang ia ki nongkhaii bad ki trai par dewiong, kiba la shim ram na ki bank bapher bapher ban thied Trok, JCB bad kiwei pat ki jinghdonkam ha ka jingtrei dewiong.
Shillong, 1 Jylliew:Ka Khasi Student`s Union (KSU) Shillong Mihngi Circle ka la kyntu ia Executive Member (EM) ba peit ia ka Trade u Bah Latiplang Khar kongor ka Khasi Hills Autonomous District Council (KHADC) ba un leit ban pynlong ia ka jingkhyn ra sha ka thain Nong mensong, Demseiniong bad Pynthorbah namar ba bun ki bar jylla kiba shong dukan beain ha katei ka thain.
U Samla Sonstar Nongkhlaw, President ka Shillong Mihngi Circle  u la png ba ka seng ka sngew ban ai ka jingiaroh ia u Bah Kharkongor uba la nud ban shim ia ka sien jam ban khang kyrdep haduh 37 tylli ki dukan ha Iewduh namar kim don ka trading license.
U la ong ba ka seng kan ai ia ka jingiatreilang ban leit khynra ia ki dukan jong ki bar jylla kiba shong dukan ha Nongmynsong, Demseiniong bad Pynthorbah namar ngi tip shai bad thikhna ba bun na ki bar jylla kiba wan khaii ha kane ka thain kim don satia wat tang ia ka Trading Licence.
U iathuh ruh ba ka Seng ka ladep phah ruh da ka jingthoh sha une u EM incharge ia ka Trade jong ka KHADC ban phah khynra ia ki Trading Licence ha ka thain Nongmynsong, Demseiniong bad Pynthorbah.
`Ngi kyrmen ba kane ka jingkhynra lisen khaii jong ka KHADC kan long ka jingplie lad pat ia ki trai shnong trai muluk ha ka iohkam iohjam lada ka Executive Committee bamynta jong ka KHADC ka ieng skhem ha ka nongrim ban pyndam ia ka lisen khaii jong ki bar jylla ki bym ju wan pynthymmai katkum ka por ba la buh,` u la ong.
Ha kajuh ka por u la ong ba ka Seng kan sam ia ka 1st Maitshaphrang Award sha ki samla pule kiba la pas ha ki eksamin bapher bapher ka ban sa long ha ka 22 tarik, Naitung, 2014.
Ka Seng ka kyntu ia kine ki samla ba kin wan pynpoi ia ki Marksheet ba la xerox sha u Education Secretary ka Shillong Mihngi Circle lane sha ki President bad Secretary jong ki Unit ka Shillong Mihngi Circle.
Jowai, 1 Jylliew:Ka jinglehbor bad jingkyntur pud ka Assam ha baroh ki bynta jong ka jylla Meghalaya ka nangjur nangjur bad halor kane ka phang, ki 12 tylli ki shnong jong ka Elaka Shiliang Myntang, kiba dei ki shnong ki ba markhap bad ka Karbi Anglong District Assam,  kiba im da ka rep ka riang, ki la leit iakynduh ia ka kong Roshan Warjri myntri kam poh iing ha ka 29tarik Jymmang, ha kaba ki la dawa na ka myntri ban buh pulit ha ki jaka jong ka Shiliang Myntang, khnang ban iada na ka jingleh thombor jong ki pulit jong ka Assam.
La ujor ha katei ka jingleit ia kynduh, ba ia ki briew, kiba rep ba riang ha kitei ki jaka rep jongki, la la wan thombor bad kamtrai da ki briew na Assam, ha kaba ki shah pyndik bha,ha ki por ot kba bad ba ki  da bom dashoh ruh ia ki ki khasi pnar kiba leit rep sha ka tei ka jaka khappud ki da leh toh met ruh ia ki kynthei khynnah.
Kine ki dei ki 12 tylli ki shnong ki hap hapoh ka jing peit jong ka Nartiang Investigation Center jong ka Jowai Police Station kaba jngai bha na kine ki shnong kaba hap iaid da ki kynta hapdeng ka surok ba sniew ban ioh pan ki jingiarap na ki bor pulit haba don kam kyrkieh.
La ialam ia katei ka jingleit, da U MDC ka thain Borato, U ma Ri-ioo Sten, ha ryngkat ki katto katne ki nongialem shnong jong kine ki 12 shnong ki la leit buh da ka dorkhas sha katei ka myntri, ha kaba ka la  kular ban buh da ka ktem pulit kaba shipor,  khnang ban wanrah biang ia ka jingshngaiñ ha kate ka thaiñ.
Ka kong Warjri ka la pyntip ru sha u DC bad SP ka West Jaintia hill District ban pynkhreh ia ki jingdon kam khnang ban ioh ai jingiada noh kloi ia ki tei ki pait khasi pnar kiba shong khap pud bad ka Assam.
Shillong, 1 Jylliew:Ka jingialang ha pdeng ka Assam bad ka Meghalaya ki la iamynjur ban peitngor lang ia ki thain khappud jong kine ki ar tylli ki jylla.
La shim ia kane ka rai ha ka jingialang kaba long ha kane ka sngi Thohdieng ha Dispur, Assam.
U heh sorkar ha ka ne ka sngi Saitjain, u la iatuh ba ha ka kyrdan ba nyngkong yn don ki nong mihkhmat na ki Deputy Commissioner, Superintendents of Police, District Forest Officers bad District Council  kiban iakyn duh man ka por shisien ha ka shi bnai ban ai pat ia ka kaiphod sha ka sorkar halor ka jinglong jingman ha ki thain khappud.
Ha ka kyrdan baar, yn don ki ophisar kynthup ia SDPO ne DSP ne ki Inspector bad yn khlieh  ia kane ka kynhun da ki majistor.
“Ki ophisar ha ka kyrdan baar, kin iakynduh man u bnai ne ha kano kano ka por ba don ka jingjia", la ong u heh sorkar bad kane ka lynti ka long ban tem ia kano kano ka jingeh haba ka mih ha kano kano ka por.
Ha kane ka jingia kynduh, ka Meghalaya ka la rah ruh ia ka jingpynthut ki lehnoh KLPT ha shnong Umtleh ha Ri Bhoi District bad ka jingbyr ngem ia ka jingim jong u rangbah shnong.
“Halor kane, na baroh ar liang, ki la rai ban pynlong ia ka jingiaid pahara ha ka thain ban khang lad ia kino kino ki jingjia bad ki SP ki dei ban pyntreikam ia kane ka rai", u la ong.
Ka jingialang ka la iarai ruh ba ki ophisar ki dei ban pyntip sha ka sorkar ban pynthikna ba ki paidbah kim dei ban shah pyndik da kaba pynduh ia ka um, bad kiwei ki jingdonkam.
Nalor ka Block I bad II, ka jylla Meghalaya  ka la iaknieh jaka haduh 12 tylli ki jaka bad ka Assam.
Ha kane ka jingiakyndh ha Dispur, la don ki DCs bad SPs jong ki districts bad la iakam da u Commissioner ka home bad political  jong kine ki jylla.
Na Meghalaya la ialam da u Bah Jopthiaw Lyngdoh bad na Assam u GD Tripathi.
RC PhawaJowai, 1 Jylliew:Ka kam tih  bad shalan dewiong na Jaintia hills bad ha ka jylla Meghlaya hi ka long ka wei na ki lad kamai kaba heh bha kaba la sdang  na ki phewsnem mynshwa.
Kane ka long kawei na ki jait kamai kaba wan rah shibun ka jingmyntoi ia u paitbah bad ruh ia ka sorkar jylla, ia ki ing ki sem ka shnong ka thaw kham tam ha kito ki shnong kiba mih u dewiong ki la iphuh ipheng bad ka ioh ka kot ka nang kiew, katba nang mih ki snem.
Pynban ka jing khang jong ka NGT ban tih bad shalan dewioh, ka ktah shisha ia ki, namar bun na ki ki ong, ba ki la duh ja, namar ba ki la duh ia ka kam kaba ki ju trei, ha kaba kane ka la  ktah naduh u mahajon haduh u nong bylla.
Kiba bun na kito kiba im ha katei ka kam tih dewiong, ki ong ba wat ki nongmih khmat paidbah ruh, ki la jynjar jingmut, ba kim ioh die dewiong shuh bad mynta, ba wat ka iarong tyngka ka District Council bad ka sorkar jylla ruh ka sdang ringsti.
Ha kawei pat ka liang, ki jingshisha ki kdew, ba ha kitei ki phew phew snem jong ka jingtih dewiong, ba ym don ba kynmaw ban iada ia ka mei mariang kaba pyndap pynbiang ia ki jing don kam bad katei ka la ktah ia   kito kiba shong shnong ha ki rudwah kiba im ja  na kaba tong bad khwai dohkha kum ha ka shnong Sunapur,Borkhat, Kharkhan,Pyrsadwar Natbor, Kwator, Dem Lakang, Pdeng wah khynriam, Kharkhana, Pasadwar, Lumpyngngad bad kiwei kiwei kiba mynshwa ki im da kaba khwai doh bad leit die sha iew ban ioh bsa khun; hynrei mynta naduh ba ki wah ki la sniew lut na ba tuid ka um dewiong, ki la duh noh ia ka kamai jakpoh jongki, na ka kam khwai dohkha.
La iathuh ruh ba ka don ka jingkyrduh um dih, kaba jur bha, ha ki bynta jong ka Khliehriat, Lad Rymbai, Bapung, ha kaba ia ka um ban dih, ka donkam ban wan rah na Jowai, lane don kiba wan rah um dih na Shillong, na ka bynta ban ioh ia ka um kaba khuid ban dih.
Shillong,1 jylliew:20 ngut ki Khasi ki la mynsaw jur hadien ba ki shah hiar thma  ha  ki paidbhur ha Nahar Punjee,  ka bynta jong ka  Moulvi Bazar’s Srimangal Upazila kaba don ha Bangladesh.
Katei ka jingshah hiar thma  ka la jia ha ka sngi thohdieng jong ka taiew.
Kat kum ki tyllong khubor ba la ioh lum , la iathuh babun na ki ba mynsaw ki dei kiba la shah tied da ki dieng ba da ki kynja tiar kiba nep.
La iathuh ba na kiba mynsaw, 13 ngut na ki ki dei ki kynthei bad la pynkit ia ki sha Moulvi Bazar Sadar Hospital na bynta ba kin shah  sumar.
La ong ruh ba saw ngut na kitei ki dei kiba la mynsaw jur bad la pynkynriah noh ia iwei na ki  sha Sylhet MAG Osmani Medical College Hospital.
Ki lad khubor ki la iathuh ba katei ka jingjia ka la jia ha ka sngi thohdieng ha ka por 11 baje myn step,  ha kaba kumba 200 ngut ki paid bhur ba la ialam da u Manager kawei ka kper slasha ka  Nahar Tea Garden, kaba baroh shi katta ka la kam ia ka jaka kaba shong ba sah kitei ki Khasi kaba ka jingheh jong ka ka long kumba 200 acres.
La ong ba kitei ki 200 ngut tam ki la tur beit sha  ka shnong  Nahar Punjee ban beh ia ki Khasi ba shong hangtei bad pynthylli ruh ia katei ka jaka.
U bah Dibarmin Pohtam, u assistant Rangbah Shnong ka Nahar Punjee, u la dawa ba ki pulit ki dei ban kem noh mardor ia kitei ki ba la wan ban thombor ia ki Khasi.
“Ngi la shong ha katei ka jaka naduh mynshuwa bad mynta ki la wan kam trai" ong u bah Pohtam.
Katkum ka jingtip ba la ioh lum, la ong ba ki la don haduh 34 ing ki Khasi kiba la shong la sah ha Nahar Punjee, ka shnong kaba don marjan bad katei ka kper slasha , 200 acres ka jaka ka dei kaba la shong la sah da ki Khasi bad kiwei pat ki jaitbynriew rit paid, iathuh u bah Pohtam.
U Bably Talang, general secretary ka KUBORAZ Inter Punjee Development Association jong ki Khasi people, u la dawa ba ka sorkar Bangladesh ka dei ban siew bailut ksan sha baroh ki ba la shah mynsaw bad kiba la shah ktah ha katei ka jingshah thombor.
La ong ba ha katei ka jingleit hiar thma ki nong Bangla ia ki Khasi, ki la pynjulor ruh ia ki dieng kwai ba ki rep ha katei ka jaka , ki Khasi ha katei ka shnong ki dei kiba im na ka rep ka riang.
La iathuh shuh ba utei u Manager ka kper slasha  u la kam ba katei ka jaka ka dei ka jong ki ( kper slasha) hynrei la aknieh jubor pat da ki Khasi bad kiwei pat ki jaitbynriew rit paid  kiba la wan ban shong ban sah hangtei.
U Father Joseph Gomes u dkhot jong ka  Bangladesh Paribesh Andolon (BAPA) kaba don ha  Moulvi Bazar u la pyntip ba katei ka jingshah hiar thma ki jaitbynriew rit paid ka la mih na ka por sha ka por namar ka jingiaknieh jaka.
Na ka liang ki bor, pulit katei ka thain ki la iathtuh ba ki dang tohkit ia katei ka jingjia.
Shillong, 1 Jylliew:“Mynta kiba bun kim tip shuh ia ka dorbar Kur" ong ka Kong Teilinia Thangkhiew, kaba dei ka lamphang jong ka dorbar Khasi District Council.
“Kiba bun kim kwah ban tip ia ka thymmei jong ka kur Lajong" ong biang ka lamphang jong ka dorbar District Council.
“Na Khasi District Council, ngim pat don eiei ha kaba iadei bad ki dorbar kur" la ong ka Kong Thangkhiew, hynrei, ka la sot ia ki kyndon jong ka District Council, ha kaba ka don ka bor, ba kin pynbeit ia ki riti dustur bad ka iathuh ruh, ba mynta ka la pynkhie im biang ia ka komiti, kaba dei ban peit ha ka jingiadei jong ki dustur bad ka jingiadei jong ki kur, kiba don ha u pud u sam jong ka Council.
U bah John Kharshiing , uba dei u nongialam jong ki dorbar Hima Khasi, uba shim bynta ha ka seminar jong ka Seng Kur Rynjah, ha Laitlyngkot hynnin ka sngi, ula iathuh ba ki don 3,363 tylli ki ki kur ha Ri Khasi Jaintia.
Ha kajuh ka por, u iathuh ruh, ba ki ju mih shibun ki jingkylli ha kine ki sngi, ba kumno kat ha ka Hima Mylliem, ki don tang 49ngut ki myntri ne ki Lyngdoh, ki Basan bad nangta tang 30ngut ki lyngdoh ha ka Hima Khyriem bad sha kiwei de ki Hima.
Kaba U Bah John, ula kynthoh, ka long “Ki kur kim tip, la ki nangroi ne nang duh jait".
U bah John, u sngew dei namarkata, ba dei ban don ki ain treikam ia ki 53tylli ki ki Hima kiba don ha Khasi Jaintia hills bad ha kaba kren bynniaw, bas sha Jaintia Hills lei kam don kano kano ka ain kaba iadei bad ki jinglong jingman jong ki kur.
La ai jingmut ruh da U bah John, na ka bynta ban don noh ka jingkhein kaba shisien shisnem jong ki Kur bad ba ia ki Schedule Tribe Certificate, dei ban ai lyngba ka jingmynjur jong ki dorbar Kur.
Na ka liang I Meirad Tngency Rynjah, haba kren ha katei ka Seminar, I shim ba ka jait Rynjah, ka sdang wan paw, hadien jong u jumai bah 1897 bad I iathuh ba ka kur Rynjah, ka don ruh, ia u lyngdoh niam ha ka Hima Khyriem.
La iathuh ba kawei ka dong ha Rynjah, ka dei, na ka kyrteng jong kawei ka thei samla, kaba la shim ba ka dei ka puriblei, kaba wan na Lum Shyllong, kaba la poi shong poi sah ha katei ka shnong bad haduh mynta, la tip kyrteng ia katei ka shnong kum ka Rynjah.
La iathuh ruh, ba ki Mawroh bad ki Rynjah, kim bit satia ban ia poi kha, namar ba katei ka Rynjah, ka poi ia shong ia sah bad uwei uba dei u jait Mawroh ha Rynjah bad la iathuh ruh, ba ka Nongkynrih, ka dei ka thymmei shnong ba nyngkong  eh jong ki jait Rynjah.
Shillong, 1 Jylliew:Uwei u nongbuaid, ula shah kem, katba u dang nguh dang dem, ha uwei u lum jingtep ha Langkyr dem bad haba ki nong shong shnong, ki la iohi, ba utei u briew, u leit ban nguh ban dem, ha ki jing tep bapher bapher, kiba don ha ka jingtep shnong, ki la leit ban  kem ia utei u briew, ha kaba la aiti noh sha ki pulit jong ka Pynursla.
U Bah Marcom Khar budon Rangbah Shnong jong ka Langkyrdem, haba iakren bad U Rupang, u iathuh ba u don tang uwei, uba don ha Lum Jingtep bad la iathuh ba ki don ki para shnong, kiba iohi, ba u nguh u dem ha ki jingtep bapher ha ka por nohsngi mynta ka sngi.
Wat la um shym la pynthikna, ba utei u briew, u dei uba mane ksuid, hynrei, u iathuh ba u dei uba la sma kyiad bad uba ka kyrteng jongu, u dei U Super Tangsong, uba shong ba sah hi ha Langkyrdem.
Hadien ba la kylli na u, ula iathuh ba ki don ruh arngut kiwei pat ki paralok jongu, kiba dih kyiad lang bad kitei ki dei kiba la tip U Rit bad U Bok bad ki bor shnong, ki la shimti ia kitei ki arngut ruh bad aiti ha ki pulit jong ka Pynursla mynta ka janmiet.
Shillong, 1 Jylliew:Ka jingbuhteng jong ka National Green Tribunal (NGT), ban iakren halor ka kam krem khnai, ha ki par dewiong, ka dei tang ka buit pynslem kai, ong ka kyrwoh ba la pynmih da ka HNLC mynta ka sngi.
Ka jingiohi jong ka HNLC, ka long ba kane ka jingbuhteng jong ka NGT, kan long hi thik, kumba ka la rai ka Supreme Court ban khang pom dieng ha u snem 1996.
La ong shuh shuh, ba ha ka 9tarik Jylliew, ka NGT, kan lah ban phah ia ki trai par, ba kin ai jingtip sha ka tnat sorkar, ia ka jingdon jong ki mar, ba la dep sei na krem dewiong bad ha kane ka dur, kan nang pynslem shuh shuh bad kane kan pynsniew lut ia u dewiong, uba don ha ki jaka buh hajan ki par dewiong bad u ban shah pynhiar dor shi kat dei eh.
Ka HNLC, ka la rai namarkata ban weng noh ia ka jingkhot pakhang shnong, jongka ha ka 3tarik Jylliew, kum ka jingsngew khia ia ka jingktah ia ki nongbylla.
Ha kajuh ka khubor, ka HNLC, ka kwah ruh ba dei ban khang shi syndon ia ka jingtrei kam ki kompeni dewbilat ruh ha ki bynta jong ka Khasi bad Jaintia hill ruh kumjuh.
Ha kajuh ka por, ka HNLC, ka khot ka maham, ia ka NGT, ba ha ka jingshong bishar jongka, ha ka 9tarik jylliew 2014, ba ka dei ban shim ia ka rai ban ai kam ia ki briew kiba shong khlem kai, na ka jingsangeh tih dewiong bad lada jia ba kam shim ia katei ka rai, ka HNLC, kan khot da ka jingpakhang shnong, kaba 24 kynta, kaba sdang ha ka por 6baje janmiet jong ka 10tarik Jylliew bad kan kut ha ka por 6baje janmiet jong ka 11tarik Jylliew, ong ka kyrwoh na ka Seng, lyngba U Bah Saiñkupar Nongtraw Publicity Secretary,HNLC.
Shillong,1 Jylliew:Ka North East India Indigenous Peoples Network (NEIIPN) ba kyn thup ia ka Meghalaya Peoples Human Rights Council (MPHRC), Naga Peoples Movement for Human Rights (NPMHR), Indigenous Women’s Forum of Northeast India (IWFNEI), Karbi Human Rights Watch (KHRW), Naga Women’s Union (NWU), Zo Indigenous Forum (ZIF), Sinlung Indigenous Peoples Human Rights organization (SIPHRO), Borok Peoples Human Rights Organisation(BPHRO) bad ka United Naga Council (UNC) bad kiwei pat ki seng kin sa pynlong ia ka jingiasyllok ba kyrpang ha Imphal, Manipur naduh ka 2 haduh 4 tarik mynta u bnai.
“Ka jingmut ba la pynlong ia katei ka jingiasyllok ka long ban sngewthuh ia ka hok jong ki rit paid, bad ruh ban wanrah ka jingiajan hapdeng ki jaitbynriew rit paid jogn ka thain shatei lam Mihngi ba kin tip ia ka hok kyrpang jong ki" ong u bah Dino D.
G.
Dympep, Convenor NEIIPN.
Shillong,1 Jylliew:U bah Ency Shadap,   Organising Secretary ka HANM u la shah byrngem pyniap ha kine ki sngi ba la dep ha ka 17 tarik u jymmang, 2014, ba ia katei ka jingshah byrngem pyniap utei u samla u la leit mudui sha ki pulit ka Khliehriat PS, u Samla Shadap u la shah byrngem  ha ka 17 tarik ha ka por 8.
44 janmiet bad  u la ioh pdiang ia kawei ka telephone bad ka jingthoh lyngkot, na u wei u number phone uba don ia u number +919720879665.
Katkum ka jingtip ba la ioh lum na utei u nongialam ka HANM la iathuh ba utei uba la byrngem ia u, u la pynithuh ialade kum u  Lucas Rymbai ba na ka shnong Ladrymbai (Parma).
Hadien katei ka jingshah byrngem na ka liang u bah Shadap bad kumjuh kiwei pat ki nongialam sengbhalang ki la leit ban ia kynduh ia ki pulit ka Khliehriat bad ki la kyntu ia ki ban kem ia utei u runar uba la byrngem ia u nongialam sengbhalang.
Hynrei kham hadien pat katkum ka khubor pulit la ioh jingtip ba utei u nongbyrngem uba la tip kyrteng kum u Lucas Rymbai u la byrngem ia u bah Shadap da ka nombar phone kaba dei ha ka kyrteng jong u wei u pulit.
Utei u nombar  +919720879665 ka dei ba don ia ka kyrteng jong u Bah kamlang lyngdoh uba trei kam pulit bad mynta u don ha nongbah Delhi jong ka IRBN, hynrei ia katei ka simcard ka jong u  la pyndonkam pat da u Lucas Rymbai uba dang pule hapoh Dehradun,Selaqui international school, ong ka tyllong khubor.
Shillong, 18 Risaw:Ïa ka tarik ban sam ïa ki khusnam sha ki nongjop jong ka jingïakop thoh poitri ka 4th Meghalaya Poetry Competition 2013 la rah shaduh u bnai Naiwieng  na ki daw bym lah kiar.
Ïa ka tarik ba thikna yn sa pyntip pat shaphi baroh.
Kane ka long ka kyrwoh na ka Kong Kong Minimon Laloo ba dei General Secretary ka AIPC Meghalaya Chapter.
Da u Collin WanñiangShait ïohsngew ïa ki Kyntien kyntu ïa ka Jaitbynriew: “trei lut ïa ki kam rit kam ria baroh bad u mynder un ym don Jaka shuh ha Ri jongngi".
Kine ki long shisha ki Kyntien pynkynmaw ïa ka Jaitbynriew ïa kaba la ïai kyntu man ka por – Ha ka Jingshisha kata ka dei ka Stieh ïada bakhlaiñ tam kaba ai Burom ha kajuh ka Por ïa ka Jaitbynriew.
Kum ban shu pynsnoh halor kane, nga sngewdei ban kubur ba la don shisha bun ngut ki Khasi kiba la trei ïa kum kine ki Jait kam mynta – Ka Jingïaroh ha ryngkat ka Kitbok Kitrwiang ïa ki – Ka Jingma kaba lah ban mih nangne ka long ba haba baroh shikatta, ki Khasi ki shait ñiewpoh ïa kito ki Khar Metor kiba pynkhuid ïa ka Sor Shillong bad ïa ki Khar die shana, kyrmen ba ïa kane kajuh ka Jingsngew (mentality) yn ym leit pashat mynta da ki Khasi sha ki Khasi kiba trei ïa kine ki kam.
Lada ngim phikir, ka Jingsngewpher Jait (namar ka Jingtrei) ka lah ban wan rung ha ka imlang sahlang Khasi! Ngi donbok shibun ba ngi don ka Nongmuna trai-ri kaba paw shynna hapdeng jongngi “Ka Mawlynnong"!! Hato dei ki Khar Metor seh kiba la pynlong ïa kane ka Shnong ban ïoh kup ïa ka Burom “Ka Shnong bakhuid tam ha Asia"? – katto katne ki ‘Trip Advisors’ lei ki da thoh “Mawlynnong, ka Shnong bakhuid tam ha Pyrthei" – dei ki Khasi hi kiba la wanrah Burom ïa kane ka Shnong.
Kumne, Don ka Burom ha manla ka Jingtrei.
Khlem ki Nongpynkhuid Sor, ka Nongbah baroh kan sma iwtung; Kumne, kum ka Jingburom ïa kito kiba pynkhuid Sor, la donkam ban kheiñkor ïa ka kam jong ki da ki Kynja Prokram lehburom ha ki Por Khristmas ne ha kano kano ka Aïom lehkmen jong ka Jylla!Nangta don ruh ka Jingïawer: “Wat thied shuh na ki Mynder – boycott lut ïa ki mar ki mata ba die ki Mynder bad sa tang katno u Mynder un phet krad namar un ym sngew phoida shuh ban kamai kajih ha Ri jongngi".
Ka Jingkylli ka wan: Lait noh tang ha ki Basa Doh, Basa Dohkha bad ki Basa die khutia mutia, katno ngut eh kita ki Khasi kiba don ne pynïaid ïa ki Dukan heh (wholesale) ha kaba lah ban jied ïa ki mar ki mata bapher bapher ha ka Dor ruh kaba long “wholesale" na ka bynta ban leit die pateng biang sha Nongkyndong? Nangta lada don ruh kita ki Dukan Khasi, hato phim pat ju ïohmad bad ïohsngew ba ha ki katto katne ki Dukan Khasi (ba shait shong da ki kynja Longkmie), lada phi leit thied Jaiñ – phi jied, phi kynsher bad kynther ban peit bha ïa ka rong, ban peit bha ki suh kumno, bad kumne kumtai – lada ki nongthied ki dei na thaiñ nongkyndong lei, ka Jingkren tohmet na ka trai-dukan: “Wat ym shu kynther kai lada phim kwah thied…nga hap pynbeit biang".
Tang katta ka Buit khaïi (business tactic) u Khasi.
Ah u bapli! Kumta u para Khasi hi un her krad na Dukan Khasi bad un leit thied noh na u MaKhar namar na u, phi lah ban jied ne kynsher, kynther katba mon, u Makhar hi u ïarap ïa phi ban pynkynsher, pynkynther ha ryngkat ki Ktien pynsngewbang ban thied – lada phi pan dor shaba palat ruh u Makhar u ïaleh ban pynjem “manga la duh palat te" – u da sei lut ïa ki Jaiñ na Jaka buh – lada phim thied ruh, u pynbeit biang bad um pyni Jingdom hakhmat kiba wan thied, u da kren tipbriew kum uba don burom bha shisha “Sa donbok mo… Sa wan biang mo".
Ka buit stad khaïi (Business tactic) u Dykhar!!Hato kata ka snap khaïi kam don ha u Khasi? Hato ki Khasi kim lah? Hato jur than ka Jingsarong ha u Khasi? Hato jur than ka Jingïabishni bad Jingpihuiñ? – Ï’u Duk shah kynnoh Nongtuh; Ï’u Riewspah shah kynnoh Nongri Thlen-Taro; lada heh ka Dukan Khasi shah kynnoh ai bih-ai kynbad? Ynnai pynlong salonsar than ïa baroh u Paid Khasi tang na ka daw jong ki khyndiat ngut.
Katba nang bun paid ka Jaitbynriew, hangta nang bun jait ki Khasi.
Lada ngi peit tang na Ïitkhmih wohdong wohnia, ka Sngi kan sep ryngkat hangta.
Lada ngi plie ïa Jynkhangbah kyrmen-jingbha, Pongshai na ki Syrdeng ka rung hangta.
U Khasi u lah beit ban longtrai ha ka Khaïi! Ym ju kha ïa uno uno u briew ryngkat bad ka snap! “Ym ju kha ïa ki Riewkhraw, hynrei la pynlong ïa ki Riewkhraw".
Watla ki don ki snap ki sap jong ki Kmie ki Kpa kiba hiar pateng sha ki khun; watla katta ruh ki khun kin ym lah thaw pyrthei ei ei lada khlem ai lad ïa ki ban pyndonkam ïa kita ki snap ki sap.
Kumne ban ong ba u Khasi um don sap khaïi ka dei tang ka kyntien kai, ka kyntien jong kito kiba peit na ka Ïitkhmih sop-pring; ha ka Jaka ba kin pynkhuid ïa ka pring nalor, ki kynnoh pynban ïa ka Ïitkhmih.
Nga phohbha shaphang kata ka Por ha kaba ki Khasi kin long Kynrad halor ka Khaïi-Pateng ha la kajong ka Ri.
Ban poi sha kata, ka Jaitbynriew ka donkam ïa ki Rangbah kiba lah ban pynïaid pynroi ïa ka khaïi ym tang ha ka shipateng bynriew hynrei ka ban ïai bteng ha ki pateng ban wan – lada ka Khaïi ka kut tang shipateng bynriew, ïa kum kata la hap ban khot “Khaïi-Sahteng" lane “Khaïi-Shiteng" – lada ka nang suhthiet bad purthiet ha ki Khun ki Kti, ïa kum kata ka Khaïi lah ban khot shisha da ka kyrteng “Khaïi-Pateng" – ka Khaïi kaba nang ïai bteng ïai roi ha ki Pateng la Pateng.
Baroh u Briew u don la Sap la Phong,Ka shong kumno ïa ka ban pynurlong;Lada u dei na Sor ne Nongkyndong,Ym shym la kha ïa u ban long Nongkhrong.
Ym myntoi Jingpyrkhat khyndai Umtong,Katba shijam shakhmat phi thait ban prong;Jingpihuiñ phi ïai lum ha la Tyngkong,Phi tih Liewlep lade ryngkat ka Krong.
Lada phi kwah longtrai ha Ri lajong,Ïa Khia ïa Shon Jaitbynriew ban tynrong;Napdeng ki Tum ki Tam kylleng sawdong ,Longtrai Khaïi Pateng da kynmaw dngong.
Da u Collin Wanñiang.
Shillong,18 Risaw:Ka National Institute of Opening Schooling  Board, A-24-25, Institutional Area, Sector – 62, NOIDA – 201309  ka la  pynlong ia ka eksamin kut snem jong ka kaba la sdang naduh ka  17 tarik tarik mynta u bnai  haduh ka 12 tarik u Naiwieng na ka bynta ki klas X bad klas XII.
Katei ka jaka pule ka la ong ba ia ka eksam la buh por ban pynlong naduh ka por 2:30 haduh 5:30 baje janmiet ha kylleng ki jaka ka jylla kaba haKendrya Vidyalaya, Happy Valley, Shillong, Kendriya Vidalaya EAC, Upper Shillong, P.
O: Nonglyer, Mizo Modern Hr.
Sec School, Nongrim Hills, Shillong,  Kendriya Vidyalaya, NEHU Permanent Campus, Mawlai, Tome Memorial Sec.
School, Mooralong, Jowai, West Jaintia Hills, Christ School, Nongsder, Umiam post Office, Dist- Ribhoi, Kendriya Vidyalaya, Tura, PO-Arajmile, Dist-West Garohills, Tura.
Garodubi Higher Sec.
School, Rajabala PO.
, West Garo Hills, Jawahar Novodaya Vidyalaya, Nongstoin, West Khasi Hills.
Ka NIOS ka la buh jingkyrpad ba namar ka pakhang shnong kan ktah ia ki khynnah kiba ia khun ia ki tei ki eksam, ka la kyrpad ban weng noh ia ka pakhang shnong ban ai lad ia ki khynnah ba kin ioh ban thoh ia ki eksam jong ki.
Shillong,18Risaw:Ka North-Eastern Hill University, NEHU ka la kyrpad ban weng noh ia ka pakhang shnong ha ka 22 tarik mynta u bnai da kaba ong ba katei ka sngi ka ia tyngkhuh bad ka XXI Convocation Day ka ban yn pynlong ha ka 22 tarik mynta u bnai.
ka kyrowh na u  Prof.
B.
Myrboh Pro Vice-Chancellor &Chairman, Steering Committee XXI Convocation  ka la iathuh ba ha katei ka sngi kan iarap ia ka skulbah ban pynkup burom ia ki 8000 ngut ki samla pule naduh ki Graduate/Post-Graduate/M.
Phil/Ph.
D Degrees bad ruh ki jingsam khusnam sha ki nongioh khusnam bad ki nongioh takma.
Shillong,18 Risaw:Ka Khun Hynniewtrep National Wakening Movement , KHNAM a la kyntu ia ki dorbar shnong bad ki hima ba kin pyndonkam ia la ka iktiar na ki nongshuh ba wan jar jar, ka la kyntu ruh ia u paid ka Bri u Hynniewtrep ba kin shim ia ka jingkitkhlieh , ryngkat ki seng trei mon sngewbha kiba don hapoh u pud u sam ka Hynniewtrep bad khamtam eh ha kito ki jaka bad ki Dorbar ba ia shong khleh bad kiwei ki jaitbynriew ban husiar ban peitngor bad ban pyntikna ha kum kine ki por ba dang iaid ka jingpyn rung kyrteng ha ka thup jong ka electoral roll.
Ka KHNAM ka la ong ba kam don jingmut ban don ki ain lada ki bym dei hok ki ioh lad ban pynrung kyrteng ha ka electoral roll.
Ka kyrwoh na u working president ka KHNAM u Bah Adilbert Nongrum ka la ong ba  ka la  dawa kyrkieh ban khang lad ia kito ki ba shim kabu  khwan myntoi shimet.
“Ka State bad ka Autonomous District Council kaba dei ka kamram ban ithuh bad pynkup bor ia ki khlieh nongshynshar Hima sima hynrei kim don ka mon ban leh namar ka daw ba ki don ka jingpyrkhat ba rieh" ong ka kyrwoh u Bah Adilbert.
Ka Khnam ka kyntu ruh ia ki Bar jylla kiba shisha ba kin shim lang ka jingkitkhlieh ban ia trei lang ha kaba iadei bad katei ka bynta khnang ban ioh ia ka jingshong suk.
Ka KHNAM ka la maham ba lada  bakla  kan nym shim ka jingkitkhlieh.
“Ka jingsuk kam mut bym don ka thma hynrei kadei ka jinglong kaba ka por ka dawa ia ka rukom pyrkhat  ba bha.
" Pynkut ka kyrwoh na u working President ka KHNAM.
Shillong, 18 Risaw:Hapdeng ka jingduna briew ha ka tnad Civil Defence and Home Guards ka jylla, hynrei na ka liang ka sorkar kam pat weng satia ia ka rai kaba la pyntreikam naduh u snem 2002 ban sa ngeh shwa ia ka jing thung kam ha kane ka tnad.
“Nga la tip ia ka jing khang ban thung kam ha kane ka tnad hynrei ngim pat shim kano kano ka rai ban weng noh ia ka jingkhang ban thungkam ha kane ka tnad" la ong myntri ka tnad Civil Defence and Home Guards u Bah Sniawbhalang Dhar ha kane ka sngi Thohdieng.
Katkum ka jingong u Bah Sniawbhalang, ka sorkar ka la pynmih ia ka hukum ban khang ban thungkam ha kane ka tnad, ka long namar ba ka duna pisa.
“Ngan sa khot ia ka jingialang jong ki ophisar kane ka tnad ban iakren ia kane ka kam, lada long ban weng noh ia ka jingkhang ban pynrung kam ha kane ka tnad", la ong u myntri.
Hynrei ka thymmei khubor ka la ong ba kane ka kam ka sahteng namar ka jingbym shim khia ka sorkar wat ha ka jingshisha ka la don ka jingthmu ban weng noh ha u snem 2011.
La iathuh ba u myntri barim ka tnad  Civil Defence and Home Guards u Augustine D Marak  u la wanrah ia kane ka kam ha ka kynhun myntri.
Ka thymmei khubor sorkar, ka iathuh ba ka tnad Finance ka la mynjur ban khot pynrung kam thymmai hynrei ym lah ban leh namar ba ka tnad kam shym la pynlait pisa na ka bynta ka tulop jong ki nongtrei thymmai ban thung.
“Ka tnad Civil Defence and Home Guards ka la hap ban iakren biang ia kane ka jingeh bad ka tnad Finance department," la ong ka thymmei khubor sorkar.
Ha ka jingshisha ka la don ka jingkyrmen ba ka sorkar kan weng noh ia ka jingkhang ia ka jingpynrung kam ha kane ka tnad hadien kane ka elekshon ba la dep hynrei kam shym la long kumta.
“Ngi sngewthuh ba ka jingdonkam ban weng noh ia ka jingkhang ban pynrung kam ha kane ka tnad namar ba ka dang duna briew bun bad ka shem shitom ban pyndep ia ki kam", la ong ka khubor sorkar.
Ia mynta la don 177 tylli ki kam ba lait ha kane ka tnad  Home Guards Border Wing bad shisien ba la weng ia ka jingmana, lah ban khot jingpynbna ban rung kam ha kane ka tnad.
Ha ka jingshisha, ka long kaba donkam namar ba kane ka tnad ka iadei ban peit ia ki jingjia kiba pher bapher ba iadei bad u paidbah khamtam ba kane ka jylla ka hap ha ka jaka ba jur u jumai ne ka Seismic Zone V.
“Ka long kaba donkam ban pynrung kam da ki briew kiba dang samla ha kane ka tnad ban trei ia ki kam" la ong ka khubor sorkar.
Ia mynta ka don ka tnad ha Jaintia Hills, West Garo Hills bad ha East Khasi Hills katba sha kiwei ki district kam pat don satia.
Shillong,18 Risaw:Mynhynin mynstep,  ki pulit ki la kem ia u nongialam ka FKJGP u Reginald  Thabah , 32 snem karta.
U bah Thabah u dei u Asstn.
Information Secretary ka FKJGP, Central Body.
La kem ia utei u nongialam sengbhalang na Sngithiang, Kyrbom, Maw prem.
U SP ka East Khasi hills Bah M H Kharkrang u la iathuh ba la kem ia utei u nongialam napoh kali kit nongpang ka FKJGP kaba don ia u nombar ML 05 J 3341 ha ka por miet katba  ki dang shang tawiar ban thaw jingkulmar bad ban leh ia ki kam runar.
Shuh shuh ki pulit ki la iathuh ba la leit ialam ia u Bah Thabah sha Ingbishar mynta ka sngi, ha kaba ka ing bishar ka la ai bor ba un shah tohkit 8 sngi ha ki pulit.
Ki pulit ki la kurup ruh ia katei ka kali kit nongpang, kaba la pyndonkam da U bah Reginald.
Lah ban kdew ba ki pulit ki la thwet jur ban kem ia ki nongialam sengbhalang ha kine ki sngi ba jur ka ia khih ILP, ha kaba kim shym la ioh kem ia ki nongialam ba ha khmat ki sengbhalang dei tad mynta ka sien ba nyngkong ba ki la ioh ban kem ia u Asstn.
Information  Secretary ka FKJGP, Central body.
Shillong,18 Risaw:Ki Rangbah shnong  jong ki 12 tylli ki shnong ka Raid Madan Kyrdem, ki la ther tyngeh ia ka kong Agnes Kharshiing , President ka CSWO halor ka jingujor jong ka pyrshah ia u Bah Pholning Makdoh, u Rangbah shnong ka shnong Klew uba dang shu shimti ruh ia ka kam sordar jong ka Raid Madan kyrdem dang ha ka 15 tarik mynta u bnai.
Ki la iathuh ba ka kong Agnes ka la ujor pyrshah ia utei u Rangbah shnong, namar ka jingpom dieng ki trai jaka ha ki bri jong ki.
Haba kren sha ki nongthohkhubor ki 12 Rangbah shnong ki la kynnoh ba ka kong Agnes Kharshiing ka dei tang ka Myrsiang thang shnong, kaba ki la pynshai ba ka mut ba ka dei  pynban kaba wanrah liang hapoh shnong bad kaba long ruh ka daw bah kaba pynmih jingkulmar hapoh shnong.
Shuh shuh haba pynrem jur halor ka jingujor ka President ka CSWO pyrshah ia u Rangbah shnong, ki Rangbah Shnong ki la iathuh ba ka kong Agnes ka la shun gait da kaba pynshoi mano re kiba long kik briew kiba pyrshah ia ka ain shnong.
“Ka kong agnes Kharshiing haduh mynta ka khlem wan jngoh ia ka shnong klew hynrei ka shu ngeit ia ka jingpynshoi  kiwei kiba pyrshah ia ka ain shnong" ong u Bah Simon K.
Mujat Rangbah dong ka shnong klew ha kajuh ka por u Executive member ka Raid.
Katei ka kynhun ki rangbah shnong  hapoh ka jingialam u sordar u Bah Pholning Mawkdoh  ha ryngkat ka jingiadonlang ruh ki 12 rangbah shnong naduh u Secretary ka Raid u Bah A.
Marsharing, Asstn.
Secretary Bah Stephan shadap, u Adviser Bah L.
Dkhar ki la maham tyngeh ia ka kong Agnes ba nangne shakhmat ba kam bit ban ban wan mushlia ia ki kam shnong jong katei ka Raid.
“Ngi maham tyngeh ba kam bit ( Agnes) ban wan mushlia ia ka kam shnong, ne ka CSWO kam bit ban tuklar nangne shakhmat ia ki kam shnong namar ka wanrah pynban iaka jingkulmar bad ka pynmih liang hapoh shnong"  da ka juh ka sur la ban lang ki 12 Rangbah shnong.
Haba pynshai halor ka jingujor ka kong Agnes pyrshah ia u Rangbah Shnong , ki 12 RS ki la ong ba ka dei ka riti pyniaid shnong halor ka khyndew ka shyiap  ha kaba  la sam ia ki dulir sha baroh ki nongshong shnong naduh ka snem 1967 ba sdang ka Raid Madan Kyrdem ha ka por ba dang hap hapoh ka sorkar Assam.
Haba kren sha ki nongthohkhubor katei ka kynhun ka la iathuh ba naduh katei ka por ym shym la don Ri Raid shuh hapoh ka Raid bad ka la dei ka Ri shi ing kaba ka shnong ka la sam bynta lut sha baroh ki nongshong shnong ryngkat ka dulir.
“Ha ka shnong Klew ruh kumjuh la leh kumta , ym don ri raid shuh hynrei tang ka ri shi ing" ong u sordar uba ia thuh ba ia katei ka kam la leh da ki sordar  kiba ha shuwa jong u naduh kitei ki snem, bad ha juh ka por u la pynpaw ruh ka jingsngew lyngngoh ia ka jingshah ujor jong u shuwa ba un shimti ia ka kam sordar kata ha ka 12 tarik mynta u bnai katba u shimti ia ka kam sordar ha ka 15 tarik mynta u bnai, bad u la bat ia ka kam Rangbah shnong ha ka shnong klew la 16 snem kynthih mynta.
Ha kaba ia dei bad katei ka phang ki 12 RS ki la sei ruh ia ki kot ki sla  ba ki nongshong shnong ka shnong Klew ka la pynshisha ba kam dei ka jingai jingbit lane ka jingbthah u sordar ne u rangbah shnong ba kin pom ia ki dieng jong ki hynrei ki la thoh ba ki leh da ka mon sngewbha jong ki hi, ki la pynpaw ruh ka jingsngew lyngngoh ba ha ka jaka ba ka kong Agnes kan ujor ia ki trai jaka ka ujor pynban ia u sordar jong ka Raid.
Haba la kylli lehse ioh ka jingujor ka kong Agnes   ia u sordar ka dei halor ka nongrim ba ma u kum u Rangbah shnong ne sordar u dei ban shim ia ka jingkitkhlieh halor ka jingpom dieng pathar, u Bah Makdoh u la ong ba kum u khlieh ka shnong u don hi ka jingsngewkhia halor ka jingpom dieng tangba haduh mynta um pat ioh hukum na ka district Council ne ka ingbishar ban khang pyrshah ban pom dieng bad u la ong ruh ba ka jingpom dieng  hangtei ka dei katkum ka jingdonkam ki trai jaka kaba ka shnong hi kam lah ban tuklar.
Shillong,18 Risaw:Ka shnong Panaliar ka la pynpaw ia ka jingsngew lyngngoh ia ka jingpynkynriah ka tnad ka koit ka khiah ka sorkar jylla ia ka Civil Hospital, Jowai  sha Ialong.
U Rangbah shnong ka Panaliar u Bah Rana Lakiang,  u ong ba katei ka jingleh ka tnad ka koit ka khiah  ka pynsah umdum ia ka shnong ha kaba  la shu ioh sngew ba ka sorkar ka don jingthmu ban pynkynriah ia ka hospital sha Ialong katba ka shnong  kam shym la ioh jingtip eiei  da ka jingthoh na ka sorkar ia katei ka jingthmu hynrei mynta pat la shu pynkyn riah ia katei ka Civil Hospital sha Ialong  khlem kynjoh ktien na ka bor shnong.
Haba kren sha ki nongthoh khubor mynta ka sngi ha Shillong Press Club, u Rangbah shnong ka Panaliar u la ong ba ha kaba mynnyngkong  hadin ba la ioh sngew ia ki khubor ba ka bor sorkar ka la don jingthmu ban pynkynriah noh ia ka Hospital sha Ialong , kum ka bor shnong ki la leit ban ia kynduh ia  ka Superitendent jong ka tnad a koit ka khiah ha kaba  ki la iathuh ba ha katei ka jingiakynduh ka la kular ia ki ba ki tnad treikam kiba donkam kum ka jaka kha khyllung, jaka ai dawai , jaka sumar khynnah kin neh beit ha katei ka Civil Hospital , Jowai hynrei mynta pat suki suki ki la rah lut pynban ia ki tnad treikam ki ba donkam sha Ialong bad la pynneh tang ia ka jaka buh met iap, ka Blood Bank bad ka T B Clinic , “Ka shnong Panaliar kam dei ka shnong ka ban lum ia ki met iap pyut jong ki met iap ki bym don nongkam ban buh tang ka jaka buh metiap" ong u Rangbah shnong ka Panaliar uba la pynpaw ruh ka jingbitar ia tnad ka koit ka khiah  da kaba ong ba ki la leh lyndet ia a jingiakren bad ka shnong.
Da ka jingsngew diaw mynsiem ia ka jingshah pynkynriah katei ka Civil Hospital sha Ialong ki nongialam shnong jong ka Panaliar kiba la ia wan synran lang ia u rangbah Shnong ki la ong ba ka Civil Hospital ha jowai ka dei ka Hospital kaba la rim bha kaba la shna naduh ka sorkar Assam ha u snem 1942 , bad katei ka Hospital ka la don mynta la 50 snem eiei.
Khlem da bishni ia ka Ialong kaba la ioh ia ka Civil Hospital kitei ki rangbah ki la ong “Ngi pdiang ia ka roi ka par, ngim pyrshah ia ka Ialong hynrei ngi dawa pat ba ka Panaliar, Jowai ruh ka dei ban don ki jingdonkam ia u paidbah".
Ha kaba ia dei bad katei  ka jingpynriah ia ki tnad treikam ba donkam bad ka jingbym sngap ka sorkar ia ka jingkyrpad jong ki kaba ki la phah jingthoh la kumba lai bnai eiei , ka dorbar shnong Panaliar ka la ai por 10 sngi ia ka tnad ka koit ka khiah bad ia ka sorkar jylla ba kan leh eiei halor ki jingdawa jong ki lym kumta kin pyni da ki kam.
Lah ban kdew hangne ba ka dorbar shnong Panaliar katkum ka jingiathuh jong ki , ki la leit ban ia kynduh ruh ia u MLA jong ki, uba long ruh ha kajuh ka por u Myntri Rangbah ba-ar ka jylla u Dr.
RC Laloo ban pynsngew  halor katei ka mat jingdawa jong ki, hynrei ki la ong ba ma u ruh u la kular ba un shimkhia bad ban wanrah ia ka jingdonkam jong ki.
Shillong,18 Risaw:Ki pulit ki la kem ia u Bah Andy Blah, 32 snem karta  halor ka jingjia thang ophis ha Mawsynram  ha ki sngi ba ki sengbhalang ki la pynlong ka jingiakhih.
Ki pulit ki la iathuh ba utei uba la shah kem  u dei u Bill Clerk ba shipor ka ophis ha kaba la ioh jingtip ba u la pyndonkam bakla ia ka pisa jong ka ophis.
Shuh shuh u SP ka East Khasi Hills u la iathuh ba ban buhrieh khnang ban ym lap ia ka jingpyndonkam bakla jong u ia ka pisa u la leh ia kitei ki kam.
New Delhi, 18 Risaw:Ka tnat peit ia ki mar khyndew ba remdor, ka  Archaeological Survey of India’s (ASI), ka la sdang ban tih ia kawei ka jaka, ha kaba la shim, ba ka dei kaba don da kumba shi hajar ton ka ksiar, kaba dei namar ka jingphohsniew jong uwei u Sadhu.
Katei ka dei ha ka kut kaba don ha ka shnong  Dondia Khera, kaba hap ha ka jingsynshar jong U Raja Rao Ram Bux Singh, uba la synshar ha ka spah snem kaba 19 bad ka Unnao, ka jaka jong U Syiem Raja Rao, ka don kumba 50Kilometre na ka nongbah Lucknow.
U Shobhan Sarkar, uwei na ki riewniam ba pawnam ha Uttar Pradesh, ula thoh sha u myntri rangbahduh, ba utei U Syiem, uba la iap, u la wan paw ha ka jingphohsniew jongu, ha kaba ula bthah ba un tih ia katei ka jaka, na mar ba ka don ka ksiar bad ban ai sha ka sorkar India, namar ba mynta ka don ha jingkyrduh pisa kaba jur.
U Narendra Modi, u kandidet myntri rangbahduh jong ka seng BJP, haba kynthoh halor katei ka jingtih ia katei ka ksiar, ula ong “Ka sorkar ka leit tih ia ka ksiar, kaba ki ngeit, ba ka don 1,000ton, tang namar ba don ba phohsniew.
Wan rah noh ia ka pisa kaba la khung da ki nongtuh, kaba don mynta ha Swiss Bank bad katei kan kham kordor ban ia ka shi hajar ton ka ksiar" ong U Modi, haba kren ha ka jingialang jong ki nongtrei jong ka seng BJP ha New Delhi.
Ka jingtih jong ka ASI, la antad, ba kan long 80metre na mihngi sha sepngi bad sa 40metre na shatei shaduh shathie bad kan tih jylliew ban lap ia katei ka ksiar, kaba don ha ka jingphohsniew jong utei u riew niam.
U Shobhan Sarkar, hadien ba ula thoh shithi kham  mynshwa sha u myntri rangbahduh, hynrei, ula thoh biang ruh sa kawei ka shithi biang sha u myntri rangbahduh bad sha U Governor, ka Reserve Bank of India, ha kaba u iathuh ba nalor katei ka ksiar, kaba don shi hajar ton ha Daundia Khera, ka don ruh sa 2,500ton ka ksiar, kaba la buhrieh ha ka shnong Adampur jong ka Fatehpur District bad ula tyrwa ruh ban ai jingiarap T.
10lak ia ka sorkar India, ba kan tih noh ia katei ka jaka ruh.
Shillong, 18 Risaw:Khnang ban pynthikna ba ki ophis kin iaid beit ha ki ar sngi ba khot pynlong pakhang shnong ka seng lehnoh HNLC, ka sorkar ka la pynbna ba kan pynbiang ia ki bos ban iaid na kylleng ki jaka ha sor Shillong.
Ki bus ban pyniaid kin ieng ha man ki jaka bad kin iaid ha kylleng ki jaka jong ka nongbah Shillong naduh ka por 9:30 baje mynstep.
Ki jaka ba la buh kin iaid ka long Happy Valley, Madanrting, Nongthymmai, St Edmund, Dhankheti, Barik, IGP, Rynjah, Pohkseh, Nongrim Hills, Laitumkhrah, Mawiong, Mawlai Mawdatbaki, Mawroh, Goflink, Polo, Mawprem, Motphran, Khyndai Lad, Kashari, Laban, Nongmensong, Demseiniong, Polo, Jawiaw, Riatsamthiah, Umsohsun, Malki, Lawsohtun, Lumparing, Lummawbah, Mawpat, Langkyrding, Lumshyiap, Pynthorbah.
Ha ka jingpynbna ba la pynmih da u duputy commissioner ka East Khasi Hills, la pyntip ruh ba ki bus kin iaid na kitei ki jaka khnang ban kit ia ki nongtrei sorkar ha kitei ki ar sngi kynthih.
Ka HNLC ka la khot pakhang shnong 36 kynta naduh ka 6 baje mynstep ka 21 tarik haduh ka 6 baje janmiet ka 22 tarik ban pyrshah ia ka jingiuh kjat u President ka ri u Pranab Mukherjee ha kane ka jylla.
Shillong, 20 Risaw:Shwa ba u president ka ri u Pranab Mukerjee un wan jngoh ia ka jylla, ki pulit ki la pynjur ia ka jingpahara bad talasi jur ia ki paidbah ki kali ba iaid ba ieng, namar ka jingkhot pakhang shnong ka seng lehnoh ka HNLC ba 36 kynta naduh 6 baje myn step ka 21 tarik haduh 6 baje janmiet ka 22 tarik.
Ki pulit ki la pynjur ia ka jingpahara, khamtam ha ki jaka ban iaid u President bad ki la talasi ruh ia ki paidbah khnang ban pynthikna ba kan ym don kano kano ka  ban lah ban pynwit ia ka jingwan jong u President.
Ka HNLC  ka la khot ia ka pakhang shnong ba 36 kynta ban pyrshah ia ka jingwan u president ka ri bad ka 21 tarik kan dei ruh ka sngi iap jong u Syiem Wickliffe Syiem.
U President un wan poi ha ka nongbah lashai ka sngi Nyngkong un leit ban iadon bynta ha kiba bun ki jingialang kynthup ba un kren ha iing dorbar, un pynkup burom ia ki samla pule ka NEHU bad un leit jngoh ia ka Don Bosco Centre ha Mawlai.
Kum ka dak ban ioh ia ka jingsngew jong ki paidbah halor kane pakhang shnong, ka Informed Conscious and Responsible Existence (ICARE),  kan pynlong ia ka jingiatai lashai ka sngi ha Khyndai Lad bad hadien kan don ka jingiatem iarwai naduh ka por 12 baje janmiet ban pyrshah ia ka pakhang shnong ka HNLC.
Shillong, 18 Risaw:Ka sorkar Jylla, ka pynpaw, ia ka jingsngewkhia kaba jur jongka, halor ka jingkhot pakhang shnong, kaba 36 kynta jong ka HNLC, ha ka 21 & 22tarik Risaw 2013, kaba dei ruh ha ki sngi jong ka jingwan jngoh jong U President ka Ri sha ka nongbah Shillong.
Ka khubor sorkar, ka ong ba ka HNLC, ka dei ka seng, kaba la khein beain, naduh ka 16tarik Naiwieng 2000 bad ka la ju kyntait ban shim bynta ha ki sngi rakhe ba kyrpang, kum ka sngi laitluid bad wat ha ki sngi jong ka jingsynshar paidbah jong ka Ri, da kaba ka ju iai khot pakhang Shnong bad la pynkynmaw, ba ka HNLC, ka la khot ruh ia ki paidbah, ba kin nym shim bynta ha ka elekshon 2013, hynrei u paidbah, ula leit ban thep vote haduh 87.
97percent.
La ong shuh shuh ba ka sorkar ka shim khia shibun halor kane ka jingkhot pakhang shnong, khamtam, da ka seng, kaba la shim ba ka dei ka seng beain.
La ong ruh ba kane ka pakhang shnong, ka dei kaba long pyrshah ia ki samla pule, naba kin don 2hajar ngut ki samla pule, kiba dei ban leit sha katei ka jingleh burom jong ka North Eastern Hills University (NEHU).
Ka sorkar, ka khot ka wer ia u paidbah, namarkata ba kin mih ban pdiang burom ia U President ka Ri, ban pyni ruh ba ka Jylla, kam dei shuh kaba lah ban khanglad da kino kino ki buit pyntieng kohtympan, ong ka kyrwoh na U Under Secretery, Political Department jong ka sorkar Meghalaya.
Shillong, 18 Risaw:Dang shen na ka liang jong ka Meghalaya Pradesh Congress Committee (MPCC), ha ka jingialang kaba iadei bad ka ilekshon MP,  kam shym la shim rai satia ban phah tang uwei u kyrtong MP sha ka All India Congress Committee (AICC), hynrei ka la phah ia ki kyrteng jong baroh 4 ngut ki kyrtong kiba la pan tiket bad kiba kwah ban iakhun ia ka ilekshon MP, 2014, kata u bah Vincent H Pala, Bah John Kharshiing, Bah OL Nongtdu bad u bah Charles Pyngrope.
Haba u nongaikhubor u la pyrshang ban wad jingtip halor ki seng riewlum la kin pynieng kyrtong ne em ha kane ka ilekshon MP ban wan, la sngewthuh ba na ka liang jong ka UDP ka la shim rai ban iakhun ia kane ka ilekshon MP, hynrei ym pat lah ban ioh jingtip thikna la ka HSPDP kaba dei kawei pat ka seng riewlum ba ar ha ka jingbun ki MLA kan iakhun ne em ha kane ka ilekshon MP ban wan.
Haba pyrshang ban wad jingtip halor ka UDP haduh mynta ym pat lah ban pynthikna iano kan pyniakhun, hynrei na ki khubor kiba iajan bad ka UDP la iathuh ba ka UDP kan iakhun beit bad ka lah ruh ban pyniakhun da u bah Paul Lyngdoh, MLA uba dei ruh uwei na ki nongialam barim jong ka Khasi Student Union (KSU).
Haba pyrshang ban wad jingtip halor ka party NPP la ioh jingtip ba na Garo Hills ka la thikna ban iakhun namar ka MP kaba mynta ka dei ka khun jong u Purno A Sangma ka Agatha  Sangma kaba dei na ka party National Congress Party (NCP) bad la sngewthuh shai ba, lada ka Agatha Sangma kan iakhun biang ia kane ka ilekshon MP ban wan kan nym iakhun shuh na ka party NCP, hynrei kan iakhun noh na ka party NPP.
Hynrei haba phai na sha ka Shillong Seat haduh mynta la ong ba ka NPP kam pat shim rai la kan pyniakhun ne em bad kiwei pat ki khubor ki ong ba, ka lah ban kyrshan ia ka UDP.
Kumta haduh mynta ym pat lah ban pynthikna kiei ki kyrtong ki ban iakhun na ka Shillong Seat namar ka Congress ruh kan hap ban ap ia ka rai na ka Delhi la kan ai tiket ia u bah Vincent H Pala (MP), Bah John Kharshiing, Bah OL Nongtdu lane ia u bah Charles Pyngrope bad kiwei pat ki party ruh haduh mynta kim pat pynbna satia ia ki kyrtong ki ban iakhun ia ka ilekshon MP ban wan.
Shillong, 20 Risaw:Ka HNLC, ka pyn paw, ia ka jingsngew pyrshah jongka, halor ka jingleh bym salia jong ka sorkar India, ban khot iakren iasuk bad ka HNLC, na ka bynta ban iakren halor ka jingiadei bad ka mat jong ka jaidbynriew Hynniew trep.
Ka HNLC, ka kyn noh, ba ki jingjia ha kine ki sngi, ki dei namar ka jingleh bym salia jong ki heh Congress bad ka seng, ka ong namarkata, ba kane ka sorkar, ka dei ban kitkhlieh halor kine ki jingjia jong ka jingiakhih bad ia kynad, kaba la jubor ha ka Ri Hynniewtrep ha kine ki Sngi.
Ka HNLC, ha kajuh ka por, ka khot sngewbha ruh ia ki nongialam sengbhalang, kiba la shah beh thong ha ki pulit ka Jylla, ba kin pyniasnoh noh ialade bad ka seng HNLC, na ka bynta ban ialeh da ki ktang suloi pyrshah ia ka sorkar Jylla.
Ka HNLC, ka ong ba ka kyrdan ba la ithuh da ka sorkar ia ki sengbhalang bad ki seng kaikhlaw, kam don jingiapher shuh ha kine ki sngi bad kumta, ka dei ban ia ieng tylli kawei, na ka bynta ka nongrim jong ka Jaitbynriew.
Ka Council, ka kren shuh shuh, ba kam shym la pyrshah satia ki samla pule, hynrei, la kynnoh ba ka sorkar jylla, ka shu pyndonkam ia ki samla pule, tang kum ki langknia ban ioh ther pyrshah ia ka HNLC.
Ka HNLC, ka maham tyngeh ia ki bar jylla baroh, ba kin bat pyrkhing ia ki kyndon jong ka HNLC, lane kin mad ia ki jingjia kiba tyngeh.
“Kane ka dei ka jingjia kaba khraw shibun bad ka HNLC, kan leh da kaba tyngeh".
Ka HNLC, ka kynthah ruh ia ki nongialam jong ka ICARE, ba ka Council, kam shym pyrshah satia ia ki nongbylla, hynrei ka ong ba kitei ki seng, ki la dei ban iakren ia ki riew bamsap, ia ki nongtrei Municipal, kiba kynjat bein ia ki nongdie madan bad ka seng, ka ong ia katei ka seng, ba kam dei ban long arsap, hynrei, ka dei ban iatreilang, na bynta ban iada na ka jingjah syndon jong ka jaidbynriew Hynniewtrep,ong ka khubor na U bah  Saiñkupar Nongtraw Publicity Secretary, HNLC.
Shillong,20 Risaw:Ka HANM Khlieh riat Circle ka la kynnoh ba ka rukom treikam ka seng Congress ka pyni shai ba katei ka seng ka kwah ban pynkylla rit paid ia ki trai Ri bad ban pynkylla heh paid ia ki bar jylla bad ka la ong ba kane ka la paw shai wat ha ka sain hima sima, ha kaba ka la ong ruh ba ha Meghalaya wat ki bym dei ki achik ruh ki ioh ban long MLA, ka HANM ka la kdew ruh ba katei ka jingjia ka la jia ha ka jylla Tripura ha kaba ki  MLA trai Ri ki don tang kumba shi pawa  ha Ing dorbar Thaw-ain ka jylla Tripura.
Haba ban jur ba ka ILP ka long kaba donkam eh ha kane ka jylla ka HANM ka la kdew nuksa ruh ia ka jylla Nagaland bad Mizoram ki jylla kiba don ia ka ILP ha kaba ki bym dei ki trai jaka wat la ki dei ki riewlum ruh kim lah ban thied jaka ha kitei ki jylla.
Ka HANM  ha ka kyrwoh ba la pyllait da u Samla Sambormi Lyngdoh president ka seng u la ong ba ka seng ka don ka jingiohi jngai ba lada ka ILP kam treikam ka nongbah Shillong kan sa kylla kum ka nongbah Agartala kaba la long khlieh da ki bar jylla.
Jerusalem, 20 Risaw:Ka Israel, ka la shah ia ki 899ngut ki Jew kiba na Manipur bad Mizoram, kiba dei na ka jaitbynriew.
Ka jingiakynduh jong ka  kynhun myntri ha ka taiew ba ladep, ka la mynjur ia katei ka Bnei Menashe, ba kan shong kan sah noh ha Israel, ha kaba la khmih lynti, ba katei ka kynhun ba nyng kong jong kitei ki jaitbyn riew kan wan leit poi, ha kaba kut jong une u snem.
Ka jaitbynriew Bnei Menashe,ba la tip kum ki khun jong ka  Menashe, ka dei ka jaitbynriew, kaba don ha Manipur bad ha Mizoram, ka dei kawei na ki shiphew jait kiba la jah noh, kaba la shim jingkhein naduh 2,700snem mynshwa.
Ki don da ki bun spah ngut ki jaitbynriew  Bnei Menashe, kiba don mynta ha  Israel, kiba la leit poi sha katei ka ri, lyngba ka jingiarap lem jong kawei ka kynhun, Shavei Israel, kaba la rai ban leit wad ia ki jaidbynriew Jew,kiba la jah la duh noh na Israel.
U Michael Freund, uba dei u nongseng jong ka seng Shavei Israel, ula ong ba u kwah ba baroh ki jaitbynriew Jew, kin leit poi lut noh sha Israel shen shen.
La iathuh ba ka sorkar Israel, ka la mynjur ia 200ngut ki Bnei Menshe ban leit ialam mynta u snem bad nangta sa 400ngut ha u snem 2014 bad nangta sa 300ngut ha u snem 2015.
Kitei kin shong kin sah shwa ha ki iing, ba la pynkhreh da ka Shavei Israel ba hadien kata, kin sa saphred ha ki bynta bapher jong ka Ri.
Ki don 274ngut kiba la leit na ki bynta ka Mizoram bad ka Manipur, sha Israel ha une u snem.
Shillong, 20 Risaw:Ka Synjuk jong ki MLA barim jong ka jylla, ka Meghalaya Forum of Former MLAs, kan iakyn duh ban iatai ka ka mat Inner Line Permit (ILP) kaba thnem bha mynta ha kane ka jylla.
U Bah SD Khongwir, MLA barim jong ka Mawlai, uba long ruh u President jong ka Forum, u la ong, ka mat jong ka ILP kumba ka long mynta ka dang don hapoh ka jingpyrkhat jong ki ar liang, ka sorkar bad ki seng bhalang.
U la ong, “ Kiba bun ki ‘ riew shemphang ki la ai jingmut halor ka ILP.
Halor ki jingmut kiba ki la ai, ki don hi barabor ar liang.
Ki don ruh.
Kane ka jingiatai ILP kan long ha ka 23 tarik Risaw 2013 ha iing Assembly ha Khyndai Lad.
Kumta ka Forum ka la kyntu ia ki sengbhalang ban ym pynthud ha katei ka sngi ba ki MLA barim kin iakynduh ban iatai halor ka ILP.
La kyrpad ruh ia ki MLA barim ban iapoilang ha katei ka sngi.
Shillong, 20 Risaw:U Jumai bah ba pynkylla ia ka ri Khasi ba wan ha ka snem 1897 uba khlain bor 8.
7 Richter Scale u la khie biang ha kane ka sngi Saitjain ha Khyndai Lad bad ia kane la pyni ha ka jingialehkai leh mynleh, ba la pynlong da ka State and District Disaster Management Authorities ba la iashim bynta da ki Incident Response Teams (IRT).
Ia kane ka jingpyni kumno ban iada bad ban pynlait im haba wan jia u jumai, la leh ha ka Khyndai Lad ba la pynkhreh da ka Response System (IRS).
La pynlong ia ka mock drill ha MUDA, Shopping Complex, MTC Building, Petrol Pump ha  Jail Road bad ha Civil Hospital Shillong.
La wan ban pyni bad hikai na ka National Disaster Response Force (NDRF), Guwahati, Armed Forces, Paramilitary Forces, Task Forces na Meghalaya Police, Fire and Emergency Service, Civil Defence and Home Guards, bad ki paidbah.
Ha ka jingleh kai leh mynleh, ka Emergency Operation Center (EOC) la pynbiang da ki tiar na ka bynta kane ka jingjia.
Lah ban kdew ba kane ka Incident Response System (IRS) kaba la pynkhreh kum ia kane ka jingjia, ka kynthup ia u Incident Commander bad ka kynhun na ka Operations, Planning and Logistic Sections hapoh ka jingpyniaid jong u Responsible Officer (RO) uba dei u Deputy Commissioner ka district.
Ia kane ka jingpyni ne mock drill la leh hapoh ka jingpyniaid jong u Maj.
Gen.
(Retd) VK Datta, Senior Consultant National Disaster Management Authority (NDMA) bad ka Revenue and Disaster Management Department, ka sorkar Meghalaya, ba la don lang u KS Kropha, principal secretary bad ka Kong L.
Kharkongor, commissioner & secretary bad ki nongpeit na ka NEIGRIHMS.
Ka jingpyni kaba heh ne mega mock drill kan long ha u Rymphang 2014.
Shillong,20 Risaw:Ka Suman Lyngdoh , 24 snem karta ka dei ka thei samla kaba la rah ia ka nam thei bhabriew ka nongbah Shillong, Miss Shillong 2013.
Ka suman ka la ioh ban rah ia katei ka nam thei bhabriew ha ka jingiakop pyni nam thei bhabriew kaba la long mynhynnin ka janmiet ha U Soso Tham.
Ia ka nam ka ba ar la rah da ka  Sneha Biswas katba ia ka nam kaba lai pat la rah da ka  Borkataki.
Ia katei ka jingiakop thei bhabriew la pynlong da ka Fashion Society Shillong (FSS).
Ka Suman ka dei ka khun shiteng bad ka dei kaba shong ba sah ha Kench Trace , Shillong.
Ha katei ka rynsan ia kop thei bhabriew ia ka nam kaba saw la ioh da ka  Ibapynkmenlang Lyngdoh.
Ka suman ka la jop ia 5 tylli kin am ha ka tei ka jingiakop thei bhabriew ka  Queen of Hearts, Miss Catwalk, Miss Spontaneity, Miss Poise bad  Best Traditional Attires, ia ka nam  Miss Role Model bad Miss Personality la rah da ka  Crystal Saxena, ka Sparkling Eyes bad Silky Skin  la ioh ka  Sneha Biswa,  bad ka Photogenic  la khur da ka  Ibapynkmenlang Lyngdoh, Dazzling Smile  ka  Sara Mynsong, bad  Beautiful Hair   Nenem Sauntak.
Ka nongjop ha katei ak jingiakop ka la ioh ban rah ruh ia ka song pisa kaba haduh T.
1 lak tyngka , kaba ar T.
50 hajar tyngka bad kaba lai ka ioh T.
T.
30 hajar tyngka.
Shillong, 20 Risaw:Ka sorkar ka dang thmu ban pyniakhlad noh ia ka Judiciary na ka Executive ha ki ar tylli ki district ha ka jylla bad kane kan sdang noh lashem snem.
“Ngi thmu ban pyndep ia kane ka jingpyniakhlad ia ka  Judiciary na ka Executive ha Williamnagar, ka East Garo Hills bad ka Nongstoin ka  West Khasi Hills," la ong u Symbud Myntri Rangbah ba peit ia ka tnad kam ain u Bah Rowell Lyngdoh  ha kane ka sngi Saitjain.
U la ong ba haduh mynta, ka jingpyniakhlad ia ka Judiciary na ka Executive la pyndep ha East Khasi Hills, West Jaintia Hills, Ri-Bhoi  bad West Garo Hills.
“Ngin leh ia kane ha kiwei kiwei ki district ba dang sah"  la ong u Bah Rowel.
Nalor kane, 14 tylli ki kam Judicial Officer yn thung ka sorkar kynthup ruh ia Chief Judicial Magistrates, District and Session Judge, Judicial Magistrate First Class bad Civil Judges (Junior Division) ha baroh ki district.
Shillong,20 Risaw:U Wallambok Lyng doh-Marshillong, u dei u nongkiew lum ba paw khmat ha ka jylla, hynrei lai bnai mynta um shym la don ing, namar ba u leit ban pyndep ia ka jinghikai kiewlum jong u ha ka jylla Jharkhand, kaba la ai jinghikai ryngkat bad ki tnad shipai ha kaba u dang shu wan phai ing dang ar sngi mynta.
Hynrei tang na ka daw ba utei u nongkiew lum ka jylla um shym la don ha ing ki pulit ki la tharai sniew ia u da kaba kynnoh ba u dei uba donkti ha ki kam thang kali, kawang petrol bomb bad kiwei ki kam runar.
Ka jingtharai sniew ki pulit ka la poi sa shaduh u pud ba ki la leit ban khynra ia u ha ka ing sah jong u hi kaba don ha Upper Lumparing.
Ha katei ka jingleit khynra ia utei u nongkiew lum ka jylla, ki pulit kim shym la lap ia u namar ba um don ha ing, hynrei ki la lap ia u para jong u u Lakitbok Lyngdoh Marshillong ha kaba ki la kem ia u, kane ka jingjia ka la jia ha ka miet sngi thohdieng.
U Lakitbok ruh u dei u samla uba ju ia shim bynta ha ka kam kiew lum bad u don bynta ruh bad ka seng ki nongkiewlum ka Meghalaya Rock Climbing and Mountaineering Association ( MeRC& MA) ha kaba u Wallambok u dei u General Secretary jong kane ka seng.
U Wallambok  u la iathuh ba ki pulit SOT ki la wan sha ing sah jong u bad ki la kylli beit beit ia ka kyrteng jong u da kaba kynnoh ba u dei u ba donkti ha ki wiang ding ha Laban bad ha Lumparing.
U la ong ba kumba 20 ngut eiei ki pulit ki la wan sha katei ka ing sah jong u.
“ Ha kata ka por ba ki pulit SOT ki wan kumba saw kali, ngam don ha ïing hynrei don u para jong nga bad ki bahaiing.
Hadien ba ki pulit ki la kylli shaphang jong nga bad namar ba ngam don ha iing, ki la rah pynban ia u Lakitbok ryngkat ka shoh ka dat bad set ia u ha along jong ki pulit haduh mynta," la iathuh u Wallambok.
Une u nongialam ka u la iathuh ba u la iakren ruh bad u SP ka East Khasi Hills u Bah M Kharkrang halor kane ka jingleh jong ki pulit khamtam ka jingwan jong ki da ki phew ngut ban wan wad ia u ha iingsah jong u.
“ Ki pulit kiba teh jaiñ iong ki la wan wad beit beit ia nga hynrei na ka liang u SP pat u la phah sa ka SMS bad pynshai ba ki pulit kim shym la wan satia ban thwet ne kem ia nga," la ong u Wallambok.
U Wallambok u la ong ba u para jong u ruh u dei u nongkiewlum bad u  u la kynnoh ba ki pulit ki la kem ia u khlem nongrim ha kaba u la ong ruh ba un ym shongthait ban ia khun namar ka jingkem ba khlem nongrim ia u para jong u.
Shillong,20 Risaw:Ka jaka saitjain ha Ummawleiñ, Mawlai Syllaika riah, ka dei ka jaka ba palat  ngut ki nongsait jain nong ka shnong Mawlai ki wan sait jain ha katei ka jaka bad dei lyngba katei ka kam ba ki ju im ja kpoh ban pyndap ia ka ing ka sem jong ki.
Hynrei kaba phylla ka long ba ia katei ka jaka siatjain ha mawlai Syllai kariah, ym pat ju don ki nongmihkhmat ka Mawlai ki ban wan jngoh ban tip kaei ka jingeh ki nongsaitjain ha katei ka jaka ka bym biang tang ka lynti iaid kjat ruh, myn ha ka sngi saitjain u MLA barim ka Mawlai u Bah P.
T Sawkmie da ladei u la hiar sha katei ka jaka ban jurip  bad ban iohi da la ki jong ki khmat ia ka jingeh ki padidbah ka shnong Mawlai.
Katei ka jaka saitjain ka dei kaba ki nongsaitjain na kylleng ka Mawlai kynthup na Syllaikariah, Motsyiar, Nonglum bad Umjaiur, kila im ja na ka kam saitjaiñ nong hapoh ki pung ka Lum Ummawleiñ bad i Wahduid jong ka Umladew hynrei kine ki nong saitjaiñ kiba dei ki Longkmie, kila shem shibun ki jingeh haba saitjaiñ ha kine ki jaka namar ka jingbym biang ki jaka sait jaiñ, ki lynti iaid kiba biang bad kiwei kiwei.
Ha katei ka jingleit jurip u Bah Process u la kular ia ki longkmie ka mawlai ba un pynshna dalade hi ia katei ka jaka saitjain hangtei hynrei u la kyntu ia ki ba kin ia kren bha shuwa bad ki nongpyniaid shnong ka Syllaikariah bad Umjaiur shuwa ban noh ki jingiarap.
Lah ban kdew ba ki la mih bun ki jingkular  na kiba bun ki nongmihkhmat ka Mawlai halor katei ka pung saitjain ha kaba ka jingkular jong ki ka long ym tang ban pynbha ia ka pung saitjain hynrei ban pynthied syndon da ka Washing Machine ia baroh khnang ba kin ym saitjain shuh.
Ka Ummawleiñ ka don artylli ki pung ba kyrsoi um na ramew hynrei kawei na kine ki pung, kala jakhlia bha namar ka jingwan tuid jong ka Nala na ka shnong Mawlai Motsyiar bad Syllaikariah katba kawei pat ka dei ka pung ha khap synrang maw kaba jyndong bad ba rit bha.
Ka jingeh hangne ka long ba kane ka jaka kam don ia ka jaka saitjaiñ ba biang hynrei la shu kynton bad siang hi da ki maw tang ban long sait.
Shillong,22 Risaw:Ka jingiaseng samla  Home Mission Presbytery jong ka KJP Synod Sepngi   kan long h a ka Balang Presbyterian Mawsna naduh ka 25, 26 bad 27 tarik mynta u bnai, u pastor Bones Suting u la kyrpad rit ia ki sengbhalang ne kino kino ki kynhun ban ym khot pakhang shnong ha kitei ki tarik khnang ba ka jingiaseng kan iaid beit iaid ryntih.
U la ong ba kam dei ka jingpyrshah ia ka jingiakhih jong kino kino ki kynhun hynrei ka dei  tang ka jingkyrpad rit jong ka Balang na ka bynta ka jingthmu ban pynlong ia katei ka jingiaseng Presbytery.
Shillong, 22 Risaw:Ka Dorbar shnong Pommura ha ka 18tarik mynta u bnai ka la ujor, ha Mawryngkneng Police station namar ka jingiap ki dohum ba kynthup dohkha, dohthli, dohsher bad kiwei na ka daw ka jingshah ber bih ha ki runar ha ka wah Saitthli.
U Bah Reallystar Nongspung u Secretary u Shnong Pommura u la ong ba ki runar ki la wan ber bih ia katei ka wah ha ka 16 tarik mynta u bnai ka ba don ha shnong Pommura bad katei ka wah ka mih lyngba sha wah Umngot.
Ka shnong ryngkat ka Seng samla shnong Pommura, FKJGP Pommura Unit, KSU Pommura Unit ka pynrem jur ia ki la pynrem jur ia ki runar bad ki la dawa ba ki pulit ki dei ban kem mardor ia kiba beh bih ia katei ka wah.
Ka shnong ka la ong ba ki runar ki la wan shoh pathar ia ki doh um doh wah da ki kynja dawai bad ka shun.
Ka shnong ka kyntu ia ki bor jong ka ain ban thwet ia ki briew ki ba don kti ha katei ka kam bad ban pynshitom katkum ka ain khnang ba kum kitei ki kam dusmon kin nymjia shuh nangne sha khmat ha ki wah ki ba don ha shnong Pommura bad na ka liang jong ka shnong kan sa leit ban ia kynduh ia ki Officer jong ka Tnad Fishsharies khnang ban lah ban teh lakam ia ki riew dusmon ki ba jumlien ha katei ka kam.
Na ka liang ka shnong ryngkat ki seng Samla shnong,Fkjgp,KSU ki la maham tyngeh ia kino kino ki briew ki ba ju mlien ban pyniap pathar ia kidoh um dohwah ba lada lap kin ngat ha ka jingpyn saja ka ba tyngeh.
Kane ka long ka kyrwoh na u Bah Really Nongspung u secretary ka shnong.
Shillong, 22 Risaw:Ki dkhot jong ka Seng Samla Mawdatbaki ki la mih shrup ha ka 11 tarik Risaw ban pynkhuid ia ka shyngiar bad ka nala ba tuid sha Umsohlang PHE Water Supply.
Ryngkat ka wait u mohkhiew, proh bad ka khoh ki la pynkhuid ia katei ka shyngiar kum shi bynta ban pynsngewthuh ia ki paidbah ka shnong ban nang ban leh khuid.
Kane ka shyngiar ka dei kawei na ki pung umdih kaba don ha ka shnong Mawdadbaki bad kaba bsa um baroh saw aiom ia u paidbah ka shnong Mawdadbaki bad ki shnong ba marjan.
Shwa ban pynlong ia ka jingpynkhuid, la pynlong ia ka jingialang lyngkot da u social secretary u samla Rap Kharbuli ba la don lang u rangbah shnong bad secretary kiba la ai jingiaroh ia kane ka lynti ba ka seng ka shim.
Ka seng ka ai khublei ia kiba wan ban iadon bynta ban pynkhuid bad ruh ia u MLA Bah Embhah Syiemlieh ba noh synniang sha ka seng.
Kane ka long ka kyrwoh na u samla Kenny Mukhim u secretary ka seng.
Shillong, 20 Risaw:U President ka Ri, U Pranab Mukherjee, un wan poi lashai ka sngi ha ka nongbah Shillong, ha kaba  un iuhkjat ha ka kad helicopter, ki shipai suin, lashai ka sngi, ha ka por 2.
25 nohsngi, ha kaba yn leh burom da ki shipai ia U President, ha ka por ba u hiar khyndew ha katei ka jaka ha 7mer, Upper Shillong.
Nangtei U President un leit beit sha Raj Bhavan bad un leit ban kren sha ki dkhot ka iing dorbar Jylla, ha ka por 4baje nohsngi.
Ki lad khubor, ki iathuh ba ka jingkren, kan long tang kumba 20minit eiei bad ym shym la tip satia ia kaei ka sobjek, ba un kren, namar ba ka sorkar Jylla, ka la pynkhreh ia ki mat kiba kongsan bad ia ki mat ban kren, yn sa shim da ka ophis jong U President ka Ri.
La iathuh da ki lad khubor, ba ka iing kan iakynduh ka por 3.
50 nohsngi bad hangta U President, un wan poi ha ka por 4baje nohsngi bad yn nym shah shuh ia ki briew kiba leit sha iing dorbar ba kin rung hadien ka 3.
30nohsngi.
Yn pyniaid ia ka iing dorbar da u lamphang dorbar Jylla, U Abutaher Mandal bad mar ia dep kren U President, yn leit on biang ba un leit phai sha Raj Bhavan bad hadien kata, yn sa pynkut noh syndon ia kane ka dorbar synrai, ong ka khubor.
Ka prokram jong U President la shisngi, ka long ba un leit sha ka jingleh burom ia ki 8hajar ngut ki samla NEHU, ha ka por 11baje mynstep ha Mawlai.
Shillong, 22 Risaw:Ka FKJGP Mawryngkneng ka la ong ba ka jingpynlong ia ka tamasa iatem iaput ha Khyndai Lad, ka dei tang ka jingthmu ban ialam bad pynsngewthuh bakla ia ki paidbah halor ka jingdawa jong ki sengbhalang ia ka Inner Line Permit (ILP) ha ka jylla.
Ka jingpynlong ia ka iatem iaput ka dei ka jingthmu ban pyniap jubor ia ka jingdawa ILP jong ki sengbhalang ban iada ia ka jingma na ka jingwan rung ki briew nabar sha kane ka jylla, la ong u Bah Bristar Mawthoh u vice president ka FKJGP Mawryngkneng.
“Kiba pynlong ia katei ka tamasa ki da kloi ruh ban khot sngewbha ia ki briew naduh Mawlynnong, Sohra bad na kiwei ki jaka ban pynpaw pyrshah ia ka jingeh ban pyntreikam ia ka ILP ha ka jylla", la ong u Bah Bristar.
Ka seng ka la buh jingkylli ia kiba pynlong tamasa iatem iaput ka ICARE bad ia ka MTDF balei kim ju pynmih sur ne saham ei ei haba sniew ki surok sha nongkyndong namar ba kane ka ktah jur ia ka kamai kajih bad ka ioh ka kot jongki hynrei pynban mynta pat ki kren pyrshah ia ki sengbhalang ba ki khot pakhang shnong ka ktah ia ki.
“Haba kiew ka marbam bardih ka petrol bad sniew ka surok bad kiwei, kine ki sngap jar jar hynrei haba pynlong jingiakhih ki sengbhalang na ka bynta ban iada ia ka jingma ia ka jaitbynriew, ki mih madan ban ialam bakla ia ki paidbah, la kynthoh ka FKJGP.
Ka jingpynlong ia ka tamasa iatem iaput ha Khyndai Lad, ka la pyni ba ki ioh ei ei na ka sorkar kaba pynlong ia ki kum ki agen jongka.
Hynrei kaba thamalu, ka long ba ha ka tamasa ha Khyndai Lad kiba wan ban sngap bun dei ki bar jylla, la ong ka seng.
Ka Seng ka la pynrem jur ruh ia ka sorkar kaba phah kem ia ki nongialam sengbhalang bad khamtam ban thep ia u nongialam ka seng FKJGP u Bah Eldie Lyngdoh ha ka ain MPDA bad ka la buh jingkylli shaei kiba bam duh ban thied karpet, balei kam kem ia u SP ka Ri Bhoi u CVS Reedy uba donkti ban shoh ia u nongpang uba la depo ujor FUR hynrei khlem trei kam ei ei.
Hato ka ain ka dei ban peit shi liang khmat, la buh jingkylli ka seng.
Shillong,22 Risaw:Ka UDP Womens’ Wing Mylliem Constituency ka la pynlong ia ka jingialang pynkup burom ia ki 43 ngut ki samla pule ka thain kiba pass ia ka 1st division ha ka SSLC,CBSE bad ICSE Examination ha ka 19 tarik mynta u bnai ha Albera Memorial Hall ha kaba u MLA ka Sohra Constituency u  bah Titoss Chyne u  la long kum u Kongsan bad u bah Hamlet Dohling kum u Symbud Kongsan.
Ha katei ka sngi na ka liang ka UDP ka la pynkup burom kyrpang ruh ia i Lawansuk Lyngdoh Tron i ba la ioh ia ka 1st Class 1st (Gold Medalist) MSC Rural Development &Agricultural Production Examination 2013.
Haba aijingkren kum u kongsan u Bah  Titoss u  la pynpaw ba ka UDP ka dap da ka jingkmen ban iohi ba ka UDP Mylliem ka long ka shnat kaba im bad kaba treikam bha ba wat hapdeng ka jingshah rem ha ka elekshon hynrei kam shym la shah jop pat ha ka jingshakri  na ka bynta u paidbah.
U  bah Titoss u la pynpaw ruh ka jingai khublei kaba kyrpang ia baroh ki samla pule kiba la ioh pdiang ia kane ka khusnam bad kit bok kit rwiang ruh ba nangne sha khmat kin dang lah ban kynjoh shuh shuh sha ki kyrdan kiba kham shalor.
Ha kane ka sngi la ioh ruh ka jingkren na u bah Hamlet Dohling bad na i Lawansuk L Tron kiba la kyntu kynpham ia ki samla pule bad ai mynsiem ia ki ba kin nangiai jam shaphrang ha ki jingpule jong ki.
La ioh ruh ka jingkren pdiang sngewbha na i kong Mary Kharmih President Womens’Wing Mylliem Constituency.
Shillong, 22 Risaw:Kawei ka seng kaba la tip kyrteng kum ka Mawlong Lime Stone Quarry Owners bad Supplier Assocaition (MLSQOA) kaba khlem pat register bad ka sorkar ka la pynmih ia ka hukum ba baroh kiba tih Mawshun da ki mashim dei ban sangehnoh ha ka shi tarik Naiwieng u ban wan.
Kane ka jingbtah jong katei ka seng la ong ba kane kan long ha baroh kawei ka hima Mawlong, ki ar tylli ki mashim kiba la jer kyrteng da katei ka seng ki long kum ka Chains bad Exebetor.
Katkum katei ka shithi kaba la phah da katei ka seng sha ki trai par mawshun ha ka 12 tarik mynta u bnai kaba la soi da u president bad Genenral secretary ki la ong ruh ba lada ki don kiba ialeh pyrshah ia kane ka jingbthah jong ka seng kin sa leh ia kaba don kam.
(SP News).
Shillong, 22 Risaw:Ka HNYF Western Region ka la ong ba ka shim por tang shi sngi ia u President ka ri ban sngwthuh ia ka jingeh jong ki paidbah ka jylla katba ki MLA bad ki minister bad u Myntri Rangbah ka jylla u Mukul Sangma kiba la long nongmih khmat paidbah bun phew snem, kim pat sngewthuh ia ka jingeh jong ki paidbah.
Kumba ka paw ka jingkren jong u President, u Mukul Sangma u dei kum u Syiem Pharaoh uba synshar donbor bad noin bein ia ki paidbah.
U President ka HNYF Western region u Bah KS Rani u la ong ba ka seng ka sngew tynnad ban ioh sngew ba u President ka ri u Pranab Mukherjee tang shu iuh kjat ha kane ka jylla, u la sngewthuh ia ka jingeh jong u paidbah.
“ngi iaroh ia u president uba la sngewthuh ia ka jingeh jong u paidbah ka jylla", la ong u bah Rani bad bynrap, ba ka long kaba sngewsih kthang pat ba ki nongmihkhmat kiba dei ki paradoh parasnam jong ngi, kim sngewthuh la bun phew snem.
U President hynnin ka sngi,haba kren ha ing dorbar ka jylla, u la ong ba ka sorkar ka dei ban khot iakren ia ki sengbhalang namar ba ki seng ne ki kynhun ki don bynta ban sain dur ia ka imlang sahlang.
U la ong ba ka jingiakren kan long ka lynti ban weng ia kano kano ka jingeh bad ka jingbym sngewthuh jingmut.
Kane ka jingkren jong u President ka long ba ki sengbhalang ha ka jylla kiba pynlong ia ka jingiakhih ban dawa ia ka Inner Line permit (ILP) ki la pynher shithi sha u President ka ri hadien ba ka sorkar hapoh ka jingialam u Mukul Sangma ka la ong ba kan ym khot iakren satia ia ki sengbhalang katba ki dang pynlong ia ka jingiakhih.
U Bah Rani u la ong ba ka jingkren jong u President ka long ban pynsngewthuh ia ka sorkar u Mukul uba pyneh dohnud kaba ktah jur pat ia ki paidbah.
“Wat u President u wan tang da ki kynta, u la sngewthuh ba donkam ban don ka jingiakren bad ki sengbhalang", la ong u Bah Rani bynrap da kaba ong, “ngi pynrem jur ia ki MLA ki myntri sorkar jong ngi kiba leh mynthi bad ki bym don bor eiei".
Ha kajuh ka por, ka seng ka pynrem jur ia ka jingkem pathar ka sorkar ia ki nongialam sengbhalang bad ki dkhot khlem tip ia ka duh ka dang.
Ka jingkem pathar na jaka khwai, na jaka ri syiar, naba bamja, ia ki dkhot sengbhalang dei ban pynrem  bad pyrshah jur bad dawa ba dei  ban sangeh bad pynlait noh ia kiba shah kem.
“Ka jingpynngat MPDA ia u dkhot ka FKJGP ka long ka bym shongnia eiei, tang hadien ar sngi lai sngi la pynngat ha MPDA katba ia u Champion R Sangma, u shah pynngat MPDA hadien bun bun bnai, hato ka ain ka shah shiliang", la ong u president ka HNYF-WR.
New Delhi,22 Risaw:U khlieh duh ka RJD u Lalu Prasad bad u nongialam ka JD(U) u Jagdish Sharma ki dei ki ar ngut ki MP kiba la shah weng na ka jinglong MP jong ki na Lok Sabha halor ka jingdonkti jong ki ha ka kam bamsap, shu wa ia kane u MP ka seng Congress u Rasheed Masood u la shah weng MP ba Rajya Sabha.
U prasad u la shah weng ryngkat ka jingpynshitom kaba um lah shuh ban long MP lane nongmihkhmat haduh 11 snem kynthih katba u hap pat ban shong along haduh 5 snem kynthih.
U Sharma u la shah pynshitom haduh 10 snem kynthih bad 4 snem ha along.
Kumba long ia u Rasheed uba long u MP ba nyngkong ban shah weng na Rajya Sabha , kitei ki ar ngut ki MP ruh ki la kylla kiba nyngkong eh ha ka history ka India ban shah weng na ka jinglong MP jong ki na Lok Sabha, bad ia katei ka rai la shim da ka Ing bishar ba ha khlieh duh ka Ri ka Supreme Court.
U Secretary General ka Lok Sabha u  S.
Bal Shekar u la pynbna paidbah  ia ka jingshah weng MP kitei ki ar ngut ki MP bad ia kane la aijingtip ruh ha ka Election Commission of India ban leh ia kaba donkam bad ban pyndap ha kitei ki ar tylli ki jaka ba thylli ka Lok Sabha.
Shillong, 22 Risaw:U President ka ri u Pranab Mukherjee u la pynkup burom ia ki palat 2 hajar ngut ki samla pule kiba pyndep ia ki lain bapher bapher na North Eastern Hills University (NEHU).
Hapdeng ka pakhang shnong ka HNLC, ka hall jong ka NEHU ka la shlei smam da ki samla pule kiba wan ban shim khusnam hadien ba ki la pyndep ia ki jingpule jongki ha ki kyrdan bad lain jingpule bapher bapher.
Haba kren ha kane ka jingpynkup burom, u President u la ong ba don kam ban pynkylla ia ka rukom pule ha ka ri na ka bynta ban pynbha ia ka jingpu le ha ka ri.
U Mukher jee u la ai jingmut ba man ka skulbah ka dei ban jied kawei ne ar tylli ki tnad ha kaba ki lah ban kyn tiew ia ka jingpule kaba bha tam.
U la ong ba ka NEHU ka la buh ia ka Cen tre jong ka Culture and Creative Studies kaban kyntiew ia ka jingriew spah ka kol shor ha kane ka thain.
U Mukherjee u la jingmut ba dei ban pynlong ia ka jingwad bniah, ka roi ka par bad ka jingshem thymmei ha ki sobjek namar ba kane ka dei kawei ka daw kaba pynlong ia ki samla ban leit shabar hadien ba ki la dep nangne namar kam don kum kane.
U sngew ba ki skulbah ha India ki dei ban iasyllok bad iateh bad kiwei ki skulbah ha ka pyrthei ban iasam ia ka jinghikai bad ka jingtip halor kip hang bapher bapher.
U la pynpaw ia ka jingsngew bynniaw namar ba ha ka thup kyrteng jong ki skulbah ha ka pyrthei, kiba don 200 tylli, ym don kawei ruh kaban rung na India.
U sngew ba kane ka dei namar ka rukom hikai, ka syllabus jong ki skulbah ha India ki bym shym la ianujor bad kiwei ki bynta jong ka pyrthei.
U la ong namar ba ki skulbah ha India kim don ki rukom hikai ba iaryngkat kyrdan bad kiwei ki bynta ka pyrthei, ka la pynlong ia ki samla pule ban mih noh na ka ri ban bteng ia ki jingpule ba kham shalor.
“Ngi donkam ban pynkylla ia kane ban bat ia ki samla ka ri", la ong u Mukherjee.
U la ong ba wat la ka India ka don ki nonghikai kiba tbit pynban kan shim por haduh 80 snem ba kan ioh pdiang ia ka khusnam Nobel Prize.
Uba ioh pdiang khadduh dei u Dr.
CV Raman.
Um iahap ban ong ba ki sap jong ki nong-India ki long ki bym ler hynrei u la ong ba ka India ka don ka sap ba kynsai ha ka pyrthei ha kaba kiwei ki la ithuh.
U la ong ba u Dr R Sen na Kolkata university, Dr Chandrashekhar na Madras Unviersity  bad u Dr H Khurana na Punjab University u la pas na ki skulbah ha India hynrei ki ioh pdiang ia ka khusnam Noble Prizeba ki trei ha ki skulbah shabar ka ri ban wad bniah halor ki sobjek.
Shillong,22 Risaw:Ka seng lehnoh ANVC(B)  ha ka sngi u Blei ba la lah ka la rakhe iaka sngi lyngkhuh sngi ba la thaw ia katei ka kynhun ki senglehnoh ha Eden Bari camp ha Tura.
Ha katei ka sngi ki nongialam katei ka seng ki la pynpaw ba ka seng ka don ka jingang nud na ka bynta ban peit ia ka suk ka sain jong ki paidbah ha ka thain.
U Chairman ka ANVC (B) u Rimpu Marak u la maham ia ki para dkhot ka ANVC(B) kiba la pait la pra na katei ka seng ba kin ym pyndonkam bakla ia ka kyrteng ka seng da kaba leh ia ki kam be-ain ryngkat ka jingpyndonkam da ka shap ka muhor bad a kyrteng ka seng.
“Ki paibah kim dei ban ngeit ia kino kino ki riew shimet kiba wan dawa ne ban byrngem ha ka kyrteng ka ANVC(B)" ong u Marak.
Ha katei ka sngi lyngkhuh snem u chairman ka seg u la pyllait ruh ia 6 tylli ki thup jingrwai ha ka ktien Garo ki ba yn sam paidbah khlem hap siew dor ha ki mobile, ha kitei ki thup jingrwai ki kynthup ruh ia ka jingrwai Rap ha ka ktien Garo kaba la ai kyrteng ka “Kupatiani" kaba mut ka jingsneng kaba la shim lang na katto katne ki lain na ka jingrwai u Eminem bad kaba thew ruh ia ka jinglong jingman ha Ri Lum Garo ha kine ki sngi.
Kiwei pat ki jingrwai kiba donlang h aktei ka thup jingrwai ki kynthup ia ka Achik Asong, Mikrakbo, Sengani Chasong, Tangna onbo angni janggiko bad ka Bisan Sal.
Bisan sal kiba thew ia ki sngi ki jinglong khynnah.
Baroh kitei ki jingrwai ki dei kiba thew bad kren shaphang ka jinglong jingman ha Ri Lum Garo , ka seng ka la iathuh ba shen kan sa pyllait ruh ia ki Video jong kitei ki jingrwai ban pynmih pisa ia ka seng.
NewDelhi,22 Risaw:Ka sorkar India ka lah ban shim piat noh na bar ri namar ka jingkiew dor palat u piat ha kine ki sngi uba la kiew haduh ka T.
90 tyngka shi kilo.
Ka sorkar ka lah ban shim piat noh na bar ri namar ka jingkiew dor u piat, ong u Myntri ka tnad Commerce and Industry u Anand Sharma mynta ka sngi.
U Myntri katei ka tnad u la kynoh ia ki  hoarder halor ka jingkiew dor u  piat.
“Ngin shim piat noh na bar ri lada ka don ka jingtyrwa bad ka jingdonkam khnang ban lah ban pynneh ia ka dor" ong u Sharma.
U Sharma u la ong pat  ba ka don bun ka stock jong u piat ha ka Ri.
“Ngi don ka stock kaba biang hapoh ka ri bad ka sorkar jylla ka dei ban shim jingkitkhlieh ban leh eiei ia ki hoarder namar ka jingleh jong ki ka la poi sha u pud ban kiew dor u piat" bynrap shuh shuh u Myntri ka Tnad Industry.
U la pynpaw ba u don ka jingkyrmen ba kan don ka dor kaba neh jong u piat hadien ka jingwan jong ka aiom pynmih piat kaba thymmai ha u nohprah.
Kumba ka long mynta ka dor u piat ka la poi haduh T.
90 tyngka shi kilo katba ha kiwei pat ki bynta jong ka Ri la die T.
80 tyngka shi kilo kaba long palat ar shah ban ia dor ha kine ki saw bnai ba la dep.
Da u Bah Philip MarweiñKa jingkhot sngewbha ïa ki Nongwanjngoh na kylleng ka Ri India bad na bar-ri, ka la dep saphriang ïar lyngba ki Kotkhubor, ka Television bad ka Internet, khnang ban wan jngoh bad ban wan sakhi ïa ka Tamasa Mawbynna pyni Kolshor Khasi ha Mawphlang, ka ban long ha ka 25 bad 26 tarik mynta u bnai Risaw, 2013.
Ka jingpynkhreh pynkhrum na ka bynta kane da ka Khasi Hills Autonomous District Council (KHADC) ruh, ka la sdang kumba 2 snem tam, bad ha kine ki khyndiat sngi ba dang sah ruh, ki misteri bad kiwei ki dang ïaksaid tyngeh ban pynbit pynbiang nadong shadong ïa ka Shnong Khasi (Khasi heritage Village) kaba ha Mawphlang, ka ban long ka Lympung kaba khraw ha kitei ki tarik.
Ha kane ka shnong rit pyni kolshor Khasi ba la saiñdur da ka KHADC, la buh ïa ka ïing pyni-nam (Museum) ïa ki tiar ki tar, ka riam ka beit, ki snap bad kiwei kiwei kiba dei jong u Khasi shibyndar- u Bhoi, u khynriam, u War, u Nongtrai, u Lyngngam, u Maram, u Muliang bad kiwei ki kynhun paid Khasi baïar.
Nangta, ki don ki ïing nongmuna jong ki Hima Mylliem, Jirang, Nongkhlaw, Nongstoiñ, Maharam, Mawsynram, Sohbar Sirdarship, Shella Wahadadarship, Mawphlang Lyngdohship bad Nonglang Sirdarship.
Nangta, ka don sa ka Lympung baheh kaba khlem tnum (Amphitheatre) ban pynlong ki jingïalehkai, ka shad ka rwai bad ka put ka tem, ban phawer, ban ïathuhkhana puriskam ne (folklore) bad kiwei kiwei ki jinglehïalehkai pynbyrñia jong u khasi khara.
Shuh shuh, la buh ïa ki kor shongkai myllen bad ki kor shong jahthait, ki ïing shongbam shongdih bapyngngad bad khamtam eh bun tylli ki sem dukan ha kiba bun jait ki tiar ki tar, ki mar ki mata khasi la pyni nam ban thied da ki nongleit jngohkai ne ki nongleit shim bynta ha kane ka Tamasa pynirong jong ka KHADC.
Ban pynsuk ïa ki nongleit jngoh, la buh kyrpang ruh ïa ki jaka leit shabar kiba kham phylla ki ban pynshaïong ïa ki nongleit pyndonkam.
Ki nongleit sakhi ïa kane ka Tamasa mawbynna tnrai jong ka kolshor khasi, kin ïohlad ban leit jngoh ïa kine ki jingtei baroh khoit ba la kdew haneng ba la pyndonkam tang da ki maw, ki dieng, ki siej, ki tyra bad syllei, u traw, ki sla dieng tlai, ki jyrmi bad lywar.
Kin ïoh lad ruh ban sakhi  ha kine ki ar-sngi ïa ka rwai ka siaw, ka put ka tem, ka shad ka kmen khasi paka, kin ïohi da la ki khmat ruh ïa ki jingphawer, ki jingtem duitara, tem sitar, tem ksing, ka shad niam shad riti, ka shad siej, shad kñia Sngei, shad puh lyngkha, shad snieh khla, shad thang-ïap, shad tong dohkha, shad kiew ïing, shad kyrpad slap, shad pliang, shad dung khohner bad kiwei kiwei ïa kiba ym ju ïohi koit bad ki ban pynpyrñia bad pynpeitmat ruh.
Ka jingthmu bakongsan jong kane ka Monolith Festival ne ka Tamasa Mawbynna jong ka rong ka taw tynrai, ka long ban pyni nam tang ha ka shi jaka hakhmat ka pyrthei baroh, ïa ka kolshor u paid khasi ba-ïar kiba im bad ba shong shnong ha ki bynta bapher bapher jong ka Ri Khasi.
Ka jingthmu ruh ka long ban ri bad pyn-neh pynsah ïa la ka riti ka dustur bad ban sngew sarong ïala ka jong ka tynrai ba la ïoh-pateng na ki longshuwa manshuwa.
Ka jingthmu batynrai jong kane ka Khasi Heritage Village ne ka shnong khasi tynrai kaba ha Mawphlang ka long, ban tehsong bad lum ban lang hapoh kawei ka pneh ïa ki it ki hima khasi bad kumjuh ruh, ïa u khun u hajar khasi khara baroh bad ban don ka jingïatylli ha baroh ki liang – ha ka riti ka dustur, ka synshar khaddar, ka bishar ka pynshong bad ban ym shah ïalam bakla ne shah pynthame ha ki rongphong pyrthei khnang ban ym shah rong noh ha ka umsaw umsian kaba wan tyllep na baroh ki saw lyer.
Kumta, lada ka bha ka bneng bad lada ym don kino kino ki jingpynthut ïa ka leit ka wan, kane ka Monolith Festival lane ka Tamasa Mawbynna kolshor tynrai ba la pynbeit da ka Khasi Hills Autonomous District Council, kan khring ïa bun hajar ngut ki briew- ki khynnah, ki samla, ki rangbah bad ki longing longsem, ki khasi, ki dkhar, ki phareng bad baroh ki jaitbynriew sha kane ka jaka.
Lehse, kane kan long ka Festival kaba kham phylla kaba khraw tam mynta ka snem.
Katkum ka jingïathuh jong u Bah R.
Wanniang, Joint Secretary Planning bad kiwei kiwei ki tnat jong ka KHADC, ka jinthmu Council ka long ba ïa kane ka shnong yn pynheh bad pynjanai shuh shuh ha ki snem ban wan bad, yn buh ruh sa ïa ki ïing jong kiwei kiwei ki himakhasi ki bym pat don hangthie.
Shuh shuh, u la kdew ba ïa kum kane ka jait Tamasa yn pynlong man la ka snem.
U la ai burom ruh ïa ki khlieh nongsynshar jong ki Ilaka ba la lah ban pynlong ïa kane ka prokram da ka jingïasnoh kti lang jong ki.
Shillong, 22 Risaw:Hadien ba la ai dak  u President ka ri u Pranab Mukherjee ba ka sorkar ka donkam ban khot iakren ia ki sengbhalang, ka UDP ka la kyntu ia ka sorkar ba lam da ka Congress ban khot iakren noh ia ki sengbhalang kiba pynlong ia ka jingiakhih ban dawa ia ka Inner Line Permit (ILP) ha ka jylla.
Haba pynlait khubor ha kane ka sngi Hatmajai, u Working President ka UDP u Bah Bindo Mathew Lanong u la ong ba u President ka ri sa shisien u la pynkynmaw ia ngi ba ka jingstad jong ka jingshemphang ka donkam shibun ban iakren bad ki sengbhalang ban pynbeit noh ia ka jingeh.
“Nga sngew ba ka jinglong ehrang ka sorkar kan pynjur shuh shuh ia ka jingiakhih.
Nga kyntu ia ka sorkar ba kan khot iakren noh ia ki sengbhalang ban wanrah biang ia ka jingsuk ha kane ka jylla", la ong u Bah Bindo.
U Bah Bindo u la ong ba u President u la kynmaw burom kyrpang ia ki nongialam ba kynsai ba wanrah ia ka jylla kum u Capt Williamson Sangma, u Bah Stanley DD Nichols Roy, Bah BB Lyngdoh bad kiwei lait noh u PA Sangma uba wan iasoh ha ka politik hadien ba la ioh ia ka jylla.
“Ngi sngew nguh kyrpang  kum ki paidbah ka jylla ia ka jingsngewnguh u President ia ki nongialam ka jylla kiba la noh synniang shibun" la ong u Bah Bindo.
Kumjuh u Bah Paul u la ong ba ka sorkar ka dei ban pule bha ia ka jingai dak jong u President uba kwah ba ka sorkar ka dei ban khot iakren ia ki sengbhalang ban pynbeit ia ka mat kaba jwat.
“Ka khubor ka long kaba shai ba kaba donkam ka long ban don ka jingiakren" la ong u Bah Paul.
Shillong, 22 Risaw:Ka pakhang shnong ba 36 kynta jong ka seng lehnoh HNLC ka la kut ha kane ka janmiet ha kaba ki ophis, ki bank, ki jaka pule bad ki dukan ki iew ki hat ki la khang lut ha kine ki ar sngi kynthih.
Hynrei dei tang ha Khyndai Lad ha kaba la pynlong ia ka jingiatem iaput ban pynpaw pyrshah ia ka pakhang shnong.
Kane ka pakhang shnong ba 36 kynta jong ka HNLC ka la iaid beit khlem kano kano ka jingjia ha kylleng ka ri Khasi bad Jaintia.
Ka jingwan jngoh ba ar sngi jong u President ka ri u Pranab Mukhejee  ka la kut mynta ka sngi, hadien ba u la pyndep ia ka jingpynkup burom ia ki samla pule ha NEHU.
Ha kine ki ar sngi, ka sor Shillong ka la kynjah jar bad la iohi ba tang ki kali sorkar light saw bad ki pulit kiba iaid sharum shaneng bad katto katne ki kali shimet.
Ka kynhun ICARE kum ka dak ban pynpaw pyrshah ia ka jingkhot pakhang shnong man ka por, ka la pynlong ia ka tamasa iatem iaput ha Khyndai Lad kaba ai kyrteng ka “Free Your Mind" ne pynlaitluit ia ka jingmut jong phi.
Ha kane ka jingiatem iaput kaba ar sngi, la wan ban sakhi ki briew na kylleng ki jaka jong ka nongbah.
La pynshong shit ia ki da ki nongrwai kynthup u Bah Rana Kharkongor, Jameer Kharkongor, Cubicle bad ka Special Act na ka Shillong Chamber Choir, nalor ka jingpynshad ia ki bike ban pynbyrngia ia ki paidbah.
Shillong,22 Risaw:Ka  People’s Candidate Forum (PCF) ka la phah ia ka shithi kyrpad jong ka sha baroh ki seng sain pyrthei kiba kynthup ia ka Bharatya  Janata Party (BJP), Meghalaya Pradesh Congress Committee (MPCC), Nationalist Congress party (NCP), National People’s Party (NPP), United Demo cratic Party (UDP), Hill State People’s Democratic Party (HSPDP) bad Khun Hyn niewtrep National Awakening Movement (KHNAM), ba kin ym pynieng kyrtong ha kane ka elekshon MP Lok Sabha ka ban sa long shen ha u snem u ban wan na 1- Shillong Parliamentary Seat (ST).
Halor katei ka jingkyrpad ka PCF , haduh mynta ki seng sain pyrthei kiba la pynthikna ban ai ka jingkyrshan ba pura u pastor PBM Basaiawmoit ban long kum u kyrtong paidbah ne u People’s Candidate , ka dei tang ka KHNAM nalor ka HSPDP kaba la pynbna kham mynshuwa.
Vatican City,23 Risaw:U Pope Francis mynta ka sngi u a weng kam shipor ia uwei u Bishop na Germany halor ka jingleh bakla jong u da kaba pynsngewthuh bakla ia ka 31 31-million-euro project ban shna ia ka ing sah ba thymmai, u Pope u la kyntait iaka jingpynbor kiba bun ba lang ban wng kam shijunom ia utei u Bishop.
Ka  Vatican haduh mynta kam pat shym la pynshai haduh katno por yn weng kam shipor ia u bishop Franz-Peter Tebartz-van Elst na ka diocese jong ka  Limburg bad kam shym la ai jingtip ruh ba haei utei u Bishop un pynlut por bad ashaei un leit bad kaei un leh ha kitei kip or ba u dang hap hapoh ka jingshah weng.
La iathuh ba ia katei ka jingleh jong u yn shim rai da kaei kaba mih na ka Commission tohkit ha kaba ia dei bad ki jingpynlut pynsep.
La iathuh ruh ba ha kine ki sngi katba u Bishop Tebartz u dang don habar ka kam, ia ka kam jong u yn shim ti ban pyniaid da u   vicar general, ka Limburg’s u Rev Wolfgang Roesch,  uba la shim ti ia ka kam jong u naduh ka 1 tarik u kyllalyngkot.
Hapdeng ka jingiakynad halor katei ka jingtei ia ka ing ki bishop kaba haduh  31-million-euro ($42 million) u  Tebartz-van Elst u la ong ba ka  bill ha ka jingshisha ka dei na ka bynta ki 10 tylli ki project bad kan don ka jinglut kaba lah ban tam.
Jowai,22 Risaw:Ha ki kynta pakhang shnong ba la khot da ka HNLC, kata mynhynnin ka miet ha ka por 9:30 baje eiei  uwei u pulit SI uba dei u 2nd OC ka Jowai PS uba la tip kyrteng kum u C.
K Marak u la mynsaw jur, hadien ba u la shah shoh ha ki saw ngut ki briew kiba la mih kynsan na kawei ka Maruti car kaba don ia u   nombar ML04 5835 bad ki khang lynti ia ki pulit.
Katei  ka jingjia ka la  jia mynhynnin ka miet ha surok bah NH 44 Jowai Shillong Road hajan ka Challam Syngkon petrol pump, Jowai.
Ha katei ka por u  SI ryngkat bad uwei u pulit langrut ki dang wan bamja da kawei ka sumo kaba la pyndonkam da ki pulit , hynrei haba la poi ha katei ka jaka, katei ka maruti ka la khang lynti kynsan ia ka sumo ba ki shong bad na katei ka maruti la mih saw ngut ki briew bad ki leit beit shaba shong u SI ha kaba ki la patan ia u shabar bad ki la bom la shoh haduh ban da jem hi jai.
Hadien katto katne por u Dy.
Superintendent of Police, West Jaintia Hills District, u bah P.
Syiem, uba la iaid lynti na katei ka jaka ryngkat bad u nongniah kali jong u,  u bah T.
Neibon (constable)  ki la iohi ia katei ka jingjia bad kila pyrshang ban pynsngewthuh ia kine ki samla pynban ma ki ruh kila shah ktah kti ha ka ba ki la shoh sa ia une u nongñiah kali u DSP u Bah  T Neibon.
Wat hadien ba u DSP u la pynjem bad pynjai jai katno katno ruh kitei ki saw ngut ki la shoh la bom hi khlem sangeh ia utei u pulit SI ka Jowai, dei tad hadien ba la wan sa shi kynhun ki pulit na Jowai ba la lah ban tem ha katei ka jingjia.
La pynkit ia kiba la mynsaw shapoh hospital ha katei hi ka miet, ki pulit ki la kem ia kitei ki 4 ngut kiba la tip kyrteng kum u Ioanis Pyrtuh (28), Khailang Dkhar (19), Hami Dkhar (21) bad Mon Phawa (22)  ka jingtohkit pyrshah ia ki ka la iaid shakhmat.
U Khailang Dkhar bad Hami Dkhar ki dei shipara kiba na ka Shnong Khliehtyrshi West Jaintai Hills.
U Mon Phawa pat dei uba ju don dak ha ki kam lute trok.
Shillong,22 Risaw:Kat kum ka jingioh lum jingtip lyngba ka ain wad jingtip paidbah, ia ki kyrteng ki Director kiba bat ha lai tylli ki tnat jong ka koit ka khiah, ba kynthup ia ka  Director of Health Service –MI, MCH&FW bad Research bad ka tarik ba ki la shimti bad iehnoh ia ka kam kaba ki bat, la iohi ba ka Dr.
C B Sangma ka la shimti ia ka kam Director jong ka DHS Research ha ka 8 tarik u Iaiong 2011 haduh ka 5 tarik u Kyllalyngkot 2012 bad  ha ka juh ka por la iohi ruh ba katei ka juh ka Doktor ka la shimti ia ka kam Director jong ka MCH&FW ha ka 4 tarik u Kyllalyngkot 2012 haduh ka 30 tarik u Jylliew 2012.
Ha ka jingwad jingtip kaba kham ha shuwa ia kane , la iohi ba ka doctor kaba slem eh ban neh ha ka kam Director jong ka MCH&FW ka la neh tang 10 bnai, dei ka Dr Mrs MK Marak, nangta sa U Dr AC Hazarika, ha ka DHS (MI), uba trei 10 bnai, ha ka DHS Research, kaba bat slem duh dei ka Dr CB Sangma, kaba bat 9bnai ia katei ka shuki bad lait nangta  ka don  ka jingkylliang  shuki kaba khah khah  ha ka kam Director jong ka tnad ka koit ka khiah ha kaba don ruh ki bym pat da ioh shong shuki bha ha kaba la iohi ba kham bun kiba neh tang kumba hapoh ka lai bnai.
Mynta ruh kumjuh la iohi ba ha baroh lai tylli ki tnad kata ka MCH&FW, ka MI bad ka Research ka la don ka jingiakylliang shuki Director kaba khah khah ha kaba ia khein kyllum la iohi ba kiba neh slem tam ha ka shuki Director ki neh hi ym palat ia ka 10 bnai kumba long ka MCH&FW bad don ruh kiba neh tang shibnai ruh ha kaba la iohi ba ki don 2 ngut kiba neh tang shibnai bad kitei ki long U Dr RH Pariat jong ka MCH & FW, uba shimti kam ha ka 3tarik Kyllalyngkot 2011 haduh ka 28tarik Rymphang 2011 bad U Dr A Das, ha katei hi kajuh ka tnat, uba shimti kam ha ka 1tarik Lber 2013 haduh ka 31tarik Lber 2013, nangta sa lai ngut ki neh ar bnai bad kitei ki long U Dr AK Das jong ka DHS (MI), uba shimti kam ha ka 1tarik Kyllalyngkot 2011 haduh ka 30tarik Lber 2011, ka Dr Miss Doracia Pariat, jong ka DHS Research, kaba shimti kam ha ka 14tarik Rymphang 2013, haduh ka 30tarik Iaiong 2013 katba lai ngut ki neh tang lai bnai bad kitei ki long ka Dr Mrs MHK Marak jong ka DHS MI, kaba shimti kam ha ka 22tarik Jymmang 2013 haduh ka 31tarik Nailar 2013, U Dr WF Dkhar jong ka DHS Research uba shimti kam ha ka 1tarik Kyllalyngkot 2011 haduh ka 7tarik Iaiong 2011 bad ka Dr Mrs A Marwein, kaba shimti kam ha ka 11tarik Naitung 2012 haduh ka 30tarik Nailur 2012.
La iathuh ha ka jubab ia ka jingpan jingtip, ba ka jingpynriah kam ne ka jingiakylliang shuki kaba khah khah ha katei ka tnad ka dei lyngba ka jingmynjur ka DPC ha kaba la iohi ba kham bun na ki daw ka dei hi kata, katba ki don pat tang ar ngut kiba la iehnoh ia katei ka kam namar ba ki la dei ka por ban shongthait noh na ka kam.
Kiba slem duh ha ka jingtreikam ha ka tnat DHS (MI), ki long U Dr AC Hazarika, uba bat kam shiphew bnai, ha kaba u shimti kam ha ka 31tarik Nohprah 2011 haduh ka 31tarik Risaw 2012, katba ha ka tnat DHS MCH & FW, kaba slem tam ban bat kam, dei ka Dr Mrs HK Marak, kaba shimti kam ha ka 5tarik Naitung 2012, haduh ka 21tarik Jymmang 2013 bad ha ka DHS Research, la bat slem duh da ka Dr Mrs  CB Sangma, kaba bat naduh ka 8tarik Iaiong 2011 haduh ka 5tarik Kyllalyngkot 2012.
Naduh ka 1tarik Kyllalyngkot 2011 haduh ka 10tarik Nailur 2013, la iohi ba na ki 6ngut ki DHS (MI), ki don arngut ki doktor Khasi bad kitei ki kynthup ia ka Dr Mrs Antinoris Jyrwa, kaba shimti ia katei ka kam kumba 4bnai bad nangta sa U Dr A Dkhar, uba dang shimti ia katei ka kam ha ka 5tarik Naitung 2013 haduh mynta.
Ha ka DHS (MCH & FW), na ki 6ngut ki Director (ha kitei hi ki lai snem), ki don ar ngut ki doktor Khasi bad kitei ki kynthup ia U Dr RH Pariat, uba bat kam naduh ka 3tarik Kylallyngkot 2011 haduh ka 28tarik Rymphang 2011 bad ka Dr Mrs LL Sawian, kaba shimti kam ha ka 5tarik Nailur 2013 haduh mynta bad ha ka DHS (Research), na 7ngut ki Director ha ki lai snem, la iohi ba ki don 5ngut ki doktor Khasi bad kitei ki kynthup ia U Dr WF Dkhar, uba shimti kam naduh ka 1tarik Kyllalyngkot 2011 haduh ka 7tarik Iaiong 2011 bad la pynkynriah kam noh halor ka nongrim ba la ong na bynta ka jingmyntoi ka kam shakri paidbah, nangta ka Dr Mrs A Marwein, naduh ka 11tarik Naitung 2012 haduh ka 30tarik Nailur 2012 bad shongthait noh syndon, ka Dr Mrs B Mawthoh, kaba shimti shimpor naduh ka 12tarik Risaw 2012 haduh ka 13tarik Rymphang 2013, ka Dr Miss Doracia Pariat, kaba shimti ha ka 14tarik Rymphang 2013 bad shongthait noh ha ka 30tarik Jymmang 2013 bad sa ka Dr Mrs B Mawthoh, kaba shimti biang shipor naduh ka 15arik Jymmang 2013 haduh ka 10tarik Nailur 2013.
Kaba pynlyngngoh ka long ba ki doktor Khasi, ki bat ia kitei ki kyrdan DHS bapher, ki dei kiba tang 2, 3 lane saw bnai suda bad kaba bat slem duh ia katei ka kam, dei ka doktor kaba shu peit shipor jong ka tnat DHS Research, ka doktor Mrs B Mawthoh, kaba ba bat naduh ka 12tarik Risaw 2012 haduh ka 13tarik Rymphang 2013, kaba long saw bnai bad katei kajuh ka doktor, kaba shimti biang ia kajuh ka kam, ha ka 15tarik Jymmang 2013 haduh ka 10tarik Nailur 2013.
Jowai, 23 Risaw:U ma  MB Rymbai.
CEM JHACD u la iathuh ba u Lat ka Jylla ula mynjur ia ka kam Deputy Chief Executive Member ka Jaintia Hills Autonomous District Council (JHADC) kaba la neh thylli la 6 bnai naduh ba u U Ma Rymbai, ula shimti hi halide  ia ka shuki Chief Executive Member ka JHADC ha bnai Iaiong.
U CEM ka JHADC, ula ong ba ia katei ka shuki mynta ka kynti yn bat da u ma K.
M.
Lytan.
Nalor katei ka shuki Deputy CEM, u Lat ka Jylla ula mynjur ruh  ki 2 ngut ki Executive Member bad kine ki kynthup ia u Amos Dkhar bad Arbor Hima Darnei.
Shillong,23 Risaw:Mynta ka sngi ka la don ka jingdheng kali kaba jur naduh na MES sha ki thain Upper Shillong bad kaba jur eh ka dei na MES ter ter shaduh 3 mer Upper Shillong , ha kaba u SP ka East Khasi Hills u Bah MH Kharkrang u la ong ba katei ka jing dheng kali ka la mih na ki ba bun ki jingaksiden bad ki jingtynrah kali.
U SP u la iathuh ba nyngkong kala don ka jingaksiden hapdeng ka Bus BSF bad kawi ka Maruti, hadien kawei ka trok ka la lait lyer ki shaka hapdeng surok,  kawei ka maruti car ka la poi sha kynriang surok hadien ba la don ki jingthut ha ka kali, ar tylli ki maruti car ki la shah tynrah ha kawei ka trok bad kitei ki jingjia ki la jia ha ki thain jong ka MES ter ter sha surok Upper Shillong, bad na kitei ki jingjia ki la mih ki jingdheng kali kiba jur.
U SP u la iathuh ba ka don ruh ka jing aksiden hapdeng ka trok Dumper bad ka wei ka Maruti Car hajan Mahari petrol pump bad na katei ka jingjia ka la mih ka jingdheng kali ha ki thain ka Mawlai.
Shillong,23 Risaw:Ka sorkar ka la pynmih ia ka jingbthah sha baroh ka District Level Price Monitoring Committees (DLPMCs) ban peitngor ia ka jingkiew dor jong u piat ha kane ka jylla.
Kumba ka long mynta, ka dor jong u piat ha Meghalaya ka kham duna ban ianujor bad kiwei ki jylla ha ka ri" la ong u heh sorkar ha kane ka sngi Balang.
U la ong ba ka DLPMC  kan hap ruh ban peitngor bha bad ban leit jurip ia ki jaka buh ia u piat.
“Namar ba u piat u dei u mar ba lah ban pyut, lah ban ym don jaka buh ruh" la ong u heh sorkar.
Ha kane ka jylla, ka jinglong jingman ka iapher namar ba ia u piat la wan rah nabar jylla.
Shillong,23 Risaw:Ar ngut ki khynnah ki bym ithuh ki la synreit sharak ia ka synduk Alumuri kaba don hajan ophis ka Kur Nongrum, Mavis Dunn Road , Mawkhar.
Ha katei ka jingjia ym shym la don kano kano ka jingmynsaw, hynrei ka  synduk Alumuri ka la julor malu mala.
Shillong, 23 Risaw:Wat la ka jingtih shyiap pathar ka jur bha ha kane ka jylla, ka sorkar jylla kam pat kwah ban khang ia kane hynrei ka shu thmu ban thaw da ki kyndon ban ym shah ban shu tih pathar.
Haba kren sha ki nongthoh khubor hadien ba la wai ka jingialang ban bishar ia ka prokram ba 20 tylli ki mat jong ka sorkar pdeng, u Myntri Rangbah ka jylla u Mukul Sangma u la pynthikna ba ka jingtih shyiap ym lah ban khang kdam hynrei ka sorkar ka kwah ban thaw ia ki kyn don ban ym shah ban shu tih pathar.
U la ong ba ia ki tnad sorkar ba dei peit, la bthah ba kin leh ia kaba donkam halor kane kum ka jingleit peit ia ki jaka kiba long bad ki bym long ban tih shyiap.
U la ong ba ka donkam ban iatreilang bad ki briew kiba trei ha kane ka jait kam namar ba ki im ja na kane ka kam bad donkam ban thaw da kiwei ki lad lada pynsangeh ia ki kam jong ki.
Kane ka jingkren jong u Myntri Rangbah ka long kaba donkam bha ha kane ka por ha kaba ka jylla ka jur bha ka jingtih pathar ia u shyiap ha ka jylla kaba ktah ia ka umbam umdih bad ka jingkhuid jong ki wah.
Ha u Nailar ba la dep, ka National Green Tribunal ka la pynmih ia ka hukum ban mana pyrshah ia ka jingtih ia u shyiap khlem ioh bor na ka tnad sorkar kaba dei peit.
Shillong,23 Risaw:Ka HNLC ka la ai khublei ia ki paidbah ka bri u Hynniewtrep kiba la ai ka jingkyrshan ba pura ha ka sngi pakhang shnong, kaba 36 kynta ba ka seng ka la khot ha ka sngi ba u President ka Ri u la wan ban iuh kjat ha kane ka jylla.
Ha ka kyrwoh ba la pyllait paidbah da u Bah Sainkupar Nongtraw , publicity Secretary HNLC u la ong ba ka seng ka ai ka jingkhublei sha baroh ki nongrep, ki nongbylla sngi, ki nongdie jhur bad baroh ki duk ki suk ka bri u Hynniewtrep na ka bynta ka jingiai shah bad ka jingkyrshan jong ki ia ka jingkhot pakhang shnong ka seng.
Ka HNLC ka la pynpaw paidbah ruh ba ka seng kam ju ieng pyrshah ia ki khynnah skul bad kumjuh ruh ia ki Eksam jong ki, hynrei ka dei ka seng kaba la pyrshang ban kyntiew shuh shuh ia ka pule puthi ha kiba bun ki liang.
Ka HNLC ka la pynpaw pyrthei ba ka seng ka la noh synniang ia ka tulop jong ki nonghikai skul ha Block I bad II, ka la noh synniang ia ka Library ha kawei ka skul ha Laitkor, ka la noh synniang  mashin Type kot ha kawei ka skul  kaba don ha Nongpoh, hynrei ka seng kam shym la pynbna paidbah ha kaba ka la iathuh ba ki ddang don bun ki prokram kiba ka seng kan leh na ka bynta ka bit ka biang jong ki paidbah ka bri u Hynniewtrep.
Mawphlang,23 Risaw:Ban pynlong ia ka Tamasa Monolith kaba shongkun, ka Khasi Hills Autonomous District Council  ( KHADC)  ka la khot la wer ia ki paidbah ka bri u Hynniewtrep Hynniew skum, ba  kin ia wan ban ia shim bynta ha katei ka Tamasa kaba nyng kong  eh kaba la pynlong kyrpang ban pynneh pynsah ia ka jinglong tynrai bad ka kolshor jong ki Khasi.
Ka KHADC lyngba u CEM bad EM ki la kyrpad ia ki paidbah ban wan sha katei ka Tamasa kaba ym don jingsiew eiei ban rung ryngkat ki riam ki beit Tynrai  khnang ba ka Tamasa kan long kaba shongkhia.
Haba kren sha ki nongthohkhubor ,  mynta ka sngi ha ka por ba ka KHADC bad ka Khasi Heritage Conservation Forum, KHCF ka leit ban jurip ia  katei ka jaka ban pynlong ia ka Tamasa ha Mawphlang, u Bah Pynshngain N Syiem, CEM ka KHADC u la ong ba ha katei ka Tamasa  naduh ki pela dihsha ki pliang  ja yn pyndonkam kum ha ki por mynshuwa, kata da ki ktang siej bad ki sla.
Shuh shuh  ki EM kiba la ia donlang bad u CEM ki la ban jur ia ki paidbah kiba wan na kylleng ki Hima ba kin ym pyndonkam ia ki kynja plastik hapoh ka Campus jong ka jaka ban pynlong ia ka Tamasa ha kaba ki la ong ba baroh la khmih lynti ba kin pyndonkam tang da ki tiar ki tar tynrai, u CEM u la ong ba kan don ruh ka shad Tynrai ha kaba la khot sngewbha ia baroh ban wan ia shim bynta ha katei ka shad ryngkat ki riam Khasi kiba paka ha kaba kin don ruh ki nongai jingmut ia ki nongshad ha katei ka sngi.
Ar sngi shuwa ban sdang ia katei ka Tamasa ha ka 25 tarik mynta u bnai , ka kynhun  ki EM ka KHADC kiba kynthup naduh u CEM Bah Pynshngain N Syiem, Bah Titos Chyne Chairman KHCF, Bah Antonio War, u EM ka pla tyngka ka KHADC, u Bah J.
Tynsong EM, kong Irene Lyngdoh, kong Grace Kharpuri bad kiwei pat ki EM ki la ia donlang mynta ka sngi ba la wan jurip ia ka jingpynkhreh na ka bynta ka Monolith Festival.
Kham ha shuwa ia kane ka KHADC ka la kyrpad ia ki sengbhalang ba kin ym khot pakhang shnong, ha kitei ki sngi ba la buh ban pynlong ia katei ka Tamasa, mynta ruh sa shisien biang ka la kyrpad jur ia ki sengbhalang ba kin ym khot iakhih ha ka kitei ki ar sngi khnang ba ki paidbah ka bri u Hynniewtrep kin ioh ban ia wan shim bynta ha katei ka Tamasa kaba heh ba la pynkhreh ban pyni ia ki jinglong tynrai bad ki kolshor jong ka jaitbynriew.
Shillong, 23 Risaw:Ki pulit ki la ioh tam ia ka met iap jong uwei u briew  bym tip kyrteng na iew Polo ha ka 15 tarik Risaw 213 por 6 baje ei ei janmiet.
Hadien ba la dep leh ia kaba donkam, ki pulit ki la buh noh ia ka met iap ha jaka buh ha Civil Hospital, Shillong bad ki la pynbna ba lada ym don ba wan kam kin leh ia kaba donkam.
Kawei pat ka dei ka met iap jong uwei u briew bym tip kyrteng satia ba ikop bar jylla.
Ia une u briew la ioh tam najan Suni Mandir ka GS Road da ka kali 108 ha ka 13 tarik Risaw 2013 hynrei u la khlad noh ha civil hospital ha ka 19 tarik Risaw, 2013 por janmiet.
Ki pulit ki pynbna ba lada ym don ba wan kam ia ka met iap, kin sa leh katkum ka ain ba ka dei ban leh.
Shillong, 23 Risaw:Ka Seng Khasi Riwar Mihngi kan pynlong ia ka jingpynkup burom ia ki samla pule jong ka thain riwar mihngi kiba dei na ka niam tynrai, kiba pas bha bad poi ha ka kyrdan 1st Tenth, 1ts Class, 1st Division bad disrinction ha ki sobjek bapher bapher ha ki eksamin ba la pyniaid da ka MBOSE, NEHU bad kiwei ki eksamin 2012-13.
Ka seng ka kyrpad ba kito kiba dei na ka niam tynrai kiba dei hok ban ioh kin sngewbha ban phah ia ki kyrteng ha  ryngkat ar tylli ki dur bad ka Xerox marksheet kaba la dep attest ha ne shwa ka 20 tarik Naiwieng 2013 ha Nangroi Book Stall Mahari & Sons, Motphran Shillong lane ha ka ophis ka seng ha Dewsaw Pynursla.
Ia ki jingtip ba kham bniah lah ban phun ha ki number 9615443737, bad 9615608837.
Shillong, 23 Risaw:Ki MLA barim jong ka jylla Meghalaya, ki la kyntu ia ka sorkar ba kan khot iakren noh ia ki sengbhalang kiba pynlong ia ka jingiakhih ha kine ki sngi.
Ka jingialang jong ki MLA barim hapoh ka lama jong ka Meghalata Forum of Former MLAs ki la shim ia kane ka rai ha ka jingialang kaba long hynne ka sngi ha Shillong.
U president ka Forum u Bah SD Khongwir uba dei ruh u MLA barim ka Mawlai u la ong ba ki don 17 ngut ki MLA barim kiba wan ha ka jingialang hynne ka sngi.
“Hadien ba la iatai sani bha, ka jingialang ka la sngew ba ka jingiakren ka dei ka lynti ban weng noh ia kano kano ka jingbym sngewthuh jingmut", la ong u Bah SD Khongwir.
U la ong ba ka jingialang ka sngew ba ka jingiapyni bor hapdeng ka sorkar bad ki sengbhalang ka la wanrah ia ka jingeh ia ki paidbah ka jylla.
“Namar ba kan ialam sha kaba kham ma bad kham jur, ka Forum ka ai jingmut ba ka jingiakren bad ki kynhun ka long kaba dei eh ban khot kyrkieh noh", la ong u Bah Khongwir bad bynrap ba ha ka jingialang dei ban iathir ban wad ia ki lad ki lynti kiba dei.
Lah ban kdew ba ki MLA barim ka jylla ki la khot ia ka jingialang ban iatai hadien ba ki sengbhalang ki la pynlong ia ka jingiakhih ban dawa ia ka Inner Line Permit (ILP) ha kane ka jylla.
Shillong, 23 Risaw:Ka Synjuk Ki Rangbah shnong Shillong kynthup na sor bad khapsor ki la pynpaw ia ka jingsngew babe ba ka sorkar ka la niew bein ia ki, kiba dei ki dieng shan jong ka imlang sahlang.
Haba pynlait khubor hynne ka sngi Balang, u general secretary bad president ka Synjuk kynthup u Bah TR Shanpru bad RL Blah ki la ong ba ka jingpynbna paidbah ka sorkar ia kata ka ain shongwai iing ne ka Meghalaya Regulation of Lanlord and vereification of Tenants Bill 2013 da kaba thmu ban bujli ha jaka ka Inner Line Permit (ILP) , ka la buh ka jinglynngoh namar ba ka sam paidbah ia kane ka Bill sha ki sengbhalang, sha kynhun bapher bapher hynrei ka leh klet ia ki dorbar shnong.
“Ia ka daw la tip kham bha ka sorkar, balei kam sam ia kane ka Bill sha ki shnong", la ong kine ki rangbah ha ka kyrwoh.
Hynrei watla ki la shah niew bein ha ka sorkar, hynrei na ka liang ka synjuk ka la kyrpad ba kan pynai kopi lem sha ki dorbar shnong ia kane ka Bill bad ban pynshai ia ka jingmut ba la thmu ban wanrah ia kane ka Bill namar ba kane kam iahap bad ka jingthmu ban khang lad ia ka jingwan rung ki briew nabar sha kane ka jylla.
Ka synjuk ka la rai ban ap ia ka jubab na ka sorkar haduh ka 31 tarik Risaw 2013 halor kane ka Bill shwa ba kan leh ei ei halor kane.
Ka la dawa ruh ba ka sorkar kam dei ban khohreh hynrei ka dei ban ap shwa ban ioh ia ka jingiakren kaba bniah bad ki dorbar shnong ia kane ka bill.
New Delhi, 23 Risaw:Ka bor jong ka balang Presbyterian ha Mizoram, ka lah ban pyn kylla ia ka tarik elek shon ha katei ka Jylla bad mynta ka elekshon ha katei ka Jylla, kan long ha ka 25tarik Naiwieng 2013.
Ka jingniew vote ruh mynta, kan long noh ha ka 9tarik Nohprah, namar ba ka don ka jing pyrshah ban niew vote ha ka Sngi U Blei, da ki seng sain pyrthei bad ki bor pyniaid jong ka Balang Presbyterian ha katei ka Jylla.
Kham mynshwa ka Mizoram, ka dei ban leit thep vote ha ka 4tarik Nohprah bad ka jingniew vote kan dei ban long ha ka 8tarik Nohprah 2013.
Ki seng sain pyr thei, ki seng bhalang bad ki seng niam, ki kwah ban pynkylla ia ka tarik thep vote, namar ba ka 4tarik, ka dei ka sngi jong ka jingiaseng bah jong ka Mizoram Synod, kaba dei ka balang kaba heh tam jong ki kynhun Presbyterian ha Aizawl.
Mawphlang,23 Risaw:5 Acre antad  ka ja ka, ka Hima Mawphlang ka la ai sngewbha sha ka KHADC na ka bynta ban tei ia ki jingpynsahnam ia ka kolshor bad ki Tynrai jong ki Khasi, ryngkat ka jingiateh hapdeng ka KHADC bad ka Hima Mawphlang.
U Lyngdoh ka Hima mawphlang u la ong ba la ai ia katei ka 5 Acre antad ka jaka tang kum ban peit hato katei ka jingtei ka KHADC ka ai jingmyntoi ne –em ia ki paidbah, bad lada ka dei kaba ai jingmyntoi  la sngew thuh katkum ki jingkren jong u mynta ka sngi ba ka Hima Mawphlang kan dang ai jaka shuh ia ka KHADC lada donkam.
Ka Hima Mawphlang ka la iateh bad ka KHADC ba hadien ka Monolith Festival, ka jingmih pisa kaba mih na katei ka jingtei ba ka KHADC kan pynlut haduh T.
5 klur tyngka  yn ia sam mar shiteng hapdeng ka KHADC bad ka Hima, kata hadien ba la kut ka Monolith Festival.
Haba kren sha ki nongthoh khubor, mynta ka sngi,  ki EM bad CEM ka KHADC ha ka juh ka por ki la bynrap lang   ba hadien ka Festival, lah ban pynlong ia katei ka jaka ba la tei haduh T.
5klur,  kum ka jaka sahkai pyngngad ki nongwan jngohkai pyrthei.
U CEM Bah Pynshngain N Syiem u la ong ba kin don ki Chowkidar bad ki nongtrei ba ka KHADC kan buh ha katei ka jaka na ka bynta ban sumar bad ban thang ding ban pynsyaid ia ki ing  kiba la sop da ki phlang, traw bad ki tynriew.
U la ong ruh ba kin don ruh ki nongtrei ki ban batai shaphang ka jinglong jong  kawei pa kawei ka Hima  ha ki nongwan jngohkai pyrthei kiba wan na ki jaka bapher bapher, ba kin tip ia ka jinglong tynrai jong ki hima bapher bapher.
Haba pynkut ia ka jingiakren ia kaei ka ban long hadien ka monolith Festival, ki EM ka KHADC ki la ong ba kin dang don bun ki jingdonkam ban pynkylla ha ka rukom ban khring ia ki nongwan jngoh kai pyrthei , ha kaba kin sa peit bad leh lada ka i donkam.
Churu (Rajasthan),23 Risaw:U Rahul Gandhi, uba dei u nongialam ba rangbah jong ka seng Congress, ula kynthoh tyngeh mynta ka sngi, ba ka BJP, kaba dei ka seng, kaba pyniashut jaitbynriew, ka dei kaba la pynjot ia ka ri baroh kawei bad ula ong shuh shuh, ba kumba ka kmie rad jong u, ka la iap bad u kpa jong u, ula iap bad u ong shuh shuh ba wat ma u ruh, un lah ban mad ha kajuh ka apot.
U Rahul, uba dei U Vice President jong ka seng Congress, ula ia thuh ba haba u leit jngoh ia ki jaka jing ia kynad ha  Muzaf farnagar, kaba ha Uttar Pradesh, ha ki katto katne bnai mynshwa, ula iakren ia baroh arliang ki Hindu bad ki Muslim, kiba la iathuh ia ki jingeh ba ki iakynduh ha kitei ki jingjia jong ka jingiakynad jaitbynriew.
“Nga sngew kumba nga iohi ia ka khmat ba sngewsih jongnga hi, haba nga iohi, ba ki iam pait dohnud bad ka dei na katei ka daw, ba nga long pyrshah ia ka jingtreikam jong ka seng BJP.
Ki leh aiu, ki buh ia ka  Muzaffarnagar ha ka jingkul mar, ka Gujarat ha ka jing kulmar, ka UP ha ka jing kulmar bad ka Kashmir ruh ha ka jingkulmar bad kane ka la pynjot ia  ka Ri", ong U Rahul Gandhi.
“Ka kmie rad jongnga, ka la shah pyniap.
U Kpa jongnga ula shah pyniap bad manga ruh, nga lah ban sa shah pyniap ha kawei ka sngi.
Ngam salia bad katei ka dei ka jingkren kaba wan na ka dohnud jongnga"  ha kaba U Rahul ula smai ba un ialeh pyrshah ia ki buit sain pyrthei jong ka BJP.
Ka Indira Gandhi, ka la shah pyniap ha ki nongbud jongka, kiba dei ki jaitbynriew Sikh, ha ka por ba ka jubor bha ka kam pyntriem jong ki lehnoh ha Punjab,katba U Rajiv Gandhi, ula shah pyniap ha ki ehrang LTTE bad u iathuh shuh shuh, ba ula iakynduh dang shen ia U MLA na Punjab, ha kaba ula iathuh ba utei u MLA, ula byrngem, ba lada dei ba ki ia kynduh 20snem mynshwa, un jin da la pyniap ia utei u nongialam ka Congress.
Shillong,23 Risaw:Lai ngut ki briew ki la iap, 13 ngut ki la mynsaw jur bad 12 ngut ki la mynsaw malu mala hadien ba kawei ka Bus night Super ka la noh shariat kaba don ha kong-ong hajan ka shnong Tuber, East Jaintia hills.
Katei ka jingjia ka la jia mynta ka sngi ha ka por 12: 30 baje eiei mynsngi.
Katei ka Bus ka dei kaba dang thmu ban leit sha Agartala bad ka dang wan na Guwahati.
Katei ka Bus ka don ia u nombar AS 01 EC 0154.
Lai ngut kiba la iap ha katei ka jingjia ki dei kiba la tip kyrteng kum u  Makest Beori (25) na  Uttauranagar ka Udalguri district, Assam,  Dumar Kirki (23) na ka shnong  Kaireugee, Nepal bad u  Md.
Mathur Rahman (25) na Sutnga , East Jaintia hills district.
Kiba la mynsaw ki dei kiba la tip kyrteng kum u Amir Khan (16), Raja Karmakar (30), Biswanath Urang (20), Faraq Ahmed (56 years/male), Dita Borah (20years/male), N.
D.
Zafar (19), Dugan Rai (47), Kuturang (27), Mrinal (21), Kajol Mandal (25), Rohit (27), Milan (45) and Sanju Sinha (39), Nitul Singh (25), Kartik Singha (58), Nelesh Karmakar (20), Biplap Singh (23), Bhoku Baterai (50), Rahul Rai (15), Deepak Kanti (38), Dilip Kumar Rai (60), Nilas Krinkon (20), Bisu Nuren (34), Suman Singh (20), Vishnu Uray (24).
“Napdeng kitei ki lai ngut kiba iap uwei u la iap hashen katba kiwei pat ki la iap ha Jowai district hospital ha  Ialong village, West Jaintia hills,hadien ba la jur ka jingmynsaw" ong uwei u heh pulit.
17 ngut ki briew kiba don hapoh bus kiba la mynsaw jur la pynkynriah sha   North Eastern Indira Gandhi Regional Institute of Health and Medical Sciences (NEIGRIHMS), Shillong na ka bynta ka jingsumar katba kiwei pat la pynkynriah sha Khliehriat CHC.
Kiwei pat ki briew kiba la shu mynsaw malu mala la sop la spain ha Jowai District hospital bad ki doktor ki la pyllait noh ia ki.
La iathuh ba ka daw ba katei ka Bus ka la noh shariat ka dei hadien ka jingbym lah shuh u nongniah ban teh lakam ha kawei ka khun ha kaba u la pyrshang ban kynriah na ka trok kaba la wan na pyrshah sha ka phang ba don ka Bus hynrei ha katei ka jingkynriah ka Bus ka la noh pynban shariat.
Shillong,23 Risaw:Ka khubor hamsaia halor ka pakhang shnong ka la pur sted bha mynta ka sngi, ym tang ha nongbah Shillong, hynrei wat sha ki jaka nongkyndong ruh ha kaba ki paidbah ki la kulmar khlieh ka wad jingtip la ka don  ne-em ka pakhang shnong, wat la ym pat shym la thoh ha ki kot khubor ba kan don ka pakhang shnong, hynrei katei ka hamsaia ka la pynartatien hi ia u paidbah khamtam ha kine ki sngi ba jur ki jingiakhih.
Kaba lyngngoh halor katei ka  hamsaia pakhang shnong ka dei hadien ba ki paidbah da ki bun ngut ki la phone sha u nongthohkhubor ban kylli thikna ia ka pakhang shnong,  bad kane ka juh ka jingkylli ka la mih ruh ha ki lynti iaid ha kaba ki paidbah ki la wan ban kylli , kumjuh ruh ha kaba ki dukan sha ka mih ka jingartatien ha ki, la kin pynkhreh ne em ka shet ka tiew na ka bynta ka lashai.
Haba u nongthoh khubor ula pyrshang ban kylli na ki mano ba la ai jingtip, ki riew paidbah, kim lah satia ban jubab.
Shillong,24 Risaw:Ha ka 22 tarik mynta u bnai , ki pulit ki la lap ia kawei ka metiap napoh kawei a trok bad katei ak jingjia ka la jia ha Nongjri.
Ia katei ka metiap la ithuh ba ka dei ka jong u Lestarning Sangriang, 19 snem karta.
Ha kawei pat ka jingjia, Haka 20 tarik mynta u bnai ha ka por 9:30 baje eiei mynmiet, ar ngut ki briew ba la tip kyrteng kum u Iaishaniah Mynsong  bad u  Hep Kharsati ryngkat ki paralok jong ki , ki la shoh la dat ia u Baril Kharkongor , katei ka jingjia ka la jia ha ka shnong Mawmang (EKH), u Baril u la mynsaw jur bad la pynkit ia u sha Civil Hospital Shillong ban shah sumar.
Shillong, 24 Risaw:Ka Dorbar shnong Pommura ka pynpaw ia ka jingbitar ia ka tnad treikam ka MeECL ka bym shym la suid niew ia ka jingkyrpad jong ka shnong Pommura ban maramot noh khamkloi ia ka Light ha shnong Pommura kaba la pynlong ia ka shnong ban thang sharak la jan dap shi bnai.
Ha ka jingpynlait khubor, u Bristar Mawthoh u Finance Secretary Dorbar Shnong Pommura, u la ong ba ha ka jingshisha na ka liang ki Nongkitkam shnong ryngkat ka seng samla Shnong,FKJGP ,KSU ki la ia kynduh ia u SDO ban maramut khamkloi bad na ka liang jong u u la kular ban leh khamkloi hynrei haduh mynta ruh kam shem la poi shano shano ruh ki shu long pynban tang ki jing kular kai.
Ka shnong ryngkat ka Seng samla shnong, FKJGP,KSU ki kla kyntu tyngeh ia ka MeECL ban pynkloi ban maramot noh katba lah namar ka la ktah ia ki khynnah pule ba la jan ka Exam,bad ha ka juh ka por ka don ka jingiaseng bah jong ka Balang Catholik.
“Lada katei ka tnad kam lah ban maramot noh khamkloi na ka liang ka shnong ryngkat ki seng kan  sa lum da ki jingialang ban ia pyrkhat namar ka jinglip light ba khah khah bad mynta lei ka shnong ka la shongdum syndon katba ka bai Bill Light pat man la u bnai ki paidbah ki hap ban siew sha katei ka tnad sorkar", u la ong u Bah Bristar.
Shillong, 24 Risaw:U SP ka East Khasi Hills u Bah Mariahom Kharkhrang u la ong ba ki pulit kin ym ailad da lei lei ruh ba ka HNLC kan khie khlieh biang ha kane ka ri Khasi Jaintia.
Ha ka jingshisha ka HNLC ka la pyni ia ka bor jong ka da kaba khot pa khang shnong ha kine ki sngi bad na ka liang jong ki pulit, ki la kut jingmut ban pynthikna ba kane ka seng lehnoh kan ym ioh jaka shuh.
Haba kren ha ki nongthoh khubor ha kane ka sngi Palei, u Kharkrang u la ong ba ngi don kam ban pynthikna ba ka HNLC kam ioh jaka shuh ban khie khlieh biang ha kane ka jylla".
Ka jingong jong u SP ka long hadien ba ka HNLC ka la khot ia ka pa khang shnon ba 36 kynta ha ka sngi ba wan u President ka ri u Pranab Mu kherjee.
Halor ka jingkylli, u SP u la kubur ba don katto katne ki nong trei ka HNLC bad kiba don jingiadei bad na ka liang ki pulit kin leh ia kaba donkam ban pynthikna ba kim dei ban leh ia ki kam beain.
Kane ka kynhun ki lehnoh kaba treikam ha ki thain khappud, ka ju pynmih ia ki jingpynbna man ka por ha ka website “Facebook"  ha kaba ka pynmih ia ki jingthoh bad ki jingpynbna.
“Ngi la wad ia ki lad ki lynti kumno ban khang lad ia kane", la ong u SP.
U la ong ba ki pulit ki la shim ia u nongpyndonkam ia ka facebook jong kane ka kynhun.
U SP u la ong ba ki pulit ki shaniah ha ka agency ban wad ia ki jaka ba kane ka kynhun ka pyndonkam ia ka website.
Shillong, 2 Jylliew:Ha ka jingleit talasi kaba kynsan jong ka KSU Mawkajem, kaba sdang na Umtyng ngar sharum, ka la ioh ban talasi ia lai tylli ki kali, kiba ia dih buaid bad kiba leh ia ki kam jaboh hapoh kali.
Ha katei ka jingleit khynra, kaba ha ka 24tarik Jymmang bad ka 1tarik Jylliew 2014, la ioh ban kem ia kitei ki briew bad la aiti sha ki bor shnong, ha kaba ki la shain kuna bad la iathuh ba kitei kiba leh ruh, ki la pan map, namar katei ka jingleh pohjait pohrati jongki.
La pyllait ba kin leit na katei ka jaka, da ka jingmaham kaba tyngeh, ba kin nym mlien shuh nangne shakhmat.
Ka Union, ka maham namarkata, ia ki kali kiba don ha kitei ki jaka, hadien ka por 6baje janmiet, ba kan shim ia ki number jongki bad ba kin ai jingujor sha ki bor pulit, ba kin leh ia kaba donkam, ong ka kyrwoh khubor, na U bah Pynbhalang Mylliem, Publicity Secretery ka KSU Mawkajem Unit.
Shillong, 2 Jylliew:Ka Meghalaya Right To Information Movement (MRTIM)kan pynlong ia ka jingiatai halor ka Meghalaya LokayuktaAct 2014 haka 4 tarik Jyllew ha Don Bosco Youth Centre ha ka por 4 baje janmiet, ong ka kyrwoh na u Bah Michael N Syiem uba dei u convener.
Shillong, 1 Jylliew:U nongialam ka National People’s Party (NPP) u Purno Agitok Sangma  ha kane ka sngi Saitjain, u la rah ia ka mat ka jingjia ha Garo Hills ha u Myntri Rangbahduh ka ri u Naren dra Modi.
U Purno u la rah ia kane ka jingjia namar ka jingbym don shuh ka suk ka ain ha Garo Hills bad tang ha kine ki khyndiat snem, la mih haduh 22 tylli tam ki kynhun pyntriem ha katei ka thain.
U la kyntu ia u Modi ba un leh ia ki kam namar ka jingpyn khein ia ka hok briew man briew ka la jubor bad u la ai ia ka dorkhas ruh ha ka National Human Rights Commission (NHRC).
“Nga kyntu ia u Myntri Rangbahduh ban bthah ia ki tnad ba iadei ban shim ia ki lad ki lynti ban pynshitom ia kiba leh pyrshah ia ka ain", la ong u Purno ha ka shithi sha u Modi.
Ha kajuh ka por, ka dorkhas ba la aiti ha ka NHRC, u Purno u la ong ba ka Garo Hills ka la hiar ka jinglong ka suk ka sain namar ki kam beain.
“Bun ki kynhun pyntriem ki la mih kum ki tit ha ka thain Garo Hills ha kine ki khyndiat snem kaba la ialam sha ka jingphet ka suk ka sain namar ka jingtlot ki bor jong ka ain.
Tang ha kine ki khndiat snem, palat 22 tylli ki kynhun pyntriem ki la mih ha Garo Hills bad palat 97 ngut ki briew ki la duh ia ki mynsiem jongki naduh u snem 2010 haduh 2013,", la ong u Purno.
U la ong ba dang shen, la don ki jingjia ba har rukom kiba long  beain bad ka jingmih ki kynhun lehnoh ha Garo Hills kaba la ktah jur ia ka jingim ki kam ki jam jong ki paidbah.
“Ka sorkar jylla kam shym la leh eiei ban tehlakam ia kine ki jingjia, bad ha kawei ka liang, ka la pyndonkam ia ki pulit ban long ki nongthom bor tang ban pynkohnguh jubor ia ki paidbah da ki lynti bym dei" , la ong u nongialam ka NPP.
Haba kdew ba kane ka jingjia ka iadei bad ka ioh ka kot jong ki paidbah, u la kyntu ba ka sorkar ka dei ban shim ia ki lad ki lynti ban pynduh ia ki kam pyntriem.
Katkum ka jingong u Purno, ka sorkar ka dei ban shim ia ki lad ki lynti ban  thaw kam thaw jam ia ki samla, ban ai jinghikai bad kiwei ki kam na ka bynta ban kyntiew ia ka ioh ka kot jong ka jylla.
Dei na ka jingkhim jingmut ka sorkar bad ka jingleh donbor jong ki briew ka ain kaba ialam sha ka jingjia ba sngewsih haduh ba la pynkhein ia ka hok briew man briew ha ka jylla.
“Ki jingjia pynshitom beain ha jaka ban pynthanda ia ka jinglong jingman, kan wanrah shuh shuh ia ki jingeh.
Ki briew ba lui lui ki la shah pynshitom kaba ialam sha ka jingbitar jong ki paidbah", la ong u nongialam ka NPP.
U la ai nuksa dang shen, ha ka 20 tarik Jymmang, u Balsan Marak u la kylla langknia ha ki briew jong ka ain.
" U Balsan u la shah kem halor ka jingkynnoh ba u donkti ban rahbor ia ki briew, bad ki pulit ki la pynshitom bad shoh ia u haduh ba un khlad noh", la ong u Purno.
U la ong ba kawei pat ka jingjia ka long ha ka 27 tarik Jymmang ha Chokpot ha kaba u Witson M Sangma u la khlad noh katba u dang don ha kti ka ain.
“Ngi kyntu ia ka Commission ban shim ia ki lad ki lynti ban pynthikna ba ka jingtohkit ia kine ki jingjia.
Ngi kwah ban shim ia ki lad ki lynti ba kito ki jingjia kim nym jia shuh ha ki sngi ban wan" u la ong bad bynrap ba dei ban pynshitom tyngeh ia kiba donkti ban pynkhein ia ka hok briew man briew.
Lah ban kdew ba ka kynhun ki nongialam ka NPP kynthup ka MP barim ka Agatha K Sangma, u Thomas A Sangma bad u  MLA barim u Conrad K Sangma ki iakynduh ia u nongbishar K.
G.
Balakrishnan,  ka National Human Rights Commission ban kyntu ia u ban shim khia ia ka jingjia ha Meghalaya.
Shillong, 2 Jylliew:Ka managing committee (MC) jong kawei ka skul SSA ha kawei ka shnong kaba hap ha East Khasi hills district la kynnoh ba ka byrngem ban beh kam ia ki nong hikai skul bad ban tait shnong ia kiwei ki nong hikai ha shnong tang namar ba ki pyrshah ia ka jingleh bakla jong ka MC kum ka jingkhate ia ka tulop bad ka rukom ai jingkhein bym shai.
Ka school managing committee jong ka Rynkuskong Sarva Shiksha Abhiyan (SSA) Lower Primary School  ka la byrthen ban ai jingujor sha u sordar ka shnong Rynkuskong pyrshah ia ki ar ngut ki nonghikai u  David R Marak bad u Saul Chism Sangma bad ki la byrngem ban tait shnong ia ki namar ba ki kren pyrshah ia kaMC ka skul.
“Ka  MC  ka la pynduh kam ia u David R Marak hadien ba u la ujor FIR ha Mawsynram police station pyrshah ia ka jingpyndonkam bakla ka MC", la ong u Saul Chism Sangma u nonghikai ka skul ha ka jingiakren sha ki nongthoh khubor hynne ka sngi Nyngkong.
Ha ka  FIR la ujor pyrshah ia u chairman, secretary bad u CRC co-ordinator ka MC u Marcus Marak, Clement Marak bad u Benedict Marak.
Ka jingthung ia ki nonghikai la leh da ka MC da ka jingmynjur ka tnad pule puthi ka jylla.
Katkum ka jingong u Sangma, la kynnoh ba ka MC ka la thaw biang ia ka school managing committee khlem da khot ia kano kano ka jingialang bad ki nongkitkam ka skul.
“Ka tulop jong ki nonghikai la khatei man u bnai da ka jingmynjur jong u CRC coordinator da kaba kam ba ka dei ka bai bus", la ong u Sangma.
U la ong ba ki nonghikai ki ioh tulop T.
9000 shi bnai, ka MC pat ka khate T.
2000 na ka tulop naduh u snem 2009.
U Sangma u la ong ruh ba ka MC kam shym la ai ka shithi thungkam ia  ki nonghikai naduh ka sngi ba ki leit trei ha ki skul.
Hynrei ki la ioh jinghikai na ka tnad pule puthi kaba khot ban leit ban pyntbit ha ki jingai jinghikai bapher bapher.
U la kynnoh ba ia ka ja sngi jong ki khynnah skul, la ai tang lai sien ha ka shi snem katba ki nongshet la ai T.
3000-4000  ha ka shi snem bad ki nongshet ruh la bujli man ka por.
Kine ar ngut ki nonghikai u David bad u Saul ha ka 16 tarik Jymmang ki la ujor sha u Chief secretary uba dei u State Vigilance Commissioner (SVC) ban tular ia kane ka kam.
Ha ka shithi sha u Chief secretary ki la ong ba ki kyntu ia ki bor ba dei peit ban shim ki lad ki lynti ban leh ia kaba donkam.
Nongpoh, 02 Jylliew:Ka Deputy Commissioner ka Ri-Bhoi district ka la pynbna sngi shuti ha ka 4 tarik ha baroh kawei ka district, namar ka Ri-Bhoi day.
Baroh ophis sor kar, ki skul, ki jaka kynshew pisa, ki jaka bishar sorkar bad kiwei kiwei, kin khang ha katei ka sngi namar ka jingrakhe ia ka sngi ba pynkha ia ka district Ri-Bhoi.
Shillong,2 Jylliew:U bah Banshai Marbaniang, President, bad u bah  Banteilang Marbaniang, General Secretary, FKJGP, Mawsynram Circle  ki la ujor sha ki pulit ka Mawsynram PS pyrshah  ia ki  bor pyniaid katei ka Mawsynram CHC ha kaba la kynnoh ba ki la pyndonkam bakla ia ka pisa, kaba dei na ka bynta ban shna ia ka jaka buh khyllung ha katei ka CHC, ki la ujor ruh ba ki pyndonkam bakla ia ka pisa ban shna ia ka khyrdop ka ban rung sha katei ka CHC, bad kumjuh ruh ha kaba ia dei bad ka rukom pyniaid bording.
Ki la ujor ba ki dei ki bor pyniaid CHC kiba la leh ia katei ka kam.
Ki pulit ki dang pynlong ka jingtohkit.
Shillong,2 Jylliew:Ar tylli ki  kynhun seng lehnoh na Ri-Lum Garo ka United A’chik Liberation Army (UA LA) bad ka  A’chik Revolutionary Front (ARF) mynta ka sngi ki la pynpaw ba ki kwah noh ban wan sha ka jingiakren ia suk bad ka sorkar jylla, u Chairman ka UALA u Chiindik Marak  ha ka jingpyllait khubor mynt aka sngi u la ong ba kitei ki ar tylli ki kynhun ki la kwah noh ban ia kren ia suk bad ka sorkar ban wanrah biang ia ka shongsuk shongsain ha Ri-Lum Garo.
"Ka jinglong jingman ka shongsuk shongsain ha Garo Hills ka long ka bym ithuh ithaw shuh , kumta ngi la rai ban long noh kawei na ki bynt aban ia kren iasuk na bynta ka jngbha u paidbah" ong u Marak ha ka kyrwoh ba u la phah.
Haba pynpaw ba ka nongrim ba la thaw ia katei ka seng lehnoh ka dei namar ka jingdawa jylla Garo Land u Marak u la ong ba ka kynhun kam kwah shuh ban ia um snam hynrei ka kwah ban ia kren da ka lynti kaba suk.
U Chairman ka ARF u  Mangrak Marak  u la ong  “Ka jingkharoi ki seng lehnoh ha Ri-Lum Garo ka dei namar ka jingiapher jingmut hapdeng ki nongialam, kaba la pynlong ba kin ia pait iwei na iwei, kumta  ngi la shim da ka juh ka rai baroh ar seng ban wan shakhmat ban ia kren".
Ka UALA ka dei ka kynhun kaba la mih na ka jingiapait ha ka seng lehnoh A’chik National Volunteers Council (ANVC-B) , lah ban pynkynmaw ba u Chairman katei ka seng u Chiindik Marak u dei uba la shah kthong ha ki pulit ka jylla namar ka ijngdonkti jong u ha ka ban pyniap ia ar ngut ki ophisar ba peit phatok ha Williamnagar, East Garo Hills, u dei rurh uba la shah kthong ha ki pulit ka Assam, halor ka jingshah pyniap ki 7 ngut ki jaitbynriew Rabha bad ka jingpynmynsaw ia 9 ngut kiwei pat ha ka shnong  Gendabari kaba hap hapoh ka  Goalpara district, Assam  ha ka por lehniam Diwali.
Shillong,2 Jylliew:U lyoh ba dum u la wan tap kynsan ia kawei ka longing ha ka shnong Baniun, Upper Shillong, ha kaba ar ngut shipara na katei ka juh ka ing ki la duh ei la ka jingim hadien ba ki la ngam jyllop ha kawei ka wahrit kaba don ha katei ka shnong.
Katei ka ijngjia ka la jia ha ka 31 tarik mynta u bnai ha ka por 2:30 baje nohphai sngi.
Katkum ka khubor pulhit, la iathuh ba kitei ki ar ngut shipara ki dei kiba la tip kyrteng kum u Freddy Kharlynai, 7 snem karta bad uwei pat u Meban Khar lynaia, 10 snem karta, la iathuh ba kitei bar ar ngut ki hap ha kawei ka thwei bad ki la ngam jyllop.
Na kawei pat ka lad khubor, la iathuh ba kitei ar ngut shipara ha katei ka nohphai sngi ki la mih na la ing ban leit khwai doh, ha katei ka wah shnong kaba don harud surok, hynrei ha katei ka jingjia u hynmen u la hap hapoh ka thwei bad ha katei ka por , u para u la pyrshang ban iarap hynrei u la ngam jyllop lang, ka daw ba kitei ar ngut kim lah shuh ban ia ksaid ka dei namarba katei ka don ka ktieh kaba bat ha katei ka pung.
Shillong,2 Jylliew:Ha ka 1 tarik mynta u bnai, ha ka por 4 baje janmiet kawei ka Tata Sumo kaba don ia  u nom bar ML10-3313 ba la niah da u  Rojestar Nongkhlaw ka la tynrah ia uwei u khynnah ba dang 9 snem karta.
Katei ka jingja ka la jia ha Sohra rim, ka lynti shuwa ban poi Sohra.
Ha katei ka jingjia utei u khynnah u la mynsaw jur bad la pynkit ia u sha Civil hospital, Shillong na bynta ka jingsumar.
Jowai, 2 Jylliew:Ka KSU Myntriang Unit ka sngewnguh ia u BDO ka Saipung block bad ruh ki briew sorkar kiba la wan sha ka shnong Myntriang ban pynshai halor ka skim NREGS (Skim 100 sngi).
Hynrei ka seng ka pynpaw pat ia ka jing sngewlyngngoh halor ka jingbym pyrta shnong, ban lum ban lang ia u paidbah nongshong shnong, kiba don Job Card sha kane ka jingialang bad u Rangbah shnong u la khot tang ia ki katto katne ki rangbah.
Kane ka jingleh jong u Rangbah ka pynsngewsih ia kiba bun ki paitbah jong ka shnong.
‘Kum ban shu pynkynmaw, ka seng ha ryngkat ka Dorbar ka la buh por haduh bnai June ia u Ma Wolding Lamurong, Rangbah Shnong ba un siew ia ka pisa 5.
14 Lak tyngka kaba u la bamklop na ka skim NREGS ha ki snem ba u bat kum u secretary VEC kaba u hi ruh u la kular ban siew.
Ka seng ka pynrem jur ki katto katne kiba khot ia ka seng ba ka dei  ka nongpynklumar shnong tang namar ba ka lap ia ka jingshishaha ka jingbamklop ia ka skim paitbah lyngba ka RTI ba pan na ophis ka Saipung block’, la pynpaw u samla Iamon Lapasam, President KSU Myntriang Unit.
U President Ka KSU Myntriang Unit, Samla Iamon Lapasam u la ban shuh shuh ba Ka Seng, kan ym kli kti ne kynran dien ha ka ban iaid shaphrang ban pynioh iaka hok u Paitbah wat la ki don ki khwan myntoi ki pyrshang ban pynwit lynti namar ka Seng kan trei ka kum ka riti synshar jong ka hi.
Shillong,2 Jylliew:Ka Dorbar Dong Namchiang kaba kynthup 17 tylli ki shnong kiba don hapoh ka Elaka Narpuh, ka la pynlong ia ka jingialang paidbah ha ka 28 jymmang ha Dorbar Hall Umkiang, ha katei ka jingialang la wan ban shim bynta baroh ki Rangbah shnong ka thain, ia ka jingialang la pyniaid  da U Tymmenbah (Chairman) Ma Atiar Bamon Rangbah shnong ka Tongseng, U Secertary  Ma Andreason Masar rangbah shnong ka shnong Pyrtakuna,  don lang ruh U MDC ka thain u Ma Deceous pohshna.
Katei ka jingialang a kawei ka sur ka la shim ia ka rai ban khot pynlong da ka pakhang shnong kaba 72 kynta kata naduh ka 4 tarik u jylliew naduh ka por 5 baje mynstep haduh ka 7 tarik u jylliew 2014 ha ka por 5 baje mynstep.
Ka Dorbar shnong ka la shim a ka rai ban pakhang shnong kum ka dak ka jingpynbor ia  ka sorkar jylla ban maramot noh ia ka surok NH-44.
Kat kum bala paw ha kine ki por  bala dep ka elaka narpuh ka la shim da ka Rai  ban pakhang shnong ,hynrei u DC ka East jaintia Hills u la phah  da ka jing thoh sha u Doloi ka Elaka narpuh bad Copy sha ki Rangbah shnong baroh kat kum ka shithi No:EJD/rev 18/2012/75 dated Khliehriat 7th may 2014 la iathuh ba ka NHAI ka la mang pisa bad ka pyntreikam ruh.
Hynrei ka kyrwoh na ki bor shnong ki la iathuh ba  haduh mynta  ym pat i don dak ei ei ruh ia kata ka jing trei  surok.
Ka Dorbar Dong Namchiang ka kyrpad ruh ia ki paidbah ba kin ia snoh kti lang  bad maham ruh ha ka juh ka por ia ki riew shim kabu ban ym leh kano kano kam kaba pynsniew ne pynjot  namar la jia ka Dong kan nym kit khlieh ei ei  bad kane ka jing iakhih ka dei ban long kaba shong suk shongsain ban wan rah ka jing myntoi ia ki paidbah.
Ha kawei pat ka khubor, na ka liang ka KSU Lumshnong Unit katkum ka jingpyllait khubor na u General Secretary jong ka ka la pynpaw ba ka  kyrshan pura ia ka pakhang shnong bad pakhang surok jong ki 17 tylli ki shnong kiba don hapoh ka Dorbar Dong Namchiang kiba hap hapoh ka Elaka Narpuh, East Jaintia Hills District kata naduh 4 tarik u jylliew  haduh 7 tarik  halor ka jingsngap mynthi ka Sorkar ban maramot ia ka surok bah.
Shillong, 2 Jylliew:Ha ka 7tarik Lber 2014, U Chirabrata Sar kar, uba dei U Under Secretery jong ka ophis U President ka India, ula thoh shithi sha U Chief Secretery jong ka Megha laya, ha kaba iadei bad ka jing ujor jong U Tennydard M Marak, kaba long pyr shah ia ka jingshim jait Sangma jong U Mukul Sangma bad ki hynmen ki para jongu.
Halor katei ka phang, la thoh, ba ia katei ka rai, dei ban pyntip sha utei u nong ujor, ha ryngkat bad ka jingtip sha ka ophis jong U President ka Ri.
Na ka liang jong u riewsaid jong U Marak, u iathuh ba U Chief Secretery jong ka Jylla, u sngap man man ia katei ka shithi.
Ym tang katta, ula shu sngap ruh ia ka shithi jong ka Chairperson jong ka  National Commission for Scheduled Tribes, New Delhi, ha kaba ki la thoh nyngkong ha ka 19tarik Nailur 2013 bad ba ula ai jubab hadien 70sngi, kaba long ha ka 29tarik Naiwieng 2013, halor katei ka phang, kaba dei halor ka jingkam Scheduled Tribe jong U Mukul Sangma bad kaba u kam ialade ba u dei u jait Sangma.
Hadien kata, na ka liang ka Chairperson jong ka NCST, ka la thoh biang bad ban tip ia kaei ka rai, kaba la shim, katba kum ka shithi, kaba 14tarik Rymphang 2014 bad ia katei ka shithi ruh, ym shym la jubab, dei tad, ynda haba la thoh biang ia ka shithi, ha ka 18tarik Lber 2014 bad hadien kata, ba ki sa phah ia ka shithi buddien, ha ka 18tarik Lber 2014, ha kaba ki sa leh kyrkieh ban thaw ia ka komiti, ha ka 19tarik Lber 2013 bad kumta U Director jong ka NSCT, u hap ban pyntip sha U Assistant Registrar jong ka Supreme Court, halor katei ka jingpynslem jong ka sorkar Jylla.
Mynta la iathuh ba ka ophis jong U President ka Ri, ka dang ap ia ka jingtip na U Chief Secretery jong ka Meghalaya, halor ka rai, ha kaba dei ban pyntip ruh sha ka ophis jong U President.
Shillong, 2 Jylliew:Ki ophisar jong ka jylla Meghalaya bad ka Assam ki la kam ba ka jingiakren bad ka jingiai pyrshang jong kine ki ar liang mamla, ka long kaba biang ha kaba iadei bad ka jingiakajia pud.
Ka jingiai pyrshang ban iakren pynbeit pud hapdeng ka Assam bad ka Meghalaya ka biang, la ong u Chief Secretary ka Assam u Jitesh Khosla ha kane ka sngi Nyngkong ha nongbah Shillong hadien ba la iakynduh bad u Chief Secretary ka Meghalaya u Bah WMS Pariat.
Ka Assam ka la shah kynnoh bunsien ba ka la wan tam pud sha Meghalaya.
U  Khosla  u la ong ba ka jingiaid shaphrang ka jingiakren halor ka jingpynbeit ia u pud u sam ka la iaid shaid shaid hynrei kane ka kam ym lah ban leh mardor ne pynbeit tang shi miet.
Baroh ar tylli ki sorkar ka Assam bad ka Meghalaya ki kwah ban pynbeit ia kane ka kam, bad la pyntreikam ruh ia ki lynti ha ki khappud ban wanrah ia ka jingiapynbeit ia ka jingiakajia.
“Baroh kine ki jylla ki don ki ophisar ban peit ia kane ka kam ha khappud", u la ong bad bynrap ba kine ki ophisar kin iakynduh man ka por.
Shillong, 2 Jylliew:Ka Meghalaya Basin Development Authority (MBDA) bad ka Brookside Adventist School bad ka Church of God School ki la pynlong ia ka seminar ne ka jingiatai ban iada ia ka jingpynjulor ia ka mariang.
Kine ki la pynlong hynne ka sngi Nyngkong kum shi bynta ban pyn khreh ia ka jingrakhe ia ka sngi iada mariang ban long ha ka 5 tarik Jylliew, 2014.
Ka Meghalaya Basin Development Authority (MBDA) lem bad ka Forest Department ka sorkar Meghalaaya kan pynlong ia ka jingia phyl liew jingmut halor ki mat ba bun ha ka nongbah na ka bynta ban pynshai paidbah ia ka jingdonkam ka mariang bad ka jingjot jongka namar ka jingleh tam jong u briew.
Ki nongbatai ki long u Bah A.
Suting bad u Bah B.
Lyngdoh.
Ha kane ka jingiatai halor ka mariang, la ioh ia ka lad ban iaphylliew jingmut bad ki khynnah skul ban pynpaw ia ka jingeh bad ki jingsngew jongki halor ka mariang.
La pyni ruh ia ki phlim documentary ia ki khynnah ban phah ia ka  khubor halor ka mariang ban iada na ka jingjot.
Bun ki khynnah ki la ai jingmut ba dei ban sangeh ban phikir ia ka rukom pyndonkam ia ka plastic.
La pynlong ruh ia ka jingiakop halor ka phang ba la ai kyrteng ka “Eco-based Competition".
Ia kane ka phang halor ka mariang yn sa pyni bad leh kham janai ha ka State Convention Centre ha ka 5 tarik Jylliew.
Kane ka long ka kyrwoh na u Bah  Mebanri Laloo ka Meghalaya Basin Development Authority (MBDA), Nongrim Hills.
Shillong, 2 Jylliew:Ka jingbishar, jong ka Circuit Bench jong ka NGT Eastern Zone Bench (PB), kan long ha ka 9 tarik Jylliew 2014, ong ka kyrwoh jong u Chairperson jong ka National Green Tribunal, katba kum ka hukum, kaba la pynmih ha ka 30tarik Jymmang 2014.
Katei ka hukum, kaba la pynmih ha ka 30tarik, ka la pyntip ruh ba u nongbishar Swatan ter Kumar, un dei u lamphang jong katei ka kam bishar bad nangta sa U Ranjan Chatterjee, uba dei U Chief Secretery barim jong ka sorkar Jylla, un long u dkhot jong katei ka komiti kaba arngut.
