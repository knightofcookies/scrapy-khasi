Ka jingkem ïa u Kejriwal ka long tang hapoh shitaiew ba ka nongïalam jong ka BRS ka K.
Kavitha ka la shah rah sha thanat ban shah tohkit halor ka Liquor Policy Case.
Hadien ba la kem ïa ka, u Kejriwal ha ka sien banyngkong eh, u la shah jer kyrteng kum u nongïasuhbuit halor kane ka case.
Shillong, Lber, 21: Ki Pulit jong ka Ribhoi District ha ka sngi Palei ki la pyllait paidbah ïa kawei ka video ba la ring dur ïa ka jingïakren da ka mobile phone hapdeng u Military Commander ka seng kieng atiar Hynniewtrep National Liberation Council (HNLC) uba la tip kyrteng kum u Sanbor Pala uba la bthah ïa uwei na kiba la shah kem ha ka jingïoh kurup ïa u bom IED ha Ribhoi dang shen.
Katkum kane ka video la sakhi ba u Sanbor Pala u la pan jingpynshai na u dkhot ba la phah ban pynbthei ïa u bom IED ha kaba u dkhot u la kyntait ban leh ïa kane ka kam bymman da kaba ai daw ba ka mynsiem jong u kam ailad satia ïoh ba ka jingbthei jong u bom kan pynngat kylla ïa ki jaidbynriew lajong.
Nalor kata, ha ka jingïakren u dkhot u la kam ba u ladep bret ïa ka tiar, ïa kaba la suba ba u lah ban dei u bom IED ba ladep pynkhreh lypa ban pyntbthei ha ka jaka ba la thmu.
Shuh shuh, u Military Commander ka HNLC u la bthah ïa u dkhot ban sangeh shwa ïa mynta shipor ban leh ïa ki kam pyntriem namarba ki Pulit ki dang pynlong ka jingthwet kaba jur ïa ki briew kiba donkti ha ka jingpynbthei bom IED ha Them Iewmawlong ha ka miet 9 tarik mynta u bnai.
U Superintendent of Police ka Ribhoi u Jagpal Singh Dhanoa ha u kyrwoh ba la phah sha ki lad pathai khubor u la ïathuh ba ki Pulit kiba la pynlong ïa ka jingtohkit halor ka case ba la register ha Nongpoh Police Station hapoh ka Section 120B/121A Indian Penal Code bad pule lang bad ka Section 10/13/18 UA(P) Act bad ka Sec 5/6 Explosives Substance Act ki la kem sa arngut ki briew.
Ha ka jingtohkit, ki Pulit ki la lap ba ka seng HNLC ka donkti ban pynngop ïa ki samla kiba lui lui ban leh ïa ki kam pyntriem da kaba buh hakhmat ïa ka thong ban pyntyllun shakhmat ïa ka jingdawa pisa.
Ki Pulit ki la pynlong ruh ïa ka jingtohkit kaba bniah ban lap ksai la ki don neem ki briew kiba la siew pisa sha kane ka seng kieng atiar bad ki Pulit ki la maham ruh ba lada kino kino ki briew ki don jingïadei kin shah kem bad shah tohkit bad yn pynngat beit hapoh ki kyndon jong ka Unlawful Activities Prevention Act.
Shuh shuh u SP u la ïathuh ba ki Pulit ki la register case ha kaba ïadei bad ka jingsieh ïa ka lama jong ka seng HNLC ha surokbah National Highway ha Ribhoi District ha u Nailar, 2023 bad ïa kane ka case la register ha Nongpoh Police Station hapoh ka Section 120B/121A jong ka Indian Penal Code bad pule lang ruh bad ka Section 10/13 jong ka UA(P)Act.
Ha kajuh ka por, une u heh Pulit ka Ribhoi u la ïathuh ba ïa ki kam runar jong ka HNLC la tohkit bniah lyngba ka Social Media bad na ka VO1P.
U SP u la kyntu ïa kino kino ki briew lada ki ïoh phone call na ka HNLC ki dei ban pyntip mardor sha ki Pulit bad ban khang noh ïa ka dur bad ïa u nombar ba la ïakren.
U SP u la ong ba la lada lap ïa kino kino ki briew kiba don jingïadei bad ka seng HNLC yn kem bad ban pyngngat ha ki kyndon aiñ kiba eh.
Shillong, Lber, 21 : Uwei u nongtrei jong ka kompeni na ka jylla Uttar Pradesh la kynnoh ba u la shah rahbor na ki briew ki bym lah ban ithuh na Karukol Siju, South Garo Hills District, ong ki Pulit ha ka sngi Palei.
Haduh mynta ym pat lah satia ban ïoh jingtip shaphang u Akhilesh Chauhan, 50 snem ka rta uba la shah rahbor ha ka por mynstep ha ka 20 tarik Lber, la ong ki Pulit.
U Chauhan u dei uba trei kum u Foreman bad kawei ka kompeni ba la tip kyrteng kum ka R.
K.
Singh Construction Company bad u dei uba trei ïa kawei ka jingkieng ha surokbah National Highway-217 ha ka shnong Rongdik, ha Karukol kaba hab hapoh ka Siju police station.
“Ka jingthwet ban lap dien ka dang bteng hadien ba ngi la ïoh jingtip shaphang kane ka jingshah rahbor.
Ngi dang trei shitom ban lap dien ïa u lanot," ong u SP ka South Garo Hills u Shailendra Bamaniya.
Haba ïathuh katkum ka jingpyntip jong u Manager ka Compeny, u Bamaniya u la ong ba u Chauhan u la shah rahbor ha ki briew ki bym lah satia ban ithuh durkhmat kiba la rung jubor ha ka jaka trei ban wad umphniang diesel da kaba ai daw ba ka kali jong ki ka la lut umphniang.
“U Chauhan katba u dang leit peit ïa ka top buh umphniang diesel, u la jahrngai khlem ïohi shu bad ki briew ki bym lah ban ithuh durkhmat ruh ki la jah lang," u la bynrap.
,Ha kaba ïadei bad kane, ki Pulit ki la register case bad ka jingtohkit ka dang ïaid shakhmat.
Shillong, Lber, 21: U President jong ka Meghalaya Pradesh Congress Committee (MPCC) Bah Vincent H.
Pala u la kynthoh tyngeh halor ka jingkren jong u President ka Voice of the People Party (VPP) Bah Ardent M.
Basaïawmoit ha kawei na ki jingïalang ba ki Tymmen Basan ki donkti ban sam kiad.
“Ka Voice of the People Party (VPP) ka shu ong ba ki Pastor kiba sam kiad bad kata ka lah ban wanrah ïa ka jingsngew jong ka Balang baroh kawei hynrei ha ka jingshisha ka dei ban ong, ‘uei uta u Pastor, uei uta u Tymmen Basan uba leh, khnang ba ka Balang kan dup lah ban leh eiei ïa uno uno uba leh.
Ban shu ong u Tymmen Basan u sam kiad ka pyni ba baroh ka Balang ka sam kiad bad kam ïahap," la ong u Bah Vincent Pala ha ka jingïakren bad ki lad pathai khubor ha ka sngi Palei.
“Ka VPP lada ka shlur ka dei ban ong uei uta uba leh khnang ba ma ngi ruh ngin don ka jingsngew shaniah hynrei ban shu ong u ong uta, u ong uta, ka long kamkai ki nongkren bad ka pyni ïa ka saiñpyrkhat jong ki," la kynthoh u Bah Pala.
“Ka saiñpyrkhat jong ka BJP ka long ban kynnoh ïa kiwei ki party bad dei tang ka BJP kaba hok.
Ka Saiñpyrkhat jong ka VPP ruh kajuh hi, tang (ma) ki bahok, baroh kiba tuh suda na kata ka daw kam ïahap satia ha kane ka imlang ka sahlang jong ngi.
Ki dei ban ïathuh mano ba leh khnang ba ngin sngewthuh ba ka jingkren jong ki ka long kaba dei.
Hynrei ban shu ong ma nga u bahok, utei uba tuh dei ban da batai shai" la ong shuh shuh u Bah Pala da kaba ban biang ba ka sainpyrkhat jongka VPP kam ïapher satia na ka sainpyrkhat ka BJP ki ïa long kumjuh.
“Ngi sngewtynnat haba mih ki party kiba thymmai ba ki paidbah kin ïoh jied hynrei mar ïa mih la sdang noh ban kynnoh bad ngi sngewthuh lada tlot ka Balang bad ka imlang ka sahlang kan ym ktah tang hangne hapoh Meghalaya bad kan ktah ïa baroh kawei ka ri India," ong u Bah PalaHaba kynthoh ïa ka BJP, u Bah Pala u la ong, “nga la ïoh ïa ki jingthoh ki breiw ki la sdang ban kren pyrshah ïa ki Balang bapher bapher.
Kane baroh ka dei ka saiñdur jong ka BJP ba ka la suhbuit naduh mynshwa ban kren pyrshah ïa kiwei ki party, dei ban kren pyrshah ruh ïa ki Balang bad ban kren pyrshah ruh wat ïa ki nongïalam Balang khnang ba ki briew kin duh jingshaniah bad ka imlang ka sahlang kan tlot bad kan tlot noh ka jaidbynriew.
Kin ai sa u drok, kin ai sa ka kiad.
Yn ïohnong ki shimet ki armet, kan duhnong pat ka imlang ka sashlang.
Kata ka dei ka jingma kaba ngi don kumba ka long mynta.
".
Bdws.
Kat kum ka jingthmu, baroh ki seng ki long hi ban wanrah ka jingmyntoi naka bynta ki babun balang bad ban trei naka bynta ban kyntiew bad peit ïa ka jingbit jingbiang jong kano kano ka bynta ha ka imlang sahlang.
Ka jingdon jong kiba bun jait ki seng naduh sengbhalang, ki seng niam, ki seng tynrai, seng ki nongkhaïi, seng ki nongtrei ophis, seng ki samla pule bad bun kiwei pat ki seng ka long shisha kaba donkam.
Hynrei ka long kaba donkam pat ban don ia ki nongïalam kiba don ka jinglah ban kit ïa ka lyngkor bad ban trei ia ka kam ha ka rukom kaba iaid beit ïaid ryntih.
Kat haduh mynta ki dang don bun ki jait seng kiba kim shym la ioh satia ia ki nongïalam kiba don ka jingtbit namar ba kim shym la ioh ia ka jinghikai kaba biang ha kaba ïadei bad ki kam paidbah.
Ka jingdon ki nongïalam kiba tbit bad kiba la ioh jinghikai kan iarap shibun ia ka seng ban trei kam kham stet bad ha ka juh ka por kan pynsuk ruh ia kito kiwei pat ki tnad kiba iadei kam bad ki.
Ym lah ban len ba na ka liang jong ki seng kmie ne ki Central body ki don hi ia ki nongialam kiba bit ban trei ia ka kam paidbah, hynrei kib a bun na ki nongkitkam jong ki Unit jong ki khamtam kiba dei na sha ki thain nogkyndong ki dang donkam shibun ki jingshah hikai ban pynlong ia ki, kiba tbit ban trei ia ka kam paidbah.
Kumta ka long kaba donkam ia ki seng kmie ne Central Body ban shim khia ban pynioh ia ka jinghikai kaba biang sha ki nongkitkam jong ki tnad ne ki unit bapher bapher.
Ki nongkitkam kam jong ki tnad ki donkam ban don ka jingnang kumno ban thoh ia ki shithi sha kito kiba ki donkam ia kino kino ki jingiatreilang ne jingiarap kum sha ki Ophisar sorkar, ki kot khubor, ki tnad pulit bad kiwei pat.
Kat haduh mynt dang don bun bah ki nongialam kiba ym tip ei ei ruh em shaphang kane ka kam kaba donkam eh.
Bun sien ki wan sha ki ophis jong ki kot khubor ruh ki shu wan buh beit ia ki jingthoh kiba long tang kum ki jingpynbna paidbah ne poster khlem kano kano ka ktien lamphrang ban kyrpad ne iarap pynmih lem ia ki jingthoh jong ki.
Khamtam lei ki nongkitkam jong ki seng ba dei na ki thain nongkyndong naduh ki Dorbar Shnong bad ruh ki seng tynrai ki dang duna bha shibun ha kane ka liang.
Kumta ka long kaba donkam ban pynioh ia ka kynja jingialang ne Seminar kaba kyrpang na ka bynta ban ai jinghikai sha kitei ki nongialam ban nang ban thoh ia ki shithi naduh kiba iadei bad ki kot khubor, ki pulit bad ruh ki ophis sorkar.
Ka jinglah jong ki nongialam jong ki tnad ne unit ban thoh ha ka rukom kaba beit bad kaba ryntih kan iarap ia ki hi ba kin kham trei khambha bad kin lait ruh na ki jingshah kyntait haba ki donkam ia kino kino ki jingiarap kiba kyrkieh ha kiwei pat ki liang.
Ki don ki briew kiba la kham rangbah kiba ieid bad sngewtynnad ban iakit iabah bad iatynrong lang ia ki kam bhalang khamtam lei ha kaba pynnneh pynsah ia la ka jong ka tynrai bad ka riti ka dustur, hynrei ka jingduna jong ki ha ka bynta ban thoh ia ki shithi ka buh jingeh ia ki ban iakynduh ia kito kiba ki donkam.
Khamtam lei ha kaba iadei bad ki kotkhubor ka dei ka bynta kaba donkam eh ia ki nongkitkam ban shim khia namar ka dei ka kam kaba iadei bad ki paidbah hi.
Bun sien ym ju lah ban pynmih ia ki jingthoh ba la phah da ki tnad seng bapher bapher namar ba kim shym la long satia kiba biang bad la shu phah da ki briew ban wan rah pateng khlem kano kano ka jingpynthikna ia ka jingshisha.
Bun sien ki kot khubor kim lah ban pynmih ia ki jingthoh namar ba ym biang ki jingsoi, ki jingkam jingkitkhlieh wat la ki long makna ki sobjek kiba donkam bha na ka bynta ka imlang ka sahlang ruh.
Namar kata ka long kaba donkam ia ki seng bapher bapher ban peit ba baroh ki nongkitkam jong ki tnad kin long kiba la ioh jinghikai.
Ka long ruh kaba donkam ban don ia ka jingai jinghikai halor kiba bun kiwei pat ki phang ha kaba iadei bad ki kam paidbah bad ka hok jong ki paidbah sha baroh ki nongkitkam khnang ba kin tip khambha ban trei ia ka kam kaba iadei bad ki paidbah.
Khamtam lei ha kaba iadei bad ka ain ki nongkitkam ki dei ban tip khambha ia ka hok jong ki nongshong shnong bad ruh ia ka hok ba ka sorkar ka bat na ka bynta ka jingmyntoi jong ki paidbah hi.
Jowai, Lber 23: U Pastor Mechak Shylla uba long ruh u Pastor haba kren haka sngi long Dorbar Pyllun kaba Saw jong ka Seiñ Kur Shylla West Jaiñtia Hills ha Sabah Muswang Hall ïa ki samla, ula ong ka pyrthei ka long kaba eh bha mynta ki sngi haka jingïadei bad ka jingnang jingstad da kaba ong ba wat haba la ïoh haduh 80% shaneng ki marks ruh wat tang ban ïoh Admission ha ki jaka pule ne College ka long kaba eh.
Ula ong mynta ka pyrthei kala bun kiba nang bastad kaba la long ka jingïakhun (Competition) ïa ki samla pule mynta haba thmu ban leit pule sha kiwei pat ki kyrdan bakham shalor, ula ong ruh mynta ki sngi ki kmie ki kpa kim pynleit skul shuh ïa ki khun jong ki na ka bynta ban ïoh kam sorkar hadien ka jingpule, namar mynta ym shuh kum ka por kaba mynshwa, ym dei ban khmih lynti ban ïoh ïa ka kam sorkar hynrei lada don ka jingstad lah ban trei ïa shibun kiwei pat ki jait kam.
Shuh shuh ula kyntu ïa ki samla ba kane ka jingpynkup burom ïa ki ka long tang kum ka jingpyn kynmaw ïa ki, ba kin nang ïaid trei shitom shuh shuh nangne shakmat, na ka bynta ban long ki khlur ki ban wan rah ïa ka nam ka burom ïaka kur bad ka jait bynriew.
Na ka liang u ma Meshak ula ai ka jingïaroh ïa ki nongkit kam ka seng Kur, ba ki la lah ban pynlong ïa kum kane ka jait programe kaba donkam bha na ka bynta ki samla, u ma Meshak kum u Pastor ula ai ka jingsngeng jingkyntiew ïa baroh ki para kur kiba la wan sha kane ka jingïalang jong ki Kur Shylla.
Ïa ka jinglang mynta ka sngi la pynïaid da u ma Barnes Shylla, ha kaba la ïoh ruh ki jingkren na u President Seiñ Kur Shylla ma Pyrkhat Shylla.
Nongpoh, Lber 23: Kum ban ïa snoh kti ha satlak ka pyrthei ban sngewthuh ïa ka jingkordor jong ka um kaba long ka jingim jong u khun bynriew bad baroh ki kynja ba im, ka District Water and Sanitation Committee Ri Bhoi ryngkat ka jingïatrei lang ba ka tnad PHE Ri Bhoi haka 22 tarik mynta u bnai ki la rakhe ïa ka sngi kyrpang ka um ba la tip kum ka ‘World Water Day’ ha NSCA Indoor Stadum Nongpoh.
La rakhe ruh ïa kane ka sngi da kaba la pynlong shuwa ïa ka jingïamareh Marathon, ki jingïakop rwai bad ka jingïapyni nam ïa ki jingshna ba la shim bynta da ki 3 tylli ki skul ba kynthup ïa ka Alpha English Higher Secondary School Nongpoh, Nehru Memorial Higher Secondary School Umsning bad ka St.
Mary’s Secondary school Nongkrah.
Haba rakhe ïa kane ka World Water Day la wan ban shim bynta da ka Superintendent Engineer PHE ka Kong V.
W Momin, Divisional Officer Soil & Water Conservation u L.
Arengh EE PHE Nongpoh u Bah U.
Kurbah, EE PHE Umsning u Bah W.
Nongbri SDO, ki rangbah shnong bad kiwei kiwei.
Haba ai jingkren ha kane ka sngi, ki nongkren ki la ban khia jur bha halor ka jingdonkam ban ïada ïa ka um, namar ka um ka long kaba donkam tam na ka bynta jong baroh ki kynja ba im ha sla jong kane ka pyrthei.
Shuh shuh, ki nongkren ki la khot la wer ïa baroh ba ka dei ka kamram jong ngi ban ïa trei lang na ka bynta ban pynneh pynsah ïa ka um, namar khlem ka um kan nym don jingim ha kane ka pyrthei, namarkata, ka dei ka kamram jong ngi ban pynneh pynsah bad ban sumar ïa ka mei mariang khnang ba ngin nym kyrduh um ha ka pateng ban sa wan.
Khliehriat Lber 23: Ka tnat Public Health Deaprtment East Jaiñtia Hills District, hynnin ka sngi saitjaiñ ka la rakhe ïa ka sngi kyrpang jong ka um ba la tip kum ka World Water Day, ha kaba ka Additional Deputy Commissioner (ADC), ka kong J.
Kharpuri, MCS ka la long kum ka kongsan ha katei ka sngi.
Ha katei ka sngi ki la don ruh ka jingpyni nongmuna na ki khynnah skul jong ka skul Cambridge Secondary School Ladrymbai, ka Oxford Secondary School, Ladrymbai, Little Star Secondary School Ladrymbai, Hill’s Field English School Wapungskur bad ka Tiachaphrang Higher Secondary School Sohkymphor, ki la pyni bad ai ki jingbatai halor kumno ban pynneh pynsah bad ruh ban pynkhuid ïa ki tyllong umbam, um dih.
Haba kren kum ka kongsan, i kong J.
Kharpuri i la kyntu ïa ki paidbah ba ki dei ban long ki nongshong shnong kiba don ka jingkitkhlieh ban pynneh pynsah ïa ki tyllong umbam umdih bad ruh ban sumar khuid ïa ki tyllong um kiba don ha shnong ha thaw, la ong ruh ba ka thma kaba lai kan sdang nyngkong na ka um, namar ki wah kin sa kylla sniew ha kaba kin nym long shuh ban dih ban bam, ha ka jingbishar bniah na ka tnat ka koit ka khiah ruh la lap ba don bun ki khynnah khyllung kiba ioh pang bad ong ba dei na ka um, la kyntu ïa ki bor shnong ruh ba kin shim khia bha ïa kane ban pynneh pynsah ïa ki tyllong um ban sumar khuid ïa ki um ki wah kiba don ha shnong ha thaw da kaba iatreilang bad ki tnat bapher bapher “ka la dei ka lyngkor ba baroh ki paidbah kin shim lang ban pynbha ïa ki tyllong um, ban iada ïa ki khlaw ki btap, ki lum ki wah kiba u Blei u la ai kyrpang, lym kumta ki pateng ban wan ki tim ïa ngi lada ngi pom pathar ïa ki dieng ki siej bad pynduh pyndam ïa ki khlaw ki btap, ngi la don lypa ha ki jaka ba khappud bad kiwei pat ki jylla bad kumjuh ruh bad kiwei pat ki ri, te lada kan wan kane ka thma um kin sa wan ban hiar thma shane sha ngi tang na ka daw ka um" la bynrap i kong Kharpuri.
Ka kongsan ka la ong ruh ba ka jingtih marpoh khyndew kam dei kaba sniew hynrei donkam pat ban pyrkhat ne leh da sumar bha ban buh ki lad jingiada ban nym ktah ïa ki tyllong um kiba don hajan bad ong ruh ba ki don ki wah kiba la khie im biang mynta namar la sangeh ban tih ïa ki mar pohkhyndew bad ki la don ki doh um ha ki um ki wah,U Executive Engineer jong ka tnat PHE (Electrical Division Jowai, u bah P.
Synnah u la ong ba man la u snem ka tnat ka ju siew haduh 2 klur 50 lak tyngka tang ka Bill bai pom um ha Jowai bad ong ba ka um ka long kaba rem dor bha, u la kyntu ïa ki paidbah ba ki dei ban shim khia ban sumar bha ïa tyllong um “Haba leitkai sngewbha shano shano bad kumjuh ruh ki nongjngohkai pyrthei ruh bunisen ki kwah ban leit sha ki jaka ba don ki um ki wah kiba bha na kata ka daw donkam ban sumar ïa ki um ki wah ym dei ban pynjakhlia ne bret jakhlia pathar ha ki um ki wah bad ruh donkam ban sumar bha ban ioh ruh ban aiti pateng da kaba bha sha ki pateng ki ban wan",.
Haba kren halor ki kyntien phira “ka um na ka bynta ka jingsuk" utei u heh jong ka tnat PHE u la ong ba donkam ban pyrkhat bha ïa kine ki kyntien phira namar bunsien ki mih ki jingiamai iania tang na ka daw ka um bad dei naduh u snem 1993 la sdang noh ban rakhe ïa kane ka World Water Day.
Kumjuh ruh u SDO jong ka tnat PHE (Electrical Sub-Division Jowai), u bah R.
Nongtdu u la ong ba U Blei u la thaw ïa ka um ha ka pyrthei bad ka don 70 percent ka um ha kane ka pyrthei, u buh ïa ki khlaw ki btap, ki mrad ha ka mariang bad khatduh u buh ia u/ka briew ba kynsai na baroh ki jingthaw jong u ban ioh ban ri ban sumar ïa ka mariang sawdong kynthup ki um ki wah, lada ngim nang ban sumar kan sa poi ka por ban jynjar, u kyntu ïa ki paidbah ba ki dei ban don ka jingkitkhlieh lang ban sumar bha bad pynneh pynsah ïa ki um ki wah “Na ka liang ka tnat ruh ngi wad ki lad ki lynti ban pynneh pynsah ïa ki um ki wah, ngi trei ha PHE ngim don jingeh ban pynpoi ïa ki pipe um ha ki shnong ki thaw hynrei ka jingeh ba ngi kynduh dei ka jingjngai palat ki tyllong um, namar bun ki tyllong um ki la sniew ym long shuh ban dih, kiba stad ki la ong ba kan sa poi ka por ba ka um kan kham rem dor ban ïa ka petrol na kata ka daw ha shwa ban jia kata la pynlong ïa kane ka World Water Day khnang ban ioh ban pynsngewthuh ïa ki paidbah ba ka um ka long kaba donkam tam namar khlem ka um ym lah ban im, don ki jaka kiba ki briew ki ieng da u laiñ ban ioh pdiang um ban ioh ïa ka um ban dih"U la ong ruh ba ka jingthmu jong kane ka prokram ka long ban pynsngew sha ki paidbah ïa ka jingkordor ka um, dei ha u snem 1993 ha shnong Brazil la rai da ka UN ban buh ïa kane ka 22 tarik u bnai lber man la u snem kum ka sngi kyrpang, ka World Water Day"Ha katei ka prokram la ioh ruh ka jingkren ha u SDO-PHE RWS Sub-Division Khliehriat, u bah M.
Pasah, na ki Scientist jong ka Trinity International bad la pynbyrngia ïa ka prokram da ki jingshad tynrai na ki khynnah skul bad ïa ka prokram la pyniaid da i kong T.
Dkhar iba dei i Coordinator For IEC , DPMU-JJM.
Jowai, Lber 23: Ki 24 ngut ki samla kynthup 11 ngut ki kynthei bad 13 ngut ki shynrang kila pyndep ïaka jingshah hikai ban long kum ki ‘Security’ hapoh ka jingkhmih jong ka Bouncer Association of Meghalaya (BAM) Jaiñtia Hills.
La pynkup burom ïaki mynta ka sngi Saitjaiñ 23 tarik u Lber, 2024 haka jingïalang ba shongkun bala pynlong ha ka jaka ai jinghikai ka BAM-JH ha Tlane Mynkjai surok Dawki kaba dei trai jong u Dalloi ka Elaka Jowia ma Puramon Kynjing.
Kitei ki samla kiba la dep shah hikai haka kam Security ban long kum ki nongïada bad ki lad pahara kan wanrah nyngkong ïa ka jingshongsuk shong shngaiñ haki bynta bapher bapher, la sam bad pynithuh ïa ki da ki Syrnod jong ka Association ha kaba kin ïoh ban apply ïa ki kam ki jam bad napdeng kine kin long kum ki dkhot ka BAM.
La pynkup burom ïa kitei ki samla 24 ngut da u kongsan uba dei u Dolloi ka Elaka Jowai ma Puramon Kynjing bad ula pynher ruh ïa ka lama ka Association, haka jingdonlang u symbud kongsan ma Army Lipon President Synjuk Waheh Shnong Ri-Lum Jaiñtia, u OC ka Jowai Police Station ma S.
Manar, u Iahmioo Khyriam Adviser ka BAM, ki Waheh Shnong bad kiwei de kiba la shah khot sngewbha, nalor ka jingdonlang ki kmie ki kpa jong ki khynnah ba shah hikai.
Na ka liang u kongsan ma Puramon Kynjing haka jingkren ula ai ka jingïaroh kyrpang ïa u nongseng jong ka Association uba long ruh u President ma Yoosar Kynjing uba don shisha ka mynsiem trei shitom ban wanrah kum kane ka kynhun ban pynïoh kam ïaki khun samla.
Ula pynsngew ruh kaba donkam eh haka jingim ban don ka akor ka burom bad ka jingim bha im mait, khnang ba hadien habud kiwei kin ïoh ban ithuh ïa ki kam naduh na ïing, ha ka imlang ka sahlang bad haka Ri hi baroh kawei.
Shuh shuh ula ong “ka kmie kaba hakhlieh duh bad kaba ieit tam dei ka Ri-India bad ka kmie kaba don ha mynsiem ka dei ka kmie ba kha ba pun bad kaba pynheh pynsan ïa ki khun".
Ula ong ka jingïoh hikai jong ki samla na kane ka Training kan sa long kum ka duriaw bah ba kin shemphang ha ki kam ki jam, nalor ka jingkoit jingkhiah.
U Dalloi ula kyntu kum ka Association kaba nyngkong dei ban don ka jinglong ba bha haka akor burom bad ka dur khmat phuh samrkhie, “Ka spah bad ka burom ki dei ar tylli ki bynta ha ka jingim hynrei kaba kordor haka jingim dei ka burom kaba long ka jingkyrkhu bad ka nam".
U ma Army Lipon ha ka jingkren u ai ka jingkyntu ïa ki kmie ki kpa ban kit peit bha ïa ki khun ki kti ban im bha im miat, ula la ïaroh ïa ka BAM kaba long kum ka jingkhang ban plie lad ïa ki khun samla ha ka ïoh kam ïoh jam, wat ha ki kharkhana pynmih Dewbilat kiba wan seng hapoh ka Ri-lum Jaiñtia kine ki samla ki dei ban ïoh kam kum ka lad ban krad ïa ki bar jylla.
Ha ka juh ka por ula kyntu ïa kane ka Association ha kine ki sngi ban wan kan pynlong ïa ki prokram ai jinghikai (Awareness) ha kylleng ki shnong ki thaw khnang ba ki khun samla ki lait na ki jingdih ba sniew kum ka kyiad bad u Drug.
ma S.
Maner (OC) ula ong donkam ban don ka akor burom namar khlem ka akor burom ym donkam satia haka jingim, ula kyntu lyngba ka kane ka Training Center ki samla kin ïoh shibun ki jinghikai ban im ha ka jingshemphang da kaba ong ïa ki kyntien “sian kum u bseiñ jemnud kum ka paro",Ula buh ruh ka jingkyntu ïa ki kmie ki kpa bad ïa ki khun samla ban lait na ki kam thok kam shukor naduh ka rukom dawa pisa kiba wan na ki bor Internet lyngba ki mobile phone.
La pynsngew da ki nongïalam ka BAM-JH kane ka dei ka sien ba nyngkong 1st Batch ïa ka BAM-JH ban shim ïa kane ka jingai jinghikai ïaki samla 24 ngut ban long Security, da kaba kitbok kitrwiang ba kin ïoh ïa ki kam ki jam jong ki ha ki ïew ki hat, ki ophis bapher bapher bad kumjuh ha ki kam sorkar.
La pynshong shit shuh shuh ïa kane ka sngi da ki jingrwai bad ki jingshad na ki dkhot ka Association la ïoh ïa ki kyntien pdiang sngewbha ha kane ka prokram da ka Rihok Sumer General Secretary bad ki kyntien ai khublei na ka Corita Langbang President Women Wings BAM-JH.
Nongpoh, Lber 23: Ka skul bah Mahatma Gandhi University kaba don ha 13 mer Byrnihat mynta ka sngi kala ioh ban pyndon burom ïa kumba 493 ngut ki samla haka 3rd Convocation kiba la pyndep ïaki jingpule bapher bapher ba kynthup 154 ngut kiba pyndep ïaka Post Graduate, 261 ngut kiba la pyndep ïaka Graduate bad 78 ngut kiba la pyndep ïaka kyrdan PhD bala pynlong ha auditorium hall jong katei ka skulbah.
Ha katei ka jingleh burom jong ka skul bah ïaki samla pule la wan ruh ban sakhi da ka jingdonlang u Ilias Ali Padmashree Awardee kum u kongsan, Dr.
KK Sarma symbud kongsan, Dr.
Rajan Chopra Chancellor, Dr.
Debrata Das Vice Chancellor bad kiwei kiwei ki khraw pyrkhat bad ki nongshah khot sngewbha na kiwei kiwei ki skulbah.
Naka liang u Ilias Ali kum u kongsan haba kren ha katei ka sngi u la pynpaw ka jingsngewkmen ban don bynta bad katei ka sngi lehkmen jong ki samla pule kiba la pyndep ïaki jingpule bapher bapher jong ki na katei ka skulbah wat hapdeng shibun ki jingeh haka jingïaid lynti jong ki bad katei ka long kum ka jingai mynsiem haka jingim jong ki ba hadien ba ki mih na katei ka jaka bad leit ban trei ne bteng ïaka jingpule kyrmen ba kin ai kaba bha tam naka bynta ka jylla bad ka ri hi baroh kawei.
U la ong ruh ba ki samla ki long ka lawei jong ka ri, lada ki samla ki kiew haka jingpule ka ri ruh ka kiew sted ha baroh ki liang namar ka jingnang jingstad hi ha kane ka juk kaba mynta ka long kaba kongsan bad ka atiar kaba khlaiñ da kaba ai mynsiem ruh ïaki samla pule ba kin long ka nuksa bad ka jingshai ïaka jylla kaba ki leit phai bad ka ri hi baroh kawei.
Shillong, Lber, 23: Kumba 40 ngut ki dkhot jong kiwei kiwei ki party ha ka sngi Thohdieng ki la pynïasoh ïalade bad ka seng Congress ha ka jingïalang kaba la pynlong da ka Mawryngkneng Block Congress Committte ha ka shnong, East Khasi Hills District.
Ïa kine ki dkhot ba la pynïasoh thymmai sha ka Congress la pdiang burom da u President jong ka Meghalaya Pradesh Congress Committee (MPCC) Bah Vincent H.
Pala uba long ruh u kyrtong jong ka Indian National Congress ban ïakhun ïa ka elekshon Lok Sabha na Shillong Seat ka ban sa long ha ka 19 tarik, Ïaiong, 2024.
U Bah Pala haba kren ha kane ka jingïalang u la ong, “lada ngi wan ha ka por, ngin wanrah ïa ki polisi khamtam eh na ka bynta ki samla.
Palat lai klur kiba donkam ha ka shisnem hynrei ki briew jong ngi na ka por sha ka por kim ïohkam.
Ka Congress ka la trei shitom ban wad jingkheiñ bad ba ki samla jong ngi ki dei ban ïohkam.
"U la ong ba ka Congress ka la phaikhmat ruh sha ki longkmie hapoh kane ka jylla bad lada ka Congress ka wan ha ka bor, kan sa wad ïa ki lad ki lynti ban ïarap ïa ki kynthei.
“Nga kyntu ïa phi ba phin shim ba kane ka elekshon kam dei tang ka elekshon jong u Bah Pala ne tang ka elekshon jong ka seng Congress.
Ka elekshon ka dei ka kam ïap kam im.
Ka jaidbynriew jong ngi ka dei kaba ngim lah ban phiah da kaba ong une u Khasi, une u Garo bad une u Jaiñtia hynrei hapoh ka Meghalaya ngi ïalong kawei.
Lada ïa phiah ka ïoh ka kot ka ktah, ka pule ka puthi ka ktah bad kumta ter ter," u la ong.
“Ngin klet ïa ka MDC, ngin klet ïa ka MLA ngin ïatreilang ha ka MP namarba ka ktah ha ka riti ka dustur, ka ktah ïa ka kolshor jong ngi," u la ong bad ïathuh, “ha rilum Garo ka la don ka jingkylla namarba ki paralok kiba rim ki la wan phai biang sha ka Congress.
“Ki shongshit ha kato ka por bad ki ong ban pynrem ïa ka Congress ba bun ka bamsap hynrei ki la lap mynta ba kane ka sorkar ba mynta ym tang ba ka bamsap hynrei ka bamduh ruh.
Nga kyrpad ïa phi ban ngin phai biang sha ka Congress bad ngi lah ban shongshit ha ki por baladep hynrei mynta ngin phai biang ban ai jingkyrshan ïa ka Congress bad ai jingkyrshan ïa nga," la kyrpad u Bah Pala.
“Ma nga kum u MP nga lah ban don ki jingduna hangne hangtai," u la bynrap.
“Ka skhim kaba tang 15 klur ban pyndap ïa ki 36 tylli ki Constituency kam dei kaba suk bad ong ruh ba mynta ka samoi san snem leiei haduh lai snem ki khlem ai ïa ka skhim bad nalor ba la buh ka jingtyrwa wat shi tyngka ruh ym lah ban pyndonkam bad kane kam jia tang ïa nga hynrei ïa baroh ki MP hapoh ka ri India ki mad kumjuh," u la bynrap.
Shillong, Lber 23: Kum shi bynta na ka jingïaibteng ban leit khynra ïa ki dukan kiad beaiñ kiba kynthup ïa baroh ki jait kiad na ka liang ka tnat Excise ka la ïoh ban kurup bad kem ruh ïa katto katne kiba die kiad beaiñ ha ki jaka bapher bapher jong ka sor Shillong bad ki jaka ba khap sor.
Halor kane na ka liang ka ophis Deputy Commissioner (Excise), East Khasi Hills District ka la ïathuh ba ha ka jingkhynra kaba la sdang naduh u bnai Kyllalyngkor jong une u snem 2024, ki pulit ka Excise ki la ïoh ban leit khynra ïa ki dukan kiad kiba don haduh 13 tylli ki jaka bad ban kurup kumba 76.
5 litar ka kiad pyrsi bad ka 146.
145 litar ka kiad phareng.
Halor kane na ka liang ka tnat ka la ïoh ruh ban kem haduh 11 ngut ki briew kiba donkti ha kine ki kam beaiñ bad kumjuh ruh ki la shah pynngat hapoh ki kyndon jong ka Excise Act.
Shillong Lber 23: U President ka NPP National bad u Myntri Rangbah ka jylla u Conrad K Sangma ha ka sngi Saitjaiñ, ula ong, ba ka Sorkar Jylla kan leh da kaba tyngeh pyrshah ïa kito kiba pyrshang ban pynthud ïa ka shongsuk shongsaiñ ha ka jylla.
Haba ïakren bad ki lad pathai khubor u Myntri Rangbah u la ong, “Ki pulit kila trei shitom bha ha ki snem kiba la dep bad kila buh ruh ïa la ka jingim ha ka jingma bad kila ïoh kem ruh ïa bun ngut bad kila don ruh bun jait ki jingshah byrngem byrsit hynrei kila lah ban tehlakam noh bad ki pulit kila trei palat por ban pynthikna ba ki briew kiba donkti ha kaban pynthud ïa ka shongsuk shongsaiñ ha ka jylla kidei ban shah pynshitom da kaba tyngeh.
"U la ong ruh ba ka sorkar kan ym kheiñ sting bad u la iathuh ruh ba ha ka sngi saitjaiñ ula lum ïa ka jingïalang halor ka jinglong jingman ha ka jylla ha kaba la donlang u Myntri ka kam Pohïing ka jylla u Bah Prestone Tynsong, u Chief Secretary ka jylla u Bah D.
P Wahlang bad u DGP ka jylla u Dr LR Bishnoi.
“Ngi la shimkhia ïa ka kam ban pynthikna ba lada ka long kumno kumno ruh, baroh kiba donkti ne kiba pyrshang ban pynthud ïa ka shongsuk shongshngaiñ, ngin leh da kaba tyngeh ïa ki," ïathuh u Myntri Rangbah.
Shillong Lber 23: U Myntri Rangbah ka jylla bad u National President ka National Peoples Party (NPP) u Conrad K Sangma ula ong, ba ka la don ka jingïasngewthuh jingmut kaba skhem hapdeng ki seng kiba ïatreilang hapoh ka kynhun National Democratic Alliance (NDA) ban kyrshan ïa ki kyrtong ka NDA ha ka ilekshon MP Lok Sabha.
Haba iakren bad ki lad pathai khubor u la ong, “Ka la don ka jingïasngewthuh jingmut kaba skhem hapdeng ki paralok kiba donlang ha ka Sorkar Pdeng ban ïa kyrshan ïa ki kyrtong ka NDA ha kylleng ki Constituency bad ka ai nuksa ba u kyrtong ka NDA ha Nagaland u dei na ka seng NDPP.
Ka la don ka jingïaid kaba khlaiñ ban sei ïa u kyrtong monlang ban kyrshan ïa u kyrtong jong ka NDA bad ha ka jylla Meghalaya kan dei ka seng NPP, ha Nagaland ka NDPP bad ha ka Outer Manipur ka NPF bad ha Manipur ka BJP.
"“U la ong ngan sa leit sha Nagaland ban leit ïakynduh ïa u Myntri Rangbah ka Nagaland, ha kaba yn leit lang ryngkat ki nongïalam ka seng bad ki MLA ban ïakren halor katei ka mat.
Kumba long mynta, u James PK Sangma u don hapoh Arunachal Pradesh ban ïakren halor katei ka kam kaba ïadei bad ka ilekshon MP.
Nga la ïakynduh ruh ïa ki nongïalam na ka jylla Manipur kiba la wan sha ka nongbah Shillong ban ïakren halor ka kam ilekshon ban pynthikna ban ai jingkyrshan ïa ki kyrtong ka NDA," ong u National President ka NPP.
Ula ong, ha ka jylla ba don ka BJP bad ki jaka kiba khlaiñ ka NDPP ne ka don ïa ki nongmihkhmat ki jongki kumta kin kyrshan ïa u kyrtong ka NDA.
Halor kaba ïadei bad ka MP ilekshon Lok Sabha ha Shillong bad Tura khamtam haba ka BJP ka la rai ban ai jingkyrshan ïa ka NPP, u Conrad ula ong “Ngam ju ngeit ba ngi la don lypa ha kyrdan kaba biang bad ngam kwah ban pyrkhat kumtei ne ban long kiba la skhem jingmut shaba palat ha ka ilekshon.
Nga ju ong, ïa katei ha man la ki ilekshon bad ngam ju kheiñ sting namar man la ka ilekshon kadei kaba don ïa ka jingïakhun, ngi hap ban trei shitom ha Tura bad ngim lah ban kheiñ sting noh bad ngin ym kheiñ sting hi ruh".
Halor ka Shillong konstituensi, u Conrad ula ong, “Ngi la trei shitom bha hangne bad ngi ai khublei ïa baroh ki seng saiñ pyrthei kiba ai ïa ka jingkyrshan ïa ngi, la kadei ba ngi ïoh ïa ka jingkyrshan mynta na ka BJP ne ka jingai jingkyrshan ka TMC ha Nongthymmai Constituency bad shabar jong ka Nongthymmai Constituency ruh.
Ngi la ïoh ïa ka jingkyrshan na kylleng hynrei ngi dang treikam shuh shuh ban don ka jingïadei bad ki paidbah bad ban ïalap ilekshon na ka bynta ka kyrtong bad kane kan dang ïaid shakhmat bad ngin ap khmih lynti beit ïa kaba bha".
U la ong, ka jingwan ai jingkyrshan jong kino kino ki riewshimet ne kino kino ka seng ka long kaba bha bad kan long ka jingmyntoi ïa ka NPP ha kane ka ilekshon kaba mynta.
Shillong, Lber, 23: Kawei ka kali Alto 800 kaba don ïa u number ML05 T-1313 kaba ïaid “wrong side" na surok Kashari, najan ka DC ophis sha IGP Point kaba dei ka surok One Way, ka la tynrah ïa kawei ka kali Bolero Pickup kaba don ïa u number ML05 AB 2210 ynda poi hakhmat ka SP Office.
Kane ka la jia ha ka por kumba 9.
30 baje mynmiet ka sngi Thohdieng.
U nonglum khubor uba la lap ïa kane ka jingjia, la sakhi ba ki don lai ngut kiba shong hapoh ka kali Alto 800 uwei uba la mynsaw bad arngut ki paralok jong u kiba la phet krad ïalade bad ieh noh hapdeng surok ïa ka kali bad ïa u nongniah jong kane ka kali u bym shym la mynsaw.
Ha kane ka jingjia, arngut ki briew kiba shong ha ka kali Bolero kim shym la mynsaw eiei katba ki briew kiba shong ha ka kali Alto la kynnoh ba dei kiba la buaid khawyiang bad lap ruh u bilor kiad hapoh ka kali.
La sakhi ba ka kali Alto ka la julor bha na u Bumper bad ka iit ba nakhmat jong ka kali ka la pait namarba ka jingïakhuh ka la long kaba jubor bha.
Ki Pulit ki la wan poi ha kane ka jaka ban pynlong ïa ka jingtohkit kaba bniah.
Shillong, Lber 22: Kum shibynta na ka jingthmu ban ïarap ïa ka bha ka miat jong ki nongshong shnong kiba sah ha khappud na ka liang ki BSF Meghalaya ki la pynlong ïa ka prokram ïarap ïa ki paidbah ne ka Civic Action Programme (CAP) kaba ïaid lang bad ka jingai jingsumar ei ha ka sngi Palei hapoh ki shnong kiba hab hapoh khappud ki shnong kum ka Dangar bad Nolikata kiba ha East bad South West Khasi Hills district.
ïa ka prokram la pynlong da ka jingdonlang u Manoj Kumar Barnwal, DIG SHQ BSF Shillong bad u Rajiv Kumar, Comdt 193 Bn BSF.
Ha kane ka prokram la wan ban shim bynta shitrhem da ki rangbah shnong jong ki shnong ba marjan, ki Medical Officer napoh ka PHC Dangar bad kumba 650 ngut ki nongshong shnong sawdong ka thaiñ bad ki khynnah skul.
La sdang ïa kane ka prokram da ka jingthmu ban ai ka jingïarap ïa ki paidbah kiba don kam ïa ki lad jingsumar ha ka koit ka khiah bad ka jingïarap ïa ki shnong kiba sah ha ki thaiñ khappud.
Ha kane ka CAP, kiba bun ki tiar kiba kongsan kum ki kor computer, ki top pynlang um, ki shuki plastic bad ki meij, nangta ki tiar ïalehkai, bad kiwei pat ki tiar, la sam sha ki shnong ba marjan bad sha ki khynnah skul.
Ha ka jingai jingsumar ei ne ka Free Medical Camp, ki Doctor napoh ki jaka summar ki BSF ki la donkti lang ban khmih ïa ki nongpang bad ban ai ei ruh ia ki dawai sha ki nongpang.
Shuh shuh ki la don ki prokram lariti ba la pynlong da ki khynnah skul ba don sap jong ka Govt Upper Primary School Dangar.
Na ka liang ki rangbah shnong bad ki nongshong shnong ka thain ki la pynpaw ïa ka jingïaroh ïa kine ki kam leh isynei jong ki BSF Meghalaya kiba la sam ia ki tiar kiba kongsan bad ki jingïarap ha ki jingai dawai ïa ki nongshong shnong kiba donkam ha khappud.
Shillong Lber 23: U Symbud Myntri Rangbah ka jylla bad u President ka NPP Meghalaya u Bah Prestone Tynsong ula ong, ba ka NPP ka pdiang sngewbha ïa ka jingshim rai ka BJP ban ai jingkyrshan ïa ka NPP ha ka ilekshon MP Lok Sabha ha ka jylla Meghalaya.
“Ka seng NPP ka pdiang sngewbha ïa ka jingrai ki nongïalam kiba hakhlieh jong ka BJP na Delhi ban ai jingkyrshan ïa ki arngut ki kyrtong ka NPP na Tura bad Shillong kiba ïakhun ïa ka ilekshon MP.
Ngam poi pyrkhat, hynrei ngi sngewtynnad shibun bad ngi ïoh mynsiem bad ngi sngew donbok ïa kane ka rai kaba ki heh duh ka BJP kila shim ba ki kyrshan ïa ki kyrtong jong ngi," ong u Bah Prestone Tynsong.
U la ong ruh ba ka jingwan ai jingkyrshan ka BJP ïa ka NPP kan long ka jingmyntoi namar ka Vote jong ka BJP kan wan noh sha ki kyrtong jong ka NPP.
“Ha ka jingpeit hi ka jong ngi, kan long ka jingmyntoi namar ka Vote ka BJP ha Shillong Constituency la kumno kumno ruh ka ju ïoh 70,000 ne poi haduh shi lak, te mynta kane ka vote ha ka jaka ba kan leit sha kiwei ne ba kan neh beit ha ka BJP kan leit noh sha ki kyrtong ka NPP bad kane kan dang ïarap shuh shuh ia ka NPP," ong u Bah Prestone.
U la ïathuh, ba shen ki nongïalam ka NPP bad ka BJP kin sa ïakynduh bad kin shong jingïalang na ka bynta ban pynïaid shakhmat ïa ki kam kiba ïadei bad ka ilekshon MP ha Shillong bad Tura Constituency.
Shillong, Lber 23: U President ki samla National People’s Youth Front (NPYF) Bah Kitborlang Nongrem u la ong ba kam dei satia ka jingshisha ba ki samla NPP ki kynjah jar jar ha kane ka elekshon MP kumba la kynnoh da kiwei pat ki seng sainpyrthei.
“Ki samla NPP kim ju shongshit khlehbiej kumba long kiwei pat ki seng ban shu leit pyrta wat ha ki jaka bym dei.
Ngi pyndep ïa ka kamram kum ki samla ban pynsngewthuh ïaki paidbah ïa ka nongrim treikam bad ka thong jong ka party," ong u President ka NPYF.
Nalorkata, u ong ruh ba kum ki samla hi kim kwah ban leh shongshit hynrei ki kwah ba ka jingpynkhreh jong ki na bynta ka elekshon kadei ban long beit da ka burom ka akor da kaba klet noh ïa ki kam leh shongshit.
Haba kren pat halor ka kyrtong jong ka party, Kong Ampareen Lyngdoh, u Bah Nongrem u la ong ka jingmih ryntih ki longkmie ha ka sngi thep kyrteng ka la ai mynsiem haduh katta katta ïa ki nongïalam party bad kane hi ka la ai jingkyrmen ba ka kyrtong kan poi sha ka thong.
“Kan dei ruh ka burom lada ki paidbah ki ailad ïa ka longkmie kum jong i Kong Ampareen Lyngdoh ban ïoh mihkhmat ïa ka Shillong Parliamentary Seat ha Parliament," ong u Bah Nongrem.
Kawei pat kaba utei u nongïalam ki samla NPP u kyntu ka log ba ki paidbah kim dei satia ban rai kyrkieh haba ki kyrshan ïa kino kino ki kyrtong hynrei ba ki dei ban da leh sani bha jai na ka bynta ka lawei ki khun ki ksiew bad ruh na ka bynta ka lawei jong ka jylla.
Lah ban kdew hangne, ka NPP mynta ka samoi ka sei da ki longkmie baroh arngut ban aireng na Shillong bad ruh na Tura seat katba kiwei pat ki party ki la sei da ki rangbah ban ïakhun pyrshah.
Dang ha ka sngi Thohdieng mynmiet, ka BJP ruh ka la shim ïa ka rai ba kan kyrshan lang ïa ki kyrtong ka NPP ha Shillong bad ruh ha Tura da ka jingkyrmen ba kine ki kyrtong kin poi sha ka thong.
Shillong Lber 23: U nongïalam ka BJP bad u MLA ka 19 South Shillong Konstituensi u Bah Sanbor Shullai ha ka sngi Saitjaiñ, ula ong, lada jop ka Kong Ampareen Lyngdoh bad ka Agatha Sangma ha ka ilekshon MP Lok Sabha ka long kaba thikna ba kin ïoh long ki Myntri ka Sorkar Pdeng.
Haba iakren bad ki lad pathai khubor u Bah Sanbor u la ong, “Ka jingai jingkyrshan ka BJP ïa ka NPP ha Meghalaya ka la pynthikna ba 100% ka Kong Ampareen bad ka Agatha ki kyrtong ka NPP ba kin jop ïa ka ilekshon MP bad kan long ka khana ba kine baroh ar ngut ki longkmie kin jop bad kine baroh arngut na ka bhah jong ki kynthei kin ïoh long ki Myntri ka Sorkar Pdeng baroh arngut.
"Ula bynrap ruh da kaba ong, “Ban phah da kiwei kan long kaba sepei, hynrei lada phah da ka Kong Ampareen bad Agatha ka lad ka don bha ïa ki, ban ïoh long Myntri bad kin lah ban wanrah ïa ki kam pynroi ha ka jylla bad ban thaw ïa ki lad ban aikam aijam ïa ki samla kiba khlem kam khlem jam.
"Halor ka jingkylli lada ka BJP ka lah ne em ban ai ïa ka jingpynthikna ba kitei ki kyrtong ka NPP lada ki jop ilekshon kin ïoh ïa ka shuki myntri, u Bah Sanbor ula ong, “Kidei beit ban ïoh namar kadei ha ka sien kaba nyngkong duh ban jop arngut ki kynthei bad kan long ruh ka khana pateng ba baroh ar ngut kin jop na ka NPP bad baroh ar ngut kin ïoh long Myntri ka Sorkar Pdeng bad kan long ka jingmyntoi kaba khraw ba kin ïatai bad ïakren halor ki mat kiba sahteng kiba dei na ka bynta ka bha ka miat jong ki paidbah ka jylla, ki samla khlem kam khlem jam bad ban wanrah ïa ki kam pynroi ki bapher bapher.
"U Bah Sanbor ula ong, ba um don jingsngew eiei halor ka jingshim rai ki Nongïalam ka BJP ban ai jingkyrshan noh ïa ka NPP ha ka ilekshon MP Lok Sabha ha Shillong bad Tura Constituency namar ka NPP bad ka BJP kidei kiba ïatreilang ha ka Sorkar MDA bad kumjuh ruh ha ka Sorkar NDA.
U la bynrap ruh da kaba ong, “Kum ki dkhot kiba burom ka BJP ngin bud bad kohnguh ïa ka jingbthah jong ki nongïalam ka party bad shen yn sa pynlong ïa ka jingïalang ha kylleng ki District bad ki nongkitkam ka BJP ban sdang ïa ka kam ïalap ilekshon bad ban ïatreilang ban ai jingkyrshan ïa ka Dr Ampareen bad ïa ka Agatha.
Ka jingwan jingkyrshan ka BJP ka la pynthikna ba 100% ka Kong Ampareen bad ka Agatha kin jop ïa ka ilekshon MP.
".
Shillong, Lber, 23: Sa uwei u briew u la shah kem ha ki Pulit ha ka sngi Saitjaiñ halor ka jingdonkti ban pynbthei ïa u bom IED ha ka 9 tarik mynta u bnai ha Them Ïew Mawlong.
Haduh mynta kiba la shah kem halor kane ka jingjia ki long saw ngut.
“Ngi la kem kem ïa u briew uba saw mynta ka sngi ha kaba ïadei bad ka jingpynbthei bom.
(La ithuh kyrteng ïa u kum) u Sansharbha Makdoh 24 snem ka rta uba sah ha Umroi, Ri-Bhoi," la pyntip u Superintendent of Police ka East Khasi Hills Rituraj Ravi ha u kyrwoh ba la phah sha ki lad pathai khubor.
“Hynrei, ka jingtohkit halor kane ka jingjia ka dang ïai bteng na baroh ki liang," u la ong.
Ha ka 19 tarik mynta u bnai, u Namphyrnai Lyngdoh Peinlang uba la 21 snem na ka shnong Peinlang u la shah kem na Mairang, Eastern West Khasi Hills bad la wanrah ïa u sha nongbah Shillong ha ka Lah Sngi u Blei.
La lap ba u dei uwei na kiba shah suba donkti halor kane ka kam.
U SP u la pyntip ba u Namphyrnai u don ka jingïadei bad ki dkhot ka seng kieng atiar Hynñiewtrep National Liberation Council (HNLC).
Katkum ka jingong jong u, ki Pulit ki la raikut ban kem lut ïa baroh ki nongkam bymman kiba donkti ha ka jingïasylla, ka jingïasuhbuit, kiba donkti bei pisa.
Dang ha ka 11 tarik mynta u bnai, ki Pulit ki la kem ïa u Tarson Lymba, 58 snem ka rta uba dei u nongïalam jong ka HNYF na Dawki katba ïa u Ebakordor Nongpluh 26 snem ka rta la kem na Malki, Shillong hadien ka jingjia bthei bom.
Shillong, Lber, 23: Arngut ki dkhot jong ka Garo National Liberation Council (Regroup) ki la ngat ha ka shrip jong ki Pulit ka East Garo Hills District katba ki dang leit shimti ïa ka pisa ba ki la dawa na Rongjeng Reserve Forest ha ka sngi Palei.
Kine ki arngut kiba la shah kem ki dei kiba la tip kyrteng kum u Predikson A.
Sangma ba ju khot sin Ara, uba la 32 snem ka rta uba sah ha ka shnong Ambre A’ding, Rongjeng East Garo Hills bad uwei pat u dei uba la tip kyrteng kum u Setbingstar D.
Shira ba ju khot sin Negro, uba la 33 snem ka rta uba sah ha ka shnong Nongchram Dekmik, East Garo Hills.
Katkum u kyrwoh ba la phah da u Superintendent of Police ka East Garo Hills Bah S.
A Rynjah u la pyntip ba ha ka 18 tarik, Lber, 2024 ki Pulit jong ka Rongjeng Police Station ki la ïoh pdiang ïa ka ejahar ba la kynnoh ba ki don ki briew kiba la kam ïa lade kum ki dkhot ka GNLA (R) ki la telephone ïa ki nongujor na u nombar bym lah ban ithuh naduh ka 15 tarik Lber, 2024 ban dawa pisa bad byrngem ruh ba lada kim siew ïa ka pisa kin sa ngat ha ka jingeh.
Lyngba kane ka ejahar ba la register ha Rongjeng PS hapoh ka Section 386/34 pule lang bad ka Section 16/184/20 jong ka U.
A(P)Act ki la Pulit ki la pynlong ïa ka jingtohkit kaba bniah.
Ha ka 21 tarik ki Pulit ki la ïohkem shwa ïa u Predikson A.
Sangma ba ju khot sin Ara katba u dang leit shim ïa ka pisa ba la dawa na ki nongujor na Rongjeng Reserve Forest.
Ha kajuh ka por ki Pulit kiba la pynlong ïa ka jingkhynra, ki la ïohkem sa ïa u Setbingstar D.
Shira ba ju khot sin Negro na Rongjeng Sengma.
Ki Pulit ki dang ïai bteng ruh ban ïohkem sa ïa kiwei pat ki dkhot jong kane ka kynhun kiba dang phetrieh na ka kti jong ki Pulit.
U SP u la kyrpad ïa ki paidbah ba lada ki ïoh pdiang ïa kino kino ki jingshah dawa pisa ki dei ban pyntip marmar sha ki thanat bad ïa ki nongpyntip yn sa buhrieh noh ïa ka kyrteng bad yn sa ai khusnam.
Shillong, Lber 23 : Ka jingïaseng ka KJP Provisional Synod Pdeng kaba ar kan long ha ka District Balang Kharang Presbyterian ha ki tarik 22 haduh 24 u Lber 2024.
Ka Balang Kharang Presbyterian ka khot sngewbha ïa baroh ba phin ïa wan bad ïa shim bynta ha ka jingshakri Blei sha kane ka jingïaseng bah ha ka 24.
3.
2024.
Ka shnong Kharang ka don kumba 20 kilometer na lad Smit bad ki don ki bynta ha kaba u surok u long uba kham khim.
Kumta la kyrpad ba kiba ñiah ïa ki kali ba kin long kiba husiar ban ym pynher sted ïa ki kali ki jong ki khamtam ha ki jaka ba long khongdong bad bym lah ban ïohi ïa ki kali kiba wan pyrshah ïa ki ban lait na kano kano ka jingjia ba sngewsih.
Nalor kane, ka jingpyntip na ka Balang ka long kumne harum.
Ka jaka long jingïaseng kan long ha ka madan Mawbynna.
Namar ba ki jaka shong kin long ruh ha ki ranab lum, la kyntu ïa kiba wan sha kane ka jingïaseng ba kin ïa wanrah ïa ki jaiñ siang khnang ba kan pynsuk ïa ki ban shong.
Baroh ki kali kiba wan na ki thaiñ Jongksha bad Lad Kharang, kin ïaid na u surok PWD shaduh ka jaka ban long jingïaseng ha kaba ki traffic police bad ki volunteer kin ïarap bad kdew ïa ki jaka pynïeng ïa ki kali kiba la pynbiang da ka Balang Kharang.
Baroh ki kali kiba wan na Mawlein, Pingwait, Dienglieng, Nongjrong bad ki shnong kiba marjan kin pynïeng ïa ki kali ha ki jaka ïeng kiba yn sa kdew da ki traffic police bad ki volunteer kiba long shwa ban poi sha ka jaka long jingïaseng.
Yn ym shah ïa ki kali lait noh tang kito kiba don ïa ki car pass ne kino kino ki kali kiba donkam kyrkieh na ki daw ki bym lah kiar ban ïaid lyngba na kane ka surok shakhmat khnang ban lait na ka jingdheng kali.
Na ki jaka pynïeng kali haduh ka jaka pynlong jingïaseng, hap ban iaid tang kumba kato katne minit eiei.
Yn ym shah pynïeng kali harud surok naduh Lad Kharang shaduh palat ka jaka long jingïaseng ha Mawbynna bad kane ka adong kan sdang naduh phra baje mynstep haduh san baje janmiet.
La mana ba yn ym shah ban ïa die ïa thied harud surok naduh Lad Kharang haduh kumba 500 meter palat ka jaka long jingïaseng khnang ban pyllait na ka jingkhim ha ka ïaid ka ïeng hadien ba wai jingïaseng.
Ha kaba ïadei bad kane ka bynta, na ka liang jong ka Dorbar Shnong Kharang ka la pynbeit ïa ki jaka die madan na ka bynta kito kiba sngew donkam.
Namar kata la kyntu jur ba baroh kin burom ïa ka jingpynïaid jong ka shnong khnang ba kiei kiei baroh kin long kiba ïaid beit ïaid ryntih.
Khatduh ïa wai ngi kyrpad da kaba sngewrit ïa baroh kiba wan sha kane ka jingïaseng ba kin burom ïa ka jingpynïaid ryntih jong ka Balang, ka Shnong Kharang, ki traffic police bad vounteer.
Ngi phah ïa ka jingkyrkhu kyrdoh ïa phi baroh kiba wan sha kane ka jingïaseng bad U Blei un don ryngkat bad phi baroh.
Contact number na ka bynta kino kino ki jingdonkam :Shri J.
Rymmai.
Mob No 9436100707.
Moscow, Lber : Ka kynhun Islamic State (ISIS) ka la shim ïa ka jingkitkhlieh ha kaba ïadei bad ka kam thombor ba shyrkhei hapoh ka hall ba pynlong concert ha Moscow kaba la shim ïa ka jingim jong palat 115 ngut ki briew bad ka jingmynsaw ïa palat 150 ngut kiwei pat ha kane ka sngi Thohdieng ba la lah.
“Ki riewïaleh ka ISIS ki la thombor ha kane ka jaka ïalum paidbah ha ki thaiñ ba pajih na ka nongbah Moscow ka Russia," ong kane ka kynhun kieng atiar lyngba ka Telegram.
Ka la ong ruh ba kine ki nongthombor ki la wanphai biang sha la ki jong ki ktem hapdeng ka jingshngaiñ.
"Ki riewkieng atiar ki la synreit kuli pathar hapoh ka concert ïatem ïa put ha ka thaiñ shatei ka Moscow kaba la shim ïa ka jingim jong palat 115 ngut ki briew bad pynmynaw ia palat 150 ngut kiwei pat bad kaba la wanrah ruh ka jingpluh ding ba triem hapoh kane ka jaka pynlong concert, ong ka khubor sorkar.
Kine ki riewkieng atiar kiba phong da ki riam shipai ki la wan rung ha katei ka hall bad synreit kuli pathar bad kawang ruh da ki bom grenade bad kiwei pat ki jait bom, ong u nongpathai khubor uba don ha katei ka jaka.
Na ka liang ki bor sorkar ki la ïaid shakhmat ban pynlong ïa ka jingtohkit, bad na ka liang u President Vladimir Putin ruh ula shim khia halor kane ka jingjia, ong u nongaiktien jong u, u Dmitry Peskov lyngba ki lad pathai khubor.
Kane ka jingjia shah thombor ka la wan long ruh jan shi bnai hadien ba ka United States ka la maham ïa ki bor sorkar ka Russia ha kaba sdang jong une u bnai halor ka kam thombor lehnoh kaba lah ban wan jia ha ki jaka paidbah ha Moscow, ong ka White House khyndiat kynta hadien katei ka jingjia ba shyrkhei.
“Ha kaba sdang jong une u bnai ka sorkar US ka la ïoh jingtip halor ka jingthmu kam thombor jong ki lehnoh ha Moscow, kata kaba lah ban long ha ki jaka ïalum paidbah, bad halor kane ka Washington ka la ïasam lem ruh sha ki bor sorkar ka Russia," ong ka nongaiktien ka National Security Council ka Adrienne Watson.
Ki heh sorkar US ki la pynpaw ruh lyngba ka lad pathai khubor ba ki ngeit ba ka jingkam jong ka ISIS halor kane ka jingjia ka dei kaba shisha.
Ki katto katne ki jingjia shah thombor ba shyrkhei ha kane ka nongbah ka Russia naduh ki 25 snem kiba la dep ki kynthup halor ka jingpynbthei bom ïa ki ïing bun mala kaba la jia ha ka step jong ka 13 tarik u Nailur 1999 ha ka thaiñ shathie mihngi ka Moscow kaba la shim ïa ka jingim jong ki 118 ngut ki briew.
Na ka liang ka Moscow ka la kynnoh ïa ka jingdonkti jong ki lehnoh na ki thaiñ ba bun ki paid Muslim ha ki bynta shatei ka Caucasus shatei jong ka Chechnya.
Kawei pat ka jingthombor ba shyrkhei ka la jia ha ka 23 tarik u Risaw 2002 hadien ba ki lehnoh Chechen kiba kynthup ïa 21 ngut ki shynrang bad 19 ngut ki kynthei ki la thombor ïa kawei ka jaka cinema ha Dubrovka ha Moscow bad bat koidi jubor ïa haduh palat 800 ngut ki briew.
Ka jingïaleh pyrshah bad ki bor pahara ka la neh haduh ar sngi lai miet.
Kane ka la kut noh hadien ba ki bor shipai ki la siat da ka kynja lyer ba long bih hapoh katei ka hall ban pynjem khnap ïa ki lehnoh.
Ha kane ka jingjia haduh 130 ngut ki briew ki la ïap ha kaba bun na ki, ki la khlad noh namar ka jingïoh ring ïa ka tdem ba long bih.
Shillong, Lber 23 : Ha kawei ka jingjia kaba la jia ha ka step Sngi Thohdieng, uwei u nongñiah trok na kane ka jylla Meghalaya uba dei na ka shnong Kyndongtuber, West Jaintia Hills u la shah rahbor bad shah pyniap dusmon ha ki riew runar ha ki thaiñ ka Jagi Road lynti ban leit Nagoan ha ka jaka ba la tip kum ka Kaliabor da kaba shah bom da u wheelrench na ki bynta ka khlieh bad hadien kane ki sa thep ïa ka metiap jongu ha poh ka seat dien jongka trok.
Une u nongñiah trok uba dang 46 snem ka rta u dei uba kyrteng u Nicolas Dhar.
La ïathuh ba ha ka Sngi Palei u la leit kit ïa ka dewbilat na Topcem Cement ban leit pynhiar sha Upper Assam.
Haba u la dep ban jam ïa ka toll gate ha Raha, Assam u la phone sha ka para ha ka por kumba 1 baje ei ei mynstep bad ong ïa ka ba u la samthiah kumta un thiah shwa bad u phah ïa ka para ban sa kyrsiew ïa u ha ka por 4 baje mynstep.
Ha ka por mynstep haba la phone ka para ruh ym don ba shim ïa ka phone, bad haba u trai jong ka trok kaba dei ka SPS Transport bad don u number NL-01AA 6213 u la peit lyngba ka GPS ïa ki trok jongu u la ïohi ba kane ka trok ka la ïaid sha ka lynti ba kam dei shuh ban ïaid.
Kumta u la phone ïa u nongñiah bad la shim da uwei u briew uba dei u bar jylla bad u la ïathuh ha u trai ka trok ba u nongñiah kata u Nicolas u ïoh thiah um kyndit wat la kyrsiew ruh.
U trai uba la pyndait GPS ïa ki trok u la ipher ïa ka rukom ñiah sted ïaka trok namar wat haba la ong ba un pynsangeh ïa ka trok harud surok ruh um treh satia kumta u trai u la pyntip sha ki bor pulit kiba la ïoh bat ïa katei ka trok na Kaliabor bad kem ïa utei u briew uba ñiah ïa ka.
Hadien kane haba ki pulit ki la tohkit shaphang u nongñiah jong ka trok utei u briew u la ïathuh ba um don hapoh ka trok namar u la hiar ha shiteng lynti.
Ki pulit ki la mut ban rah ïa ka trok sha Thanad ban tohkit bniah hynrei haba kam start ki la plie ïa ka seat dien jong ka trok ba ju buh ïa u battery ban pyndait bha ïa u battery bad lap pynban ba la thep ïa ka met iap jong u Nicolas hapoh katei ka seat.
Mar mar ki pulit ki la kem ïa utei u briew ban tohkit bniah ïa u bad la ïoh jingtip ba mynta ki pulit ki dang thwet ïa kiwei kiba ïadonkti lang ha kane ka jingjia.
Ha ka jingtohkit utei uba la ïoh kem da ki pulit u la phla ba ka jingthmu ka long ban die ïa katei ka dewbilat baroh shitrok bad kumjuh ruh ïa katei ka trok.
Kiba haïing hynnin hi ka sngi ki la leit ban shimti ïa ka met hynrei namar ba hap ban pyndep ïa ka post mortem kumta ki dang ïoh ban wan kit mynta ka miet ïa ka met sha la shnong na ka bynta ban pyndep ïa kaba sah jong u.
Shillong, Lber 24: Na ka liang jong ka Meghalaya State Olympic Association (MSOA) lyngba ka kyrwoh na u President ka synjuk, ka la ai khublei ïa baroh ki nongïashimbynta ba la mihkhmat ïa ka Meghalaya khamtam ïa ki 55 ngut kiba la khur takma.
“Katba ngi khmihlynti ban lehkai bha ha kane ka 3rd North East Games ka long ruh ka kabu ïa ngi ba ngin bteng ban hikai ïalade lyngba kine ki jingïakhun kiba ngi ïakynduh ha ka ban pynkhreh ban poi sha ka thong.
" ong ka MSOA.
Ngin khmih bad bishar bñiah ha baroh 14 tylli ki synjuk ïalehkai ban ïakren ha kaba ïadei bad ki jingpynkhreh bad ki mat ban kyntiew ïa ka jylla ha ka ban khur takma.
Ngin sa donkam ban noh khambun ki jingïarap sha ki Association na bynta ban kyntiew ïa ki program bapher bapher bad ruh na bynta ka jingpynkhreh ïa ki kynhun khnang ba kin ïoh ka jingkilanmet bad ruh ki jinghikai kiba biang.
Ka MSOA ka la pynpaw ba bun na ki Athlete ba kynsai ka jylla ki la duh ban leit mihkhmat sha ka North East Games 2024 namar ka jingïatyngkhuh bad ki exam bad kiwei pat ki kam.
BDWS.
Shillong, Lber 23 : Ki pulit ka jylla ha ka sngi Saitjain kila pynmih ïa ka jingbthah ha kaba ki la kyntu ïa kiba shah dawa pisa ha ki kynhun kieng atiar kiba la shah kheiñ be-aiñ kata ka HNLC bad GNLA ba kim dei satia da lei lei ruh ban siew pisa sha kitei ki kynhun.
Namar lada jia ba lap ïa kino kino kiba siew ruh kin ngat ha ki kyndon ain UAPA.
U Director General of Police (DGP) Dr LR Bishnoi ha ka kyrwoh khubor ula ong, ba ki pulit ki la ïoh ïa ki jingtip ba bun ngut ki briew ki la ïoh pdiang ïa ki shithi dawa pisa na ka Hynniewtrep National Liberation Council (HNLC), Garo National Liberation Army (GNLA) bad kiwei kiwei lyngba ka social media sites/apps (Whatsapp, Telegram/SMS).
Ula ong, ka long kaba donkam ïa ki nongshong shnong ban sngewthuh ba ka jingai ïa ka pisa ban kyrshan ïa ki kynhun kiba la shah ñiew be-aiñ ka dei kaba sniew bad ka jingpynkheiñ ïa ki kyndon aiñ.
“Ka jingai jingkyrshan ym tang ba ka nang ai ding ïa ki kam be-aiñ bad kiba pyrshah ïa ka ri, hynrei ka buh ruh ha ka jingma ïa ka jingim jong ki briew kiba lui lui bad ka ktah ruh ïa ka jinglong jingman ha ka imlang sahlang.
Ka jingdon bynta ha ka ban ïarap ai pisa ïa ki kynhun be-aiñ, kam dei tang ka jingpynkheiñ ïa ka aiñ hynrei ka ïuhroit ruh ïa ka jingpyrshang da baroh ban ïada ïa ka Ri na ki kam pyntriem ki lehnoh bad ki kam be-aiñ ki jongki" la ong u Bishnoi.
U DGP ula maham ïa ki paidbah ba ki dei ban kiar ban ai kano kano ka jingsiew sha kino kino ki briew ne kynhun bad ula ong ka jingsiew pisa sha ki kynhun be-aiñ kan khring ïa ki kyndon jong ka Section 11, 13 & 17 jongka Unlawful Activities (Prevention) Act, 1967 bad kumjuh ïa ka Section 4 jongka Prevention of Money Laundering Act bad ka Section 109 IPC.
Ula ong, kiba shah dawa pisa ki dei ban pyntip sha ki pulit khnang ba kin ïoh leh ïa kaba donkam bad yn buhrieh ïa ka kyrteng bad ïa kino kino ki jingtip shaphang jongki.
Shillong, Lber 24: Ka jingïalehkai ka lympung Shilong Cricket League kyrdan Super Division 2024 hapdeng ka Rangkynsai CC bad ka Spartan CC hynne ka sngi ka la jam sha kaba kut ha kaba ka Rangkynsai CC ka la jop kput palat da spah ron.
Haba sdang, ka toss ka la hap ha ka liang jong ka Spartan CC kaba la jied ban bol nyngkong.
Haba shimti ban tied nyngkong ka Rangkynsai CC ka la lah ban kynjoh haduh 272 ron shuwa ba baroh 10 ngut kin shah pynhap hadien 42.
3 over.
Ki rangtied kiba la seisoh ha kane ka inning ki long u Kishan Lyngdoh u ba la kamai 62 ron na ki 47 bol, nangta u Savian Blah u ba la kamai 57 ron naki 35 bol.
Haba phai pat sha ki rangkawangbol ka Spartan CC, u Ankit Yadav u la ïoh ban pyndep 7.
3 over, shah tied 50 ron bad ïoh pynhap 4 wicket, katba u Mani Bhusan Thakur u la ïoh bynta 9 over, shah tied 43 ron bad khur 3 wicket.
Haba pyrshang ban beh ïa katei ka ron ba la buh ka Spartan CC ka la ïohlad ban tied tang 137 ron namar ba baroh 10 ngut ki la shah pynhap noh hadien 32.
1 over.
Napdeng ki rangtied kiba la kamai bun ron ïa ka kynhun ki long u Dipankar Barua (75 ron naki 79 bol) bad u Gagandeep Singh (14 ron naki 35 bol) hynrei kane kam shym la biang ban pyllait ïa ka kynhun naka namrem.
Haba phai pat sha ki rangkawangbol ka Rangkynsai CC, u Ram Gurung u la ïoh ban khur 3 wicket na ki 9 over bad shah tied tang 35, nangta u Ajay Duhan u la khur 2 wicket naki 6 over bad shah tied tang 19 ron.
Ka Rangkynsai CC ka la jop ïa ka jingïakhun da 135 ron bad ïa ka nam Player of the match la khur da u Savian Blah u ba la tied 57 ron bad khur 1 wicket ha ka bol.
Shillong, Lber 23: Ka jingïalehkai hapdeng ar tylli ki kynhun na Mawlai ha ka lympung Shillong Premier League 2023 kaba hynnin ka Sngi Saitjaiñ ka la kut ha ka jingïakhaid, ha kaba baroh ar, ka Mawlai SC bad ka Ryntih SC ki la ïoh ban thep mar kawei haduh kaba kut jong ka por.
Ha ka jingïakhun dei ka Mawlai SC kaba la ïoh ban pynkhihjar nyngkong lyngba ka kol na u Khrawkupar Jana ha ka minit kaba 46 tang mar ïa sdang ka kylla miet, hynrei ka Ryntih SC ka la ïoh ban pynïakhaid lyngba u Yami Longvah ha ka 66 minit.
Lah ban kdew ruh ba ka lahduh jong ka samoi ba ladep, ka Mawlai SC ka la duh ïa shibun ki kabu kiba kam shym la lah ban pynurlong, katba ka Ryntih ka la duh ïa ar tylli ki kol ba la thep kiba shah rai offside.
Watla kata ruh, baroh arliang ki la ïakhun tyngeh bad sei la ki jong ki sap ki phong ha kane ka jingïakhun hynrei tad haduh kaba kut jong ka 90 minit ym shym la don ba lah ban pynïakhlad ïa ka jingïakhaid.
Ka jingïalehkai mynta ka sngi kan long hapdeng ka Nangkiew Irat SC pyrshah ïa ka Nongthymmai SC ha ka por 3 baje nohphaisngi.
Kumban shu pynkynmaw, ka Nangkiew Irat ka la jop ïa ka jingïakhun kaba nyngkong, katba ka Nongthymmai ka la mad namrem ha ka sngi sdang ïa kane ka samoi ba mynta ka SPL.
Nongstoiñ, Lber, 24: Ka KSU West Khasi Hills District Unit ha ka jingïalam u samla Wanbhakupar L.
Nonglait Organising Secretary KSU West Khasi Hills District, ha ka jingsynran lang u Samla Mixz Samakha u ba dei u Finance Secretary KSU West Khasi Hills District, ka la leit khynra Work Permit, Labour License ïa ki nongtrei bar jylla kiba trei ha ka Shnong Sohparu Nongstoiñ, kiba pyntrei ïa kawei ka skul ba la tip kum ka Residential School, ba la pyntrei da kawei ka Company ba la tip kum ka WAPCOS Limited ba dei na West Bengal.
Ha katei ka jingkhynra, ka seng ka la lap ba la jan kot shi spah ngut ki bar jylla kiba wan trei ha katei ka jaka.
Napdeng kitei kiba bun kim don satia ki kot ki sla kiba biang katkum katei ba la kdew haneng, kumta na ka liang ka seng ka la phah leit phai noh sha ki jaka ba ki wan ryngkat ka jingmaham ïa katei ka Company, ba ym bit ban wanrah nongtrei bar jylla palat ïa ka NoC ba la buh da ka shnong hangtei.
Ka seng ka la dawa ruh ba dei ban thep kham bun da ki Khasi kiba la lah ban trei ha katei ka jaka ne ïa katei ka kam.
Ka seng ka la ong ruh kan sa wan mih biang ha kiwei ki sngi bad lada lap ba ki pynkheiñ biang, ka seng kan shim da ka lynti kaba kham tyngeh la pynkut na ki nongïalam jong ka KSU West Khasi Hills District.
Shillong, Lber 23: Wat hadien ba ka jylla ka la ïoh ban kyntiew sa katto katne ki takma ha ka sngi khadduh jong ka lympung 3rd North East Games ha Nagaland hynrei pynban ka Meghalaya ka la hiar shaduh ka kyrdan ba hynñiew ha ka miej khur takma ki nongïalehkai.
Haduh kaba kut jong kane ka lympung kaba la long ha Nagaland ka jylla Meghalaya ka la wanphai ryngkat bad 2 tylli ki takma ksiar, 12 tylli rupa bad 41 tylli ki takma rnong, bad haba kheiñ kyllumlang ka jylla ka la ïoh ban khur 55 tylli ki takma, bad wan ba san haba kheiñ tang na ka jingïoh khur takma hynrei namar ka jingïoh ban khur tang 2 tylli ki takma ksiar ka Meghalaya ka la hiar ban tam shakhmat tang ïa ka jylla Tripura.
Haba phai sha ki jingïalehkai hynnin ka Sngi Saitjaiñ, ka sngi ban sa khylliap artad ïa kane ka lympung, ka jylla ka la bynnud bad hap ban hun takma rupa naki thei ïalehkai basketball hadien ba ki la shah rem noh ha ka Sikkim ha ka final, kata da tang 61 – 60 basket.
Na ki nongïalehkai Athletics ka jylla ka la ïoh ban khur ar tylli ki takma, da kaba khur takma rupa ha ka women’s cross country ba la mihkhmat da ka Bandasharai Marwein, Ibanriakor Lyngkhoi, Claire Jones Jala Kharbhih bad ka Barisha Khymdeit.
Katba ha ka kynhun ki shynrang ba la mihkhmat da u Kresstarjune Pathaw, Knerlang Phawa, Iohborlang Nongspung bad u Dabit Dkhar ki la ïoh ban khur Rupa.
Ka Meghalaya ka la ïoh ruh ban khur kawei ka takma rnong ha ka Lawn tennis, lyngba ki shijur ba kynthup ïa u Wankhraw Wahlang Nongrum bad u Enrick Suchiang.
Ka jylla ka la ïoh ruh ban khur ar tylli ki takma rupa bad kawei ka rnong ha ka archery.
Ka kynhun ki kynthei (recurve women’s team) ki la wan kyrdan ba ar, ba la mihkhmat da ka Navidisha Kapoor, Daphishisha Jamu, Damandashisha Pasi bad ka Andrica Nongsiej.
Kawei pat ka Rupa la khur da ki shijur ba kynthup ïa u Mukesh Tamang bad ka Navidisha.
Nangta u Mukesh u la jop takma rnong ruh ha ka recurve men’s team ba kynthuplang ïa u Larilang Lyngdoh, Devraj Mohapatra bad u Amebalaker Wanniang.
Khadduh, ka jylla ka la ïoh ban khur kawei ka takma rupa na ka belt wrestling lyngba u Kyrshanbor Romeo Songthiang (men’s 60kg) bad ar tylli ki takma rnong na ka Lorenza Songthiang bad ka Sany Khyriemmujat (women’s 60kg).
Ki jingïalehkai kiba ka jylla kam shym la ïoh ban khur takma ha kane ka kynti ki long ha ka badminton bad ha ka football, ka volleyball, nangta ka sepak takraw ka jingïalehkai kaba ka jylla kam shym la ïashimbynta.
Kumba ka paw, haba nujor ha ka lympung ba ladep ka Meghalaya ka la duna palat ha ka jingïoh khur takma mynta u snem.
Ha ka North East Games 2022 kaba long ha nongbah Shillong, ka Meghalaya ka la wan kyrdan ba saw ryngkat bad 36 tylli ki takma ksiar, 35 tylli rupa bad 78 tylli ki takma rnong.
Kawei na ki daw ka lah ban long ka jingkylla ha katto katne ki jingïalehkai.
Ka Karate ka la shah weng noh mynta u snem, ka jingïalehkai kaba ka Meghalaya ka la ïoh ban khur shibun ki takma ha u snem 2022.
Nangta ki jingïalehkai kum ka judo, shooting, swimming, cycling, golf bad ka weightlifting.
Ha jaka jong kine la pynrung da ka volleyball, belt wrestling, pencak silat bad ka sepak takraw.
Nongpoh, Lber 24: Ban pynurlong ïa ka thong jong ka seng ban shakri na ka bynta ki paradoh ki para snam ha ka jylla, ka HANM sengkmie ha ka jingïalam u President ba Rangbah, u Bah Lamphrang Kharbani haka sngi Saitjaiñ ki la lah ban pynthymmai ïa ki nongïalam ba pura ka HANM ha Ri Bhoi DistrictKi ar ngut ki samla na Ri Bhoi ba kynthup ïa u Samla Ajit Makri u la shah pynkhamti kum u President bad u Samla Donroy Kshiar kum u General Secretary ka HANM ha Ri Bhoi nalor kiwei kiwei ki nongïalam ba la pynthymmai hynnin ka sngi ha ka jingïalang kaba la long ha Dorbar Hall Pahamsyiem.
Ïa kitei ki nongïalam la pynskhem bad pynbam smai katkum ki kyndon treikam ka HANM da u President ba Rangbah, u Bah Lamphrang Kharbani ha ryngkat ki jingsneng jingkraw ba kin shimti hok ïa ka lyngkor ba la bynshet ïa ki kum kita ki nongïalam ka seng.
Haba ai jingkren ha kane ka sngi, u Bah Lamphrang Kharbani kum u nongïalam ba rangbah ka seng u la pynpaw ïa ka mynsiem jong ka jingkmen ba ki smala ka Ri Bhoi ki la wan ban pynïasoh sha ka seng namar ka thong jong ka seng ka long ban ai ka jingshakri na ka bynta ka eh ka shon jong ki paradoh ki para snam.
Ku u nongïalam u la kren ruh halor shibun ki mat ki jura jong ka jaid byrniew ba ka seng HANM ka la ïaid lynti ban ïada ïa la ka jaid bynriew bad kum ka seng ka dang donkam ruh shibun ki shipai jaid bynriew khnang ban lah ban ïada kyrpang ïa la ka jong ka jaid bynriew.
Shuh shuh, u la kyntu ruh ïa ki ba kum ki nongïalam ki dei ban don ka jingkitkhlieh ban ai ka jingshakri sha ki paidbah ka District bad ym ban wan ban pynïasoh sha ka seng tang ba ioh jingmyntoi shimet ba ka thong jong ka seng ka long ban peit kyrpang ïa ka eh ka shon ka jaid bynriew.
Khliehriat, Lber, 24: Ka kynhun jong ki nongtrei kiba trei ïa ki kam electrical works ba iadei bad ki kam bor ding ka la mih pyrythei ha East Jaiñtia Hills District ba la tip kum ka East Jaiñtia Electrician Association, kane ka kynhun ka lum ka lang ïa baroh ki nongtrei kiba na ka thaiñ East Jaiñtia Hills District kiba ju im ja da kaba trei ïa ki kam bor ding lane ki electrical works.
Ha ka jingïalang kaba nyngkong eh kaba la pynlong myn ha ka sngi saitjaiñ ha ïing Community Hall ha Khliehriat West ka seng ka la pynbna ba kane ka seng ka don ka jingthmu ban kyntiew ïa ki briew jong ka thaiñ kiba ju trei ïa ki kam shna bor ding ha ka thaiñ.
Haba kren kum u kongsan ha ka jingïalang, u bah Deibormi Syad uba long u nonghikai skul bad ruh u nongtrei paitbah, u la ai mynsiem ïa ki nongialam bad ki dkhot jong ka East Jaiñtia Electrical Association ba kin nang kiew shaphrang ban kyntiew ïa ki khun samla jong ka thaiñ kiba don ka sap ban trei ha ki kam bor ding bad kyntu ruh ba ki dei ban don ka jingiasngewthuh jingmut, ka jingiaburom kylliang bad ban ïatreilang khang ba kin lah ban pyndep ïa ka kam ka jam kumba ki thmu ban kyntiew ruh ïa ka ïoh ka kot.
Kumjuh ruh u bah Streamly N Suchen, uba dei u President jong ka KSU na East Jaiñtia Hills District kum u symbud kongsan u la ai ki kyntien jingsneng jingkhraw ïa ki dkhot ka EJEA bad u la pynpaw ruh ka jingsngewkmen ba ki la don ki samla kiba la shimti ïa kane ka kam shna bor ding lane electrical works khamtam ha kum kane ka juk kyrduh kam u la ong ruh ba na ka liang ka seng KSU ruh ka long la kloi ban iarap ha kano kano ka por ne ha kano kano ka bynta ba donkam ban kyntiew ïa ki, u la ai ka jingkitbok kitrwiang ïa kane ka seng jong ki nong shna bor ding ba kin lah ban kiew shakhmat ha ka ban shakri ïa u paidbah jong ka district.
U MLA ba rim jong ka Khliehriat, u bah Justine Dkhar, kum u Advisor u la pynkynmaw ba ha ki por barim ki bun tang ki briew ba nabar khamtam kiba wan na bar jylla ban trei ïa kane ka kam shna bor ding ha ka thaiñ East Jaiñtia Hills hynrei sngewtynnad ban tip bad ban iohi ba kane ka kynhun East Jaiñtia Elactrical Association mynta ka la mih shakmat ban shim ïa kane ka bynta ban shakri ïa ka thaiñ da kaba shna bor ding ban long kum ka lad kamai “Kano Kano ka Seng ne ka kynhun kan iakynduh shibun ki jingeh jingwit ha ka jingiaid lynti hynrei ym dei ban duh mynsiem, dei ruh ban ïa trei da ka mynsiem jingiatylli bad burom iwei ia iwei, kum ka seng ka dei ruh ban don bun ki jingshah hikai ban tip bha ïa ka kam kum ki training bapher bapher bad ruh ban ai ki jingpyntip sha ki bor ba dei peit khang ba kin lah ban shakri bha ïa ki paitbah’ ong u bah Justine Dkhar.
U la ai mynsiem ruh ba kim dei ban sngew lehraiñ haba trei ïa kano kano ka kam.
Ha kane ka program la ïa don lang ruh ki katto katne ki riewpaw khmat ka thaiñ, ki rangbah shnong ba kynthup ruh u rangbah shnong ka Kairang, u bah Riki Nongtdu, u bah Shanki Syih, u ba dei u wei na ki samla rangbha ka thaiñ bad kiwei kiwei ba kynthup ki trai dukan ba die ïa ki tiar electrict ba don hapoh ka district kum ka Dasy Electrical, Joy Electrical, Sympli Electrical, E.
D.
Enterprises bad ka Joyti Electrical kiba don hapoh ka district headquarter ha khliehriat kiba la wan iasnohkti lang ha katei ka sngi.
Ïa ka ka program la pyniaid da u Secretary ka seng, u bah Jantis Dkhar, la ioh ïa ki kyntien pdiang burom bad jingpynshai halor ka nongrim jong ka seng na u President jong ka EJEA u bah Arki Juh Dkhar bad ki kyntien ai khublei na u Vice President ka seng, u bah Indro Syrti.
Nongstoiñ, Lber 24: Ha ka sngi thohdieng ba la dep ki nongïalam jong ki ar tylli ki seng saiñ pyrthei, kata ka Voice of the People Party kaba la ïalam da u bah Ardent Miller Basaïawmoit u ba dei ruh u president rangbah bad ka Regional Democratic Alliance kaba la ïalam da u bah K.
P.
Pang-ñiang kum u president ka party HSPDP bad u secretary ka RDA bad ka United Democratic Party ba la ïalam da u bah Metbah Lyngdoh MLA, lem bad u bah Robertjune Kharjahrin kyrtong kyrtong MP, ki la hiar sha ka shnong New Mawlangsu ban pynlong ïa ka jingïalang paitbah na ka bynta ban pynshai ïa ki mat treikam jong ki na ka bynta ka elekshon MP ka ban sa long ha ka 19 tarik u bnai ban wan.
Ha katei ka sngi la pynlong ïa ka jingïalap elkshon ha kajuh ka rynsan ha kaba la pynïaid da u bah Phalastar Mawtyllup sordar jong ka shnong New Mawlangsu.
Ha ka jingïalang pynshai paitbah kaba la sdang da ka Voice of the Peolple Party ha ka por shibaje shiteng noh phai sngi, ki rangbah kiba la ai jingkren kata u bah Marbud Dkhar, Powel Sohkhlet bad u Bah Ardent M Basaïawmoit ki la ban jur halor ka synshar khaddar kaba khuid bad ki jingkylla.
U bah Powel haba pynshai ha katei ka sngi u la ong ba u kyrtong jong ka VPP u Dr Ricky A.
J Syngkon kum u nonghikai ha ka skul bah Nehu, haba u ïohi ïa ka jingeh ki paitbah khamtam eh ha ki nongkyndong u la mih shakhmat ban ïatreilang bad u bah Ardent Basaïawmoiot bad ban ïakhun ha kane ka MP Elekshon.
Lada u jop un leit sha Parliament ban ïaid na ka bynta ki jingeh ba ki paitbah ki ïakynduh, la ka long ha ka pule puthi, ka rep ka riang bad ka roi ka par ha ki nongkyndong.
U bah Ardent M Basaïawmoit haba pynshai ha katei ka sngi u la ban jur halor ka synshshar khaddar kaba khuid.
U la ong ruh ba ka VPP ka kwah ruh ban wanrah ïa ka jingsynshar kaba kynja Blei bad ka synshar tynrai kaba la buh naduh ki longshuwa.
U la kynthoh ruh ba baroh shikatta ki jingïalam bakla da kaba ong ba ka politic ka dei kaba jakhlia, hynrei ka VPP ka ieng halor ka synshsr khaddar kaba khuid bad ka kwah eh ban pynkhuid ïa ka bamsap na ka jylla bad ban pynskhem ïa ka jinglongtrai ha ka khyndew ka shyiap bad ban pynkut noh ïa ki jingeh ha ki shnong khppud.
Ha kajuh ka por u la ong ba ka sorkar kam ju kheiñ kor ïa ki nongrep hynrei ynda la jan ka elekshon, wat ki nongsor ki bym don kper ruh ki ïoh jingïarap skhim nongrep, ki bym ju ri sniang ki ïa ka jingïarap ri sniang, hynrei ynda ki wan rah sha ïing ïap lut sa ki sniang kiba la don lypa.
Hadien ba ka VPP ka la pynwai ki nongïalam ka RDA ki la sdang ban ai jingkren ha kaba nyngkong eh la ïoh ïa ka jingpynshai na u bah K.
P.
Pangñiang president ka HSPDP, u la kyntu ïa baroh ki nongkyrshan jong ka HSPDP ba ha kane ka kynti kim dei ban sngewthuh bakla, namar ba ka shap jong u sing kan ym don hynrei kin thep beit ha ka shap jong ka UDP kaba dei ka Bom.
U bah Metbah Lyndoh MLA ka Mairang Chairman ka RDA, haba pynshai ha katei ka sngi u la ong ba na ka por sha ka por ki paitbah ki thnum bad ki ud ba balei ki party riew lum kim ïatylli lang kawei.
Dei halor katei ka nongrim ba na ka liang ki nongïalam ka UDP bad HSPDP ki la sngap ïa ka jingai jingmut jong ki paitbah bad ki la pynlong ïa ki jingïakynduh lang para nongïalam da ki phew sien, ban ïaphylliew jingmut na ka bynta ban wanrah ïa ka jingïatylli hapdeng jong ki.
Nalor kata u la ong kane ka election MP kaba mymta kan dei ruh ka sien kaba nynkong ba baroh artylli ki party ki la hap ban ïaleit lang ryngkat ryngkat haman la ki jaka ban pynshai sha ki paitbah ba dei tang da ka yn lah ban ïalehpyrshah ïa ki jingeh.
U la ong ba ki paitbah kim dei ban sngew phylla ïa ka jingïatreilang jong ka HSPDP bad ka UDP, namar baroh ar tylli ki party ki la dep ïamynjur lang ba ka jingïatreilang kan long ha baroh ki elekshon la ka dei ha ka MP, MLA bad MDC ruh, khnang ba ki paitbah kin sngewthuh ba ka jingïatylli ka long ka bor.
U bah Robertjune Kharjahrin haba pynshai sha ki paitbah ha katei ka sngi, u la ong ba kum u nongsaid aiñ u ba la long ruh u nongai buit jong ka KHADC, u la ong ba kum u samla rangbah u la mih sha khmat ban ïakhun ha kane ka elekshon na ka bynta ban ïasaid ha ka dorbar Parliament ïa ki mat ki jura ba ki paitbah ka jylla ki angnud ban pynneh pynsah.
U la ong ruh ba ha kine ki sngi ki don shibun kiba ong ba ïa ki nongmihkhmat na ki party riewlum yn ym don ba sngap lada ki kren ha Parliament hynrei kitei ki jingkren ki dei tang ki jingpynthame.
U la ong ba ki don haduh sawphew hynñiew ngut ki MP kiba dei na ki jaitbynriew riewlum.
Lada kitei ki sawphew hynñiew ngut kin ïatreilang kawei ban dawa na ka sorkar pdeng ba ka dei ban phaikhmat lem sha ki jingeh ba ki jaitbynriew riewlum ki ïakynduh ym don jingartatien ba ka sorkar pdeng ka hap ban kohnguh.
Khatduh eh u la kyntu ïa ki paitbah ba haba ki nongïalam ki la pyni ïa ka jingïatylli, ki dei ban bud nuksa namar lada ka jingïatylli kam don, ka jingma kaba khraw ka ap ïa ka jaitbynriew khamtam eh ïa ka pateng ban sa wan.
Mawkyrwat, Lber 24: Ka Khasi Student’s Union (KSU) jong ka South West Khasi Hills District ryngkat ka Synjuk ki Seng Samla Shnong (SSSS), South West Khasi Hills District bad Federation of Khasi Jaiñtia & Garo People’s (FKGJP) kiba hapoh jong ka South West Khasi Hills District bad Mawsynram Block ki la pynlong ka jingïalang ban pyrshah bad thang ïa ki kyndon aiñ jong ka Citizenship Amendment Act ne CAA hapoh ïew Mawkyrwat, South West Khasi Hills District.
Lah ban kdew ba da ka jingïasnohkti lang jong baroh ki sengbhalang lem ruh bad ki paidbah kan pyni shai ïa ka jingïatylli jong ka Jaitbynriew ha ka ban ïakhun pyrshah ïa kino kino ki bor bad ki aiñ kiba ktah ïa ka ïap ka im jong ka Ri bad ka Jaitbynriew khamtam mynta ban ïeng pyrshah ïa ka Citizenship Amendment Act ne CAA.
U bah Forwardman Nongrem, President ka KSU, South West Khasi Hills District haba kren ha ka jingïalang u la ong ba, “horkit hordang da lei lei ngin nym shah ba ka sorkar India lyngba ka Sorkar kaba la lamkhmat da ka BJP kan pyntreikam ïa kino kino ki aiñ kiba ktah ïa ka jaidbynriew rit paidbah kum ka Jylla Meghalaya bad kumjuh ruh kiba ktah ruh ïa u paidbah, bad ym tang kata ngin ïai long ruh ki dieng pynkiang ïa ka sorkar lada wanrah ki aiñ ïah jakor".
U la pynkynmaw ruh ba kum ki sengbhalang hapoh jong ka North East hi baroh kawei, ymdei tang mynta ka sien ba ki pyrshah ïa kane ka aiñ, hynrei naduh ba kane ka aiñ ka dang long tang ka Citizenship Amendment Bill (CAB), hynrei la ïohi pat ba ka sorkar NDA hapoh ka jingïalam jong ka BJP lyngba u Narendra Modi ha kaba um shym la sngap ïa kita ki jingpynsngew bad ïa ka sur jong ki paidbah kiba pyrshah.
U la ïathuh ruh ba hadien ka Act, don sa ki kyndon ne ki rules ban batai ba kumno kita ki briew kiba dei na Pakistan, Afghanistan bad Bangladesh kin ïoh ban rung sha kane ka Ri India ne ha kine ki jaka jong ngi bad ynda ki la ïoh ka kabu ba biang kin sa leit da ka online lyngba ki sait ba la buh bad rung sha ki District Level Committee.
“Ki District Level Committee kin sa don", ai jingmaham lypa ka KSU ba lada kine ki committee ki nud ban pynrung ïa ki nongwei shi sngi ban long ki dkhot ne ki nongshong shnong ha kine ki jaka jong ngi bad lada jia ei ei ne mih kino kino ki jingeh/jingkulmar bad jingthut ïa ka shongsuk ka shongshngaiñ, ma ki kin hap shim ïa kata ka jingkitkhlieh.
U la kyntu ïa ki paidbah ba ynnai khmih lynti than eh ïa kata ka myntoi shimet, keiñ noh ka jingsngew party ba tang kata ka party ba ki ki kyrshan ka leh kata ka kam ban pyrshah hynrei ban myntoi lang baroh u paidbah to kin bret noh ïa kaba kum kata ka jingsngew bad shim ba ki mat jong ka jaidbynriew ki dei ki mat ba hakhmat eh bad ymdei ban ïa peiñ badno badno ruh.
“Ka jingong ba ym lah ban pyntreikam ïa ka CAA ha kita ki schedule area, kane ïoh dei tang ka jingong ne pynsngew ba mynta ka dang don ka ilekshon hynrei ynda la kut ki kylla ka jingkren", ong u bah Nongrem.
U la ong ruh ba ha kum kane ka por ki paidbah nongshong shnong ki dei ban bret noh ïa ki jingïapher shnong, pher jaidbynriew, pher niam, pher jait ne kynja hynrei ki dei ban long kawei ban ïeng tylli ban pyrshah ïa kane ka CAA, bad la ïohi ruh ba ka Sorkar India haba ngi pan da ka dohkha ki ai pynban da u bseiñ (ngi pan ïa ka ILP ki ai pynban da ka CAA).
“Kan kham bha ïa ngi ba ngin pynkheiñ ïa kata ka aiñ ba la thaw da u briew ban ïa kaba pynkheiñ ïa ki aiñ kiba U Blei U la ai ha ngi ba ngin long ki trai shnong, ngin long ki nongshynshar, ban long ki trai jaka, trai muluk kiba shongsuk shongshngaiñ ha la ka jong ka ri", la pynsngew u bah Nongrem.
U la bynrap ruh ba lada kane ka aiñ kan ïaid shakhmat ha ka ban pyntreikam, ma ngi pat ki shnong ki thaw, ki Seng Samla Shnong, ki Seng Longkmie, bad ki Sengbhalang bapher bapher kin sa thaw hi ïa ki ILP/ki work permit hapoh la ki jong ki shnong ban long ka jingïada namar ki aiñ shnong ki long kiba khlaiñ.
Kiwei kiba la ai jingkren ki long u bah Zandy Sohtun, General Secretary ka KSU HEHU Unit, u bah D.
K.
Lyngdoh Nonglait, President ka FKJGP South West Khasi Hills District, u bah Raymond Kharjana, Organising Secretary ka KSU Central body bad u bah Wallambok Syiemiong, Chairman jong ka Synjuk ki Seng Samla Shnong, South West Khasi Hills District.
Shwa ka jingïalang, la ïoh ïa ka jingrwai Ri Khasi Ri Khasi hapoh ka jingïalam jong u bah Jiedskhem, General Secretary jong ka KSU, South West Khasi Hills District.
Hadien kata ki la thang ïa ki kyndon aiñ jong ka Citizenship Amendment Act ne CAA.
Shillong, Lber 24: U MLA ka BJP napoh 19 South Shillong Konstituensi u Bah Sanbor Shullai uba la long teng u kyrtong ka BJP ha la ilekshon Lok Sabha ha ki snem ba la leit noh u la pdiang sngewbha ïa ka rai jong ki nongïalam ka BJP Sengkmie ban kyrshan lang ïa ki kyrtong monlang kiba ïatreilang hapoh ka sorkar NDA.
Ha ka kyrwoh khubor ha ka sngi Saitjaiñ u Bah Shullai u la ong ba na ka daw ba ka NPP ka dei ka seng kaba bun paid bad kiba la ïadonlang hapoh ka sorkar NDA, kam shym la don ka jingbakla na ka liang ki nongïalam ka BJP sengkmie da kaba ai ka jingkyrshan ïa ki kyrtong ka NPP na Shillong bad Tura seat.
U la ïathuh ba ha u snem ba la leit jong ka ilekshon MP na ka liang ka BJP ka la don ka vote bank kaba la shu kheiñ antad kumba 70 hajar ngut da kaba thmu ruh ba kan sa kiew sha ka lak ngut na ka bynta ka Shillong parliamentary seat.
“Lada ïa kane ka jingïoh vote la ïoh ban ïabynta lang ka jingïatreilang jong ka NDA, kumta kan khambha ïa ka jinglah ban don ka lad ban jop da ka jingïaphiah ki vote.
Kumta nga kyrpad ïa baroh ki nongïalam ka parti ba kim dei ban don ka jingïaphiah ha ki kam kiba hapoh ka parti bad ban ïalong kawei ba kan long kaba ïarap ïa ka sorkar NDA.
Lada ka NPP ka jop, bad ki MP na ka jylla jong ngi kin ïoh ka lad ban pynpaw ïa ka sur kaba bha ban ïa u kyrtong ka Congress uba mynta uba don ha ka liang pyrshah," ong u Bah Shullai.
U la ong ba kin don ki por ba ïaid shalyndet ka jingsngew parti bad ban buh hakhmat nyngkong eh ïa ka jylla na ka bynta ban ïoh ki lad pynroi.
“Kam don ka jingartatien ba ka BJP hapoh hapoh ka jingïalam jong u PM Modi kan ïoh kumba 400 tam tylli ki seat ha kane ka por, kumta lada ngi lah ban ai ar seat na ka Meghalaya kan sa ïarap ïa ka jylla ban ïoh khambun ki pisa bad ki skhim ka sorkar pdeng.
Lada ngi jop baroh 2 seat, ngi la thikna ba kin ïoh ïa ki shuki myntri hapoh ka sorkar pdeng.
Kumta kane ka jingïarai ban ïa kyrshan lang ïa ki kyrtong monlang kan ïarap ban pyndep ïa baroh ki mat kiba dang sah hapoh ka jylla lyngba ka sorkar pdeng.
Ka jingïashrut hapoh ki paralok ba ïatreilang dei ban pynbeit noh kham kloi," ong u Bah MLA ka BJP.
Na ka liang u Bah Shullai u la ong ba ka BJP Meghalaya ka dei ban bud ïa ka Nagaland ha kaba ka NDPP bad ka BJP ki don ka jingïatreilang bad ka la jop palat ïa ka 37 seat.
U Bah Shullai u la ong ba kiwei ki seng riewlum ki bym don ki jingïohi jngai kim long eiei hynrei kin long kum ki soh kiba mih ha ki por aïom ki ban shu wan bad leit.
“Lada uno uno ruh u mon ban wan nadien jong nga, ai ba un lenïalade, bad un rah ïa la ka diengphna…" Loukas 9:23.
Ka pyrem ka wan ryngkat bad ka taïew jong ka jingshah shitom u Khrist bad ka dei ka aïom jong ka jingim bathymmai bad jingkyrmen.
Ha kane ka aïom, ki Khristan kylleng satlak ka pyrthei ki rakhe ïa ka jingshah shitom u Khrist bad puson ruh halor ki jinghikai bad ka jingshahshitom u Khrist na ka bynta ki khun bynriew.
Ha pyrshah jong ka jingther bomb kaba khlem sangeh jong ka Ri Israel ïa ka Nongbah Gaza bad ka jingkhie rasong ki kynhun shitniam Hindu ha India, to ngin ïapuson halor ka lynti jong ka diengphna bad kiei ki jinghikai ba ngi ïoh na ka.
Halor ka jingther bomb ïa ka shnong Gaza, da ki million ngut ki nong Palestine ki la shem kordit bad ki la duh lut ïa ki jingdon jingem, ki kylla phetwir bad da ki phew hajar ngut ki la ïap.
Kane ka dei ka jingpynïap dusmon ïa ki nongshong shnong ka shnong Gaza.
Ha Ri India pat, ngi sakhi ïa ka jingkiew skong jong ki seng ne kynhun shitniam Hindu.
Kumta ka long kaba kongsan ïa ngi ban bat skhem ïa ki jinghikai shaphang ka hok bad ka jingieid kaba u Jisu u la hikai ïa ngi.
Bad ka lynti jong ka diengphna ka long ban ïengpyrshah ïa ka jingbymhok bad ka jingthombor da ka jingshemphang bad jingshlur.
Ka lynti jong ka diengphna kam dei ban pynïashun hapdeng kawei ka kynhun bad kawei pat lymne kawei niam pyrshah ïa kawei pat ka niam.
Hynrei ka dei ka lynti ban wanrah ïa ka jingïaburom kylliang bad ka diengphna ka dei ban pun lynti hapdeng ki jaitbynriew bad ban pynlong ïa pyrthei kaba dap da ka jingsngewlem bad jingsuk.
Ñiuma, ka jingthaw ïa ka aiñ Healing (Prevention of Evil) Practices Act 2024, ha ka jylla Assam, lehse kan buh ïa ka jingmane blei ki Khristan ha ka jingeh bakhraw.
Kane ka aiñ ka khang pyrshah ïa kino ki kambah kiba suba ba ki dei ki jingleh myntoi ne jinglehbyrtong da ka jingthmu ban pynkyllaniam jubor ïa ki briew? Ngi dei ban tip ba ka niam Khristan kam hikai ïa ki briew ban leh byrtong, hynrei ki Balang Khristan man la ka sngi ki ïaksaid bad ïakhun halor ki jingeh ba ki briew ki ïakynduh ha ka jingim.
La ka long ki jingpang jingshitom, ka jingduk, ka jingdukha bad kiwei.
Ka Balang lane ki nongsharai Balang ki ïasaid bad duwai ryngkat bad ki briew kiba donkam ïa ki jingduwai bad jingkyrshan jong ka Balang.
Ka jingduwai ka dei ka lynti jong ka diengphna bad ka jingduwai ka ai jingtngen, ka ai jingkyrmen bad ka ai jingpynkhiah ïa kiba pang, kiba shah ïehnohbeiñ, ki mraw bad kiba shah thombor.
Hynrei mynta ki jingduwai bad ki jingïasaid lyngba ki jingduwai na ka bynta kiba shemlanot, lehse ki lah ban shah khang bad shah pynshitom da katei ka aiñ.
Wat la ka kynhun jong ki Khristan, ka Assam Christian Forum, ka la pynpaw ka jingpyrshah ïa katei ka Aiñ, hynrei ka jingbyrngem byrsit jong ki kynhun shitniam Hindu kiba byrngem ïa ki nongpynïaid skul Balang bad ka jingpyndik ïa kawei ka riewniam, ka la buh ïa ki nongtrei Balang ha ka jingsyier.
Ka jingkthong bad jingbyrngem ïa ki skul Balang bad jingpyndik ïa ki nongtrei mission Balang ka long kum ka jingñiewpoh ïa ki Khristan.
Ka jingpynshitom beiñ ïa ki Khristan bad ïa kiwei de ki ritpaid ha Assam bad kiwei ki Jylla, ka dei ban pynkhuslai bad pynduh thiah ïa ngi kiba shong ha ka Jylla Meghalaya.
Hooid, ha Meghalaya ym don ba pyndik ïa ki Khristan namarba ki bun paid, hynrei ka jingshah ñiew beiñ jong ki Khristan bad kiwei de ki ritpaid ha Assam bad shawei, ka dei ban ktah ïa ka mynsiem ïatiplem jong ngi kiba im ha Meghalaya.
Kumta, kalynti jongka diengphna ka long ban ïakit ïabah lang ïa ka jingshitom bad kyrshan lem ïa kiwei kiba don hapdeng ki jingjynjar.
Watla ka tynrai long jaitbynriew jongngi ki Khasi ka jngai bad ïapher bak lybak na kiwei pat, hynrei da ka jingshemphang bad ka jingkut jingmut jong ki riewstad bad ki dkhot jong ka Constituent Assembly ki la seng ïa ka Ri India baïar ha ka nongrim jong ka hok, ka jinglaitluid bad ka jingïalong mar ryngkat.
Ka Riti Synshar ka ïada ïa ki hok jong ki nongshong shnong, khamtam eh jong ki rit paid bad ka pynlah ruh ïa uwei pa uwei ne kawei pa kawei ban imlaitluid hapoh ka Ri, khlem da ñiew tang ïa ka niam, ïa ka rongsnieh doh, ïa ka jinglong kynthei ne shynrang bad kumta ter ter.
Hooid, ha ka por ba la thaw ïa ka Riti Synshar ki la don ruh ki lynti kiba dum ba ki nongthaw ki la dei ban ïaid lyngba bad ki la lah ban ai ha ki nongshong shnong ka Ri India ïa ka jinglaitluid, ka jinglong mar ryngkat bad ka hok.
Kumta ma ngi ki long mynta ngi dei ban ïakhun na ka bynta ban pynneh ïa ka Riti Synshar bad ban pynïohbiang ha ki briew ïa kita ki hok.
Kane ka dei ka lynti jong ka diengphna.
Ka jingïatai halor ka Citizenship Amendment Act (CAA) ka long kaba jwat bad kiba bun ki kynhun jaitbynriew bad ki seng ki la pynpaw ïa ka jingsngewdiaw bad jingpyrshah jong ki ïa kane ka Aiñ.
Kumta ka long kaba kongsan ban sngewthuh bad pdiang ïa ka jingartatien bad jingsheptieng jong ki kynhun kiba shem ba kane ka Aiñ ka pynkheiñ ïa ka hok longbriew manbriew bad ka ktah ïa ki rit paid trai ri (Indigenous people) bad ki Muslim.
Haba phai pat sha ka thaiñ lam mihngi jong ka Ri India, ka Aiñ CAA ka nang sohkyrdot shuh shuh bad ka buh jingma ïa ki jaitbynriew trai ri kiba don ha kane ka thaiñ.
Ym lah ban kheiñdew thala ïa ka jingma kaba ap ïa ki jaitbynriewtrai ri bad ki rit paid lada pyntreikam pura ïa kane ka aiñ.
Nalorkata, ka CAA ka long kaba lah shilliang namarba kam kynthup ïa ki jaitbynriew trai ri kiba don ha Bangladesh, kum ki Khasi bad Garo.
Ym lah ban len ba ki don napdeng ki Garo bad ki Khasi ha Bangladesh kiba dang bat ïa ka niamtynrai (kaba mut kim dei ki Khristan lymne ki Hindu).
Kine ki lah ban mad ïa ka jingshah pynshitom beiñ ha ka Ri Muslim ha Bangladesh bad kin shem jingeh ban ïoh jaka rieh ne ban ïoh long nongshong shnong ha Ri India, ka Ri kaba ki kur jongki ki don namarba kim dei ki Khristan ne ki Hindu.
Ka CAA ka long kaba lah shilliang namar ka khanglad ïa ki Khasi ne Garo ban phetrieh sha India.
Nangta, ka CAA ka long pyrshah ïa ka hok longbriew manbriew bad ka lah shilliang, khamtam ha kaba ïadei bad ki jaitbynriew Kuki-ZO bad ki Rohingya.
Ka CAA ka khanglad ïa ki kynhun kiba shah lehbeiñ tam kiba dei ban ïoh ïa ka jingïada bad jingïarap.
Kumba long ki Rohingya, ki jaitbynriew Kuki-Zo ruh ki mad ïa ka jingshah ban beiñ bad jingshah thombor ha ki bor shipai ka Ri Myanmar bad ki kylla phetwir.
Kumta ki dei hok ban ïoh ïa ka jingïarap bad jingïada.
Phewse, ka CAA ka khanglad ïa ki namar kam shym kynthup ïa ki nongshong shnong kiba phetwir na ka Ri Myanmar.
Ka jingkhanglad bad jingkyntait ïa ki phetwir kiba luilui kiba phetrieh na ka jingshah thombor ka long ka jingpynkheiñ ïa ka hok longbriew bad kam ïadei satia bad ki jinghikai jong ka lynti jong ka diengphna.
Ka long kaba dei ban dawa jur ban pyndamnoh ïa ka CAA namarba ka long kaba lah shilliang bad ka pynkheiñ ïa ka hok longbriew manbriew.
Lah ban thaw da kiwei pat ki aiñ kiba lah ban pynbeit bad ïarap ïa ki phetwir, khlem da ñiewtang ïa ki niam ne tynrai long jaitbynriew jong ki lymne ïa ka Ri kaba ki wan.
Ki Aiñ kiba la thaw da ka jingsngewlem bad jingïatip lem ïa ki para briew kiba shem jynjar, kum ki phetwir bad kiwei, ki long kiba ïadei dur bad ka lynti jong ka diengphna, ka lynti kaba hikai ïa ngi shaphang ka jingieid, ka jingïatiplem bad ka jingkordor jong ka jingim briew.
Hapoh la ka jong ka jylla, ka don mynta ka jingkynnoh ne jingkynthoh ba ka seng Voice of the People Party (VPP) ka pyndonkam palat pud ïa ka Bible na ka bynta ka jingmyntoi ki kam saiñ pyrthei.
Hooid, ka buh ïa ka imlang sahlang, ka jingïatreikam bad ka synshar khadar ha ka jingma lada don kiba shim kabu ne pyndonkambakla ïa ka niam ne ki kot niam na ka bynta ban myntoi ki kam khaïi ne kam synshar jong ki ne wat ban pynïaid ïa ka jingimbriew.
Ka long ruh ka jingpynjem daw ne jingpynhiar dor bad ka jingleh thala ïa ki jinghikai bakordor jong ki kot Bakhuid lada don kiba pyndonkam bakla.
Hynrei lyngba ki por ki nongsynshar lehdonbor ki la ju pyndonkam bakla ïa ki Kot Bakhuid ban pynksan ïa ki kam runar ne jingsynshar thombor jong ki.
Ha kawei pat ka liang, ka lynti jong ka diengphna ka ïai pynkynmaw ïa ngi ba u Jisu u ïeng ryngkat bad u ïakhun na ka bynta kiba shah kyntait bad kiba shah ban beiñ.
U ïasaid ban pynïoh bad pynurlong ïa ka hok bad jingshisha.
Ban wanrah ïa ka synshar khadar kaba khuid, ka mut ba ngi long la kloi ban pynrem bad ban pynduh jait ïa ka saiñpyrkhat kaba pynkha ïa ka jingïasih bad jingïashun para briew, bad ngi dei ban sdang na ka kyrpong ïing la jong.
Kane ka mut ruh ban ïeng na ka bynta kiba tlot bor bad ki rit paid bad ban thaw ïa ki aiñ ne ki policy ki ban kyntiew ym tang ïa la ka jong ka jaitbynriew, hynrei na ka bynta ban ïabit ïabiang lang baroh.
Da kaba ngi leh kumne ka mut ba ngi ñiewkor bad bud shisha ïa ka lynti jong ka diengphna bad ngi lah ban thaw ïa ka imlang sahlang kaba shngaiñ bad kaba dap da ka jingkyrmen.
Khatduh eh, ka lynti jong ka diengphna ka kren aïu ïangi mynta? Ha ki kyntien jong u Stanley J Samartha, “Ka Diengphna ka ïeng ha ka khep ba ka niam jong ka politic bad ka politic jong ka niam ki ïashem lang ban ïasylla pyrshah ïa uwei u briew, uba ïeng na ka bynta ka hok bad jingshisha.
Ha ka jylli jong ka bamsap (ka lehbor, ka hangamei, ka thombor, ka mynsiem isih, jingle shilliang khmat) bad ka khwan myntoi shimet, u ne ka briew kiba hok ki lah ban shah pynshoi bad lada u ne ka, ki ïaineh ha ka jinglonghok bad jinglongkhuid, ki lah ban shah pynshitom bad shah pynïap.
Uno uno ne kano kano kiba nud ban ïeng pyrshah ïa ki bor kiba thombor bad kiba nud ban sei madan ïa ki jaboh jabaiñ bad ka jingrunar jong kita kiba shong ha ka bor synshar, ka jingim jong ki ka kutnoh bad ki shah pynïap halor ka diengphna.
Ka jingïap u Jisu halor ka diengphna ka dei ka jingshah shitom jong ka met, ka jinglen lade na ka bynta kiwei pat bad ruh ka dei ka jingpyndem jong u Trai Jisu ha ka mon jong u Blei.
".
Shillong, Lber 22: “Ko Maduh Prestone wat lada phi kwah ban wan pynïasoh makna bad VPP ruh ngim pdiang te namar ngin pynkhuid noh ïa u stait", la ong u Bah Ardent Basaïawmoit, President jong ka VPP haba kren ha ka jingïalang ha Mawlangsu.
U Bah Ardent u la ong ïa kane hadien ba u Bah Prestone, u Symbud Myntri Rangbah bad u State President ka NPP u la ong ba lada u lah ban wanrah ne pyni ïa ka blue print halor ka jingieid ïa ka jaitbynriew, u(Prestone) kloi ban pynïasoh noh bad ka VPP.
U nongïalam ka VPP u la ong ba ka Seng kan hikai ïa ki Samla, ki longkmie, ki longkpa ban ïaleh pyrshah ïa ki kam bamsap, ki jingsniew ba bun jait, ka jingleh shiliang khmat da kaba ïaid da ka lynti kaba thymmai bad ki briew kiba thymmai kiba khuid kiba suba.
Shuh shuh ha kane ka jingïalang, u Bah Ardent u pynshai ruh ïa ka jingthaw ktien kiba ïaleh pyrshah ïa u ba u kren beiñ ïa ki Tymmen Basan ba ki sam kiad ha ka por ilekshon.
“Nga khlem ong kumta ne kynnoh kumba thaw ktien kine kiba ïaleh pyrshah ïa ngi, hynrei nga shuh ïathuh ïa kaei kaba nga ïoh sngew na kaei kaba ong ki briew bad nga ong ruh ba ka long kaba sngewsih lada ka long kumta", la ong u Bah Ardent.
New Delhi, Lber 24: Ka seng liang pyrshah kaba la tip da ka INDIA Bloc kan sa pynlong da ïa ka jingïalang paidbah kaba heh hapoh Ramlila Maidan kaba don ha Delhi ha ka 31 tarik mynta u bnai ban ïada ïa ka bha ka miat bad ka synshar paidbah jong ka ri, ong u nongïalam jong ka seng AAP u Gopal Rai ha ka sngi U Blei.
“Ngin pynlong da ka ‘maha rally’ ha Ramlila Maidan ha ka 31 tarik mynta u bnai pyrshah ïa kaei kaba la jia hapoh ka ri.
Ki nongïalam ba ha khlieh duh jong ka NDIA bloc kin ïashim bynta ha kane ka jingïalang," ong u Rai, uba dei u convenor ka seng AAP kaba ha Delhi.
“Ka Synshar paidbah bad ka ri mynta ka la don hapdeng jong ka jingma.
Baroh ki seng saiñ pyrthei kiba don hapoh ka INDIA-bloc kin sa pynlong ïa ka ‘maha rally’ ban ai ka jingïada ïa ka bha ka miat jong ka ri bad ka synshar paidbah," ong u Rai.
U Arvinder Singh Lovely, uba dei u heh ka Congress ka unit Delhi, u la kynnoh ba ïa ki parti ka liang pyrshah kim ïoh ïa ki kyrdan ban pyni bad mynta lei la khang sa ïa ka pisa ba la kynshew da ka parti Congress bad kumjuh ruh ka jingshah kem u Myntri Rangbah ka Delhi u Arvind Krjriwal.
“ïa kane ka jingialang kaba heh ne ka ‘maha rally’ ka ban long ha ka 31 tarik mynta u bnai kan ym dei tang ka jingïalang saiñ pyrthei hynrei ka jingkhot ban ïada ïa ka ri synshar paidbah bad ban pynpaw ïa ka sur pyrshah ïa ka sorkar pdeng ba la ïalam da ka BJP," u la bynrap.
Ki don bun ki jingjia ha ka ri jongngi ïa kiba ngim ju kham pynleit jingmut lane ngi ïakren bad ïatai tang ha sor Shillong.
Katkum ki kaiphod kiba la pynmih da ka World Inequality Report lane ka jingthew tarajur hapdeng kiba duk tam bad kiba riewspah tam, la shem ba ka ri India ka long kaba jur tam eh ka jingbym ïaryngkat ka jingïoh jingsep la shem ba ka ri India ka long kaba ïapher tam eh ha kaba tang kumba shiphew na ka shispah (10 percent) ki bat ïa kumba 57 na ka shispah (57%) ka kamai ha ka ri baroh kawei ha u snem 2021.
Na kiba sah 90 na ka shispah pat kumba shiteng ki don ka spah tang kumba 13 na ka shispah (13 %).
Namarkata kane ka kaiphod kaba la pynmih na ri phareng ka kdew ba ka ri India ka long kaba duk bad kaba jur eh ka jingbym ïaryngkat ka jingïoh ha kaba tang khyndiat ngut ki bat lut ïa ka spah jong ka ri.
Kita ki long ki nongkhaïi kum u Mukesh Ambani bad u Gautam Adani ban shu jer katto katne ki kyrteng.
Dang ha kine ki khyndiat taïew u khun jong u Mukesh Ambani u la khot ïa ki heh spah ka pyrthei baroh kawei kynthup ïa u Bill Gates, u Mark Zukerberg bad bun kiwei de ba kin ïadon bynta ha ka jingpynkhreh ka jingshongkurim jong u (pre marriage celebration).
Ka jingshong kurim kan long haduh u bnai Naitung ne July.
Kine ki heh spah baroh ki wan da la ki jong ki jong ki liengsuiñ bad lah pynkylla ïa ka jaka hiar liengsuiñ (aircraft landing ground) jong ka Indian Air Force sha ka jaka hiar kita ki liengsuiñ jing ki riewshimet.
Toi ka jaka hiar liengsuiñ jong ka Indian Air Force lane ki shipai lehthma na suiñ ka long kaba kyrpang bad ym ju lah ban hiar kiwei pat ki liengsuiñ jong ki riew shimet namar ba ka lah ban long ka jingma ïa ka ri.
Hynrei na ka bynta u khun u Ambani, u Ananth Ambani la pynkheiñ lut ki kyndon pyrkhing baroh.
Ki jingai sngewbha ba ki ai kita ki nongrwai sha kata ka jingkhawai ki kynthup ïa ki kali kiba da ki spah klur tyngka.
Don lei lei kiba ai sa da ka dewlynnong baroh kawei.
Ki mawlynnai bad ki baje kiba shongdor da ki klur tyngka leilei ym lah ñiew shuh.
Kane keiñ ka dei ka jingshisha jong ka ri India bad ka dei ruh ka jingshisha ha ka jylla Meghalaya.
Kiba duk tasam ki la nang duk bad kiba la kiew ka spah pat ki la nang kiew bad dei kine kiba ïoh bat lut ïa ki jaka raid bad pynkylla ri kynti ïa ki.
Dei kine ki khyndiat ngut ki heh spah kiba dang tih ïa u dewïong wat hadien ba la khang ban tih dewïong kumba tih hangne ha ka jylla ha kaba ki briew ki hap ban hiar sha ki krem ban tih bad khlong ïa u dewïong.
Bunsien kata ka krem dewïong ka dap um syndet bad kiba trei hapoh ki ïap jyllop lut.
Lah bun ngut kiba ïap shapoh kita ki thliew hynrei namar ba bun na kine ki nongtrei ki dei na Nepal lane na Bangladesh bad Assam ïa ki met jong ki ym ju don ba wad shuh.
La shu tep noh ïa ki jar jar.
Don kiwei pat kiba kamai spah da kaba pum lut ïa ki khlaw bad die ïa ki dieng lane ki pom dieng khnang ban ïoh tih maw ban khaïi sha Bangladesh.
Da ki spah tylli ki trok ki kit ïa kine ki maw manla ka sngi.
Ka mariang te ka la jot hynrei ym don ba salia; ym don ba ud ba nam namar ngi ong “Ka khlaw jong u te u lah ban leh katba mon.
" Kane ka long ka bym shongnia ei ei ruh.
Ka khlaw, ki um ki wah bad ki lum baroh ki dei ki jong baroh lang (collective owenership).
Dei na kata ka daw ba khot ïangi ki riewlum (tribal).
Lada ngim don shuh kane ka jingïadei kyrpang kum kiba long trai lang ïa ki khlaw ki btap, ki lum ki wah, ki tlong um bad kumta ter ter te ngi lah kylla long kum kiwei pat ki jaitbynriew ïa kiba ngi khot ki ‘dkhar.
’ Ka long kaba I bynniaw ba ki nongpynïaid shnong kim lah ban tehlakam ïa kane ka jingkurup bor ïa kiei kiei kiba dei ki “jonglang" ïa kiba dei ban ïa long trai lang bad ban ïasam lang.
Kumban shu kdew nuksa, ka um bam um dih mynnor ka dei ka “jonglang" kamut ba ym don ba long trai shimet ïa ki tlong um.
Mynta pat ngi ïohi ba ki don ki riew shimet kiba thied ïa ki khlaw bad ki tlong um bad ki die um pat kylleng.
Bun na ngi ruh ngi hap ban thied ïa ka um kaba u Blei nongbuh nongthaw bad ka mei mariang ki la ai sbun ïangi u khun bynriew.
Kane ka jingkylla stet jong kita kiba dei ki jonglang (community resources) sha ka jong ki briew shimet ka la pynlong ïa kiba bun kiba duk ba rangli ba kin ym ïoh shuh wat tang shi nongrim ïing ruh.
Kine ki jingeh kiba ka jaitbynriew ka ïaid lyngba dei ban ïakren ha ka por ilekshon.
Mangi ki paidbah ngi dei ban buh jingkylli na ki kyrtong kiba wan na ki seng bapher bapher bad kiba ïeng ha ka nognrim shimet ruh balei ba kim ju kren halor kitei ki mat ki phang.
Dei ban kylli ruh balei ba ka jylla Meghalaya ka wan balai ha ka jingduk tam na ki jylla baroh ka ri India.
Kiei ki daw kiba pynlong ïa ki briew jongngi ba kin duk tasam haduh katne? Balei ba bun bah kiba na nongkyndong ki hap ban wan sah ïing kiba shi kamra ar kamra hangne ha sor Shillong tang ban ïoh buh dukan harud surok? Balei ba ym don lad ban seng kam seng jam ha ki nongkyndong jong ngi?Lada ka jingpule puthi ka nang hiar kata ka mut ki lad ïoh kamai ki samla jong ngi ruh kin nang jynjar.
Te ka jingkylli ka long balei ba ka jingpule ka hiar haduh katne bad mano ban wanrah ïa ka jingkylla ha kane ka phang? Hato uta/kata kiba shah jied nongthaw aiñ (Member of Parliament) ha ka dorbar bah ka ri India (Parliament) ki la ju tuklar mo ïa kine kiei kiei kiba ktah eh ïa ngi – kata ka jingduk tasam, ka jinghiar ka pule puthi, ka jingjynjar ban ïoh ïa ki lad pynkoit pynkhiah, ka jingbym ïoh ïa ka bam kaba tei khamtam eh ïa ki hep barit bad kata ka ktah ïa ka bor pyrkhat jong ki.
Bunsien ym ju ïohsngew ba ki MP na kane ka jylla kin kren eiei ha Parliament.
Hynrei lah dei ban kdew ïa kine ki mat ki phang kiba ktah eh ïa ngi.
La jied ïa ki nongthaw aiñ ym tang ba kin shu leit mihkhmat na ka bynta jong ngi hynrei ban kren bad kdew ruh ïa ki jingeh ka jylla.
Bunsien ma ngi ki nongjied ngi shu shong shit khleh beij bad jied ïa u/ka kyrtong tang namar ka jingrwai kaba pynkyndeh mynsiem hynrei ngim thew pat la uta/kata kaba ngi jied ki long ne em kiba lah ban ïeng tyngeh na ka bynta jong ngi bad khamtam ban ïada ïa ki hok ki sot jong ngi kum ki riewlum.
Hynrei ka por kam slem ba yn nang bun kiba duk kiba wat tang ka ïing shong ruh kim don.
Kumno keiñ ka imlang sahlang kaba mynnor ka ïeng halor ka nongrim ban ïa kyrshan mar kylliang bad ban ïarap lem ïa kiba duna jingïoh; ka imlang sahlang kaba ïoh ei ïa ka um bam um dih mynta pat la hap thied wat ïa ka um.
Kine ki jingkylla ki dei ban pynpeit mat ïa ngi ym ban shu ïa khaprip haba ngi ïohi ïa kine king jingkylla ka por ha kaba ïa ka ‘jonglang’ lah knieh noh tang da ki katto katne ngut.
Mynjur ka Air Force bad NEIGRIHMS ban pynbiang ki lad jingshakri ha ki sngi ilekshonShillong, Lber 24: Kum ka dak jong ka jingpynkhreh ia ka jingpynlong ia ki Lok Sabha Election, na ka liang u Chief Electoral Officer ka Meghalaya u Dr.
B.
D.
R Tiwari ha ka sngi saitjain u la pynlong ka jingiakynduh lang bad ki Nodal Officer napoh ka H.
Q Eastern Air Command Upper Shillong bad u nongialam ka Group Captain A.
Sharma, bad u NEIGRIHMS u Nalin Mehta, nangta ka tnat Transport jong ka Meghalaya, na ka Directorate of Health Services (MI), ka State Nodal Officer CAPF, ban pan ia ki lad jingiarap kum ka Air Ambulance lane ki Chopper Service na ka bynta ki jingdonkam jingiarap ai dawai ne ki lad jingsumar kiba kyrkieh na ka bynta ki Lok Sabha General Election 2024 ban buh ia ki helicopter bad ka jingsumar kaba khlem donkam siew ia ki nongtrei kiba don ha ki polling station kiba don ha ki kamram jong ka ilekshon.
U CEO u la banjur halor ki jingsngewkhia jong ka ECI na ka bynta ka koit ka khiah jong ki nongtrei bad ki jingdonkam ia ki health care bad baroh ki lad kiba bha tam khlem da donkam ban siew bad u la iathuh ba watla da don ka jingbym lah thikna jong ka jinglong ka suinbneng ha ka jylla, baroh ki lad jingdonkam ha kaba iadei bad ki jingiarap na ki shipai liengsuin dei beit ban buh kumba la bthah da ka ECI.
Halor ka jingdonkam ban pynbiang ia ki Helicopter ban kit ia ki bor pahara bad ki nongtrei ha ki polling station kiba donkam kyrkieh bad kiba donkam ki jingiarap kiba mardor, ka ophis u CEO kan sap hah ia ka shithi sha ka Ministry of Defence na ka bynta ki sienjam kiba kongsan halor kane baroh ar tylli ki shnat trreikam ka Transport department jong ka Meghalaya bad ki shipai Air Force ki la pynthikna ba kin buh ia ki Chopper ha ki jaka ba donkam na ka bynta ka jingdonkam ba mardor ban kit ia ki nongtrei bad kumjuh ruh ia ki bor pahara bad na ka liang ki pulit ka jylla ruh ki la long kiba la kloi ban iarap khamtam sha kito ki jaka kiba khma jynjar.
Ha ka jingialang u CEO u la iasyllok ruh bad u director jong ka NEIGRIHMS bad ka ophis DHS (MI) ban pynbiang ki lad sumar khlem donkam siew ia ki nongtrei kiba leit sha ki kamram jong ki ilekshon Lok Sabha ha ka jylla.
U la iathuh ba kin sa pyntip sha baroh ki PHC bad CHC bad sha kiwei pat ki jaka sumar ban long kiba la khreh ban iarap bad ai ki jingsumar kiba kyrkieh kiba donkam.
U la kyntu ruh ia DHS (MI) ban pynbiang ia ka kynhun ki nongsumar bad kumjuh ki Ambulance ba kin don ha ki jaka khnang ba kin lah ban leh ia ki kam kiba donkam ha ka por ba kyrkieh.
Shillong, 24 Lber: Ban ïaleh ban ïarap ïa ki nongthep Vote kiba don jingïapher ha ki dkhot dkhot met, la pynlong ïa ka jingai jinghikai halor ka “Sign Language" ong ka kyrwoh na ka ophis treikam ka Williamnagar, East Garo Hills.
Ha katei ka prokram la wan ban ïashimbynta da ki 45 ngut ki Master Trainer na East Garo Hills bad North Garo Hills, ban ïoh ïa ki jingnang jingtip shaphang ka Sign Language ban ïoh ban ai jingïarap ïa ki nongthep vote ha ka ilekshon ban wan ka ban long ha ka 19 tarik u ïaïong mynta u snem.
Ka Barefoot Trust kala ai ïa katei ka jinghikai ha baroh ki District jong ka jylla Meghalaya.
Na ka liang ka A Sangma (MCS), ADC (Elections), haba ai jingkren ka la banjur ïa ka jingdonkam ban ym don ka jingnoh shilliang ïa ki nongthep vote bad kala ai ka jingïaroh ïa ka jingshimkhia katei ka kynhun kaba la pynlong ïa katei ka jingai jinghikai.
Ka la ong, “Kane ka Training kan pynthikna ba ki nongïarap ha ka ilekshon kin ïoh ïa ka jingtip bad jinghikai ban nang ban ïakren bad ki nongthep vote kiba don ka jingduna ha ka dkhot met, khamtam ha kaban bat skhem ïa ka hok ka jong ki ban pyndep ïa la ka kamram ha kaban thep vote ban jied ïa ki nongmihkhmat ha ka riti synshar paidbah.
Shillong, Lber 24 : U President ka Voice of the People’s Party (VPP), Bah Ardent Miller Basaïawmoit u la kyntu ïa ki paidbah nongkyrshan ba kin ym mih paidbah ha ka sngi ba u kyrtong ka party, Bah Ricky J Syngkon u mih ban leit thep kyrteng khnang ba kan ym ktah bad pynwit ïa ka leit ka wan ki paidbah.
Lah ban kdew hangne ba ka VPP ka pynkhreh ban leit thep kyrteng ha ka 26tarik mynta u bnai, Sngi Ba-ar.
Ha ka kyrwoh, u Bah Ardent u la ong ba bun ki paidbah ki kwah ban leit synran lang ïa u Dr.
Syngkon ha ka jingleit thep kyrteng hynrei hadien ba ki ïoh jingtip ba kin poi bun ki paidbah kumta kum ki nongïalam kim banse ban shim ïa kane ka rai.
“Khnang ba kan ym ktah ïa ki nongleit nongwan, ngi la sngewdei ban kyrpad ïa ki paidbah ba kin ïai shah bad ka jingpynbeit ba tang ki nongïalam katto katne kin leit ban synran ïa u kyrtong ha katei ka sngi thep kyrteng," u la ong.
Tangba u ong pat ba na ka bynta kito ki paidbah kiba kwah, ki lah ban wan sha ophis treikam jong ka seng naduh ka por 8:30 baje mynstep tad haduh ka por ba kin mih lang ban leit thep kyrteng.
Ha kajuh ka por, u President ka VPP u ong ba kaba kham kongsan ka long ïa ki paidbah ba kin mih ryntih ha ka sngi thep vote.
U Bah Ardent u la ong ruh ba ka rai ba kum ka party ka shim kadei da kaba buh hakhmat ïa ka bit ka bïang jong ki nongshong shnong ha Shillong ba kan ym pynthut ïa ka leit ka wan jong ki.
Shillong, Lber 24 : U Nongai Ktien jong ka Voice of the People Party (VPP) Dr.
Batskhem Myrboh ha ka sngi U Blei u la ong ba ka party kam donkam satia ban pynshisha ïa ka jingieid jaidbynriew ha ka NPP lane ha u Symbud Myntri Rangbah ka jylla.
“Ngi dei ban kynmaw ba ka jingieid jaidbynriew ka thew ïa ka jingleh bha ïa ka bynta kaba ngi dei ban leh na ka bynta ka jingmyntoi jong ka imlang sahlang bad khamtam eh ka jingmyntoi na ka bynta ki briew ki bym don ïa kata ka bor ha ka jingim jong ki," ong u Dr.
Batskhem ha ka kyrwoh khubor.
U ong ruh ba lada lah ban noh synnïang ha ka imlang sahlang kampher la don ha kano kano ka kyrdan, kata hi ka la dei ka jingieid jaidbynriew.
“Kum ki nongïalam jong ka VPP haba ki ïohi ïa ka jingud jingnam jong ki paidbah bad haba ki ïohi ïa ka jingsynshar donbor bad jingsynshar bamsap jong kane ka sorkar naduh kito ki snem 2018 ter ter ka sienjam ba ngi shim ka long ban leh ei ei khnang ba ki paidbah kin ym ngat ha ka saja.
Ngi la shim ïa ka rai ban seng ïa ka VPP da ka jingkitkhlieh ban ïada ïa ki paidbah na ka synshar thombor, synshar donbor bad jingsynshar bamsap abd ka jingsynshar bym don jingkitkhlieh na bynta u paidbah.
Kata kadei ka jingnoh synniang jong ka VPP," u la bynrap biang.
Shwa kane, u Dr.
Batskhem u la ong ruh ba ki paidbah i kumba ki la duh ka jingkyrmen ba ka sainpyrthei kadei kaba bha bad ba ka sainpyrthei kadei na ka bynta ka jingmyntoi jong ka imlang sahlang.
“Kadei ïa u Symbud Myntri Rangbah ba un ym sngewthuh ïa ka mynsiem ieid ri mynsiem ieid jaidbynriew namarba u la kren padiah kat shaba lap kaba ym ikob shuh ba kan mih na ka shyntur u riewrangbah," bynrap shuh u Dr.
Batskhem.
Ha kajuh ka por u la ong ruh ba ka VPP kan ym pdiang satia ïa u Bah Prestone ban wan pynïasoh sha ka party.
U Dr.
Batskhem u la ong ruh ba ki lyngoh ban ïohi ba u Symbud Myntri Rangbah u buh jingkylli ïa ki MLA ka VPP ba katno kilometer ka surok ki la shna, katno tylli ki hospital ki la tei.
“Kane ka jingkylli ka pynpaw ïa ka bor pyrkhat jong u Symbud Myntri Rangbah ba um pat sngewthuh ïa ka synshar khadar.
Mano ba dei ban shna surok hato dei ki MLA, hato dei ki Liang Pyrshah?"Halor kane, u ong ba kum ki nongshong shnong kynthup lang naduh ki nongïalam jong ka VPP bad kynthup ïa ki MLA ka VPP ki don ka hok ban ïoh ïa ka surok na u kum u Myntri ka tnad PWD.
“Kadei ka kamram jongphi ban shna ïa ki surok ba bha.
Dei ka jingtlot jongphi ban shna ïa ki surok ba ngi hap ban mad ïa ki surok khohruh khohram kiba pynjot ïa ki kali jongngi bad kiba ki paidbah ki mad ïa ki jingjynjar," u la ong.
Shillong, Lber, 24: Ka CMC Mawiong kaba hap hapoh ka jingpeit jingkhmih baroh shikatta da ka St.
Dominic Savio Church Mawlai Parish ha ka sngi U Blei ka Jylla Niam Bah Shillong la kyntiew kyrdan sha ka Parish ba thymmai kaba don la u jong u nongsharai mynsiem rangbah.
Ka Jylla Niam Bah Shillong ka la jer kyrteng thymmai ïa ka CMC Mawiong, ha ka jingplie Parish thymmai kum “Ka Maria ka Syiem U Rosari Bakhuid’ ïa kaba la pynbna da u Archbishop jong ka Jylla Niam Bah Shillong u Most Rev.
Victor Lyngdoh da ka jingsynran lang jong u Parish Priest jong ka Mawlai Parish u Rev.
Fr.
Telesphor Nonglang bad kiwei kiwei ki Lyngdoh Sohblei.
Shwa ban pynlong ïa ka Mass Bakhuid, u Archbishop Victor ha ryngkat ki paid u Blei la ïashim bynta ha ka proseshon u Sla Tlai ban kynmaw burom ïa ka jingrung jong u Jisu Khrist sha nongbah Jerusalem.
U Archbishop Victor kum u kongsan u la aiti ha u Vicar General ka Jylla Niam Bah Shillong u Fr.
Richard Manbha Majaw ban pynbna ïa ka Dulir treikam bad u pud u sam jong ka Parish Mawiong.
U Fr.
Majaw haba pule paidbah ïa ka Dulir u la pyntip ba u pud u sam treikam jong ka Parish Mawiong u ïakynduh shaduh ka Parish Mawlaingut, Parish Mawprem, Parish Mawlai bad Parish Umbir.
Ki shnong kiba hap hapoh ka jingpeit jingkhmih jong ka Parish Mawiong ki long ka CMC Nongkwar, ka CMC Umjajew, ka CMC Umthlong bad ka CMC Umjapung.
Ïa ka Parish Mawiong la shimti ban peit bad sumar ïa ki khun Khristan Katholic da ki Phadar ka Jingïasyllok Diocesan ne ki Phadar Trai Ri, la ïathuh u Archbishop Victor uba la thung ïa u Rev.
Fr.
Alfred Lyngdoh Nongbri kum nongsharai mynsiem banyngkong eh jong kane ka Parish.
U Archbishop Victor haba pynkupbor ïa u Fr.
Alfred Lyngdoh Nongbri uba la duwai kyntang ryngkat ka kylli ka pyrthew ïa u Nongsharai bathymmai ryngkat ka jingduwai ban phla ïa ka jingngeit jong ki Apostol.
Kumba dei ka bynta ka Balang ban pynkhamti bad ai bor ïa ki Lyngdoh Sohblei; u Fr Alfred u la khlei ïa ka jubanlak da kaba kular ban bud ryntih ïa ki Dulir ba la ai da ka Jylla Niam Bah bad ban ïatrei lang bad ka Balang ryngkat bad ki paid U Blei.
Haba pynkupbor shuh shuh u Bishop Victor Lyngdoh ban pynskhem ïa kane ka kam kum u Nongsharai u ïalam ïa u Fr, Alfred Lyngdoh Nongbri ban dohieid ïa ki sawdong jong ka Duwan bad ka kam ban shong ha Khet Jingphla.
Ka kam ba kyntang tam jong ka jingpynkupbor ïa ki nongsharai jong ka Parish bathymmai ka dei da u Lyngdoh Sad ha kaba u la aiti ïa u shabi jong ka Tabernacle ka jaka ba shong ba sah ka Met bad ka Snam jong U Jisu Khrist ba ladep pynkyntang.
Hadien ka jingpynkupbor na ka liang u Archbishop u la aiti ïa ki kot dulir bad ka jingïasoi ïa ka sakhi satar hapdeng ka Parish Council u nongsharai mynsiem banyngkong.
U Archbishop Victor hadien ka jingpyndep ïa ka deiti lehniam u la plie ïa u Mawnongrim, bad pynher ïa ki baloon bad ka jingot ïa u cake.
Nongpoh, Lber 24: U MLA ka Jirang Constituency Bah Sosthenes Sohtun u la pyntip sha u Myntri Rangbah ka jylla Conrad K.
Sangma halor ka jingpynpra jong ka Sorkar Assam ïa ka Signboard jong ka pung ri dohkha ha ka shnong Maikhuli bad ka jingwan khang ki Pulit Assam ban pyntrei ïa ka project jong ka tnad Water Resource ha ka shnong Hawla kaba hap ha ki jaka khappud ka Meghalaya bad Assam.
U Bah Sohtun u la bthah ruh ïa u Deputy Commissioner ka Ribhoi u Arpit Upadhyay bad ia u Superintendent of Police u Jagpal Singh Dhanoa ban leit jurip ïa ka shnong Hawla hadien ba kum u MLA ha ka sngi Saitjain u la hiar jurip ïa ka shnong Hawla ba ka Assam ka la khang ban pyntrei ïa ka project jong ka tnad Water Resource.
Ha ka sngi u Blei u Bah Sohtun la leit ban juip ïa ka shnong Maikhuli ba ki Pulit ka Assam ki la pynpra ïa ka Signboard ka pung ri dohkha.
Kum ban pyntip hangne, ka projek ha ka shnong Hawla ka dei kaba pyntrei da ka tnad Water Resource na Ri Bhoi bad ka rung ri dohkha ba la pynpra da ka Assam ïa ka Signboard ka dei kaba la pyntrei lyngba ka skhim MGNREGS ha ka shnong Maikhuli.
Ha ka jingiakren bad ki lad pathai khubor hadien ka jingjurip ïa ki ar tylli ki jaka ba ka Assam ka la pyrshah ïa ki kam pynroi ba la wanrah da ka Sorkar Meghalaya, u Bah Sohtun u la ong, “kum u nongmihkhmat paidbah ka Jirang Constiteuncy u pynrem jur ïa ki ki kam thombor jong ka Sorkar Assam ha kaba watla ki la tip ba ka jingïapynbeit pud hapdeng ka Assam bad ka Meghalaya ka dang ïaid shaphrang, hynrei kim salia.
"U la ong ruh ba kum u MLA u la shimkhia ïa kane ka kam ban pyntip sha u Myntri Rangbah ka jylla u Conrad K.
Sangma ba un ïakren bad u Myntri Rangbah ka Sorkar Assam u Himanta Biswa Sarma bad ha kajuh ka por ruh u ladep ban bthah ïa u Deputy Commissioner bad ia u Superintendent of Police ka Ri Bhoi ba kin phah ïa ki Magistrate bad ia ki bor Pulit ban leit jurip bad kumba la ïakren u Deputy Commissioner jong ka Kamrup District u la kular ban phah shna biang ïa ka Signboard ha Maikhuli bad u la bthah pat ïa ki bor synshar district ba kin phah shna biang lyngba ka ophis u Block Development Officer (BDO) ka Umling C&RD Block khnang ban pynskhem ïa ka jinglong trai ïa ka jaka ha Maikhuli.
Ha kawei ka bynta u la ai ka jingïaroh ruh ia ki nongshong shnong jong ka Maikhuli kiba la ïakhun pyrshah ïa ka jingwan pynpra ki Pulit ka Jylla Assam ïa ka Signboard bad kane ka jingshlur jong ki naduh ki longkpa, ki longkmie bad ki samla ka long ruh shi bynta ban ïada ïa ka khyndew ka shyiap jong ka jylla.
“Kum u nongmihkhmat paidbah nga kyrmen skhem ba u Myntri Rangbah ka jylla un shimkhia ïa kane ka kam ban ïakren halor kane ka jingwan pynpra ïa ka Signboard bad ruh ïa ka jingpynsangeh ban pyntrei ïa ka project ka tnad Warter Resource ha Hawla khnang ba ki kam pynroi ba dei ban ioh jingmyntoi sha ki paidbah kan ïaid beit ïaid ryntih," la bynrap u Bah Sohtun.
Shillong, Lber, 24: Uwei u heprit uba dang 7 snem ka rta u khun jong ka Kong Bandari Shangpliang u la mynsaw jur namar ka jingleh torti jong ka Meghalaya Energy Corporation Limited (MeECL) kaba la shu ieh khongreng ïa ka jaka ba la buh ïa u Transformer khlem ka jingker ha ka shnong Lempluh, Nongspung Syiemship.
Kane ka la jia ha ka 13 tarik mynta u bnai katba une u heprit u dang mih ban ïalehkai hajan une u Transformer.
Halor kane ka jingjia, ka KSU Nongspung Circle ka la leit sha kane ka shnong bad noh synniang ïa u khun jong ka Bandari Shangpliang kum ka jingïarap.
“Nga dang don ha ing bad nga la phah leit lehkai ïa u khun shabar, katba nga dang sait tiar nga shu ïoh sngew kynsan ïa ka jingbthei.
Mar mar nga la mih shabar nga lap pynban ba u khun u la thiah lyndang ha madan bad ha ka por ba nga la leit shim ïa u, ka bording ka la bret ïa nga.
Nga la pyrta jingïarap bad mar kumta la wan mih sa ki paramarjan ban ai jingïarap ïa u khun jong nga," la ong ka Kong Bandari.
Na ka jingshah bat ha ka bording, une u heprit u la mynsaw na ki bynta jong ki shympriah kti, shympriah kjat bad na ki bynta jong ka shadem.
Ki nongïalam ka KSU ki la ong ba une u heprit u la mynsaw jur bad nalor ba u dei ruh na ka longing kaba kham duk kham kyrduh.
“Ngi kyrpad ïa ka Sorkar khamtam ïa ka MeECL ban leh eiei namarba kane ka kam ïap kam im bad ba une u heprit lyngba ka jingïarap jong ka sorkar un ïoh ïa ka met kaba koit kaba khiah," la ong ki nongïalam ka KSU.
Ki la ong ruh ba ka seng ka la lap ruh ba kiba bun ki Transformer kiba don marjan bad shnong Lempluh ki dei ki bym ker saiñar satia bad ym shym la buh bha ban ïada ïa ka ïaid ka ieng jong ki paidbah bad la shu pyllait lyngkrang.
“Ngi kyntu ïa ka Sorkar ba kan shimkhia ba kan ym jia shuh kum kine ki jingjia.
Manla u bnai haba wan ka Bill thang bording, ngi siew bad ngi pynbiang hynrei balei haba don kum kine ki jingjia ki khein sting bad ki shim sting kim don kano kano ka jingsuidniew bad kim pyrkhat ïa ki mynsiem jong ki parabriew," ki la ong.
Shillong, Lber 24: U National General Secretary ka National People’s Party (NPP) bad u Symbud Myntri Rangbah ka jylla u Bah Sniawbhalang Dhar u la pynrem ïa u President jong ka seng Voice of the People’s Party (VPP) u Bah Ardent Miller Basaïawmoit ba u la kylla long uba shet kylla ne uba kyntiap na kawei ka seng sha kawei pat (‘turncoat’).
Haba kren ha ka jingïalang ïalap ilekshon kaba la long ha ka Nartiang konstituensi ha kaba haduh 9 tylli ki shnong ki la wan ban ïashim bynta, u Bah Dhar u la ong ba mynshwa u Bah Ardent u la shait don hapoh ka seng United Democratic Party (UDP) bad hadien u la pynïasoh bad ka Hill State People Democratic Party (HSPDP), ha kaba u la bat ruh kum u president.
U la ong ba mynshwa u la iehnoh ïa ka HSPDP bad u la leit kyrshan ïa ka Congress da kaba kynnoh ba ki seng riewlum ki la roi bun palat la kum ki tit hapoh ka jylla Meghalaya.
“Hynrei nga kwah ban kylli ïa u, hato ka VPP kam dei mo kawei na kita kiwei pat ki seng Tit? U la ïalap na ka bynta ban wanrah ka jingkylla hynrei u la kut pat ïalade ban phet kylla na kawei ka party sha kawei pat.
Um ïapher eiei hynrei u dei u nongshet kylla bad uba shu phet na kawei ka seng sha kawei pat (turncoat)," ong u Bah Dhar.
U la kyntu ïa ki paidbah ka ri Khasi bad Jaiñtia Hills ba kim dei ban shah pynbeij ha kum kine ki nongïalam saiñ pyrthei.
Haba pynshai ïa kiba bun ki kam pynroi kiba la leh hapoh ka jingïalam ïa ka sorkar da ka NPP ha kine ki 6 snem ba la leit, u Bah Dhar u la kyntu ban vote ïa ka NPP na Shillong parliamentary constituency.
Ha ka jingïalang la donlang u CEM ka JHADC u Bah Thombor Shiwat bad kiwei pat ki nongïalam ka party bad ki nongtrei ka seng NPP.
BDWS.
Shillong, Lber 25 : ïa ka 1st A R Mawthoh Memorial Football Tournament 2024 ba la pynlong da ka Nongrim Hills Sport Social and Cultural Club la plie pyrda mynta ka sngi ha madan jong ka Meghalaya Football Association Turf, Polo da u Paiem Dr Balajied Sing Syiem, Syiem ka Hima Khyrim ha ka jingïadon lang u Paiem Ainam Manik Syiem, Syiem ka Hima Mylliem kum u Symbud Kongsan, ki Rangbah Shnong hapoh ka shatri ka Synjuk ki Nongthymmai Pyllun kaba kynthup ïa ki 15 tylli ki Dorbar Shnong, Rangbah Shnong ka Laitumkhrah bad Rangbah Shnong ka Lapalang.
Haba kren ha ka jingplie ïa kane ka Tournament I Paiem Dr Balajied i la ai ka jingïaroh ïa i bah A.
R Mawthoh iba la long ruh kum u Myntri ka Hima Khyrim ba i long u briew uba shim khia ïa ka kam wat kum u Rangbah Shnong jongka Nongrim Hills ruh namar ka shnong ka long kaba shongsuk shongsaiñ bad kaba ïaid beit ka synshar ka khadar.
I la kyntu ban bud nuksa ïa ki dienjat kiba la ïalam bad btin da une u Rangbah.
I la ïathuh ha ki 10 snem ba i la bat kum u Myntri i la shim khia bha ïa ka kam da kaba beh ha kylleng u pud u sam ka Hima ban pynbeit ïa ki kam ki jam.
I ai khublei ïa ka ïing ka sem, ki khun ki kti, ki kur ki jait bad khamtam ïa ka Nongrim Hills SS & CC kaba la lah ban pynlong ïa kane ka Tournament ban pynsahnam ïa une u rangbah uba trei hok ïa ka kam.
Khyndiat shaphang i bah A.
R Mawthoh ( Bam Kwai ha Dwar U Blei) i la long kum u General Secretary ba nyngkong eh jongka Nongrim Hills SS&CC kaba la seng ha u snem 1978.
Shwa kane ka snem ka Club ka don ha Nongthymmai SC.
I la trei shitom bha ïa ka kam ba la bynshet ha i bad ka Club ka la nang kiew shaphrang.
Ha u snem 1987 i la shah jied kum u Asst.
Rangbah Shnong jongka Dorbar Shnong Nongrim Hills bad ha u snem ba bud kata ha u 1988 hadien ka jingïehnoh kam u Rangbah Shnong i la pynïaid bad shimti kum u Acting Rangbah Shnong haduh u snem 1991.
Ha u snem 1991 la jied ïa i kum u R.
S ba pura bad i lah bat ïa ka kam haduh u snem 1998.
Hadien kine ki snem i la bteng kum u Executive Member jongka Dorbar Shnong bad Sport Club tad haduh u snem 2013 ba la jied pat ïa i kum u President ka Nongrim Hills SS &CC haduh ka sngi ba i la khlad noh na kane ka pyrthei.
Ka Club ka la kiew irat bha hapoh ka jingïalam jongi bad ka la wanrah ïa shibun ka nam ka burom ïa ka Shnong ka thaw.
Ha kane ka sngi plie ïa kane ka Tournament ki kynhun ba la ïalehkai ki long ka Nongrim Hills SS & CC bad ka Laitumkhrah SC.
Ha ka jingïakhun ba itynnad bha ka Nongrim Hills SS & CC ka la pynliem ïa ka Laitumkhrah SC da 2-1 kol.
Shillong, Lber 25: Ka resol jong ar tylli ki jingïalehkai ka lympung 3rd District League T20 Cricket Tournament 2024 jong ka East Khasi Hills Cricket Association ka la kut ha kaba ka kynhun Cricket Smit CC bad ka Pomshutia CC ki la khur jingjop.
Ka Cricket Smit CC ka la pynliem ïa ka Mawphlang CC ha ka jingïakhun ba nyngkong.
Kane ka jingïakhun ka la sdang ha kaba ka Mawphlang CC ka la jied ban tied nyngkong bad kynjoh 107 ron shah pynhap 6 ngut naki 20 Over.
U Pynshongdor u la tied 28 (42), na ki rangkawangbol u Elbrenroy Mawthoh u la khur 1/13 naki 4 Over.
Haba jubab ïa katei ka thong ka Cricket Smit CC ka la pyndep tang hadien 16.
3 Over ban tied 108 ron, hap 7 ngut.
U Pynkhrawbok Thabah u la lah ban tied 25 ron (25.
Na ki rangkawangbol u Mawlynnai Wahlang u la khur 3/20 naki 4 over.
Ka Cricket Smit CC ka la lah ban jop da 3 wicket bad ïa ka Player of the Match la la khur da u Pynkhrawbok Thabah.
Ha ka jingïakhun kaba ar, ka Pomshutia CC ka jied ban bol nyngkongn hadien ba jop ïa ka toss, ha kaba ka Mawryngkneng CC ka la lah ban tied 76 ron shuwa ba baroh 10 ngut kin shah pynkhyllem noh hadien 15.
3 Over.
Napdeng ki rangtied ba kamai bun ron ki long u Pyntngenlang Kharsahnoh da 19(29).
U Aristerwell Suting u la khur 3/9 na ki 2.
3 Over bad u Shembhalang Pyngrope u la khur 3/8 naki 3 over ha ka bol.
Haba pyrshang ban beh ïa ka ron ka Pomshutia CC ka la tied 81 ron shah pynhap tang 6 ngut naki 17.
5 Over.
U Shemphang Tymsen u la kamai 19(40) bad ka kynhun ka la jop da 4 Wicket katba ïa ka nam Player of the Match la khur da u Aristerwell Suting.
Jowai, Lber 25: Ka Dorbar Shnong Pdengshakap kaba pynïaid ïaka jingïalehkai phutbol ïaka ba la tip kum ka 10th Secondary School football knock-out Tournament 2023-24 ha kane ka sngi saitjaiñ bala dep ka la ïoh ban pyn ïalehkai ïaka jingïalehkai Semi-final ba nyngkong hapdeng ka Rymbai Shkenshynriah SC pyrshah ïaka Thrangchynnam FC ha kaba ka Rymbai Shkenshynriah SC kala jop ïaka Thrangchynnam FC da 2-1 kol.
Hapdeng jong ka jingïalehkai ka Rymbai Shkenshynriah SC kala ïoh ban thep shwa arkol daki kol bala thep da u Younis Suchen haka minit kaba 37 bad ïaka shikol pat la ïoh ban thep da u Nickel Bina haka minit kaba 56.
Katba ïaka shikol naka bynta ka Thrangchynnam FC la ïoh ban thep da u Timmy Ryngkhlem haka minit kaba 66 jong ka kylla miet.
Kumta ka Rymbai Shkenshynriah SC kala buh jaka ïalade shaka Final jong kane ka Tournament.
Naka liang jong ka Tournament Committee ka la rai ban bteng biang ïaka jingïalehkai Semi-final kaba ar haka 30 tarik mynta u Lber ka ban long hapdeng ka YFC Trangblang pyrshah ïaka Thun FC haka por 2 baje nohphai sngi.
Kumta naka liang jong ka Tournament Committee ka khot bad wer ïa baroh ki paid ieit football jong ka thaiñ ban wan sakhi lang ïakane ka jingïalehkai Semi-Final ba khadduh.
Jowai, Lber 25: Ka Samla Phyrnai Kyndait, kaba dang 22 snem ka rta naka shnong Mukhialong East Jaiñtia Hills District, kaba dang pule 4th Semester Bachelor of Arts ha Kiang Nangbah Govt.
College Jowai kala long kawei na ki samla kynthei napoh ka Ri-Lum Jaiñtia kaba paw bha ha ka jingñiah Cycle ha ki jingïakhun kiba ka leit ban ïashim bynta.
Dang ha une u snem bala dep 2023 ka Samla Phyrnai Kyndait kala ïoh rah ïa ka nam ba nyngkong (Gold Medal) haka XCO Open Women Category jong ka 6th National Level MTB Tawang Cycling Competition bala pynlong da ka Arunachal Cycling Association and Cycling Federation of India, bala wan ïashim bynta da ki nongñiah cycle na kylleng ka Ri India bad nabar Ri kumjuh.
Kane ka samla kala wan ba nyngkong (Gold Medal) kumjuh haka 5th Meghalaya Games 2024 kaba dang shu dep long ha nongbah Tura West Garo Hills, kala jop haka kyrdan XCO women open category/Mass Star.
U Mawphor haba ïakren bad kane ka samla haka por ba wan ban pyni ïa ka sap ñiah Bicycle jong ka haka prokram pynkup burom ka BAM-JH ïa ki 24 ngut ki samla bala shah hikai ban long kum ki Security Guard ha jaka training ka BAM.
la pynsngew “Kum ka khynnah naduh u snem 2014 kala sdang ïa ka jingïalehkai Sports (Athletic) da ka jingïalam lynti jong ka para ba byngkong jong ka bad ha u snem 2022 kala sdang ban ñiah Cycle da ka jingïalam u para ba heh jong ka", ki don 11 ngut shipara bad ka dei ka khun ba lai jong ka kong Roithai Kyndait bad u ma Kmenlang Phawa.
Ha ka juh ka por ka ai khublei kyrpang ïa ki seng ki nongñiah Cycle kata ka West Jaiñtia Adventure Cycling Association (WJACA) bad ka Meghalaya Cycling Association (MCA) kiba la ai lad ïa ka ban leit ïa shim bynta haka Tawang bad kumjuh haka Meghalaya Game.
Kala pynsngew ba ka jingïakynduh jong ka bad ki nongïalam jong ka BAM-JH ka dap da ka jingsngewkmen kaba khraw khamtam ïa u President ka seng u ma Yoosar Kynjing uba la ai mynsiem ba kan ïaid shakhmat ban pynpaw pyrthei ïa kane ka sap ba ka don kaba ai mynsiem ïa kiwei de ki para samla ka Ri-Lum Jaiñtia.
Ha ka juh ka por ka ai khublei kyrpang ïa ka kmie, u kpa jong ka bad ïa ki kur ki jait kiba la ai mynsiem ïa ka bad khamtam ïa u MLA ka Khliehriat ma Kyrmen Shylla u myntri ka sorkar jylla uba la ai jingïarap katba kot ka bor haka por ba leit ïashim bynta sha Tawang.
“Kane ka jingjop jong nga ha kine ki jingïakhun bala dep ka dang ai mynsiem shuh shuh ba ngan bteng ïa kane ka jingñiah Cycle ha kine ki sngi ban wan da ka jingdon ryngkat u Blei Trai kynrad" ong ka samla Phyrnai.
Shuh shuh kala ong haka jingñiah Cycle ki don shibun ki jingeh khamtam ïa ka Bicycle kaba rem palat ha ka dor, ka Bicycle kaba kane ka samla ka pyndonkam mynta ka long 50 hajar tyngka ban ka rukom Maintenance ruh ka long kaba eh, hynrei haba don ki jingïakhun bah eh ka dang donkam ban ïoh ïa kaba kham bha.
Kum ka samla ka kyntu ïa kiwei de ki para samla ba kin mih shakhmat ban pynpaw pyrthei ïa ka sap ka phong ba ki don khlem da buhrieh bad kaba donkam eh ban don ka jingtei shitom ban minot thop bad ka mynsiem ïaleh, khnang ban ïoh ka jingjop ha ki jingïakhun, kala kyntu ba ym dei ban sngap ïa kino kino ki jingshah kren kiba bun rukom bad dei ban ïaid beit ha ka lynti ba bha.
“Nga dang don jingmut ban kiew shuh shuh ha kane ka rukom ñiah Cycle ban tip khambniah ïa ka rukom balance ïa ka Cycle, ka rukom bam ban ïoh ïa ka bor met kaba khlaiñ bad ban nang ban tehlakam ïa ka Cycle khamtam haba ñiah haki jaka off Road kiba hap ban kiew bad hiar ïa ki riat bad ban jam ïa ki lum ki wah, katba ha ki surok ka kam suk khyndiat" ong katei ka samla.
Ka jingpoi jong nga ban ñiah cycle ka dei na ka daw jong u Para ka samla Phyrnai uba la aiti haka ïaka Bicycle, da kaba kyntu ba kam dei ban pynlehnoh ei ïa ka Bicycle kaba ula thied bad ka dei ban pyndonkam hok ïa ka, lyngba kitei ki kyntien kala leit ban ïashim bynta da katei ka Bicycle ban ïoh ruh ïa ka jingjop ha ki jingïakhun.
Shillong, Lber 25: Ka kynhun ïalehkai jong ka Nongthymmai SC ka la ïoh ban khur ïa ka namjop kaba nyngkong jong ka ha ka lympung Shillong Premier League mynta ka samoi 2023-24 hadien ba pynliem ïa ka Nangkiew Irat SC da 2-0 kol ha SSA Stadium, First Ground, Polo, hynne ka sngi.
Ha kane ka jingïakhun ki ar kol na ka Nongthymmai la thep da u Y Gopi Singh (58’) bad u Iohborlang Nonglyer (66’) bad baroh ar ki la wan ha ka kylla miet.
Kumban shu pynkynmaw, ka Nangkiew Irat ka la sdang ïa ka samoi da ka namjop da 2-1 kol pyrshah ïa ka Sawmer SC ha ka jingïakhun kaba la long ha ka Sngi Hat Majai jong ka taïew ba ladep katba ka Nongthymmai, ka kynhun kaba dang shu kiew shen ha ka SPL, ka la liem ha ka sngi sdang ïa ka lympung ha ka Rangdajied United da 1-0.
Lah ban kdew hangne ba ka Nangkiew Irat kam shym la lah ban ïalehkai kumba long ha ka jingïakhun ba ladep, bad ki player kiba long ka jingma ïa ka liang pyrshah ki long na u kapten- u Shaibor Nongrum bad u M Nikhil Raj hynrei baroh arngut ki la shah khanglad ha ki bak ba skhem jong ka Nongthymmai.
Kaba kut jong ka kylla step ym shym la don satia ba lah ban pynkhihjar kaba la pynlong ïa ka jingïalehkai ban ïakhaid da 0 kol.
Tang hadien katto katne minit ba la ïaid ka por ha ka kylla miet ba u Y Gopi Singh (58’) ka Nongthymmai u la ïoh ban khyrwit ïa ka kol kaba nyngkong ïa ka kynhun.
Khyndiat minit hadien ba ka Nongthymmai ka la ïoh ban thep ïa katei ka shi kol, u Iohborlang u la ïoh ban pynbud ïa ka kol kaba ar ha ka 66 minit, bad lyngba kane ka kol, ka Nongthymmai ka la nang kyrmen ban khur ïa ka jingjop.
Haduh kaba kut jong ka por ym shym la don shuh ba lah ban pynkhihjar kaba la pynlong ïa ka Nongthymmai ban khur pura shalade ïa ki point.
Ka jingïalehkai mynta ka sngi kan long hapdeng ka kynhun ba wan kyrdan ba ar ha ka samoi ba ladep, ka Rangdajied pyrshah ïa ka Sawmer, ka kynhun kaba dang shu kiew kyrdan na ka First Division.
Nongpoh, Lber 25: Ka Ri Bhoi Youth Welfare Organization mynta ka sngi ka la dawa syndon na ki bor synshar district ka RI Bhoi ba kin phai khmat shwa ïa ki nongpynbiang bam ha kane ka election MP na Ri Bhoi bad ym ba ailad ïa ki nongpynbiang bam kiba na shabar ka District.
U General Secretary ka RBYWO, u Samla Kenny Nongrum, u la pynpaw ïa kane ka jingsngewkhia, ka dei hadien ba ka seng ka la ioh pdiang ïa ka jingujor na ki trai District kiba ju pynbiang bam ha ka por election ba kim ioh satia ban shalan bam bad la ioh pynban da kiwei kiba dei na bar District.
U la ong ba ka seng ka ka dawa na ka bor synshar District ba ha kane ka election MP ka ban sa long ha ka 19 tarik u ïaiong 2024, ki dei ban ai lad shuwa ïa ki trai ka District ban pynbiang bam ha kane ka election bad kum ka seng ka pyrshah jur ruh lada wat ïa ka kam ban pynbiang bam ha ka por election sha ki nongtrei sorkar la hap ban shim na kiwei ki District katba ki trai district pat ki shong khlem kam khlem jam, u la bynrap.
Nongstoiñ, Lber 25: Ka jingïoh jong ka Meghalaya ïa ka jylla ba pura ha u snem 1972 kam dei kaba suk, hynrei la ïoh ïa ka da ka jingïakhih jong ki paitbah ryngkat ki volunteer kiba la ïalam da u (L) Maieit Hopingstone Lyngdoh.
Ha kaba ïadei bad ka jingïoh ïa ka jylla ba pura baroh ki paitbah nongshong shnong ka jylla bad ka sorkar, kim shym la kynmaw satia bad kim tip hi ruh sa katno ngut ki volunteer kiba la ïa shim bynta ha ka jingïakhih ban leit tur sha District Council bad kiba la shah kem ha ki pulit bad shah set phatok.
Kumta ka kur Lyngkhoi lai kpoh kiba shong ba sah ha shnong Siejlieh West Khasi Hills, hadien ba ka jylla ka la kynjoh sanphew snem ka la ïashong pyrkhat kumno kan leh ïa ki hynñiew ngut ki kñi rangbah kiba dei napoh ka kur Lyngkhoi lai kpoh, kiba la long ki nongïalam ha katei ka jingïakhih dawa hill state.
Kumta kum ka dak jong ka jingkynmaw ïa ka jingshah shitom jong kitei ki hynñiew ngut ki Kñi, ka Kur baroh kawei mynta ka lah sngi u Blei ka 25 tarik ka la pynlong ïa ka Dorbar kur ha ka shnong Siejlieh.
Hadien ba la wai ka dorbar kur ka la pynlong sa ïa ka jingïalang pynkup burom ïa kitei ki hynñiew ngut ki rangbah kur kiba la shah shitom ha phatok na ka bynta ka jingïakhih ban pynïoh ïa ka jylla ba pura.
Ha katei sngi la pynïaid ïa ka jingïalang da u bah Liewrose Lyngkhoi bad ha shuwa ban pynkup burom ïa ki rangbah kur, la ïoh ïa ka jingkren na u bah Ospiar Lyngkhoi ha kaba u la pynkynmaw ba ka jingdawa ïa ka jylla ba pura ka la sdang naduh u snem 1960.
Hynrei ka la kut noh ha ka por jong ka jingsynshar ka APHLC kaba la ïalam da u (L) bah B.
B.
Lyngdoh bad u Capt Williamson A Sangma, hadien ba ka (L) Mrs Indira Gandhi ka la pynbna ban ai da ka Sub state.
U la ong ba hadien ba la pynbna ïa ka sub state u (L) bah Hopingstone Lyngdoh um mynjur satia namar u kwah ban ïoh da ka jylla ba pura.
Kumta ka jingïaleh kaba kham eh shuh shuh namar ka jingïaleh ka long ym ïa kiba nabar hynrei ka jingïaleh ka long ïa ki riew ieit shuki kiba napoh ka jylla.
Kumta haba ka jingïaleh ka la sdang u (L) bah Hopingstone Lyngdoh u la lum ïa ki paitbah bad jied ïa ki volunteer bad ki shipai kiba la shongthait, ki la long ki nonghikai kumo ban ïakhun ym shuh da ka ktien hynrei da ka kam bad ka thong kaba hakhmat duh ka long “Lada ym ïoh ïa ka jylla ba pura ngin leh da ki kam" No hill state no rest no hill state direct action".
U bah Lyngkhoi u la pykynmaw ruh da dei ha u snem 1972 ha ka por ba ka (L) Mrs Indira Gandhi ka dang long ka Myntri Rangbah duh ka ri, ka la wan sha Shillong ha kaba ki paitbah na kylleng ka ri Khasi bad Jaiñtia, ki la wan ban pdiang burom ïa ka da ki lama ïong ba ka la hap ban ai noh ïa ka jylla ba pura kumba ki la dawa.
Hadien ka jingkren jong u bah Ospiar Lyngkhoi, la pynkup burom ïa ki hynñiew ngut ki rangbah kur kiba la shah set phatok ha ka jingïaleh hill state da u samla Lambokstarwell Marngar president ka KSU sengkmie u ba la shah khot kum u kongsan.
Kiotei ki hynñiew ngut kiba la shah pynkup burom kum ki long u bah Ekstanly Lyngkhoi, u bah Ospiar Lyngkhoi, u bah Darlingstone Lyngkhoi bad saw ngut kiwei pat ha kaba lai ngut na ki ki la khlad noh hynrei kum ka dak ka jingpynsah kynmaw la pynkup burom noh ïa ki kurim jong ki.
Hadien ka jingpykup burom, la ïoh ïa ka jingkren na u samla Lambokstarwell Marngar president ka KSU sengkmie, ha kaba u la ong ba kum u nongïalam jong ka seng u la ong ba u dap da ka jingsngewkmen ban tip ba ka kur Lyngkhoi, ka la shim ïa kane ka sienjam ban pynkynmaw sha ki paitbah jong kane ka pateng ba mynta ïa kaba kum kane ka bynta, namar ki dang don bun bah ki riew ialeh kiba jar jar kiba la pynïoh ïa kane ka jylla kumne kumba ka long mynta hynrei ïa ka jingshah shitom bad ka jingtyrha jong ki ym don ba kynmaw.
U la ong ruh ba ha kine ki sngi ka jingkitkhlieh na ka bynta ka ri bad ka jaitbynriew ka la duna haduh katta katta.
Kumta ka donkam ïa ki kmie ki kpa ba kin pynssgewthuh ïa ki khun, ba ki dei ban shim ïa ka jingkitkhlieh ban pynbha ym tang ïa ka kur ka jait, ka shnong ka thaw hynrei ïa ka ri bad ka jaitbynriew baroh kawei.
Da ka jingrai ka BJP ban kyrshan ïa ka Seng NPP ha ka elekshon MP na Shillong bad Tura, ka saiñpyrthei ha ka Meghalaya ka la kylla sted.
Ki paidbah ki la sah ha ka lyngngoh kumno ka Party kaba heh tam ha ri India kam lah ban pynïeng kyrtong ha ki jylla kiba rit kum ha Meghalaya, Manipur bad Nagaland?.
Kaei kaba don sha lyndet jong kane.
Namar kane kadei ka sien kaba nyngong ba ka BJP ka, shym la pynïeng kyrtong ha ka elekshon MP ha Meghalaya, namar ha ki elekshon kiba ladep, wat lada ka BJP bad ka NPP ki ïatreilang ha ka sorkar ruh, ka BJP ka la pynieng kyrtong ha ki elekshon sha Lok Sabha.
Ha ka elekshon kaba ladep lei lei, kata ha ka elekshon MLA 2023, ka BJP ka la ther tyngeh haba ki nongialam jong ka, ki wan ialap elekshon shane, da kaba kynnoh ruh artad ba ka sorkar Meghalaya kaba la ïalam da ka NPP kadei ka sorkar kaba bamsap tam.
Phewse tang hadien ka elekshon, ki heh duh jong ka BJP naduh u Myntri Rangbah, u Narendra Modi, u Myntri kam pohïing, u Amit Shah, ki la wan lang ha ka sngi ba pynsmai ïa ki Myntri jong ka sorkar u Conrad Sangma.
Imat ka jingïadei kine ki ar Seng ka la sdang naduh katei hi ka por bad ki jingïakynnoh ha ka por elekshon, kidei tang ka drama ban pynbieit paidbah.
Hangne pat kiba bun hi ki paidbah khamtam ki Liang Pyrshah ki la ju ong ba ka BJP bad ka NPP kidei kijuh, hynrei ki shu ïapher tang ki kyrteng, ka BJP da ka kyrteng Hindi bad ka NPP pat da ka kyrteng phareng.
Hynrei ka rukom treikam kadei kajuh.
Wat la katta ruh ka shong ha u paidbah ban bishar khamtam ha kaba ïadei bad kane ka elekshon Lok Sabha, kabaka ri India ka khmih lynti ba ka BJP kan wan biang sa shisien pat ha ka bor.
Lah ban kdew hangne ba ka election sha Lok Sabha na bynta ka samoi ba 18 ka ïingdorbar ne 18th term ka Lok Sabha kaban long ha ki 7 tylli ki phase ha kaba ka elekshon ha ka jylla kan thep vote ha ka phase ba nynkong kata ha ka 19 tarik Iaiong 2024.
Ka jingthep vote ha ka Second phase kan dei 26 ïaong, ka Third phase 7 Jymmang, 4 phase 13 Jymmang, 5 phase 20 Jymmang, 6 phase 25 Jymmang bad ka 7 phase kan dei ha ka 1 Jylliew bad ka tarik ban niew vote ia la elekshon MP kan dei ha ka 4 tarik u Jylliew 2024.
Haba kren sha ki lad pathai khubor u CEC u la iathuh ba kin don 96.
8 klur ngut ki paidbah kiba la don la hok ban jied ia ki MP bad na kine ki don 49.
7 klur ki shynrang bad 47.
1 klur ki kynthei.
U la iathuh ruh na napdeng kine ki don 19.
74 klur ki nonthep vote kiba hapdeng ka rta 21 haduh 29 snem.
Lada phai ka jylla Meghalaya  u Chief Electoral Officer jong ka Jylla u Dr.
BDR Tiwari ha ka 16 tarik u Lber, 2024 u la pyntip ba ki nongthep vote ha Meghalaya haduh une u snem 2024 ki don 22, 17,100 lak ngut ban rai ïa ka lawei san snem jong ki kyrtong na Shillong bad na Tura ha ka eleshon Lok Sabha ka ban sa long ha ka 19 tarik Ïaiong, 2024.
Ki nongthep vote shynrang ki don 10,94, 947 ngut, ki kynthei ki don 11,22,150 ngut bad 3 ngut ki Third Gender.
Ha ka jingïalang bad ki lad pathai khubor tang hapoh khyndiat kynta ba ka Election Commision of India ka la pynbna ïa ka tarik ban pynlong ïa ka elekshon Lok Sabha, u Tiwari u la ong, ka jingkiew ki nongthep vote na u snem 2023 haduh kaba sdang jong ki ar bnai jong u snem 2024 ka long 55, 971 ngut.
\Ki nongthep vote ba dang shu pynrung kyrteng thymmai ha ka Electoral Roll, 2024 ki long, 56,909 ngut, ki Service Voter ki don 3835 ngut, ki nongthep vote ba duna dkhotmet ki don 11179 ngut, ki nongthep vote ba la kynjoh 80 snem ka rta shaneng ki don 23, 793 ngut bad 5 ngut ki Non Resident Indian (NRI).
Ki Polling Station ki don 3512 tylli, ba kynthup 326 tylli ha ki jaka sor bad 3186 tylli sha ki jaka nongkyndong.
Ha Meghalaya hi ka elekshon MP kam dei ka elekshon kaba shongshit kumba long ha ka elekshon MLA ne MDC ruh.
Kadei ka elekshon kaba jar jar bad kaba bobarabor hi ka jingwan ki nongthep vote ruh ka duna bha.
Hynrei mynta u snem ka shu i shongshit da ka jingleit ka Seng VPP kylleng kylleng ki jaka jong ka Ri Khasi bad Jaiñtia na ka bynta ban pynshai ïa ki nongrim bad ki mat treikam ka Seng kaba la sdang naduh ba ladep ka elekshon MLA jong u snem 2023.
Hynrei namar ba ka Party ka la pynbna lypa ïa u Kyrtong MP da kaba pynieng ïa u Dr.
Ricky AJ Syngkon, kane ka jingleit ka la kylla long ruh syndon ka jingïalap na ka bynta ka elekshon MP.
Katba nang jan ki sngi sha ka jingpynbna ia ka elekshon MP, ka jingialap ruh ka la nang shongshit kat haduh kaba la pynlong ruh ia kiwei pat ki Party ban ther beit ia ka Party VPP bad bun ki la klet noh ïa ki mat ne ki ishu kiba kidei ban kren.
Jowai, Lber 25: Ka Hynñiewtrep Achik National Movement (HANM) mynta ka sngi 25 tarik u Lber 2024 kala ïoh ban pyntian smai ïa ki nongkitkam thymmai ka HANM West Jaiñtia Hills District haka jingïalang ba la pynlong ha GHM Guest House jingkieng Myntdu.
Ïa ka jingïalang ha kane ka sngi la pynïaid da u Vice President Central Boby bah Bawan Nongsiej da kaba sdang shaw da ka jingrwai ieit Ri bad la pyntian smai ïa kitei ki nongkitkam ka seng da u President Rangbah u bah Lamphrang Kharbani, ha ka jingdonlang u bah Roiwan Sohtun uba dei u General Secretary Central Body bad ki dkhot ka seng kiba wan na kylleng ki Unit bad ki Circle bapher bapher.
Ha kane ka sngi ka seng kala ïoh lad ruh ban pynkup burom ïa ki nongïalehkai Sports jong ka Ri-Lum Jaiñtia kiba la jop ha ki kyrdan bapher bapher bad kyrpang ïa u Ngalong Sukhlaiñ ba shong ha Memory Colony, Jowai uba don ka jingtlot ha ki kjat ki bym lah ban kyrshan ïa ka long rynieng jong u hynrei u long pat uba trei shitom ban ïoh pyndap bam ïalade bad ïala ka ïing ka sem jong u da ka kam shna Mobile.
Kitei ki nongkitkam thymmai ka seng HANM West Jaiñtia Hills District ki kynthup ïa President samla Wankishwa Mawlong, Working President samla Damehi Dkhar, Vice President samla Max C.
Pasi, Secretary samla Robel Pakma, Assistant Secretary samla James Syiemlieh bad u Arki Lytan, Education Secretary samla Thepmon Patwet, Organizing Secretary samla Seimon Sutnga, Publicity Secretary samla Kijuhi Sukhlaiñ bad u Finance Secretary samla Rimitre Lakiang.
U bah Roiwan Sohtun haka jingkren ula kyntu jur ïa ki dkhot ka seng ban kin pynbor ïa ka sorkar ba kan pyntreikam ïa ka ILP, khnang ba ki mynder kim ïoh lad ban wah suhthied kum ki trai shnong hapoh ka jylla bad kan long ka lad jingïada ïa ka khyndew ka shyiep,Ka seng da ka jingthmu ba bha na ka bynta ka lawei ki khun samla kala plie kumjuh ïa ka Employment Cell ban peit bniah ha ka rukom pynïoh kam ïa ki khun samla ka bri u hynñiewtrep.
Ula ong ruh ba ka Ri India ka dei ka Ri synshar paidbah (Democracy) kumta ka don hok ban pynbor ïa ka sorkar da kaba seng ïa kino kino ki kynhun seng bhalang.
Ula kren diaw kumba long mynta ki dukan ba heh hapoh ka Ri-Lum Jaiñtia la dei trai beit da kiwei ki pat ki jaitbynriew kiba dei ki mynder ri, kumta ka donkam ïa ki dkhot ka seng ban leit mih sha ka District Council ban dawa ba kim dei ban ai NOC sha ki briew ba nabar.
Nongstoiñ, Lber 25: Ka Khasi Students Union Nongtrai sepngi unit, ka la ïoh ban noh synñiang ïa kawei ka longïing kaba la mad ïa ka jingjia ba sngewsih ha ka jingpluh ding kat haduh ba ki jingdon jingem baroh, ki la shah bam duh noh ha ka ding.
Kane ka ïing ka don ha ka shnong Lummawblei West Khasi Hills District.
Na ka liang ka Khasi Students Union Nongtrai Sepngi Unit marsien ïoh jingtip ïa katei ka jingjia, ha ka jingïalam u samla Slinglang Mawsor General Secretary, samla Kyntiewbor Nianglang Vice President bad kiwei ki dkhot, ki la leit ai jingïarap da ki tiar ki tar kum ki borti, ki jaiñ, ki dabor, lem bad ka song pisa ban kner ïa ka kti jingïarap sha kane ka longïing ba la mad ïaka jingjia sngewsih.
Haba ai jingkren na ka liang jong ki Nongïalam jong ka seng ka la ai mynsiem ba kin nym duh jingkyrmen, namar ka seng kan ïai don ha syndah bad ki.
Ka seng ka la kular ruh ba kan ïai buddien haduh ba kin ïoh ïa ka lad jingïarap lyngba ka Emergency Relief fund na ka C&RD Mawshynrut Block.
Ha kajuh ka por ka seng ka kyntu jur ïa ka Department ba dei peit, ba kin pynkloi ïa ki lad jingïarap ha ka por ba kham kyrkieh namar ba la jan ka aiom lyiur.
Mawkyrwat, Lber 25: Ka Myrtl Gospel Band ka dei kawei na ki 5 tylli ki kynhun ba rah ïa ka nam jop ha ka jingïakop rwai ne ka Rock Beat Contest, Mawkyrwat ba la pynlong ha madan jong ka Nativity Higher Secondary School, Mawkyrwat, South West Khasi Hills District.
Lah ban kdew ba ïa kane ka jingïakop rwai la pynlong da ka Seng Samla Shnong, Mawkyrwat (SSSM) ryngkat ka jingïatrelang ka Officers Club jong ka South West Khasi Hills District kaba ka phang ka sei, “Rock With-Out Drugs".
Ki kynhun ne ki Bands kiba la wan ïashimbynta ki long ka Dark Abyss Band, ka Green Room Project Band, ka Myrtl Gospel Band, ka The Nomads Band bad ka Cursed Arrow of Monbhut Band.
Ha kaba kut jong ka jingïakop ka Myrtl Gospel Band ka la rah ïa ka nam jop ryngkat ka song pisa kaba T.
40 hajar, ka Cursed Arrow of Monbhut ka rah ïa ka nam ba ar ryngkat ka song pisa kaba T.
25 hajar bad ka The Nomads ha ka kyrdan ba lai ryngkat ka song pisa kaba T.
15 hajar.
Shuh shuh ka la don ruh ka khusnam shimet kata nongtem kitar ba tbit u Sandonbor Lyngkhoi, nongtem drom ba tbit u Checkmanpaul Lyngkhoi, nongrwai ba tbit u Commander Lyngkhoi kine ki dei jong ka Myrtl Gospel Band, bad nongrem bass ba tbit u Damesamanbha Nongrum jong ka Cursed Arrow of Monbhut.
Ha kane ka sngi ka la don ruh ka jingtem sngewbha na ka Liza & The Band bad ka DJ Tenny.
Kiba la ïa donlang ha kane ka sngi ki long naduh u bah T.
Lyngwa, IAS, Deputy Commissioner, South West Khasi Hills District, u bah L.
T.
Tariang, MCS, Additional Deputy Commissioner, South West Khasi Hills District bad kum u Secretary jong ka Officers Club, u Resource Person napoh ka Meghalaya Aids Control Society, bad kiwei de ki ophisar jong ka South West Khasi Hills District ryngkat ki nongwan ai mynsiem ïa ki kynhun tem.
Nongstoiñ, Lber 25: Ka Khasi Students Union Nongtrai sepngi unit, ka la ïoh ban noh synñiang ïa kawei ka longïing kaba la mad ïa ka jingjia ba sngewsih ha ka jingpluh ding kat haduh ba ki jingdon jingem baroh, ki la shah bam duh noh ha ka ding.
Kane ka ïing ka don ha ka shnong Lummawblei West Khasi Hills District.
Na ka liang ka Khasi Students Union Nongtrai Sepngi Unit marsien ïoh jingtip ïa katei ka jingjia, ha ka jingïalam u samla Slinglang Mawsor General Secretary, samla Kyntiewbor Nianglang Vice President bad kiwei ki dkhot, ki la leit ai jingïarap da ki tiar ki tar kum ki borti, ki jaiñ, ki dabor, lem bad ka song pisa ban kner ïa ka kti jingïarap sha kane ka longïing ba la mad ïaka jingjia sngewsih.
Haba ai jingkren na ka liang jong ki Nongïalam jong ka seng ka la ai mynsiem ba kin nym duh jingkyrmen, namar ka seng kan ïai don ha syndah bad ki.
Ka seng ka la kular ruh ba kan ïai buddien haduh ba kin ïoh ïa ka lad jingïarap lyngba ka Emergency Relief fund na ka C&RD Mawshynrut Block.
Ha kajuh ka por ka seng ka kyntu jur ïa ka Department ba dei peit, ba kin pynkloi ïa ki lad jingïarap ha ka por ba kham kyrkieh namar ba la jan ka aiom lyiur.
Jowai, Lber 25: U President Rangbah jong ka seng Hynñiewtrep Achik National Movement (HANM) u bah Lamphrang Kharbani ula kren diaw da kaba ong “haduh mynta ngim pat jied ïa ki nongmihkhmat kiba long shisha ki nongïaleh, hynrei ngi jied pynban ïaki nongmihkhmat kiba long tang ki nongïa kynthoh para ma ki kawei ka seng siañ hima ïa kawei pat".
Ïa kane ki kyntien u President Rangbah ula kren mynta ka sngi haka jingïalang pyntian smai ïa ki nongkitkam ba thymmai ka HANM West Jaiñtia Hills, haka jingïalang ba la pynlong ha GHM Guest House jingkieng Myntdu.
Kumba long mynta u bah Kharbani ula ong ka jait bynriew kam pat ïoh satai ïa kita ki nongïaleh kiba long kum u ‘Kiang Nangbah bad u Tirot Sing’, naduh bala ïoh ïa ka jylla ha u snem 1972, hynrei haduh mynta ka jylla kam pat don ïa ki aiñ ïada Ri kata naduh ka Inner Line Permit (IPL), ban rung ka ktien Khasi hapoh kyrnit kaba Phra ka Riti synshar ka Ri India bad u Pud u Sam uba pura la 52 snem mynta.
Ym lah ban len ngi la kiew ha baroh ki liang naduh ka kam Sport, ki jaka sumar, ki surok, ki lynti syngkeiñ, hynrei ngi dang hiar sha kawei pat ka liang kata ba ngim don shuh ka mynsiem jingïakhun na ka bynta ka ri bad ka Jaitbynriew, la ban jur utei u President.
Haoid ngi la don ka Land Transfer Act, ka Six Schedule hynrei kine kim pat biang katkum ka jingdawa jong ka por ïa Ri bad ka jaitbynriew, kine baroh ngim don ïa ki nongïalam kiba ïakhun bad ngim shem la pynmih ïa kita ki riew proh jabieng kum ki IAS, IPS bad kiba bat ha ki kyrdan ba halor.
“Ki seng saiñ hima sima mynta ki ïatan patlun iwei ia iwei, dang ha kine ki sngi ka VPP ka kynthoh ïa ka NPP, katba ka NPP ïa ka VPP, ïa ka UDP bad ïa kiwei de ter ter.
Kane ka dei ka daw bah daw san kaba pynsuki ïaka sorkar India ban kheiñ sting ïaki jingdonkam ban ïada ïa ka jaitbynriew, la kynthoh u bah Kharbani.
Kum ki nongïalam ka seng kin long kiba la pynkhreh shwa namar ka jingmynsaw bad ïaumsnam kala ap lypa ïa ka jaitbynriew namar ka kyndon aiñ jong ka CAA.
Shuh shuh u ong ka jingpyntreikam ïa kane ka CAA kin sa ïoh lad ïa ki mynder ri, ki khar muslim bad ki khar Bangladesh ban wan tyllep ïa ka jaitbynriew, namar ka jaitbynriew ka don tang kumba 16 lak ki nongshong shnong bad kitei ki heh pait (bar jylla) ki lah ban pynduh pyndam shi syndon ïa ki riti ki dustur, ha kaba ki trai jylla kin long tang kum ki nongtong um bad nongthohdieng jongno re jongno.
La ïathuh hashwa ba kane ka umsaw kan wan hapoh ka Ri na ka liang ka HANM kala rai mar sien kut ka MP Election haka sien kaba ar kin hap leit biang sha Delhi ban tied jingkhang ïa ka sorkar ha Delhi.
Utei u President Rangbah ula ong lada ka treikam pura ka CAA la tikna kan sa jia ka thma bha hapoh ka jylla namar ka seng HANM kan ym ailad satia da lei lei ba ka jaitbynriew Khasi/Pnar kin long ki nongtrei ïa ki bar jylla.
Namar kata ka seng ka kren shai ba ka sorkar ka dei ban ai noh ïa ka ILP kaba long ka nongïada ïa bar jylla ban ïoh rung shapoh ka ka jylla, da kaba u buh jingkylli balei ïa kiwei pat ki jylla ka sorkar India la ai katba ïa ka jylla Meghalaya ym shem la ai satia?.
Shillong, Lber, 24: Ka Organising Secretary jong ka Akhil Bharatiya Vidyarthi Parishad (ABVP) East Khasi Hills District Kong Nibiang Sumer ha ka sngi Saitjaiñ ka la kyntait ba ka ABVP kam don bynta eiei ruh em bad ka jingïalum jong ki briew kiba kah durkhmat ba rah bad ki tiar pynmynsaw hajan ka Petrol Pump ha phyllaw ka skulbah North Eastern Hill University (NEHU), Shillong ha ka 21 tarik mynta u bnai.
Kane ka nongïalam jong ka ABVP ha ka jingïakren bad u nonglum khubor ka la dawa ruh ïa ki nongïalam jong ka North Eastern Hill University Students Union (NEHUSU), kata ïa u Banpynbiang Riang bad ïa u Mandor Diengdoh ban ujor sha ki Pulit lada ki lap shisha ba dei ka ABVP kaba phah ïa ki briew kumba 40-50 ngut sha skulbah NEHU.
Kum ban shu pyntip hangne, ha ka miet 21 tarik mynta u bnai ki Pulit SOT bad ka Mawkynroh Out Post ki la hiar sha skulbah NEHU hadien ba ki la ïoh jingtip na ki nongïalam ka NEHUSU halor ka jingdon jong ki briew kiba kah durkhmat bad kiba rah ïa ki tiar pynmynsaw kiba ïalum hajan ka Petrol Pump ha NEHU.
Ka khubor ka la saphriang ha Social Media ba ki don kumba 40 ne 50 ngut ki briew ba la kah durkhmat bad kiba rah ïa ki tiar ki tar pynmynsaw ki la rung ha skulbah NEHU ban thwet ïa u Banpynbiang Riang bad ïa u Mandor Diengdoh hadien ba kine ki arngut kiba dei ruh ki nongïalam jong ka Hynñiewtrep Youths Council (HYC) la kynnoh ba ki la pynsangeh ïa ka prokram kaba dei halor ka Indian Modern Literacy Language.
Ki nongïalam ka NEHUSU ki la kam ba ynda la bishar bha ka dei ka Education Cell jong ka RSS.
Ki Pulit kiba la leit sha kane ka skulbah kim shym la lap shuh ïa ki briew ba kah durkhmat bad rah tiar pynmynsaw hynrei watla katta ki la peitngor bha ïa ka jinglong jingman hapoh kane ka skulbah ban tem ïa kino kino ki jingïakynad kiba lah ban mih ha kano kano ka por.
Ka Kong Sumer ka la ong, “ha ka jingïakynduh ïa ki nongïalam ka NEHUSU kiba dei ruh ki dkhot ka HYC ngi shu kylli ïa ki na kaei ka daw ba la pynsangeh ïa ka prokram bad ki ong ba ka don jingïadei bad ka RSS.
Kane ka prokram kam dei jong kiwei hynrei ka dei ka prokram jong ka Hindi Deparment hynrei ma ki pat ki pynmih ba ka don jingïadei bad ka RSS bad ba ka ïadei bad ka niam Hindu.
Ngi kwah ban tip balei ki Hindu kim lah seh ban long prokram?"Ka la kynthoh ruh da kaba ong, “ka jingkren jong u Banpynbiang Riang ha ka khubor ba la mih ha ka YouTube Channel (jong kawei ka lad pathai khubor) ka long thik kumba ong ba dei ma ngi kiba phah.
Ngi dei tang ka seng ki samla pule bad haba ngi kwah jingpynshai ngi wan beit ha ka por mynsngi.
"“Lada ki kynnoh ba dei ka ABVP kaba phah ïa ki runar ki dei ban ujor sha ki Pulit hynrei ym dei ban shu kren tang ha ki lad pathai khubor.
Ma ngi ruh ngi lah ban ai ujor sha ki Pulit.
Khot lang ïa ki dkhot ka AVBP bad ïa ki dkhot HYC ha Police Station bad sa peit ïa ki Mobile Phone mano ba telephone ïa kito ki runar ban wan ha skulbah," ka la ong.
Ka la ong ruh ba baroh ki briew ki tip bha ïa ka jinglong jingman ha skulbah NEHU ba ym dei tang ha kato ka sngi ba ki don ki briew kiba kah durkhmat bad rah tiar pynmynsaw hynrei wat ha kiwei kiwei ki sngi ruh ka ju jia.
“Tangba balei pat ha kato ka sngi ki (nongïalam ka NEHUSU) ai da ka kyrteng jong ka ABVP? Lada ki don eiei pyrshah ki dei ban ujor beit da ka ejahar bad ngi lei ngi long kiba la kloi ban leh ïa kata bad kim dei ki briew jong ngi," la bynrap ka Kong Sumer.
“Lada ki ong ba ka dei ka Secular University (ka skulbah bym ïadon bynta eiei bad kano kano ka niam) hynrei balei pat ki pynmih ba dei ka Hindu ngim shah.
Na kata ka daw, kito ki briew ki dei kiba sheptieng ïa ka niam Hindu.
Lada ki kwah ban pynïaid ïa ka skulbah jong ki ngin wad ïa ki briew jong ngi na ka skulbah ban weng noh bad kin pynïaid noh ma ki hi," ka la ong.
“Lada ki ong ba ym ïadon bynta eiei bad kano kano ka niam hynrei balei kim shah ïa kiwei pat ki seng ban pynlong prokram.
Ka ABVP ka dei beit thik tang ka seng ki samla pule.
Lada ki don jingwit ïa ki nonghikai Hindu bad ïa ki khynnah pule Hindu namarba kane kam dei ka NGO University hynrei ka dei ka Central University bad lada ki pharep kumta ïa ngi ki dei ban ujor da ka case," la ong shuh shuh ka Kong Sumer.
Nongpoh, Lber 25: U Working President ka UDP Ri-Bhoi u Bah Balajied Ranee u la ong ba hadien ka jingmih noh u Bah Donbok Khymdeit kum u President ka UDP ryngkat bad kiwei ki dkhot, kala mih ruh ka khubor hamsaia ba u Bah Mayral Born Syiem MLA ka Nongpoh ruh un leit pynïasoh NPP.
