Shillong, Jylliew 06: Ka jingïakren ïasuk ne formal peace talk ka sorkar jylla bad sorkar India bad ka HNLC kaba la buh por ban sdang noh ha ka taiew ba nyngkong mynta u bnai ka la kham slem noh khyndiat namar ka jingmih ka jingïakynad ha Manipur ha kaba ki ophisar ka Ministry of Home Affairs ki la bunkam noh ha katei ka ma, ïathuh u Myntri Rangbah ka jylla.
Haba kren sha ki lad pathai khubor u Myntri Rangbah ka jylla u Conrad u la ong, “kumba ngi tip baroh ïa kaei kaba la jia ha Manipur bad ki ophisar ka MHA kiba dei ban don bynta ha ka kam ïakren ïasuk bad ka HNLC ki la bunkam noh ha katei ka jingjia ha Manipur na kata ka daw ka por ba ngi la buh ba ka jingïakren ïasuk kaba dei ban sdang noh ha ka taiew kaba nyngkong mynta u Jylliew ka la kham slem noh hynrei na ka liang ka sorkar jylla ka ïai bteng ban ïa syllok bad ka MHA ha kaba ïadei bad kane," ong u Conrad.
U Myntri Rangbah u la ïathuh ba na ka liang ka sorkar pdeng ruh ka don ka jingthrang kaba shida ban sdang noh ka jingïakren bad ka HNLC ‘bad ngi kyrmen ba kane ka kam kan ïaid noh sha khmat ha kine ki khyndiat sngi ban wan,’ u la ong.
Shillong, Jylliew 06: Ka sorkar jylla ha ka sngi Ba-ar la la mynjur ban thaw ïa ka Search Committee ne ka komiti ban wad ïa ki riew shemphang ban long ki dkhot jong ka Expert Committee ba ka sorkar ka la thung na bynta ban pynbeit thymmai ne review ïa ka Reservation Policy.
Ha ka jingïakren bad ki lad pathai khubor hadien ba la kut ka jingïalang ka Kynhun Myntri, u Myntri Rangbah ka jylla u Conrad K Sangma u la ïathuh ba ka Kynhun Myntri ka la mynjur ban thaw ïa kane ka komiti kaba kyrpang ban wad ïa ki dkhot ka Expert Committee, ha kaba ïa kane ka komiti u Chief Secretary ka jylla u Bah DP Wahlang un long u khliehduh ka komiti bad yn don arngut ki dkhot ha kaba uwei un dei na ka tnat ki kam aiñ ka sorkar jylla bad uwei pat na ka tnat Personnel.
“Ngi la mynjur ïa kane ka komiti bad ngi la bthah ba kin pyndep kloi katba lah ban wad ïa ki riew shymphang ban long ki dkhot ka Expert Committe, bad ha ka jingïalang ngi la rai ba ha kane ka Expert Committee yn don san ngut ki dkhot kiban ïatai bad ban ai jingmut sha ka sorkar ha kaba ïadei bad ka jingpynkylla thymmai ïa ka Reservation Policy," u la ong.
Haba kylli la ha kane ka komiti yn thung dkhot ne em kiba na ka jylla, “ka shong beit ha kane ka komiti kaba ngi la thung ban wad mano ban long dkhot," la jubab u Myntri Rangbah.
Ha kawei pat ka liang, u Myntri Rangbah u la ïathuh ba ka kynhun Myntri ka la mynjur ruh ïa ka Office Memorandum kaba thymmai kaba ïadei bad ka Roster System.
“Ka jingkhot ban aplai kam bad ka jingpynrung kam thymmai ka ha ki tnat ba pher bapher jong ka sorkar jylla kan sdang noh ha kine ki shisngi arsngi ban wan tang shu lah ban pynbna thymmai ïa ka Roster System," u la ong.
“Ka long kaba eh ban batai bad kaba kyllaiñ ruh ban sngewthuh kumno ka Roster kan treikam hynrei ap shisngi arsngi kan sa mih ka notification bad phin sngewthuh kumno kan treikam," u la jubab haba kylli la kan treikam sha dien ne shakhmat.
“Ka jingpynkylla thymmai ka dei beit kat kum ka jingai jingmut kaba la tyrwa ha ka jingïalang jong ka komiti ba kynthup jong baroh ki seng saiñ pyrthei," u la bynrap.
Haba la kylli halor ka jingdawa ka VPP ban pynsahngeh shuwa ïa ka jingkhot aplai kam bad kumjuh ka jingpynrungkam katba ym pat lah ban pynbeit thymmai ïa ka Reservation Policy, u Myntri Rangbah u la ong ba ban shu pynsahngeh beit ïa ka jingpynrungkam thymmai ne recruitment kan ym lah long satia.
“Lada pynsahngeh kiba jynjar ki dei ki samla namar ka rta jong ki kan ïaid katba ka jingpynrungkam pat kan sahngeh bad ki lah ban kynjoh pynban sha ka rta ba kin ym lah shuh ban aplai kam sorkar namar ki la heh than ka rta,’ u la ong.
Shillong, Jylliew 07 : Ka Meghalaya State Olympic Association ha ryngkat bad ki nongkilan met jong ka pyrthei (Olympic Sports Community) kin rakhe ïa ka Olympic Day 2023 da kaba pynlong ïa ka 4th Edition Shillong 10K Run 2023 ha ka 24 tarik Jylliew 2023 naduh ka por 6:30 mynstep na JN Stadium Gate 1, Polo Ground, Shillong.
Ka lynti mareh kan sdang na JN Stadium Gate No.
1 – Polo Bazar –4th Furlong – B.
K.
Bajoria Junction – B.
K.
Bajoria – PGT College – Shillong Commerce College – Shillong College – Don Bosco Square –Laitumkhrah Police Point – Laitumkhrah Police Beat House – Fire Brigade – St Edmund’s School – Dhankheti – Malki Point – Barik Point – Civil Hospital –State Central Library – Meghalaya Secretariat – DC Office –Governor House –sha Wards Lake – CM Bungalow – Polo Tower – Polo Bazar bad kan kut ha JN Stadium Gate No.
1.
Ki khusnam nongjop ki long 1st Prize 7,000, 2nd Prize 5000, 3rd Prize 3,000 nangta ki consolation prize ba 4 haduh ba 8 mar 100 tyngka.
Kan don ruh ka khusnam na ka bynta ki nongïalehkai ba lah heh ka karta kiba pyndep ha ka Top Five (50+year).
Kiba kwah ban ïashim bynta kin hap ban thep kyrteng khlem da donkam jingsiewda kaba leit ha ka official website jong ka MSOA ka www.
meghalayaolympicassociation.
com/Olympic-day-run.
Ka rta ïashim bynta ka long kiba 18 snem shynrang bad kynthei.
Ka sngi khatduh ban thep kyrteng ka long ha ka 20 tarik Jylliew 2023 naduh ka por 5.
30 mynstep, ha ka 24 tarik Jylliew 2023 ka por sdang kan long ha ka por 6.
30 mynstep.
Ka jingtrei shtom ki bor pulit bad ka jingkloi ban ïasnoh kti lang jong ki paidbah nongshnong shnong, ka sei ïa ka khubor ka jingïoh ban kem ïa ki samla kiba ym tang ba ki la ngop ha kaban dih ïa u drok, hynrei ban kylla long pynban ki snar nongkhaii ia une uwei pat na ki jait jingdih uba shyrkhei bad bym lah ban tip haduh katno kan sa ktah jur pat ïa ka imlang ka sahlang hi salonsar.
Mynta lada shem ïa kynduh ïa ki briew lada dei ha ki ïing ba iap briew, ha ki dukan bam ne ha ki jaka ïatrei kam bad ki ïew ki hat, kum ki paidbah ki sngew shyrkhei lem ban ïoh sngew ne wat ban da ïohi syndon ba ki samla ki long kiba shlur, ki bym tieng ne riej naka bynta ban long kum ki nongdie, namar ba ka spah kamai kane shew shew ka jur bad shlei kynsan ha ka jingim ka jong ki.
Hangne da shisha hap ban pyrto ïa ka jinglah ban trei borbah ki bor pulit naduh ki pulit ka nongbah haduh ki pulit ba dei jong ka tnat custom ba don ha kane ka nongbah, hynrei ban lah shisha ban rat dyngkhong ïa u drok, donkam shisha ban ïoh ïa ka jingïatrei lang ruh nala ki paidbah nongshnong shnong bad kumjuh na ki dorbar shong.
Ka kyiad long katba ka long dang lah ban tehlakam ïaka, dang shem raiñ ruh ban die pathar ïaka namar ka rukom ban rah ban rong ïa ka, kham jwat bha ban lah ban burieh, haba dih ruh,ym da nud than eh ban dih bun, namar tieng ïoh sieng ïewbih ka jingsma bad ba kloi ruh ka jingshah samtawi bym lah ban tip briew shuh shipor, pynban u drok, tang shi tyndong tin (golden), ka la khring ïa ki samla ban kylla long ki nongdie ïa u, namar suk ban burieh ne ban rah ha la ka jong ka met, kaba pynsuk ruh wat ïa ki samla nongthied.
Kaei kein kadaw kaba kloi ban pynngop ïa kiba bun ki khun samla ban kdat sha ka jingim kylla men dih drok, mano ba wan ban bet pat ïa kum une u jait symbai, uba wei shisien ba la ngat, la eh ban pynduh ïa ka jingmlien ban dih ïa u, nangno keiñ ka hajar ynnai ïakren ia ka spah, kaba ki khun samla ki ïoh naka bynta ba kin thied ïa u, kine ki long ki jingkylli kaba kum ki kmie ki kpa kin hap ban shong pyrkhat sani bha.
Hynrei sngew pap ban tei pop ïala ka kmie u kpa ba lah ba ïai ba bsa ba btiah ïa la ki khun, namar ha ka jingïeit thep mynsiem palat ïala ki jong ki khun, klet te ban tehlakam pat ïa kata ka jingieit, hynrei khlem da pyrkhat bad khlem da puson aimon beit ïala ki khun, ka pisa ruh shew shew ai beit katba ki pan, ym juh buh jingkheiñ ne ym juh kylli ruh balei ba ki donkam palat pud ïa ka pisa, haba la dep lypa ban pynbiang nadong shadong.
Shuh shuh ha ka jingim ïa beh naka bynta ban kamai ban kajih, ki khun samla, kim ïoh shuh ïa ka lad ban shong ban sah ryngkat bun bun ka por bad la ka kmie u kpa, mynstep la shu bunkam ka khreh ka khrum ban her sha laki kam ki jam, katba ki khun pat ym don por shuh ban kylli ban pyrthew ne ban buddien aiu ki khun ki im, ki long ki man, la ki don ma ka jingkylla haka rukom im ka iaid ka ieng ka bam ka dih, ka thiah ka dem ka kup ka sem ba manla ka sngi ka jong ki.
Dei namar ba la shu ïa beh palat ïa ka jingim ban kamai ïaka spah, ki khun ki shu kylla long tang kum ki khun ba khlem sneng, bym don ba ïa syllok shuh bad ki, hangne keiñ ki samla kiba bun, ki shah pynngop shah pynbiej hala ki paralok, katno tam lei lei haba don ka tyngka ha ka kti, kilok kine kyrhai, ki kloi ba kin tan lem bad ïa ki sha ka shrip ban ngam jyllop ha u drok.
Hynrei kaba kham I shyrkhei lei lei hangne ka long ba ka jingïoh ban kem ïa ki khun samla, kiba kylla long kum ki nongkhaii bad die ïa u, ka daw baroh ka long ba ha ka juk hiran ka kam ka duk, ka bor pyrkhat kaba dang lui lui ki khun samla, ki shoh samtawi pat ki khmat bad ki jawdud pat ha ka mynsiem haba ki shem bad iohi ia ka lut stem ia ka lut pink jong ka tyngka, kaba tang shi tyndong u drok, shi miet ïa shai, lah ban pynïoh lut ia ka rongphong jong ka pyrthei.
Haba la sdang lei lei ban ïoh bha, sdang ruh ban ïoh ban mad ïa ka jingim kaba pahuh kaba pahai, ka jingim kaba khlem da pyrkhat sani bha sngew shisha ba ka pyrthei dei ka paradise, namar ki lok na kadiang bad na kamon, kine hai hai ki ïa boi la kum ba boi u ngap ïa u syntiew, ban ioh ban ia kjit lem ia ki umba bang bad kiba thiang.
Kumta, donkam bha nangne shakhmat ïa ka kmie u kpa, ïa ka iingkasem ka shomng ka thaw ban buddien bha ïa ka ïaid ka ïeng ki khun samla, ha kaba wei haba sdang ban lap ne ban shem ia kino ma kino ki kam ba phyla, mardor donkam ban ïa syllok ïaki, ne ban wad ïa ki daw, balei ba shu san kylla ba kylla ka dur khmat, naei ba shu shlei kynsan ka ïoh spah ïoh phew, bad ka rukom im ruh ka da I long kaba I phyla, lymda long lem kiba kloi bania peitngor, ym tip sa katno ngut ki samla kiba la shah pynngop, ha ka dih drok sa katno ki la shah pynngop ha kaban kylla long ki nongkhaii ïa u.
Mawkyrwat, Jylliew 07: Ka ophis jong ka District Legal Service Authority (DLSA), South West Khasi Hills District ryngkat ka jingïatreilang bad ka ophis u Divisional Forest Officer, Social Forestry & Territorial Division, West & South West Khasi Hills mynta ka sngi ki la rakhe ïa ka sngi burom ïa ka mei mariang ne ka World Environment Day halor ka phang, “Beat Plastic Pollution", ba la pynlong hapoh ka Conference Hall jong ka District & Session Judge, Mawkyrwat.
Kiba la wan ïashimbynta ha kane ka jingrakhe ki long naduh ki nongtrei jong ka District Court & Session Judge, Mawkyrwat, ki nongtrei napoh ka Forest Department, Mawkyrwat Division naduh u bah M.
J.
Kharbuddon, MFS, Assistant Conservator of Forests, Mawkyrwat bad kumjuh ruh na ka liang jong ki Syiem ha kaba la wan ban mih khmat da u Pa’iem Nangtei S.
Syiemiong uba dei u Syiem jong ka Hima Langrin.
Haba kren mait phang halor kane ka jingrakhe bad ïa ka phang pdeng, ka kong D.
Sohtun, Chief Judicial Magistrate (CJM)-cum-Secretary District Legal Service Authority (DLSA), South West Khasi Hills District pashad ïa ki katto katne ki mat jingdonkam ba kum ki paidbah kin hap ban pynduna ïa ka jingpyn donkam ïa ki plastik namar ki plastik ha kine ki sngi ki la nang kharoi katba shaba phai kata ha ki lynti ki synkien, ki rud ki kiar bad ki jaka ïew ruh.
Namarkata, ka la ai jingmut ba lada kwah ban pynduna ïa ka jingpyndonkam ïa ka plastik, ka la ai nuksa ba haba leit ban thied jingthied sha ïew kum ki briew ki dei ban rah hi noh da ka pla la jong ym shuh ban da pan da ki plastik ban song ïa ki tiar ba ki ki thied.
“Watla ka la don ka jingkhang ne jingmana na ka sorkar ha kaba ïa dei bad ka jingpyndonkam ïa ki plastik, hynrei haduh mynta ym pat lah ban leh ei ei", ong ka kong Sohtun, kumta ka dei ka kamram jong ngi iwei pa iwei ba kin long kiba phikir ne kiba lah ban tehlakam ïa ka jingpyndonkam ïa ki plastik khnang ban lait na ki jingpynjaboh ïa ka mei mariang bad ïa ki sawdong ki sawkun.
Ha kajuh ka por la pynkynmaw ruh ïa ki katto katne ki Article hapoh jong ka Ri India kiba la buh ïa ki katto katne ki mat halor kumno ban ai jingïada bad jingsumar ïa ka mei mariang.
U Dr.
G.
H.
Chyrmang, MFS, Divisional Forest Officer, Social Forestry & Territorial Division, West & South West Khasi Hills District ha ka jingkren jong u, u la pashad ïa ki bynta kiba don ha ka Meghalaya Forest Regulation (Application & Amendment) Act, 1973, Meghalaya Act 9 jong ka 1973 bad kumjuh ïa ka Meghalaya Forest Regulation (Amendment Act) 2021 ba ki paidbah ki dei ban tip bad ruh ïa ki katto katne ki Section kiba don ki aiñ ban kem ryngkat ka jingdaiñ kuna ïa ki briew kiba pynjot dusmon ïa ki sawdong sawkun ne wat kiba pynïap dusmon ïa ki jingthaw ba im khlem da leh katkum ki jingdonkam jong ki.
Shuh shuh u la ban ba ka sorkar jylla ka la pyntip lyngba ka Official Gazette ha kaba ka la pynkup bor ia u Forest Officer ban shim kum ka bai buria bad kiwei kiwei bad ban pyllait noh ia kano kano ka mar lkaba shah bat ne shah knieh lada ki la dep ban siew ia ka bai buria lada don kino kino ki jingujor pyrshah iano iano kiba pynkhein ia ki ain khlaw lait noh tang kito ki kam sniew (kam tuh/kamthiem) kiba la pynthikna kat kum ka section 62 lane section 63.
Hadien ka jingïalang, la pynbud da ka jingïathung ha phyllaw jong ka ophis District & Session Judge, South West Khasi Hills District, Mawkyrwat ha kaba la ïashimbynta lang da baroh kiba la wan ha ka jingïalang.
Ïa ka jingïalang bad ka jingkren khublei la ai da ka kong D.
Sohtun, Chief Judicial Magistrate (CJM)-cum-Secretary District Legal Service Authority (DLSA), South West Khasi Hills District.
Mawkyrwat, Jylliew 07: Ka Reserve Bank of India (RBI) Shillong mynta ka sngi ka la pynlong ïa ka District Level Quiz halor “Ka jingkyrduh Pisa 2023" na ka bynta ki skul sorkar ha kaba la pynlong ha ka Auditorium Hall jong ka Maharam Higher Secondary School, Mawkyrwat ha ka jingïadonlang ka kong S.
Kharsahnoh, District School Education Officer, South West Khasi Hills District, Mawkyrwat.
Ïa kane ka jingïakop kaba la pynlong da ka jingthmu ban pynkup bor ïa ki khynnah skul bad ïa ki briew jong ka dong ka thaiñ ha ka ban pynsaphriang ïa ka rukom pyndonkam ïa ka pisa ha kaba la ïa shimbynta da kumba 6 tylli ki skul sorkar kiba don ha ka distrik ha kaba uba jop un ïoh ban ïakhun ha ka State level bad lada u jop nangne u lah ban poi sha ka Regional bad wat haduh ka National Level.
Ïa kane ka jingïakop-kyntip la pynïaid da ka Sharmistha, Manager jong ka Reserve Bank of India bad u Abhijit, Assistant Manager hong ka RBI, Shillong.
U Donbok Pariong u khynnah Class VIII jong ka Mawsaw Government Upper Primary School uba la ïoh 35 poiñ u la ïoh ïa ka nam nongjop bad un sa leit mihkhmat ïa ka distrik ha ka State Level.
U nongjop u la ïoh ban khur ïa ka khusnam ryngkat ka song pisa kaba 10/- hajar tyngka.
Nongstoiñ, Jylliew 07: Ka jaka rep kba ba heh tam ha ka Jylla ka don ha Madan Umyiap West Khasi Hills, namar ka dei ka pyntha rep kba kaba jrong bad ba heh tam.
Katei ka pyntha rep ka dei kaba sei soh bha bad kaba long ka pliang ja jong palat phew tylli ki shnong kiba don ha ka thain West Khasi Hills.
Natduh jong katei ka pyntha rep kba, ki don ar tylli ki wahduid bad kita ki long ka Phodspung bad ka wah Jeidohkroh, kiba ïakynduh lang bad pynlong ïa katei ka wah ba kan tuid namar pdeng jong katei ka pyntha bad ïakynduh pat bad ka wah Umnamlang ha shuwa ban ïakynduh bad ka wah Kynshi.
Wat la katei ka pyntha rep ka long kaba jrong bad kaba ïar, hynrei ki paidbah nongrep ki donkam shibun ki jingïarap na ka sorkar kum ka jingpynbha ïa ki nur um khnang ba baroh ki jaka rep, kin ïoh ïa ka um kaba biang.
Hynrei ha ka jing jurip jong u nongthoh khubor la lap ba ki don ki nur um na baroh ar liang katei ka pyntha rep, hynrei imat la shna ïa ki naduh laiphew ne sawphew snem mynshuwa, namar ki jaka ba la shna da ka dewbilat ki sah satang ka shynrong, ka um pat ka la ngam noh shapoh khyndew.
Ha katei ka pyntha rep la lap ruh ba ki nongrep ki trei shitom haduh katta katta ym tang ha kaba thung ïa u kba, hynrei naduh u riew hadem, ki jhur ki jhep u phan bad bun kiwei kiwei ki jait jingthung.
Ka kong A.
Wahlang kawei na ki nongrep na ka shnong Mawthawir ka la ïathuh ba hadien ba la dep ot ïa u kba, ki sdang ban puh biang ïa ka lyngkha ban thung ïa ki jhur kum u kajor, motor, sohlakum, bit, kubi, tyrso bad bun jait ki jhur ha kaba ki lyngkha kba jong ki, ki jyrngam sah baroh saw aïom.
Haba kylli pat shano ka pynïaid ïew ïa ki mar rep, ka la ïathuh ba ïa u kajor ki ju shalan sha Shillong bad ha ka por ba la khlong ïa u kajor lada u bha arsien shi taïew ki ju leit buh sa Shillong da kaba kit lang ruh ïa kiwei kiwei ki jait jhur da ka Mahindra Pickup.
Katei ka longkmie ka la ong ruh ba ki don shibun ki jingeh ha ka kam rep.
Ka daw ka long namar ka jingduna um ban pyntuid sha ki jaka rep ha ka por ba ki jhur ki dang sdang ban khie lung.
Ka la ong ruh ba lada ka nur um kaba la shna naduh ka dam ba la tei da ka Irrigation Department ha wah Jeidohkroh ka dei kaba bha, ka um kam duna namar ba haduh katei ka nur um ka ïaid lyngba na rud kate jaka rep jong ki.
Kumta, kaei kaba donkam ka long ia ka tnad kaba peit ia ka rep ka riang ba kan phai khmat sha kane ka pyntha rep kba, namar ka dei ka pliang ja jong kiba bun bah ki longïing bad lehse lyngba ki lad jingiarap na ka sorkar, kan kyntiew shuh shuh ia ka kam rep bad ia ka ioh ka kot jong ki.
Nongstoiñ, Jylliew 07: Ha ki phew snem ba la leit noh ka West Khasi Hills ka dei ka District kaba la bna nam ha ka jingdon jong ki khlaw ki btap, ki mrad ki mreng ki sim ki doh, ki kynbat dawai ba laiphew jait.
Hynrei katba nang mih ki sngi, ki khlaw ki la nang lut, ki mrad ki mreng ki la nang duh jait, ki sim ki doh ki la nang sakma, ki kynbat dawai ki la nang jah rngai namar ka jingbym kheiñ kor jong ki nongshong shnong kata naduh ki trai jaka haduh ki bym dei trai jaka ruh.
Ha kaba ïa dei bad kane u bah P.
Nongsiej uwei na ki riew rangbah na West Khasi Hills haba ïakren bad u nongthoh khubor, u la ong ba ka long kaba eh haduh katta katta ban pynsngewthuh ïa ki nongshong shnong ba kin kiar na ka jingpom pathar ïa ki khlaw ki btap, namar ka dei ka jaka jong ki kumta ki leh katba mon.
U la ong ruh ba ki don wat kiba jubab ba lada ngin sangeh ban pom ïa ki khlaw da ei ngin bsa ïa ki khun ki kti.
U la ong ba ka jingpom pathar ïa ki khlaw ka don bun jait kum ka jingpom shyrti lane shift cultivation kumba ju leh ha ki thaiñ Lyngngam, ka jingpom dieng supply bad ka jingthang rnga.
Ki la ong ruh ba ka jingpom shyrti bad pom dieng supply kam da ktah than haduh katta katta, namar tang hadien katto katne snem ka la ong khlaw biang.
Hynrei ha kine ki snem pat shisien ba la pom dieng supply ki pynkhyllem naphang bad dieng rit bad dieng heh, namar ïa ki bym pat long ban supply ki thang rnga noh ryngkat bad ki tnad jong ki dieng kiba la long ban supply.
Ki la ong ruh ba dei na kata ka daw ba ki trai khlaw kim kheiñ kor shuh ïa ka mariang namar ka lada die ïa ki khlaw ka pisa ka lah bun bha.
U la ong ruh ba don napdeng ki nongshong shnong kiba dei ki briew kiba don ba em, hynrei na ka daw jong ka jingrhah spah kim pyrkhat satia ba lada die noh ïa ki khlaw, kumta ka jingma ka ap namar ki wah kin nang rit ka jingshit kan nangkiew man la u snem.
Kumta ka sorkar lyngba ki nongmihkhmat paidbah ki la dei ban kyndit bynriew ban thaw ki aiñ kiba pyrkhing bha ban khanglad ïa ka jingpynsynlen ïa ki khlaw.
Nongstoiñ, Jylliew 07: U bah B.
Marngar uwei na ki kontraktor ba paw bha ha ki thaiñ Nongstoiñ u la ong ba ha ki snem kiba mynshuwa, ka kam kontraktor ka dei ka kam kaba myntoi bha ïa uwei pa uwei u briew u ba la register kontrak ha ki ophis sorkar kum ha PWD, PHE, Water resources bad kiwei kiwei ki tnad trei kam jong ka sorkar.
U la ong ba ha ki por ba mynshuwa haba ka sorkar ka khot tender ban shna ïa ki ophis, ki jaka sah jong ki nongtrei bad kiwei kiwei, ki kontraktor ki ïoh jingtrei ha la ki jong ki jong ki bynta kum ka nuksa haba shna ïa ki ophis sorkar ban tih ïa ka nongrim jong ka ophis u kontrak u dei da uwei, u ba shna ïa ka ophis da uwei.
Ha PHE u kontrak u ba ïoh ban trei ïa ki top um da uwei, ïa ki pipe heh da uwei, ïa ki pipe rit da uwei nangta ïa ki surok lada ka surok ka jrong san kilomitar da ki spah ngut ki kontraktor ki ïoh jingtrei, uwei ar phew mitar, uwei lai phew mitar, uwei san phew mitar bad kumta ter ter.
Hynrei, u bah Marngar u la ong ruh ba naduh u snem 2016-17 ki kontraktor ha West Khasi Hills ki la nang ring swai bad ring sdot katba nang mih ki sngi, khamtam kito ki class III, class II kontraktor bad wat ki class I kontraktor ruh kiba dang im ja na katei ka kam kidei satang katto katne ngut.
Halor katei ka phang u bah Marngar u la ong ba ha kine ki snem ïa ki surok lada ki jngai katno katno ruh la pyntrei tang da uwei u briew lane da ki Kompeni.
Nalor kata u la ong ba na ka bynta ban pynbha bad siang rong ïa baroh ki surok kiba rim ruh, la shimti da ka sorkar pdeng ban pyntrei da ka Pradhan Matri Gramsadak Yojana.
U kontraktor u ba pyntrei u dei tang uwei hynrei ki kontraktor barit baria pat ki hap ban shu shong thapngap bad ki shu peit kai.
U bah Marngar u la ong ruh ba kine ki sngi ki la dei shisha ki sngi kiba eh bad kiba jynjar bha, namar lada leit pule ruh ynda la pyndep ki samla ki shu shongkai khlem kam khlem jam lada ym leit pule ruh ym sngew dei.
Nalor kata ka kamai kajih, ka ïew ka hat ka la hiar shaba palat bad haba peit thuh ïa ka jinglong jingman ha ka synshar khaddar, ka imlang sahlang bad ka khaïi ka pateng, kiba heh ki la nang heh, kiba rit, ki la nang rit, kiba riew spah ki la nang riew spah, kiba duk ki la nang duk bad duk ksew haduh ba wat tang u khaw ban shet ha ïing ruh ki la shitom ban ïoh.
U la ong ruh ba u ju ïohsngew ba ki don ki briew kiba ong ba naduh ba ka NPP ka la bat ïa ka sorkar ha ka jylla, ka ïoh ka kot bad ka kamai kajih ka la kiew bha.
Hynrei ha ka jingpeit pyrman jong u kum u nongtreikam la jong (business man) kam shym la long satia kumta.
U la ong ruh ba lada phai ha u snem ba la dep ha ka jingïalam jong ka sorkar MDA I ka long kaba shisha, namar ba ki briew jong ki high level ki dang ïoh ban kit dewïong beaiñ man la ka sngi katba ki mon.
Hynrei ha kane ka sien kaba ar ba ka MDA II ka synshar ha ka jylla te imat ki high level ki la hap ban shu sngap jar namar ka jingkhlaiñ ka liang pyrshah.
Khliehriat jylliew 7: Watla ka la don ka jingpyrshah, hynrei kumba la dep pynbna ia ka jingpyntreikam ia ka ‘ubiAttendance’ App, na ka bynta ki nonghikai skul, kane mynta ka la treikam ha East Jaiñtia Hills District, kane ka App ka long ban bud dien ia ka jingpoi biang por ki nonghikai sha ki skul bad kumjuh ruh ka por ba ki mih na skul.
Ha kaba iadei bad kane ka App, u Deputy Commissioner ka East Jaintia Hills District, u Abhilash Banarwal, IAS, u la dep pyllait paidbah myn ha ka 2 tarik mynta u bnai, ha ka jingialang ba la pynlong ha Conference Hall ha ophis u Deputy Commissioner ha kaba la ia don ryngkat lang ruh ki u Myntri ka sorkar jylla, u bah Kyrmen Shylla, ki Waheh Shnong bad ki heh sorkar.
Na ka liang u Mawphor, haba pyrshang ban budien halor kane, la lap ba kane ka la wanrah ia ka jingseisoh ha ka shnong Mualhoi, kaba don ha ka thaiñ Saipung, na ka liang u Waheh Shnong Mualhoi, u bah Dinga Ngaite u la ong ba naduh ba pyndonkam ia kane ka App, ka la pher shibun, ki nonghikai ki la wan tista sha ki skul kiba don ha ka thaiñ Saipung bad ong ba kane ka long kaba bha bad um don kano kano ka jingpyrshah halor kane ka jingpyndonkam ia kane ka ubiAttendance App, la ong ruh ba la ioh ban shim dur ia ki nonghikai naduh ha ka por mynstep ha ka por shwa ban sdang skul bad ba mih na skul, ka jingwan ki nonghikai sha ki skul ka la pher haba ianujor bad mynshwa ha ka por ba ym pat pyndonkam ia kane ka App.
Na ka liang u Waheh Shnong Ladrymbai Dongwah, u bah Deibor Suchiang, u Secretary shnong, u bah John Pala lem bad Ki dkhot shnong Ladrymbai Dongwah, u bah Kumar Lyngdoh bad u bah Hillson Amrynsong, kine ruh ki la pynpaw ia la ki jingsngew jong ki ha kaba iadei bad katei ka App Application “ Nga lap ba kane ka synjam ba la shim da u Deputy Commisisoner ka long kaba bha, ka donkam ban nang pynbha shuh shuh, lada lah ban pyndonkam ia kane ka app kan long ka jingmyntoi ia ki khun ki kti jong ngi kiba pule ha ki skul bapher bapher, khamtam kito ki skul kiba don sha ki nongkyndong nga khmih lynti ba kane ka app kan wanrah ia ka jingkylla ba ki khynnah kin ioh jingmyntoi bad ruh ba ki nonghikai ruh khamtam ha ki shnong nongkyndong kin shim khia ia la ka kam ba ki la shimti" ong u bah Deibor Suchiang, ha kajuh ka por, u la kyrpad ruh ia u Deputy Commissioner ba un shimkhia ruh ban pynbiang ia ki skul bad ki jingdonkam ki nonghikai khnang ba ki nonghikai ruh kin sngewtynnad (interest) ban hikai ban pyndep ia la ka kamram jong ki “Nga la ju iohi ha ki skul kiba don ha ki shnong kyndong kiba jngai na ka Head Quarter ba ki don bun ki skul kiba dang duna shibun ha ka jingdon ki iing skul kiba bit ba biang (Schoo; Building) kiba dang donkam ban maramot bha, don ki iing skul kiba jaw um slap ruh ha ka por slap, ha kaba ki khynnah kim long ban shong ha ki kamra skul jong ki, kumta don ki por ba hap ban pynpep ia ka jingpynlong skul, te shuwa ban iaid sha khmat ban pynurlong ia kane ka jingthmu ba bha dei ban pynbiang lut iaki jingdonkam ki nonghikai, ba ka tulop dei ban ai ha ka por ba biang ba kan nym ktah ia ki nonghikai, nga sngewthuh ba ki nonghikai ki dei ki kmie ba ar, kumta nga kyrpad ia ki bor district ban sngewbha ban iarap lem bad nga kyrpad ruh ia ki nonghikai ba kin nyn sngewthuh bakla ia kane ka app, kane kam mut ia kito ki nonghikai kiba wan tista bad kiba trei hok ia ka kam, hynrei dei na ka bynta jong ki katto katne ki nonghikai ki bym ju pyndep hok ia ka kamram jong ki te ngeit ba lyngba kane ka app kin sa trei hok ia la ka kam"Na ka liang u Secretary Shnong Ladrymbai Dongwah, u bah John Pala, u la pynpaw ka jingsngew nguh ia u Deputy Commissioner halor kane ka jingpyntreikam ia kane ka ubiAttendance App hapoh ka district, hynrei ha kajuh ka por u la buh ka jingkylli ba yn leh kumno pat lada ki nonghikai ki pang ki shitom, te halor kane u la kyrpad ia u Deputy Commissioner ba un sngewbha ban wad ki lad ki lynti ba kan nym wanrah jingeh than ia ki nonghikai kiba ngat ha ka pang ka shitom.
U bah Pala, u la pynshai ruh ba kane ka App lah ruh ban leh da ka Offline kam da donkam eh ban leh Online.
Kawei ruh kaba u bah John Pala, u la kyrpad ka long ba ha East Jaiñtia Hills donkam ruh ban don ki iing skul kiba biang ha shwa ban pyndonkam ia kane ka app hapoh ka district.
U Head Master jong ka Khliehriat Presbyterian Upper Primary School, u bah Moonlight Bareh, u la ong “ Haba pyntreikam ia kane ka app, mynta ka jingkylli ka mih, ba balei tang ha East Jaiñtia Hills District pyndonkam ia kane ka app? ha Meghalaya don 12 tylli ki distrit, te la dei ban pyndonkam lang ha baroh ki district, hooid kane ka app kam dei kaba sniew, ka dei kaba bha, ka ban kyntiew ia ka pule, dangle hapoh ka district, hynrei kaei kaba nga sngew shon ka dei ba ha EJHD ban pyndonkam ia kane ka app ka long kaba eh, namar don ki jaka ba kim ioh tang ka mobile network ruh, kum ha ka thaiñ Saipung, ki shnong ha ki thaiñ khappud, kum ka Huroi, Hingaria ki bym ioh net work, haba kumta ki nonghkai ki bym lah ban phah ia ki attendance jong ki, yn leh kumno ia ki?, nga sngew ba na ka liang ka sorkar ka dei ban da bishar bniah shwa ia kane, lada ka sorkar ka don kum kane ka jingthmu ka la dei ban pynbiang shwa ia ka network kaba paka"Kumjuh ruh na ka liang ki nonghikai jong ka Little Flower, ka kong Dayamonlang Rymbai, ka kong Enavchal Dopri bad ka kong Toda Sukhlain, ki la pynpaw ka jingsngew klumar jingmut ha kaba iadei bad kane ka jingpyntreikam ia kane ka ubiAttendance App bad ka Google Map Camera, namar ba ia kane ka shu pyntreikam khlem ka jingai jinghikai kaba biang, ha kajuh ka por ki la ong ruh ba kim sngew iahap satia ia kane ka jingpyntreikam ia kane ka app namar haba pyntreikam ka dei ban long solonsar ia baroh ki skul hapoh ka jylla baroh kawei, ki la pynpaw ruh ka jingsngew lyngngoh ba balei ia kane ka app la pyntreikam tang ha East Jaiñtia Hills District.
Kum ban shu phai dien biang, ha ka jingialang ba la pynlong myn ha ka 2 tarik mynta u bnai, na ka liang u Bah Kyrmen Shylla, u la kyntu ïa ki nonghikai ba kin ai ka jingiatreilang ryngkat bad ki bor pyniaid district lyngba kane ka ‘Teachers Attendance Monitoring app.
’ khnang ban pynioh ïa ka hok jong ki khynnah hapoh ka district, ki nonghikai ki dei ban pyni ïa ka jinglong beit bad jinglong ryntih, ne discipline bad ruh ban hikai ïa ki khynnah ba kin long kiba long ryntih (discipline) “Nga ngeit ba kane ka app kan pynioh jingmyntoi shibun ïa ki khynnah skul khnang ba kin ym duh nong lyngba ka jingbym don ki nonghikai ki bym shim la ioh jingbit ban pep," ong shuh shuh u Myntri.
Kham ha shwa, ha kane ka prokram u S.
D.
O Sadar, East Jaintia Hills District, u A.
K Singh, IAS u la pyni ha kaba iadei bad ka rukom pyntreikam ïa kane ka app lyngba ka video conferencing, u la pyntip ha ka jingialang ba ka ‘Teacher Attendance Monitoring app’ ba la pynbit pynbiang da ka UBI tech solutionkan bad kan bishar bniah halor ki jingtreikam jong ki nonghikai jong ki skul sorkar bapher bapher hapoh ka district.
Nalor kata u la kdew ruh halor ki rukom treikam jong kane ka app kaba don ïa kor ki bor kiba pynithuh ïa ki durkhmat kaba lah ban pynthikna haduh 70 percent ban ithuh ïa ki briew bad ka ban rejistar ïa ka ne u nonghikai wat lada ym don ka internet connection, bad kane ka plie lad ruh ha kaba ïadei bad ka jingwan skul ne attendance wat na ka bynta kito kiba trei shabar ne field workers lyngba ka jingpyndait ïa ki GPS ha ki jaka treikam kiba don marjan.
“Lyngba kane ka app ngin ioh ïa ka kaiphot kaba biang jong iwei pa iwei ki nonghikai skul hapoh ki cluster level, village level bad ha ka district level lada ka skul kan hiar ha ka jingpule ngin lah ban bishar bniah lyngba ka jingwan jong ki nonghikai sha ki slul ki jong ki," ong u S.
D.
O Sadar, East Jaiñtia Hills District.
Jowai, Jylliew 07: Ka Sengkhihlang kan pynlong ïa ka Dorbar ïa phylliew jingmut ha ka 17/06/2023 ha Banium Esat Khasi Hills District, ha ka ïing trei kam ka Sengbah ki Nongshat Nongkhein, ha ka por 11 baje shiteng mynstep.
Kumta ka Sengkhihlang ka kyrpad ïa ki President/Secretary jong ki tnad Sengkhasi bad Seiñ Raij bapher hapoh ka bri u Hynñiew Trep Hynñiew skum ban ïa wan sha katei ka Dorbar bad lada ki President/Secretary jong ki tnad Seng Khasi Seiñ Raij kim ïoh ban ïa wan kin sngewbha phah ar ngut na ka tnad Seng ban wan mihkhmat na ka bynta ka tnad Seng Khasi ne Seiñ Raij jong ki.
La ïathuh ha kane ka Dorbar yn ïoh ban ïa phylliew jingmut bad ïatai ïa ki ba bun ki mat kiba ïa dei bad ka imlang ka sahlang na ka bynta ki khun ki ksiew u 7 Trep 7 Skum ki ba ïai bat ïai ksoh ïa ka ngeit tynrai kumba la buh la tang da ki Longshwa Manshwa.
Na ka bynta ka lad ban rung sha kane ka jaka ban long ka Dorbar ïa pylliew jingmut ka Sengkhihlang ka dei na pyrsha ka Pomlum PHC ha Surok bah Shillong –Nongstoin, ka jing jngai kumba 1 km.
Kane ka long katkum ka jing pyllait khubor u Rgh.
S.
Sari Publicity Secretary Sengkhihlang.
Nongpoh, Jylliew 07: U Dr C Lyngdoh ba ju khot ieid kum u Dr Bom u haka jingïalang kabala long ha Umsning u la kren shai ba baroh ki kam haka District Level kiba lait ha Ri-Bhoi ki dei beit ban ioh ki nong Bhoi 80%, katkum ka Office Memorandum No.
PR (AR) 25/2022 Part 3 Dated 10/5/2022, Clause F kaba la kren shai ba ki kam kiba lait haka District, 80% lada ym don Garo ba wan thep ka dei ban long naka bynta ki samla kiba sah ha kato ka district, kaba mut ki ki kam kiba lait ha Ri-bhoi District dei ban ioh kiba shong ba sah ha Ri-Bhoi.
U la ong ruh mynta ka kynti ngam banse nga hap ban kren, namar baroh shi kkata bun ki kam ba lait ha Ri-Bhoi ki ioh kiba na kiwei ki District, kiwei ki paralok na kiwei ki district kin sa ong ba u Dr.
Bom u wanrah ka jingsngewpher jaitbynriew hynrei kam dei kumta, namar ka Office Memorandum ka kren shai kumta bad kum u MLA un sa lum ruh da ka jingïalang naduh ki Rangbah Shnong bad ki sengbhalang halor katei ka bynta ban dawa ban don ki screening naduh ka por ba thep ïaki application.
U la ong ruh baroh shi katta ngim ju kren pyrshah ïa kino kino ki samla thepkam kiba wan na kiwei ki district ban wad kam ha Ri-bhoi, hynrei ka Office Memorandum kala kren shai ba ki kam ba lait haki district dei ban ai ïa kito kiba shong ba sah haka district, bad kyntu ruh ïaki paralok na Ri-Bhoi ba ki dei ban leh eiei halor kane ban dawa ïaka jong ka hok, ym da kaba pyn huri hura hynrei ban dawa ïaka hok ki don shibun ki lad ki lynti, bad ban ïakynduh ruh ïa u DC ban peit bha naduh ka por ba thep application laka long online ne offline.
Shillong, Jylliew: Ka Synjuk ki Kynthei Katholik Shillong Archdiocese Zone I ryngkat ka jingïatreilang bad ka St.
Gabriel Hr.
Sec.
School, 3 mer Upp Shillong bad ka St.
Gabriel Outreach ka la pynlong ka jingrakhe ïa ka sngi pynneh pynsah ïa ka “Mei Mariang" ha ka 5 tarik mynta u bnai ha phyllaw ka ïingmane ka St.
Paul Parish upper Shillong hapoh ka jingpeit jingkhmih bad ka jingpynïaid jong I Fr.
Tobias K.
Ngapkynta, iba long ruh i Parish Priest bad Secretary jong ka St.
Gabriel Outreach.
ïa kane ka sngi la pyniphuh iphieng da ka jingrwai bad jingshad na ki khynnah skul ha kaba ïadei bad ka phang pdeng jong kane ka sngi ha ka jingdonlang ka Block Development Officer, Mylliem C & RD Block, Ka Saloni Verma, IAS kum ka kongsan.
Haba kren kum ka kongsan ka Saloni Verma ka la ïaroh shibun ïa ka Seng Kynthei Katholik, ka skul bad ka St.
Gabriel outreach kaba shim ïa kane ka bynta ryngkat lang bad baroh shityllup ka pyrthei ban rakhe ïa kane ka sngi, bad ka kyrpad ïa baroh ban shimkhia ban ïada ïa ka mariang ym tang ha kane ka sngi hynrei ha man la sngi da kaba pynlong ïa ka jaka sawdong jong ngi kaba khuid bad kaba jynrgngam.
Kiba kren ha kane ka sngi kynthup ïa I Bah Daniel Thangkhiew, OSD, sha u Myntri Rangbah ka jylla, Bah John Jarain, Vice Principal St.
Gabriel Hr.
Sec.
School, Bah R.
S.
Nongbri, Asst.
Director MSME, GoI, Ph.
Tobias K.
ngapkynta, Kong Jris Sunn, President, Synjuk ki Kynthei Katholik Shillong Archdiocese Zone I, Bah Albinus Nongkynrih, Asst.
Manager cum ERP i/c EFC, Mawryngkneng C & RD Block bad kiwei kiwei.
ïa kane ka prokram la pynïaid da I Kong Magareth Kharsohnoh, Secretary Seng Kynthei Katholik Shillong Archdiocese Zone I.
Kiwei pat kiba donlang ki kynthup ïa IPh.
Genesimus Nongneng, Asst.
Parish Priest St.
Paul Parish, Sr.
Hazel Rymbai, Principal St Gabriel Hr.
Sec.
School, Bah Wanjop Laloo, Director ka St.
Gabriel outreach, Kong K.
Marbaniang, Rtd Jt Director, ka tnat ka Social Welfare, ka Sorkar jylla iba bat ruh kum I President jong ka Seng Kynthei Shillong Archdiocese Zone I, Bah Mitchell Kharmalki, Secretary PPC, Bah Vincent Kharmalki, Chairman jong ka 3 mer Sub- District, ki nonghikai, ki longkmie ki khynnah skul kiba la don palat 100 ngut.
Kum ban shu pynkynmaw hangne ba la seng ïa ka St.
Gabriel Outreach hapoh ka jingpeit jingkhmih jong I Fr.
Tobias K.
Ngapkynta na ka bynta ban wanrah ïa ki jingdonkam jong ki khynnah samla kynthei bad shynrang kum ka NIOS, ka Guidance & counselling services ha Albera Home Youth Development Centre, ka evening skul na ka bynta ki 10+2 ki khynnah samla kiba la trei mynsngi khnang ba kin lah ban bteng ïa ka jingpule jong ki, kiwei pat kiVocational training kum ka jingai jinghikai ha ka liang ki computer bad kiwei kiwei de.
Shillong, Jylliew 07 : Ka State Commission for Protection of Child Rights (SCPCR) ka la pynrem jur ïa u briew uba la kynnoh leh beijot ïa ki 15 ngut ki Khynnah ha kawei ka Shnong ha West Khasi Hills District.
Kane ka jingjia kala paw pyrthei hadien ba uwei u Khynnah 10 snem ula kylla sohpdung ha une u briew.
Kat kum ka khubor, une u briew ula sdang ban leh ïa kane ka kam bymman naduh u snem 2022 tad haduh ba kut jong u bnai Jymmang 2023.
Ka khubor ka ïathuh ba ha ka 29 tarik Jymmang, une u khynnah ba shah leh beijot ha une u briew ula pyntip ïa ka jingjia sha ki bahaïing kiba la ïalam ïa u sha Nongstoin Civil Hospital ban phah eksamin ha ki doktor.
Hadien ba leh medical checkup, ki doktor kila pynthikna ba une u khynnah ula shah leh beijot bad dei hangne ba la mih ka kyrteng jong une u nongleh bymman.
Ki Pulit ka West Khasi Hills kila leit kem ïa une u briew uba kyrteng u Meban Shangoi ha ka 31 tarik Jymmang ha ka jingïadon lang u Sordar ka Shnong lem bad ki riew rangbah ka shnong.
Ka Chairperson ka SCPCR kong Iamonlang Syiem haba ïakren bad ki nongthoh khubor ka la pyntip ba ki District Protection Officer ha ryngkat bad ki Pulit, kila hiar ban tohkit ban ïoh ïa ki jingtip ba pura halor kine ki jingjia.
Ka pyntip ruh ba ma ka lem bad ki Dkhot ka Commission kin sa hiar sha kane ka Shnong lehse ha ka taiew ban wan.
Ka Chairperson ka SCPCR kala bynrap ba kane ka khubor kala pynkyndit ia ki briew haba pyntip ba kala dep iakren ruh bad u Sordar jong kane ka Shnong uba la ïathuh ba une u briew ula leh ïa kane ka kam naduh u snem 2017.
Ka ong ruh ba ki lah ban dang don bun ki khynnah kiba kylla sohpdung ha une u briew nalor ki 15 ngut.
Jowai, Jylliew 07: U khleih duh ka District uba dei u Deputy Commissioner ka West Jaiñtia Hills District u bah B.
S.
Sohliya (IAS) uba long kum u kongsan ha ka jingrakhe kyrpang ïa ka sngi pynneh pynsah mariang ne ka ‘World Environment day’ haka jingïalang ba la pynlong ha Samanlang Pastoral Centre Bishop’s House, Lumbihsyntu Mihmyntdu halor ka phang “Beat Plastic Pollution".
Ula ong “ba u don ka jingangnud ha ki snem ban wan ba ka jingrakhe ïa ka sngi pynneh pynsah mariang kan long kaba khampher, ym da kaba leh pyndep rukom hynrei manla uwei pa uwei u nongshong shnong u dei ban don ka jingkitkhleih bad ka jingsngewthuh da kaba kylli halade kumno ban wanrah biang ka mei mariang kaba itynnad, khnang ban im ka lawei jong ka pateng bynriew".
Shuh shuh ula pynsngew ba ka jingpyndonkam ïa ki pla Plastic kam long kaba bha namar kine ki plactic ki lah ban ktah ïa ka mei mariang, ula pynkynmaw ha ki por mynshwa la juh pyndonkam da ka juh ka pla ban leit ïew ban thied ïa ki mar ki mata, kumta u kyntu ba dei ban pyndonkam biang ïa kum kine ki pla (muna) haba leit ïew leit hat khnang ba ka jingdawa (demand) ïa ki pal plastic kan duh kan dam noh.
Ha ka juh ka por u ong ban pyndonkam ïa ki pla pastic dei ban pyndonkam da kito kiba heh ka Microns khnang ba yn lah ban pyndonkam biang ïa ki.
Ula ong ruh ka jingpyndon kam ïa ki pla plastic ka ktah bha ïa ka koit ka khia, da kaba kyntu ym dei ban ai sha ki khynnah khunlung ïa ki kynja pla Plastic namar ki shait dait ïa ki.
Ha kane ka sngi rakhe WED ki kynnah skul ha ryngkat ki nonghikai kila poi sha kane ka jingïalang ha ka jingiphuh iphieng ha ryngkat ka jingïashim bynta jong ki naduh ki jingrwai, ki jingshad tynrai nalor kiwei de bad la ïoh ruh ka jingbatai bniah na ki riew shemphang ba kynthup ïa ka Divisional Forest Officer, Jaiñtia Hills Office kong N.
Laloo, MFS bad u ma H.
H Mohrmen.
Na ka liang ka kong N.
Laloo kala batia shaphang ki jingdonkam ban don ki khlaw ki btab kiba lah ba ai jaka sah ïa ki mrad ki mreng da kaba ïathuh ïa ka jingwan poi ki jait sing Pukni ha Lad Demthring bad kumjuh na ka ma H.
H Mohrmen ula la pyni ïa ka jingshah ktah ka mariang ha kine ki sngi ba jur ka jingpyndonkam ïa ki plastis bad ula batai kumno ban pyndonkam ïa ki ñiut ki ner.
Na ka liang ki bor District kila sam ruh ïa ki khusnam da ki (Certificate) sha ki tnad sorkar bapher bapher kumjuh sha ki kynhun treimon sngewbha bad ki shnong kiba don bynta ban ïada ïa ka mei mariang.
La ïadonlang ha kane ka sngi naduh u ADCs F.
B.
Basan MCS, ma M.
A.
Challam MCS, bah W.
K.
Kharbuli (EAC) katba ïa ka jingïalang la pynïaid da u Silvester Phanbuh, MCS.
Ka elekshon ha Meghalaya naduh ki katto katne snem mynshuwa, ka la kylla long ka elekshon kaba ïakhun hapdeng kiba riewspah bad kiba duk lane hapdeng ki Party heh spah bad ki Party baduk ba kyrduh.
Kumba arphew snem eiei mynshuwa ki rynran ïalap elekshon kim da pylleit jingmut than ha ka jingïakren ïa ka theh tyngka ne ka jingai pisa por elekshon.
Hynrei dei naduh ka snem 2008 ter ter ba ka pisa la sdang ban kren briew namar ba la mh ki kyrtong heh spah bad ki paidbah ruh ki la sdang ban ïabeh sha kita ki kyrtong ba sam pisa.
Ka Election Commission jong ka ri India ha ka por ba long CEC u TN Seshan, nangta sa u MS Gill bad u Bah JM Lyngdoh, haba ka la iohi ia kane ka jingtheh pisa por elekshon, ka la wanrah ïa ki jingpynkhlaiñ ïa ka Commisison ha kaba la wanrah bun ki jingpynbha ha ki kyndon bad kata ka long da kaba wanrah ïa ka Model Code of Conduct, khnang ban ïaleh pyrshah ïa ki kam buit tuh bad ki kam beaiñ jong ki Political Party bad ki Candidate.
Hynrei ka Model Code of Conduct wat lada ka la lah ban teh lakam ïa kiba bun ki bynta, hynrei ha kaba ïadei bad ka jingmih ki kyrtong heh spah kiba bun na ki, kidei ki Contractor ne ki Businessman, kam shym la lah ban khanglad.
Dei namar kane ka daw ba sa sdang mih ka jingsam pisa ha ka por elekshon, namar ba kiba kum kine ki ïoji beit ba da kaba sam pisa khlem pat da shakri ha ka imlang sahlang kin jop beit ia ka elekshon.
Shisha ka la jia kumta haba kiba bun kine ki heh spah ki la jop kum ki MLA jong ka Meghalaya, ha kaba bun na ki, ki la bat ruh ruh ïa ka ktrdan kum ki Minister jong ka sorkar.
Hynrei hapdeng kane ka jingmih ki kyrtong heh spah bad ka jingïabeh ki paidbah nongthep vote sha kita kiba don spah.
La ïohi ba ki la mih ruh ki kyrtong ne ki Party jong ki briew ki bym dei satia kita ki heh spah bad kiba nud ban leit sha ki paidbah ruh da ka lynti kaba kren pyrshah ïa ka jingpyndonkam daka bor pisa ha ka por elekshon.
Kiba kum kine ym dei ba ki la shu mih, hynrei ki paidbah ruh ki da jied ïa ki ban long ki nongmihkhmat jong ki.
Kane ka pyni wat hapdeng ka jingtyllep ka spah jong ki Party heh spah ne ki kyrtong heh spah, ki dang don ki briew kiba peit ïa ka jinglong u briew ne ka briew ne ki jied ïa ka jinglah jong u ban shakri bad ban ïasaid na ka bynta ki jingeh jong ki bad khamtam eh ban iasaid na ka bynta ki jingeh jong ka jylla.
Ha kane ka elekshon 2023 la ïohi ba wat naduh ka rukom pynlong ïa ki jingïalang paidbah haduh ki buit ba ki pyndonkam ban ïalap elekshon ruh ka don ka jingleh kaba pyni ïa kino ki Party kiba don pisa bad kino ki Party ki bym don pisa ne ki kyrtong ruh kumjuh.
Kane ka sakhi naduh ka rukom shna ïa ki rynsan ne ki pandal.
Ka rukom wai kali, ka rukom aibam bad kumta ter ter.
Hynrei ha kaba khatduh hi, ka rai kadei ka jong u paidbah, la ka long ïa u Kyrtong ne ka Party heh spah ne ka Party duk ne u kyrtong duk.
Dei u paidbah nongthep vote u ban ban ai ïa ka rai ïano ne mano kitra ki 60 ngut ki ban long ki nongïasaid ha ïingdorbar Thawaiñ ka jylla.
Mawkyrwat, Rymphang 03 : Ka lympung ïalehkai phutbol jong ka Mawlangwir Sports Club ba la tip kum ka Mawlangwir Football Community Shield 2022-23, mynta ka kynti, ka la jam sha ka quarterfinal.
Ka quarterfinal kaba nyngkong ka la sdang mynta ka sngi, ka 3 tarik u Rymphang, 2023, ha ka ba ka Se Lajong FT ka la ïa ai reng pyrshah ïa ka Iawpaw FC.
Ka jingïalehkai hapdeng kitei ki kynhun ka la long ka ba shongshit bad itynnad bha ha kaba baroh ar ki la ïa khun tyngeh ban thep ïa ki kol.
Ynda la dei ka kylla miet, ka Se Lajong ka la ïoh ban pynkhih jar.
Ka Iawpaw FC ka la ïakhun tyngeh ban ïoh pynphai hynrei kam shym la lah shuh ban leh kumta.
Kumta ka Se Lajong ka la jop noh ïa ka Ïawpaw FC da 1 la 0 bad ïoh ban rung syndon sha ka Semifinal.
Kum ban shu pynkynmaw, kane ka lympung ka la sdang da ka Round of 16 naduh u bnai Nohprah jong ka snem 2022 bad ka la kut ha u Kyllalyngkot 2023, ha ka ba 16 tylli ki kynhun ïalehkai ki la ïa knieh ban rung sha ka quarterfinal.
Nalor kitei ki kynhun kiba la kdew haneng, kiwei pat kiba la rung sha ka quarterfinal ki dei ka ka Azriel SC (EKHD), ka Khliehmawlieh YC (WKHD), ka Iamonlang FC (WKHD), ka Lamare SC (EKHD), ka Pay For Right FA (EKHD) bad ka Nongbri Brothers FC (SWKHD).
Ka jingïalehkai quarterfinal ka ba ar kan long ha ka 11 tarik u Rymphang 2023 hapdeng ka Azriel SC pyrshah ïa ka Khliehmawlieh YC ha ka por 1:30 nohphaisngi ha Madan Saitsnad, Mawlangwir.
Kumta ka MSC ka khot ka wer ïa ki paid riewieit phutbol jong ka dong ka thaiñ baroh kawei ba kin wan ban sakhi ïa ki jingïalehkai.
Shuh shuh, ka MSC lyngba kane ka kyrwoh ka sngewbha eh ban kitbok kitrwiang ïa ki lai ngut ki samla napoh ka shnong Mawlangwir, kita, u Donbok Elson Marweiñ, u Luckystar Marweiñ bad u Deibanshanbor Mylliem kiba dei napdeng kiba la shah jied ban mihkhmat ïa ka kynhun ïalehkai softball jong jylla sha ka jingïalehkai 44th Senior National Softball Championship 2023 ka ban sa long ha Odisha.
Ka MSC ka kitbok kitrwiang ruh ïa ka kynhun ïalehkai softball ka jylla ba kan ïalehkai bha bad jop ïa ki jingïalehkai baroh ha katei ka lympung bad ban wanrah burom ïa ka jylla.
Nongstoiñ, Rymphang 03: Ka HYC Mawshynrut circle lyngba ka Thiepjaphlang unit ka lah noh synñiang sha ki ar ngut kiba don duna dkhot met.
Kita ki dei I kong Phaidashisha Kharbani bad I Heprit Bankyrshan Ïawphniaw.
Ka jingleit noh synñiang na ka bynta kine ki ar ngut, ka dei kaba ka seng ka ju kwah barabor ban ieng ban ïarap sha kito kiba donkam ïa ki jingïarap.
Ha ka jingleit ai jingïarap, la pynïaid ïa ka jingïalang da I samla Ardonald Marbaniang Assistant GS Mawshynrut circle bad la ïoh jingkren na u Samla Losbingwel Lyngkhoi President HYC Mawshynrut circle u ba la kren ba ka la dei ka kamram jong ka seng, ban ïarap ïa kiba duna dkhot met namar bun na kiba duna dkhot met kim shem la ïoh ka jingïarap na ka sorkar watla ki lah biang ki disability certificate.
Ka seng ka la kular ruh hakhmat jong ki, ba kin ïai don ha syndah jong ki bad kin dawa ruh na ka sorkar ban pynïoh ïa ka jingmyntoi na ka bynta jong ki.
Na ka liang u Samla Daniel Nongpud President Thiepjaphlang unit u la kren ba ka seng kan ïai buddien bad dawa ïa ka hok ba ki dei ban ïoh.
Nongstoiñ, Rymphang, 3: Ha ka sngi thohdieng ka 3 tarik Rymphang, ki la don san ngut ki kyrtong na ki ar tylli ki Constituency jong ka West Khasi Hills, kiba la pyndep ban thep kyrteng hakhmat u District Election Officer, na ka bynta ban ïaleh ha kane ka Election ban wan ka ban long ha ka 27 tarik mynta u bnai.
Kitei ki san ngut ki kyrtong kiba la pyndep ban thep kyrteng mynta ka sngi ki long u bah Kimfa S.
Marbañiang u kyrtong ka NPP na Rambrai Jyrngam constituency, u bah Gabriel Wahlang kyrtong ka Congress na Nongstoiñ constituency, ba lai u bah Macmillan Byrsat na ka NPP Nongstoiñ constituency, ba saw u dei u bah R.
G.
Momin u kyrtong shimet na ka Rambrai Jyrngam constituency bad ba san u bah Goldenstar Nonglong u kyrtong jong ka Congress na ka Rambrai Jyrngam constituency.
Kumta, tad haduh ka sngi thohdieng, ki kyrtong kiba la pyndep thep kyrteng ki long 6 ngut naduh ka sngi ba la plie jingkhang ban thep kyrteng.
Kitei ki san ngut ki kyrtong haba ïakren bad ki lad pathai khubor hadien ba ki la pyndep ban thep kyrteng, ki la ong ba ki don ka jingkyrmen kaba skhem ba kin poi sha ka thong ha kane ka election ban wan.
Katto katne lei lei ki da pyni ki nia ki jutang bad ki kular kiba ym don shuh ban dang lah ban pynkhih ïa ki na ka nam jop.
Hynrei, ka jubab hi ba kin ïoh kan dei ka rai ki paidbah ka ban mih pyrthei ha ka 2 tarik u Lber 2023.
Ka jingthep kyrteng jong ki kyrtong ki ban mih madan ha kane ka election ban wan kan dang bteng biang haduh ka 7 tarik mynta u bnai, kumba la pynbeit da ka Election Commission bad lashai ka sngi saitjaiñ ruh ka jingthep kyrteng kan dang bteng, ha kaba na ka liang ka UDP Nongstoiñ ka la pyntip ba kan pyndep noh ïa ka jingthep kyrteng.
Katba na ka liang ki kyrtong HSPDP ki la pyntip ba kin pyndep ha ka sngi nyngkong jong ka taiew ban wan kaba dei 6 tarik.
Mawkyrwat: Ki 6 ngut ki kyrtong ki ban sa ïa khun ha kane ka MLA Election jong u snem 2023 sha ka Meghalaya Legislative Assembly mynta ka sngi ka 3 tarik u Rymphang, 2023 ki la ïoh ban thep ïa ki kyrteng jong ki ha ki Returning Officer, South West Khasi Hills District ban pynthina ïa lade ban long ki kyrtong ba pura ki ban sa ïakhun ha ki ar tylli ki konstitwensi kata na ka 36-Mawkyrwat bad 35-Ranikor.
Lah ban kdew ba ki 6 ngut ki kyrtong kiba la leit ban thep ïa ki kyrteng ki long ar ngut na ka 36 – Mawkyrwat Constituency bad 4 ngut na ka 35 – Ranikor Constituency bad ki kyrteng ki long u bah Carness Sohshang na ka Indian National Congress (INC), bad u bah H.
Stalin Diengdoh na ka National People’s Party (NPP) kiba dei na ka 36-Mawkyrwat Constituency.
Katba na ka 35-Ranikor Constituency ki long u bah Pius Marweiñ na ka United Democratic Party (UDP), ka kong Victorealness Syiemlieh na ka Indian National Congress (INC) bad ar ngut ki kyrtong shimet kata u bah Mighter Marweiñ bad u Krenath Marak.
Hadien ba ki la ïoh ban pyndep ïa ka jingthep ïa ki kyrteng, kitei ki kyrtong ne ki candidates haba kren ha ki lad pathai khubor ki la pynpaw ïa la ki jong ki jong ki mat treikam jong ki kumno ban leh nangne shakhmat bad khamtam ba ynda ki la poi sha ka thong kin sa ïoh ban pynurlong ïa ki kam ba ki ki la thmu ha la ki jong ki jong ki kumba ki la ai lyngba ki kot jingkyrpad ne ki appeal kata ban wan rah ïa ka roi ka par, ban pynbiang ïa ki jaka sumar, ki jaka pule, ki jaka jngohkai, ki lynti ki synkien bad kiwei de ki la pynroi kiba biang ki ban long ki jingïarap ïa ki paidbah jong ka dong ka thaiñ.
Haba phai kren pat ha ka bynta jong ka jingïakhun me jingpynkhreh jong ki ha kane ka kynti, baroh ki kyrtong ki la pynpaw ba ka jingïaleh hi ka long beit ban poi sha ka thong jong ka jingjop khnang ba ki jingthmu kin urlong bad ban poi shata ka donkam ïa ka jingtrei shitom namar baroh ki kyrtong kiba la mih mynta madan ki long kiba ïa biang bor suda ha ka jingïaleh.
“Ka jingjop jong ngi kam shong eh ha ka jingtreikam jong ngi marwei marwei hynrei ka shong ha ka jingai ka kti kamon ka kti kadiang jong ki paidbah na kylleng ki shnong kiba ka don ka bynta ban leh kaba bha tam", ki la ong.
Nongstoiñ, Rymphang, 3: Ka synjuk ki rawon na ka shnong Nonglang West Khasi Hills District kaba la tip kum ka Nonglang Pungsier Angler Association, kaba peitngor ban ïada ïa ki doh um dohwah ha ka wah Tyrsung bad ki shnat jong ka, ka la pynpaw ïa ka jingsngewkhia halor ka jingdon jong ki riewshim kabu ban pynïap pathar ïa ki doh um ha ki por tlang ba ka um ka la rit.
U Bah R.
L.
Nonglait Secretary ka synjuk u ba dei ruh u Headmaster jong ka Nonglang Upper Primary School, haba ïakren bad u nongthoh khubor u la ïathuh ba ka synjuk ka la ïaleh shitom ban pahara ïa katei ka wah, la khat hynriew snem kynthih haduh mynta bad ki dohkha doh pnat ha katei ka wah ki la roi bha.
Hynrei wat hapdeng ka jingpahara kaba jur da ki dkhot jong ka synjuk ruh, dang don ha teng hateng ba ki riew shim kabu ki ïohlad ban leh ïa ki kam pynïap dusmon ïa ki dohkha da kaba theh da ki kynja dawai bih, ker jar bad ban siat bom ruh.
Na ka bynta ban ïada ïa ki dohkha don pnat ha katei ka wah, utei u nongïalam ka synjuk u la kyntu ïa ki paidbah jong ki shnong ba marjan kum ka Kriangrin, Siangra, Mynñiar, Thynri, Seiñduli, Mawsyrpat, Mawsaw, Nongsleh bad kiwei kiwei ki shnong ba kin ïatreilang ha ka ban sumar ïa ki doh kha doh pnat.
Namar bun tylli ki shnat jong katei ka wah ki mih na kitei ki shnong bad lada ki paidbah ki ïatreilang, ki riew shim kabu kin ym ïoh lad satia ban pynïap pathar.
U la ong ruh ba ki don bun ki nongshong shnong kiba don ïa ki khlaw shimet harud katei ka wah, hynrei kitei ki khlaw ki la synlen lut na ka daw jong ka jingthang rnga pathar jong ki trai khyndew kaba la isangsot haba peit.
Ha kajuh ka por u la ong ba ka jingsynlen jong ki khlaw kiba don haruh katei ka wah, ka dei ka daw kaba kongsan jong ka jingnang rit jong ka um namar ka jingthang ki kjat sngi bad ka jingtyrkhong ka khyndew.
U la ong ba ki don lai ki jaka ha katei ka wah kiba biang bha ban pynlong kum ki Sanctuary.
Ha kitei ki lai jaka ka synjuk, ka la ïaleh katba lah ban pynneh ïa ka um da kaba ki leit trei bor met ban tyllun da ki maw.
Hynrei na ka daw jong ka jingbym don ïa ka fund kaba biang ym shym la lah ban pyn itynnad ne ban pynneh ïa ka um haduh ba kan da biang pura.
U la ong ba lada ïa kitei ki jaka la lah ban pynneh ïa ka um kat ban biang, wat ki briew kiba na kiwei pat ki jaka kiba jngai ruh kin sngew tynnad bha ban wan khwai dohkha.
Khliehriat rymphang 3: U District Election Officer, East Jaiñtia Hills District, lyngba u kyrwoh khubor u pynbna paidbah ba ka Election Commission of India ka la buh ïa ki Expenditure Observer ha East Jaiñtia Hills District, ba kynthup u Pushkar Kathuria, IRS, ki ban peitngor ïa ka jingpynlut pisa ki nongïakhun election (candidate) ha ka por election.
Kitei ki Expenditure Observer, kin long peitngor na ka bynta ki ar tylli ki constituency ha East Jaiñtia Hills District ba kynthup ka 6-Khliehriat Constituency bad ka 5-Sutnga Saipung Constituency.
Lah ruh ban ïakren bad ki Expenditure Observer da kaba phone ha u number 6033416280 bad ha u Landline number 03655-295054 bad lah ruh ban ïakynduh bad u ha ka kamra number 244 kaba don ha ophis u Deputy Commissioner ha Khliehriat.
Khliehriat rymphang 3 : Ki paidbah kynthup naduh ki khynnah, ki samla, ki rangbah bad ki tymmen, na ki shnong bapher bapher, na jan bad na jngai, mynta ka sngi ki la wan ban pynsngewbha ïalade bad ka mei mariang ha ka tamasa kaba lai, ka Lukha Festival kaba la pynlong harud ka wah Lukha, ha Sonapyrdi, East Jaiñtia Hills District, ïa kane ka tamasa la khot pynlong bad la pynbit pynbiang da ka Sonapyrdi Tourism and Ecconomic Development Society (STEDS).
U Principal jong ka Jaiñtia Eastern College Khliehriat, u Dr Phervision Nongtdu, u la wan ban long kum u Kongsan uba la plie ïa kane ka tamasa Lukha Festival ha kane ka sngi bad haba kren ha ka lympung, u la ai mynsiem bad pynshlur ïa ki nongïalam jong ka STEDS ba kin nang ïaid shaphrang bad kular ruh ban ai ka jingiatreilang bad ka Society ban kyntiew ïa ka thaiñ, u la ai jingmut ruh ba kin kham shim khia ban kyntiew ïa ka lariti (culture) bad haba kren halor kane ka phang, u kongsan u la ïathuh ba hapoh ka jylla Meghalaya ha une u snem ba la leit ki la don haduh 12 lak ngut ki briew kiba la wan ban jngoh ïa ka jylla Meghalaya bad 50 hajar ngut na ki, ki dei kiba na bar ri, kine ki la wan ban jngoh kyrpang ïa ka culture jong ka jylla Meghalaya, u la ong ruh ba kane ka tamasa ka donkam ïa marketing ka ban kyntiew ruh ïa ka kamai kajih bad halor kane u ong ba donkam ban don da ki briew kiba la don jingtip bha ha ka marketing khnang ban kyntiew ïa ka thaiñ, nalor kine u ong ba donkam ruh ïa ki pathai khubor, kynthup ki social media.
U Dr Nongtdu, u la pashat jingtip ruh ba ka don ka jait skim ba thymmai jong u snem 2022 ka ‘Home Stay Scheme’ bad ïa kane ka skim ki briew shimet kim lah ban ioh hynrei ki ïoh tang ki kynhun kum ki society, u la ai ka jingkitbok kitrwiang ïa ka society ba kan nang kiew shaphrang na ka por sha ka por ban kyntiew ïa ka thaiñ bad ïa ka jylla hi baroh kawei.
U President jong ka Sonapyrdi Tourism and Economic Development Society, u bah K.
S.
Suchiang, la ai ka jingkhublei ïa baroh kiba la wan ban sakhi lang ïa kane ka tamasa ba la pynlong ha kane ka sngi bad ong ba ka jingthmu ba pynlong ïa kane ka tamasa ka long ban kyntiew ïaka kam jngohkai pyrthei ha ka thaiñ, kumjuh ruh ban pynpaw sha ka pyrthei ïa ka jingitynnad ka mariang kaba kup rong jyrngam bad ong ruh ba ka society ka don ka jingthmu ban pynneh pynsah ïa ka mariang, ïa ki mrad kiba don ha ka mariang kumjuh ruh ban pynpaw sha ka pyrthei ïa ka jingitynnad ka khlaw Narpuh Wildlife sanctuary kaba pynneh pynsah ïa ki jait mrad bapher bapher, u pynpaw ruh ïa ka jingangnud ba ka sorkar kan ithuh ïa kane ka jaka kaba don ka wah Lukha, kum kawei na ki jaka jngohkai pyrthei ba kane kan ïarap ïa ki nongshong shnong jong ka thaiñ ha ka ïohkam ïoh jam.
Katkum ka jingkren u bah Suchiang, la sngewthuh ba kane ka wah Lukha ka la long ka shlem kamai ja kpoh jong ka mynnor, u la ong ba ha ki por ba mynshwa, ki nong shong shnong jong ka thaiñ ki ju im ja kpoh na kane ka wah ha kaba ki ju kamai da kaba die dohkha bad pyndap ïa ka ïing ka sem bad phah skul, pyn nang pynstad ïa ki khun, hynrei na ka daw ka jingwan lynshop kiba bunjait ki jingpynjakhlia, kane ka wah ka kylla sniew noh, hynrei mynta kane ka wah ka la sdang ban bha biang da ka jingshim khia ka Society bad ki bor district ban pynkhuid pat ïa kane ka wah, u la ong ruh ba ïa kane ka tamasa Lukha Festival la sdang nyngkong eh ha u snem 2019, la ïoh ban pynlong ruh ha u snem 2020 bad na ka daw ka jingdon ka jingpang COVID-19 ha u snem 2021bad 2022 khlem lah ban pynlong ïa kane ka tamasa bad mynta ka STEDS ka la ioh ban pynlong biang ïa kane ka tamasa kaba lai kaba phuh ba phieng.
Kiba la ai jingkren ki kynthup ruh u Symbud kongsan, u bah Vinod Lapasam, uba dei u waheh Shnong barim jong ka shnong Cheihruphi, u Waheh Shnong Sonapyrdi, u bah Edimon Lamare, u Secretary Shnong Sonapyrdi, u bah Daiapherbha Lamare, u Representative jong ka company Star Cement, u Devander Bansal bad kiwei kiwei.
Ha kane ka sngi ka la don ka jingïakop jngi,ka jingïakop king lieng, ka jingïakop shon dur, ka jingïalehkai football harud wah bad janmiet pat ka la don ka jingïakop Miss Lukha 2023, ïa kane ka tamasa yn pynkut lashai ka sngi jong ka 4 tarik u rymphang.
Jowai, Rymphang 03 : U National President ka NPP bad Myntri Rangbah ka Jylla Conrad K Sangma ula ong ba lada ka Trinamool Congress (TMC) ka kheiñ Nongwei ia ka BJP bad kiwei ki National Party ba kin wan synshar ha West Bengal, hangne ha Meghalaya ruh ka TMC ka dei ka Nongwei bad ka Jylla ka don la ki jong ki party kiban synshar dalade ialade kumta ym donkam ia ka TMC ruh ha kane ka jylla.
U Conrad ula kren ïa kane na ka rynsan ïalap elekshon jong ka NPP ba long hynne ka sngi thohdieng ha Jowai, haba pyllait ruh ïa ka manifesto elekshon jong ka party kaba la ai kyrteng “People’s Document-Vission 2023-2028".
U Myntri Rangbah ula pynkynmaw ïa ki paidbah ba ka TMC ka dei ka party kaba wan na West Bengal.
Ula pynkynmaw ruh ïa ka jingkren jong ka hehduh ka TMC Mamata Banerjee ha kaba kala pynbna ba ka West Bengal ka don ïala ka jong ka party bad kam donkam ïa kiwei ki National Party ban batai ïa ki kumno ban synshar ïa ka Jylla.
Da kane ka juh ka nongrim, ula ong ba ka TMC ka dei ka party nongwei ha Meghalaya bad ka Jylla ka tip kumno ban phikir ïalade.
“Lada ka Mamata Banerjee ka ong ba ka BJP bad kiwei ki National Party ki dei ki Nongwei ha West Bengal, kane kajuh ka nongrim kan treikam ha Meghalaya ïa ki ruh, namar kiwei ki National Party hakhmat ka Mamata ki dei ki Nongwei, kumta ruh ka TMC ka dei ka nongwei ha Meghalaya.
Ngi don la ki jong ki Party, ngi tip kumno ban pynïaid ïalajong.
Ngi la burom ïa ka Mamata Banerjee namar ka burom ïa u Nongïalam (L) PA Sangma hynrei ka elekshon hi ka ïapher" ula ong.
Haba kdew ba ki briew hapoh ka TMC ki dei ki juh kiba la aibor 8 snem ban synshar ïa ka Meghalaya, hynrei kim shym la lah ban pyntyllun shakhmat ïa ki kam, u Conrad ula ong “Ki briew kiba don ha ka TMC ki dei ki briew kiba phi la dep ban ïatreilang lang, phi la ïohi ïa kaei kaba kila leh bad kaei kaba kim shym lah ban leh.
Mynta kila wan da ka uniform ba thymmai, ban ai ki jingkular ïa phi ba kin khmih ïa ki ishu bapher bapher, ki paidbah kila dep ban pyrshang bad dep mad ïa ki".
Une u Khliehduh ka NPP ula antad ruh ba ka TMC kan nym jop palat 2-3 seat ha kane ka elekshon ban wan ha Jylla bad kane hi kan long hapdeng ka jingïaleh kaba jur bha.
“Nga thikna ba ka TMC kan nym jop palat ia 2-3 seat ha ka Jylla jong ngi.
Kam pher katno kila kren ha ki jingïalap elekshon hynrei haba ka result kan mih ha ka 2 tarik Lber, kin sa ïoh tang 2 seat duh, phi sa peit ha kane ka sngi.
Kane ka dei kaban jia ïa ka TMC" ula kynthoh da ka jingngeit kaba skhem.
Ula ong ïa ki paidbah ka Jowai baka NPP kan sa wanphai biang da ka jingjop ba bun paid duh bad kyntu ïa ki ba kin nym pynsepei kai ïa ki vote jong ki sha ka TMC, ka bym don lawei ha Jylla.
“Ki paidbah ka Jowai kim dei ban pynsepei kai ïa ki vote bad kim dei ban thep ïa ki vote jong ki sha ka party ka bym don jingmut (TMC), ka bym lah ban leh eiei na ka bynta jong ki hadien habud.
Phi hap ban rai, ki paidbah ka Jowai kin hap ban rai ïa kaei kaba ki kwah ban leh" ula ong.
Khliehriat rymphang 3 : U kyrtong jong ka party Trinamol Congress, u ban ïakhun na ka 6- Khliehriat Constituency, u bah Sunida Bareh, uba na ka shnong Rymbai (Shken Shynriah), mynta ka sngi u la wan ban thep kyrteng (nomination) ha u Returning Officer ha ophis u Deputy Commissioner ha Khliehriat.
Nongpoh, Rymphang 03: Kumba 8 ngut ki kyrtong na Ri-Bhoi kiba la thmu ban aireng haka elekshon sha ka ïing Dorbar thawaiñ ka jylla naki Constituency bapher bapher mynta ka sngi kila pyndep ïaka jingthep kyrteng jong ki hakhmat ki Returning Officer ha ophis u Deputy Commissioner ka Ri-bhoi District.
Napdeng kitei ki 8 ngut ki kyrtong kiba la pyndep ïaka jingthep kyrteng mynta ka sngi 5 ngut ki dei naka party NPP ba kynthup ïa u Bah Sosthenes Sohtun na Jirang Constituency, ka kong Macdalyne S Mawlong na Nongpoh Constituency, u Bah Jason S Mawlong na Umsning Constituency, u Bah Shemphang Lyngdoh na Mawhati Constituency bad u Bah Damanbait Lamare na Umroi Constituency, katba kiwei ki kyrtong na kiwei ki party kiba la pyndep ïaka jingthep kyrteng ki kynthup ïa u Bah Primson Makdoh na Umsning Constituency naka seng HSPDP, u Bah Adrian L Chyne Mylliem ka seng Congress na Jirang constituency bad u Bah Donlang Sohkhlet ka seng PDF na Umsning constituency.
Haba kren sha ki lad pathai khubor naka liang kitei ki kyrtong ki don la ka jong ka thong ban shakri haki Constituency ba ki thmu ban aireng ha kane ka elekshon khamtam ban wanrah ki jingkylla ha kaba ïadei bad ka roi ka par bad ka bit ka biang jong ki paidbah ba bun ba lang, hynrei dei tang u Damanbait Lamare kyrtong ka NPP na Umroi u bym shym la treh ban kren bad kyntait ban kren sha ki lad pathai khubor bad phet jyndat mar ïa dep thep kyrteng.
U Bah Sosthenes Sohtun kyrtong ka NPP na Jirang u la ong ba kum u MLA ba ki paidbah kila jied u la dep ban shakri haki snem bala leit noh bad wanrah ruh shibun ki kam pynroi naduh ki surok ba kongsan tam haka thaiñ Jirang, ki jaka sumar, ki jaka pule, ka Civil Sub Division kaba dei ka jingangnud ba hakhmat eh jong ki paidbah, hynrei ka Jirang Constituency ka dang donkam shibun ki kam pynroi khamtam ki surok bad kyrmen skhem ba ngan lah biang ban shakri kum u MLA ha kine ki 5 snem ban wan ban pyndep ïaki jingangnud.
U Bah Shemphang Lyngdoh Kyrtong ka NPP na Mawhati u la ong baka jignangnud jong nga ka long ban kyntiew ïaka dong ka thaiñ ka jong ngi, namar hadien baka jylla kala dap 50 tylli ki snem hynrei kaba synei ka long b aka Mawhati ka dei kaba sahdien tam bad don katto katne ruh kiba la ai syrnod ba ka Mawhati ka dei kaba sahdien tam bad hadien ba ngala ïaid bad rung sha kitei ki thaiñ ga lap shisha ba ka long kumta, bad ka jingmih jong nga ban aireng ha kane ka kynti ba mynta ka long ban ai ka jingshakri kaba hok, ba sngewrit bad ba jynsur mynsien naka bynta ki paidbah ka Mawhati bad ka jaitbynriew hi baroh kawei.
Ka kong Macdalyne S Mawlong kyrtong ka NPP na Nongpoh haba kren ha katei ka sngi kala ong ba ka jingthmu jong ka ban ai reng ha kane ka kynti ba mynta na Nongpoh Constiteuncy ka dei namar ba ka iohi shisha ïaka sahdien ki shnong ki thaw, bad ngi lah ban ong baka Nongpoh Constituency ka dei kaba dang thylli bad suda naduh ki lynti ki syngkien, ka umbam ka umdih, ka ïew ka hat jong ki nongrep, ka jingshlei um ba naka por shaka por ba ki paidbah ki mad jingeh bad lada ki paidbah ki ibit ïanga ban long kum ka nongmih khmat ngi lah ban weng ïakine ki jingeh lyngba ka jingïatreilang naduh ki longkmie ki longkpa, ki nongïalam ñiam ban poi shaka thong kumba angnud.
U Bah Jason S Mawlong kyrtong ka NPP na Umsning u la ong haba ngi phai dien ha kine ki snem bala dep ki paidbah kila shañiah hanga bad ngala pyrshang ban trei katba lah, namar haba nujor ïaki snem bala leit noh shuwa ba ngan shimti kum u nongmihkhmat shibun ki jingkylla kila wan naduh ki surok u budlum ka roi ka par, hynrei ka jingwan lyngshop ka khlam Covid- 19 kala buh jingeh ban pyndep ïaki kam pynroi bad kyrmen skhem ba lada ki paidbah ki dang ibit yn dang lah ban pyndep shibun ki jingangnud kumba la thmu.
U Bah Primson Makdoh kyrtong ka HSPDP na Umsning u la ong ba kawei naki thong bad ka jingangnud ba hakhmat eh kaadei halor ka jingeh ki paidbah ka thaiñ khappud b aka jylla haduh mynta kam pat lah ban pynbeit ïa u pud u sam, bad kyrmen skhem ba lad aka ka HSPDP kan wan haka bor ki kam khappud ki dei ba hakhmat eh nalor kiwei kiwei ki kam pynroi naduh ka pule puthi, ka kam rep kam riang, ka iohkam iohjam ki samla bad kiwei kiwei.
U Bah Donlang Sohkhlet kyrtong ka PDF na Umsning u la ong ka sienjam ba u la mih ban aireng biang ha kane ka kynti ba mynta ka dei namar ba u kwah ka jingkylla bad ka roi ka par kan wan haki shnong ki thaw namar kumba long mynta ka roi ka par kam don ha Umsning Constituency bad ka shong haka jingstad ki paidbah ban jied ïaki nongmihkhmat lada ki kwah ka jingkylla bad ka roi ka par kan wan ha Umsning constituency bad haba peit ïaki shnong ki thaw bun ki paidbah ki ud bad ka pynpang mynsiem ïanga dei namar kane ka daw da ka mon ba lait luid nga la mih madan ban airen ha kane ka elekshon.
U Bah Adrian L Chyne Mylliem kyrtong ka Congress na Jirang u la ong ba nga don ka jingkyrmen kaba skhem ban jop ha kane ka elekshon kaba mynta, bad nga don ka thong ba hakhmat eh ban plie lad plie lynti ïaki samla ka jylla kiba la shu shong khlem kam khlem jam, ban kyntiew ïaki nongrep bad khamtam ban pynkhlaiñ ïaki khappud ka Jirang Constituency bad ka jylla baroh kawei kumba ki paidbah ha katei ka thaiñ ki mad jingeh naka por shaka por.
Khliehriat rymphang 3 : Ki nongïalam bad ki dkhot jong ka party Congress na ka 6-Khliehriat Constituency, kiba la don kumba shi spah ngut, ki la mih noh na ka party Congress bad ong ba ka daw ka jingmih noh ka dei namar ba ka MPCC ka kyntait ban pdiang ïa ka jingdawa jong ki kaba ki la dep ai por 48 kynta ban weng noh ïa ka kyrteng jong ka kyrtong jong ka Congress ka kong Jhanika Siangshai kaba thmu ban ïakhun na ka 6- Khliehriat Constituency kaba dei ka dkhot kaba la dep mih na ka party bad kaba dang bat kum ka President Mahila NPP.
Katkum u kyrwoh la ong “Ka Khliehriat Block Congress Committee, East Jaiñtia Hills District hapoh ka jingïalam jong u ma Remistar Dkhar bad U ma Chrispin N Dkhar hadien ka jingïakynduh markhmat bad u President ka MPCC, u bah Vincent H Pala, kaba dei halor ka jingdawa jong ngi ban weng ïa ka kyrteng jong ka Kyrtong na ka party congress napoh 6-Khliehriat Assembly Constituency bad haka jingïakren, u President Ka MPCC um shym la lah ban pynurlong ïaka jingdawa jong ngi, te kumta ngi ki dkhot jong ka Party naduh Unit, ki Circle, Youth Congress, Mahila bad Block ngi la khot ïa ka jingïalang bad ngi la shim ïaka rai ban mih noh shisyndon noh naka party Congress bad ha kane ka juh hi ka sngi ngi la phah ïaka shithi iehnoh kam sha u President Ka MPCC bad mih noh na ka party.
Kum ban shuh pynkymmaw , ba haka 28 tarik u kyllalyngkot 2023, ka MPCC kala pynmih ïa ka Kyrteng jong ka kyrtong napoh 6-Khliehriat Assembly Constituency khlem da iasyllok shwa bad ki nongkitkam jong ka Block"Ki nongialam bad ki dkhot kiba la mih na ka seng Congress, ki la pynpaw ka jingsngew lyngngoh ba kumno ka MPCC ka buh kyrtong (candidate) da ka briew kaba dang dei jong ka NPP, kaba dang bat ruh kum ka President Mahila NPP.
Kane ka kyrtong, ka Jhanika Siangshai, kala dep ruh ban resigned naka party Congress naduh ka 23 tarik u nailar, 2022 bad kala pyniasoh bad ka party NPP haka 11 u nailur 2022.
“Kaba sngewphylla shuh shuh ba kumno ka MPCC ka ai ticket sha ka briew kaba la dep mih (resign) naka party Congress tang hapoh katto katne bnai bad balei ka ai ticket sha ka briew ka bym pat mih (resign) ruh wat na ka party NPP" pynpaw ki dkhot bad nongïalam ka congress lyngba u kyrwoh na u Secretary KBCC, u bah Rimistar Dkhar.
Shillong, Rymphang 03: Ka Khun Hynñiewtrep National Awakening Movement (KHNAM) ha sngi Thohdieng, ka la pynbna paidbah ba kan ym sei kyrtong satia ha kane ka elekshon MLA ban sa long ha ka 27 Rymphang 2023 da kaba ai daw ba ka party kan pynleit jingmut shuwa ha kaban pynkhlaiñ shuwa ïa ka party.
Haba kren sha ki lad pathai khubor u Vice President ka KHNAM u Bah Thomas Passah u la ïathuh ba ka Party mynta ka kynti kan pynkhreh ban nang pynkhlain shuh shuh ïa ka party na ka bynta ban ïakhun ha ka MDC Election ka ban long ha u snem ban wan.
U Bah Thomas u la ïathuh ba ïa ka rai ban ym pynieng kyrtong ha kane ka election MLA 2023 la shim ha ka jingïalang ka Central Executive Committee (CEC) jong ka party kaba la long ha kine ki khyndïat sngi kiba la dep.
“Naduh 2018 ka KHNAM ka don hapeng ka kynrum kynram bad namar ka jingbym biang ka por ban pynkhreh ïa ka elekshon ba mynta, kum ka party ngi la shim ïa ka rai ban nym pynieng kyrtong satia ha kane ka ilekshon 2023", u la ong.
U la ïathuh ruh ba ha ka jingshisha ki don kumba 9 ngut kiba la pan Ticket na ka KHNAM ban ïakhun ha kane ka elekshon 2023 hynrei hadien ka jingbishar bniah, ka party ka sngew ba kam dei ka nongrim jong ka KHNAM ban shu pynieng kyrtong tang ha ka nam lada ym lah ban jop.
U la ong ba na ka liang ka party ka la shim ïa ka rai ba kan nym ïalap elekshon ïa kano kano ka party ha kane ka elekshon ban wan hynrei kan ïaleh ban pynkhlain ïa ka party ban ïakhun ïa ka MDC election 2024 bad ha kiwei ki elekshon hadien ha bud.
Haba kylli la ka jingbym pynieng kyrtong ha kane ka elekshon kadei namar ka jingphet noh u Bah Adelbert Nongrum u MLA ba marwei ba jop na ka KHNAM ha u 2018, Bah Thomas u la ong ba ha ka synshar paidbah baroh ki don ka hok ban mih ne ïasoh ha kano kano ka party hynrei ka jingphet jong u Bah Adelbert kam dei satia ka daw ba ka party kan ym pynmih kyrtong ha kane ka elekshon.
Shillong, K’lyngkot, 03: Ka United Democratic Party (UDP) ha ka ka la pynbna ïa ka kyrteng jong u Zindaward N.
Sangma ban pynïakhun na Phulbari Constituency ha ka elekshon sha ka iingdorbar thawaiñ jong ka jylla ka ban sa long ha ka 27 tarik, Rymphang, 2023.
Ïa ka kyrteng jong u Zindaward N.
Sangma la pynbna da u Vice President jong ka UDP u Bah Allantry F.
Dkhar ha ka jingïalang bad ki lad pathai khubor ha ka ophis treikam jong ka party ha nongbah Shillong.
U Zinbaward u dei uba la pyndep ïa ka Graduate ha ka Business Management bad u la shah rem ha ka elekshon kaba la long ha u snem 2018 kum u Independent.
Ïa mynta ka UDP ka ladep pynbna 46 ngut ki kyrtong ha kaba 16 ngut ki dei na rilum Garo.
Shillong, Rymphang 03: U Myntri Sorkar barim ka jylla u Bah HDR Lyngdoh uba long ruh u kyrtong ka UDP na Sohïong, u la ong ba ka jingkam jong u kyrtong ka NPP ba u long kum u dieng Bilat uba sei soh uba baroh ki kawang maw ban ïoh bam ïa u soh jong u, u Bah HDR u la ong ba ha u hi um pat ju ïohsngew ba uta u dieng Bilat un long uba seisoh kiban long bam hynrei ki soh kiba mih na u ki long tang i soh kthang suda bad lada ïuh ïa kiba hap ha madan ruh kin thar.
“U kyrtong ka NPP u ong ba u long kum u dieng Bilat seisoh hynrei ki soh kiba u dieng Bilat u sei ki long kiba kthang suda bad kiba thar ruh bad ka long shisha kumta ba kine ki soh jong une u kyrtong NPP ka la pynkthang bad ki thar ruh ïa ki paidbah ka Sohïong ha kine ki san snem ba la leit," ong u Bah HDR ha ka jingïakren bad ki lad pathai khubor.
U la ong ruh ba ha kane ka kynti kaba mynta ynda u jop biang ka kam kaba ha khmat eh kaba la ap lupa ïa u ka dei ban marmaot lut ïa ki jingjot kiba u MLA ba la jop ha u 2018 u la wanrah ha ka Sohïong.
Shuh shuh u la ong ba na ka liang jong u u don ka jingsngewskhem ha kane ka kynti kaba mynta namar ka jingieid ki paidbah ka la wanphai biang sha u.
Jowai, Rymphang 03 : Wat hapdeng ki jingshah lynthem maw, ka jingshah krenbeiñ bad ka jingshah kynthoh ha ki party bapher bapher lyngba ki rynsan Social Media u bah Prestone Tynsong uba dei u National Vice President ka NPP ula ong ba ka National People Party (NPP) kan jop haduh 35 tam ki MLA ha kane ka Elekshon 2023 namar kumba long mynta ka party ka la nang khlaiñ nang khlaiñ bad nong ïoh ka jingkyrshan na ki paidbah bad ka lyer jongka ka la nang beh kylleng sawdong.
Ula ong ‘ba ka jylla kala ïaid lynti la 50 snem mynta bad dei tang ka NPP kaba long kata ka National Party hapoh ka Ri naduh snem 2019, kine baroh dei lyngba ka jingkyrkhu ba najrong jong uwei na ki riew saiñ hima sima u (L) Pyrno Sangma bad mynta kane ka seng kala don la ka jong ka ophis treikam ha Delhi bad kane ka dei ka jingburom bad kaba pynehrngiew ïa ka jylla’.
Kum ka seng National Party kan ïaleh katba lah ban ïada ïa ki trai jylla rit paid hapoh ka Ri India baroh kawei, kaba kynthup naduh ka ñiam ka rukom bad ka khyndew ka shyiap, da kaba ula pynsngew ba kiwei ki party ki kut tang ha Khanapara.
U bah Prestone ula ong “kito ki Party ba ïathiah lang mynta kila takor kylla pynban ïa kane ka NPP", halor kane u Paidbah un sa ai jingsneng ïa kito ki party ba kynthoh ïa ka NPP, da kaba pynsngew ba ka NPP kan ïoh ban shynshar marwei hadien kane ka Elekshon.
Ha kaba ïadei bad ka kam pynbeit ïa u pud u sam hapdeng ka Meghalaya bad Assam ula kren ba naduh ki por mynshwa jong ki sorkar ba rim kala don tang ki jingïakut ‘Status Quo’ bad ki bym shym la poi shano shano ruh “kaba mut shabneng ruh em sha khyndew ruh em", hynrei dei tang ka sorkar MDA kala lah ban pynbeit noh ïa kane ka kam bad kaba sah ka long satang ka Phase kaba ar.
Halor ka jingshah siat ïap ki nongshong shnong ha Mukroh ha u bnai Naiwieng jong u snem 2022, u bah Prestone Tynsong ula ong kane ka dei tang na ka daw ka jingbym pat pyndep ïa u Pud u sam hapdeng ki ar jylla.
Wat kito ki nonghikai SSA bad kiwei de kiba la duh tulop da ki bun bun bnai hynrei kane ka sorkar kala lah ban pynbeit dang ha une u snem ba la dep.
Ula ong halor kine ki kam ba bha kiba la dep leh “phi hun ban klet ïa kine ki jingleh bha jong ka sorkar MDA" ong bah Prestone.
Ula pan ruh ka jingkyrshan sa shisien na ki paidbah ka Jowai Constituency ban kin jied biang ïa u ma Wailadmiki Shylla kum u MLA, khnang ba un dang lah ban ai ka jingshakri kaba bha bad ka jingsngewrit ïa ki paidbah.
Shillong, Rymphang 3: U kyrtong ka National People’s Party (NPP) na Nongkrem constituency uba dei u MLA ka Mawhati, u Bah Dasakhiatbha Lamare u la pynpaw ba haduh 200 percent ka jingkyrmen u don ba un jop ia ka election na ka constituency ba thymmai.
U Bah Lamare uba la jop kum u MLA ka Mawhati constituency ha u snem 2018 bad ha kane ka election 2023 un ïakhun noh na Nongkrem constituency u la thep kyrteng hynne ka 3 tarik Rymphang.
Haba jubab ïa ki jingkylli halor ki jingshah kynthoh ba u sam pisa bad blanket hapoh ka constituency, u Bah Lamare u la ong, Ki jingkynthoh kin wan beit lada phi sam ne phim sam ruh, kiba pyrshah kin kynthoh beit bad kiba kyrshan kin ïaroh beit, kadei ka mon jong u paidbah.
“Ka jingkynnoh ba ka don ka jingpyndonkam pisa ha Nongkrem kadei kaba bakla, hooid ki jingïarap ngi ai, kiba ïakhun pyrshah bad nga ruh ki ai ki jingïarap haba ki lah, ban ong haduh ba pyndonkam da ka pisa te kam don," la ong u kyrtong ka NPP.
Haba kylli ia ka thong ba kwah ban leh lada u jop kum u MLA, u Bah Lamare u la ong ba ka thong bha hakhmat duh ba u buh ka long ban wanrah ïa ki jaka sumar, namar ha Nongkrem constituency haduh mynta ka don tang kawei ka PHC ha Smit.
Halor ka jingmih noh jong u na Mawhati ban ïakhun pat na Nongkrem, u la ong ba u la mih ban ïakhun na Nongkrem namar kadei ka jingkwah ki paidbah, bad ka jingmih noh pat na Mawhati kam dei kaba u la shu leh lyndet, hynrei u la mih da ka jingsngewthuh jingmut bad ki nongkyrshan jong u.
“Ha Mawhati u don da uwei u kyrtong ba ïeng ha ka jaka jong nga bad khlem pep ki nongkyrshan jong nga kin kyrshan ia u," la ong u Bah Lamare.
Shillong, Rymphang 03 : U Bah Gavin M Mylliem, kyrtong ka People’s Democratic Front (PDF) sha ka elekshon MLA 2023 na Sohra Constituency ka ban long ha ka 27 tarik u Rymphang, 2023, u la ong ba u Bah Titos W Chyne, kyrtong ka United Democratic Party (UDP), um dei ban klet ba u la mih khmat ïa ka Sohra kum u MLA naduh u snem 2013 haduh u snem 2018 katba mynta pat u pyrshang ban ïalam bakla ïa u paidbah.
Kane ka jingkynthoh u Bah Gavin, uba la jop ïa ka elekshon MLA 2018 na ka PDF bad uba dang pynkhreh ban shah jied biang mynta u snem 2023, ka la long haba ïakren bad ki lad pathai khubor hadien ka jingwan thep kyrteng ha ka 03 tarik u Rymphang, 2023 ha ophis treikam ka Sohra Civil Sub-Division ha kaba la wan ban kyrshan da ki nongkyrshan jong u bad ka PDF hi na kylleng ki shnong katei ka Constituency.
Haba jubab ïa ka jingkynnoh u Bah Titos ba u MLA u khlem pyndep ïa ki kular halor ka karkhana pynmih dewbilat ka Mawmluh Cherra Cement Limited (MCCL), u Bah Gavin u la ong, “Ngam kwah ban kular eiei hynrei ka don ha nga ka thong ban kyntiew ïa ka Constituency ha ki bynta bapher bapher bad ki paidbah ka Sohra Constituency ki khot ïano da u ‘Bah Kular’ ? Ngam ju kham kular ha kino kino rynsan paidbah bad kiwei kiwei".
U la ong ba ïa ka MCCL la seng naduh u snem 1966 bad ka la ïaid beit ryntih hynrei dei tad ha u snem 2007 ba ka Sorkar Jylla ka la shim ïa ka rai ban pynkylla noh ia ka Wet Process Plant sha ka Dry Process Plant ryngkat ka jingbuh thong ban pyndep hapoh ka shi snem shiteng.
“Hynrei la pyndep ïa ka Dry Process Plant haduh u snem 2016 bad ki tiar ki tar ki la shu sarang hapdeng kitei ki snem", u la ong.
“Ynda la pynïaid ïa kane ka Plant kaba thymmai la buh thong ban pynmih 600 MT shi sngi bad 18000 MT shi bnai hynrei ym shym la lah ban leh kumta bad ym shym la lah ban poi ha ka bynta ban nym duhnong ne ïohnong", u la ong da kaba bynrap ba la buh ban pynmih 10,500 MT shi bnai hynrei khlem lah ban pynmih wat tang ïa ka tulop ki nongtrei ha kitei ki snem ba la dep watla ka Sorkar ka la buh 300 haduh 400 klur ban pynbiang ïa ka karkhana.
“Ka Plant kam shym la treikam ban pynim dalade ïalade", u la ong da kaba pyntip ba ma u hi bad u Bah Balajiedkupar Synrem, MLA ka Shella ki la ïakren bad u Myntri Rangbah ka Jylla, u Conrad K Sangma halor ka jingeh ki nongtrei ka MCCL.
“Hynrei kum ki nongmihkhmat ngi sngewthuh ba ka Sorkar kan bei sa 200 klur ha kane ka Plant ban pynim ïa ka hi kan long kaba eh", u la ong da kaba bynrap ba ïa ka bit ka biang ki nongtrei haduh mynta ki dang pynneh beit lyngba ki jingïarap pisa na ka Sorkar.
U la ong ba ka long kaba eh ban pynthikna la ka MCCL ka lah ne em ban pynim dalade ïalade lada pynlut pisa sa 200 klur tyngka.
Halor ka jingthmu ka Sorkar ban pynrung Joint Venture ha ka MCCL bad ka bit ka biang ki nongtrei, u la ong, “Na ka liang ka Sorkar ka ai ki jingïarap pisa man la ka por sha ki nongtrei bad na ka liang jong ngi ruh ngi la pynsngew bad hap wad lad na ka bynta ka jingbiang jingbit ki nongtrei bad ki ruh kin hap long kiba ïaishah", u la ong.
Halor ka jingkynnoh u Bah Titos ba ka Sohra ka don tang ka ïew bad ka State Bank of India, u la ong, “Ha shwa u snem 2018 ka la don shisha tang ka SBI bad ka ïew kaba i sangsot bad ki basa kiba shu tap tnum da ki tin.
Hynrei ha kane ka samoi jong nga kum u MLA la ïoh ïa ka building kaba paka na ka bynta ki nongshong ïew".
U la ong ba watla ka Sohra Government College bad ka Sohra CHC kim hap shuh ha Sohra Constituency hynrei kum ki nongmihkhmat kim dei ban shu peit ïa ka roi ka par tang ha ka Constituency.
“Ha ki snem kiba la dep, ma nga bad u MLA ka Shella, ngi la ïatreilang na ka bynta ki mat ïakren kiba ïa dei bad ki paidbah", u la ong bad pynpaw ba ka building ïa ka Sohra Government College la ïoh mang tyngka bad ka kam ka la ïaid sha khmat.
Da kaba ïathuh ba u la pynsngew sha ka Sorkar halor ka jingdonkam ïa ka Science bad Commerce Stream ha Sohra College, u la ong, “Ka Sorkar ka la dep mynjur ba tang shu dep ka building ba thymmai yn sa pyrkhat ban ai noh ïa kine ki tnad jingpule".
Halor ka CHC pat, u la ong ba ki la pyrshang ban pynjanai hynrei ki jingduna ki dang bun bad khmih lynti ban don ka jingïatreilang ban kyntiew ïa ka sha khmat.
Halor ka jingkynnoh ba ka Laitlyngkot CHC kam urlong namar ka jingbym bud-dien u MLA, u Bah Gavin u la ong, “Kum ha kane ka por ba la dei ka por ban pynthymmai ïa ki nongmihkhmat ka dei ka bynta ba kongsan ba ki kyrtong kin pynshai ïa la ki nongrim".
“Hynrei tang kawei haba mih sha kane ka elekshon ngim dei ban ïalam bakla ïa u paidbah", u la pyntip ba ki don 4 tylli ki PHC ha ka Sohra Constituency – ha Laitlyngkot, Swer, Laitryngew bad Khadarshnong.
“Kine ki hap ha ka Khatarshnong-Laitkroh Block bad katkum ki kyndon ka IPHS ban kyntiew ïa ka PHC sha ka CHC donkam ïa ka jingdon briew kaba long 80 hajar ha ki jaka lum bad 1 lak 20 hajar ngut ha ki jaka madan", u la ong.
Da kaba ong ba dang don ka jingdon briew tang 50 hajar ngut, u la ong ba hap ban ïa bud lang ïa ki kyndon watla kwah eh ban don ki CHC.
“Ki pyrshang pynban ïalam bakla ïa u paidbah hynrei dei ban kynmaw ba ki la ïoh ka lad ban mih khmat da ka jingkyrshan u paidbah naduh u snem 2013 haduh u snem 2018 hynrei kaei kaba phi la leh ha kata ka por ba phi long MLA", u la ong.
U la ong, “Ka suk ban kynthoh ïa kiwei haba ki don ha ka shuki hynrei phi klet pat ha ka por ba ki long MLA bad don ha ka shuki kaei kaba phi la leh ba na ka bynta ka Constituency baroh kawei.
Dei ban kren ïa ka jingshisha na ka bynta u paidbah bad ka jingkynthoh bad ka jingbishar kaba khatduh eh ka dei na u paidbah hi jong ka Constituency kiba ïohi, ban sngap bad shim ïa ka rai ha ka 27 tarik u Rymphang, 2023.
Shillong, Rymphang 03: Ki san ngut ki kyrtong jong ka seng Congress ha East Khasi Hills, kiba dang long ki khmat thymmai ban aireng ha ka elekshon sha ka ïingdorbar Thawain ka Jylla ka ban sa long ha ka 27 tarik u Rymphang, 2023 ki la thep kyrteng ha ka 3 tarik u Rymphang, 2023 ha ophis jong u Deputy Commissioner ha Shillong.
Kine ki san ngut ki kyrtong jong ka Seng Congress ki long u Bah Osborn Kharjana u ban aireng na Sohiong Constituency, u Bah Gopal Stone Hynniewta u ban ïakhun na Mawsynram, u Bah Dannyson Kurbah na Mawphlang, u Bah Marbud Dkhar na Mawlai, u Bah Nehru Suting na Pynursla bad u Bah Sardonic Nongkhlaw na Nongkrem Constituency.
Haba kren sha ki lad pathai khubor, u kyrtong ka Congress na Mawlai u Bah marbud Dkhar u la ong ba ka jingïakhun elekshon jong u ha kane ka kynti kam dei tang na bynta ki paidbah nongshong shnong ka Mawlai Constituency hynrei jong ka jylla baroh kawei.
“Nga ïakhun ïa kane ka elekshon ym tang na bynta ki paidbah ka Mawlai hynrei ruh kiba shong ha khappud, nga ïakhun na bynta ki para ri kiba shah ieh beiñ ha ka sorkar, nga ïakhun na bynta ka jingïatylli ka jaidbynriew hi baroh," u la ong.
Shuh shuh u la ïathuh ba ka thong kaba ha khmat eh kaba u buh na bynta ka Mawlai ka long ban shna ïa ki ïing baduk khang ba kito kiba duna ka kamai kajih kin ïoh ïa ka jaka shong jaka sah kaba bit kaba biang.
U Bah Nehru Suting u kyrtong ka Congress na Pynursla u ïathuh ba kane ka jingïakhun na Pynursla ka la dei lupa ka jingïakhun kaba u la thikna ban jop namar ki paidbah ki la sngewthuh ïa ka jingshah thok ha u MLA bad ka jingpynleit jingmut kyrpang tang na bynta ki kontraktor.
Haba kylli ïa ka daw kaba u la leit ban ïakhun noh na ka Congress wat la u dei u kyrtong na ka UDp na u 2018, “Ka UDP ha u 2018 ka la kylla ka UDP kaba la pheil na bynta u paidbah.
Aiu kine ki myntri ka UDP ki leh na bynta ka jylla bad dei na kane ka daw nga leit sha ka Congress ka jhad Titanic kaba thymmai.
"U la ong ruh ba kiba bun ka thong kaba u don na bynta ka Pynursla bad ka jylla hi baroh kawei.
Kawei na ki mat kaba u kwah ban leh ka dei ban pyndam noh ïa ka Reservation Policy, “namar kane ka Reservation Policy ka la pynpharia pynban ïa ka jylla hapdeng ki Khasi- Jaintia bad Garo dei ban pynïakhun noh beit tang kum kawei ka kynhun," u la ong.
Shuh shuh na ka liang kiwei ki kyrtong ki la pynpaw ba ki don ka jingshaniah ba skhem ba ka jylla kan ailad ïa ka Congress namar ki la sngewthuh ïa ka jingïapher ka jingtreikam ka Congress ha ki snem kiba la leit.
Nalor kine, ki don pat sa arngut ki Kyrtong shimet kiba la thep kyrteng ha kane kajuh ka sngi kiba kynthup ïa u Bah Donkupar Massar na Pynursla Constituency, u Bah Jubanlang Kharbihkhiew u ban ïakhun na Pynthorumkhrah bad u Bah HDR Lyngdoh u kyrtong ka UDP na Sohïong.
Jowai, Rymphan 3 : U ma Sngawbhalang Dhar uba dei ruh u MLA na ka 1-Nartiang Constituency mynta ka sngi ha ka jingïalang paidbah ba la pynlong da ka National People Party (NPP) ha mandan Jrisaleiñ, ula khot ka jingïatreilang da kaba ong “ban lait na ka jingïashrut bad ban ïoh ïa ka jingïatylli ka donkam ïaka Ri-lum Jaiñtia ban pynjop don burom ia ka NPP na baroh ki 7 tylli ki constituency.
Ula kyntu ïa ki paidbah ka Ri-lum Jaiñtia ba kin ai ka jingkyrshan ba pura ïa ka NPP ha kane ka kynti, ula ong kiba bun hi kim shym la ïaroh ïa ki kam ba bha bala pynduh thiah pynduh dem ïa kane ka sorkar MDA ha ki por ka jingïakhun Covid-19, hynrei la ïohi pynban khamtam ha ki Social Media kila don shibun ki jingshah kynnoh kiba lai phew jait.
“Ka Jaiñtia Hills District ka dei ban long ka District kaba kiew bha ha baroh ki liang, lyngba ki jingkyrkhu kiba wan ha kine ki san snem ba la dep", ong ma Sniawbhalang Dhar da kaba pynkymmaw ïa ki ar tylli ki Block, ki surok, ki Police Station, ki Sub-Center ki PHC, CHC nalor kiwei kiwei de kiba la pynïoh hapoh ka Jaiñtia Hills.
Ula pynrem jur ïa ki jingkren u ma R.
C Laloo halor ka jingshah ieh beiñ jong ka sor Jowai, da kaba u ong kumno pat ïa ki project kiba la sah teng da ki phew phew snem la lah ban pyndep lyngba u MLA ba ma Wailadmiki Shylla.
Ula ai nuksa ïa ka wah Umngot Project, ym tang kata ka sorkar kala mynjur ruh ban pynlong ïa ka sor Jowai kum ka Smart Town, kumjuh ïa ka Mini Secretariat, ki surok ba bun kum ka Jowai sha Moophlang namar kiba bun ki MLA kim shem la lah ban pyndep hynrei mynta hapoh ka jingïalam ka NPP la pyndep noh.
Shuh shuh u ong ka NPP ka long kaba ïapher bha nadong shadong lada ïanujor bad kiwei, ha ka NPP ki don kawei ka jingmut khlem da don satia kita ki team A, B ne C.
Ula kynthoh jur ïa ki party kiba ïatreilang bad ka MDA ha kine ki snem ba la dep kiba la don bynta lang ha kiba bun ki kam, hynrei ynda la jan ka Election kiba wanrah pynban ïa ki issue ban pynrem ïa ka NPP, ong u ma Sniawbha.
Ula kular ruh ha kaba ïadei bad ka issue jong ki ñiut ha Jowai ula pyntikna ban pynbeit noh ïa kane ynda kin wan biang ha ka bor shynshar namar mynta kiba bun hi ki wanrah pynban da kam politic.
Kane ka dei ka por ba biang eh ban wanrah ïa ka jingïatylli da kaba pynjop don burom ïa ki 7 ngut ki kyrtong ka NPP napoh ka Ri-Lum Jaiñtia ha ka 2 tarik u Rymphang kaba dei ka sngi ban rai jop ïa ki MLA pynkut u ma Sniawbhalang Dhar.
Shillong, K’lyngkot, 03: Ka United Democratic Party (UDP) ka la rai ban mudui sha u Chief Electoral Officer (CEO) jong ka Jylla halor ka jingpyllait ïa ka skhim Chief Minister Special Development Fund (CMSDF) da u Myntri Rangbah ka Jylla ha ka 18 tarik, Kyllalyngkot, 2023 lyngba ka ophis jong u Deputy Commisioner, Development Branch, East Khasi Hills District kaba kot T.
58.
76000.
Ha ka jingïakren bad ki lad pathai khubor ha ka sngi Thohdieng u Vice President jong ka UDP u Bah Allantry F.
Dkhar u la ong, katkum ba ka paw na ka Work Order, ki don 10 tylli ki kam pynroi kiba la kdew ba la ai sha ki shnong kiba hapoh ka North Shillong Constituency bad ha West Shillong Constituency.
“Katkum kane ka Work Order ka pynpaw ba ka tarajur u Myntri Rangbah ka kham noh sha u kyrtong jong ka North Shillong bad ïa kane ka Work Order la shem ba la phah kopi ruh sha u Bah Ransom Sutnga na Mawkhar kum ka jingpyntip," u la ong.
U la ong ba katkum kane ka Work Order, la pynpaw ïa ka jingshna ïa ka Community Hall ha Jaïaw Lower Lansolane Block, ka shna pynbha ïa ka bad maramot ïa ka Community Hall jong ka Dorbar Shnong Mawkhar, ka jingpyndait ïa ki CCTV ha Upper Jail Road, ha Lower Jail Road, ha Lawmali, ha Jaïaw Pdeng, ha Police Bazaar bad ha Thana Road, ka jingshna pynbna bad maramot ïa ka Jaïaw Community Hall, ka jingshna pynbna bad maramot ïa ka Short Round Road LP School ha Forest Colony bad kawei ha West Shillong ka dei ka jingshna ha JJM Nicholas Roy Model Trust ha Lumdiengjri Shillong.
“Mynta ïa ka kyrteng jong ki nongïoh jingmyntoi ym shym la kdew satia hangne, hynrei haba phi ai ïa ki kam pynroi sha ki Dorbar Shnong khamtam haba shna ïa ki Community Hall dei ban ai kopi ruh sha ki Rangbah Shnong lane sha ki Secretary Shnong.
Hynrei kumba ka paw hangne, ka tarajur ka kham noh sha u kyrtong ka NPP jong ka North Shillong namarba ka kyrteng jong u ka paw ha ka nombar ka saw kum ka jingpyntip katba ka kyrteng jong ka Dorbar Shnong lane u Secretary Shnong kam paw satia," la ong u Bah Dkhar.
“Ngin sa phah ïa ka jingthoh sha u Chief Electoral Officer ba un bishar ïa kane ka kam halor ka jingnoh tarajur sha u kyrtong jong ka NPP," u la bynrap.
“Lada phi dang kynmaw, wat u MP jong ka Rajya Sabha u Dr.
WR Kharlukhi u la pynbna paidbah ïa ka kyrteng jong u Bah Ransom Sutnga ha ka jingïalang kaba la long ha Khasi National Dorbar Hall ba un long u kyrtong ka NPP wat haba u dang long u Executive Engineer jong ka tnat PWD," la bynrap u Bah Dkhar.
“Ngin ieh ha ka jingstad jong ki paidbah kumno ban rai la kane ka kam ka dei badei lane ka dei ka jingnoh tarajur jong u Myntri Rangbah sha u kyrtong ka party jong u," ong shuh shuh u Bah Dkhar.
Shillong, Rymphang 03: U MLA barim ka Nongshken Constituency uba la pynkhreh ruh ban aireng ha kane ka elekshon kum u kyrtong shimet na Pynursla Constituency u Bah Donkupar Massar ha ka sngi Thohdieng u la ïathuh ba ka jingïakhun jong u kum u kyrtong shimet ka dei hadien ba ka jingïakren jong u bad u ka UDP kam shym la seisoh namar ha kajuh ka por ka UDP ha kata ka por ka la don ka jingiakren bad u Bah Prestone ban ïakhun noh na ka UDP.
Ïa katei u Bah Don u la ïathuh haba kren sha ki lad pathai khubor hadien ba u la dep ban thep kyrteng kum u kyrtong shimet.
“Ka la don ka jingïakren bad ki nongïalam ka UDP ba ngan ïakhun noh na ka UDP, u President ka UDP u la khot ïa nga ban ïakren sha ïing sah jong u na bynta kane hynrei kane ka la pulom noh namar ha kato ka por ka UDP ka ïakren ruh bad u Bah Prestone Tynsong u Symbud Myntri Rangbah u MLA ka Pynursla ba un ïakhun noh na ka UDP," ong u Bah Don Massar.
U la ong ba hadien ba u la ïakren bad u nongïalam ka UDP na ka liang jong ki ki la ong ba kin sa kynjoh ktien ynda ki la dep ïakren bad u Bah Tynsong, “hynrei kim shym la ai ktyien bad kum u riew rangbah ngam lah ban shu leit tied jingkhang jubor haba kim mon ban ai tiket," u la ong.
Shuh shuh u la ong ba ka jingaikhun jong u kum u kyrtong shimet kam dei shuh kaba dang thymmai namar naduh u 2008 mynba u jop kum u MLAka Nongshken u la jop kum u kyrtong shimet.
“Ki paidbah ka Pynursla ki tip bha ïa nga wat la nga rem ha u 2013 hynri ngam ieh satia ïa ki bad ki tip ruh ba ka jingjop kum u kyrtong shimet ka kham pynsuk ïa ki namar kito kiba jop na ki party lada ki paidbah ki donkam eiei ïa u MLA kin hap leit mih shuwa sha ki nongïalam ka party," u la ong.
Haba kylli halor ka jingmih ïakhun jong u kum u kyrtong shimet wat hadien ba ka kurim jong u pat ka Kong Grace Mary Kharpuri kan ïakhun na ka NPP la kan don jigktah ne em, “Kan ym don jingktah eiei namar ka kam ïing kan kut ha ki saw kynroh ka rympei ïing bad ka kam saiñ hima kan ïaid la ka jong," u la ong.
“Ha u 2018 nga la ïakhun kum u kyrtong ka NPP na Ranikor bad i kurim jong nga pat na ka PDF bad kane kam ktah satia ïa ka jingïadei namar ngi don ka jingïasngewthuh jingmut halor kane," u la bynrap.
Mairang, Rymphang 03: U Bah H.
Brolding Nongsiej, MLA jong ka Mawthadraishan bad kyrtong ka UDP, u la ong ba ka elekshon MLA 2023 kan long kaba suk bha ïa u.
Haba ïakren bad ki nongthoh khubor hadien ba ladep thep kyrteng ha ophis DC Mairang, u Bah Brol, u la ong ba ka daw ba kan pynsuk ïa u ha kane ka elekshon na ki elekshon baroh baladep, kadei namar ba kiba bun ki riew rangbah kiba ju ïaleh pyrshah ïa u ha ki elekshon baladep mynta ki la wan kyrshan ïa u.
Kine ki long naduh ki rangbah kiba la ju ïakhun ïa ki elekshon baladep kum u Bah Pius Kurbah, President barim ka Congress Mawthadraishan, Bah Damien Marshiangbai, President barim ka HSPDP Mawthadraishan, u Bah BB Warjri, MDC barim ka Mawthadraishan.
“Nalorkine, ki dang don bun ki rangbah kibym ju kyrshan ïa nga, mynta ki la wan lut bad nga", u la ong.
Nalorlata ruh u la ong ka liang kaba ju ïakhun bha bad u,kata ka HSPDP ka pait arliang, namar ba ka Kong Biolinda Lyngdoh Nonglait, kaba ïakhun na ka HSPDP ha u 2018 mynta ka la leit ïakhun noh na ka NPP bad na ka HSPDP lamih ïakhun noh u Bah Shakliar Warjri.
Halor ka jingkylli ba kiei kiwei pat ki daw ban pynlong ïa u ban jop ïa kane ka elekshon, u Bah Brol, u la ong ba ha kine ki san snem kum u MLA u la trei shitom ban wanrah bun ki kam pynroi ha Mawthadraishan naduh ki surok, ki lynti ki syngkien, ki jingkieng ha kylleng kylleng ki Shnong ka Mawthadraishan.
Ha kaba ïadei bad ka koit ka khiah, u la pynïoh skhim ban pynheh ïa kilai tylli ki PHC, kata ka Kynshi, ka Myriaw bad Maroid kiba na ka 5 jingthiah mynta ki la don 10 jingthiah.
“Lada ki paidbah ki ailad biang ïa nga sa mynta ka kynti, ngan trei shitom ban wanrah sa ka CHC ha Mawthadraishan Block", u la ong.
U la ïathuh ba u la trei shitom ruh halor ka jingkyntiew ïa ka pule puthi da kaba pynïoh skhim na ka ADB haduh lai tylli ki skul kiba hap ha Mawthadraishan, nangta 15 tylli ki skul lyngba ka skhim na ka NEC kaba ka jingmang pisa ka long 30 lak tyngka kawei ka skul.
“Kum ka Party ngi la rai ruh ban ïakhun ban wanrah sa ka College ha Mawthadraishan", la ong u kyrtong ka UDP.
Na ka bynta ki Samla u Bah Brol, u la ong ba un bteng ban pynlong ïa ka Coaching Centre kaba u la sdang ha kine ki snem baladep na ka bynta ban ai jinghikai ïa ki samla haba wad kam wad jam kum kaba ïaleh ïa ka eksam DSC, MPSC bad kiwei kiwei.
Nalorkata u la ïathuh ba la pynbha ruh ïa ki Madan ïalehkai da kaba shan ruh bad ki Gallery.
Uwei pat u kyrtong u ba la thep kyrteng mynta ka sngi, udei u Bah Fourteen Lyngkhoi u ban ïakhun na ka Seng Congress.
U Bah Lyngkhoi u la ong ba u mih kyrkieh ban ïakhun ïa kane ka elekshon namar ka jingsahdien ka Mawthadraishan Constituency.
Shillong,Rymphang 03 : Ka National People’s Party, hynne ka sngi ka la shim ïa ka rai ban ym pynieng kyrtong shuh na Ranikor Constituency ha kane ka elekshon MLA kaban sa long shen ha ka 27tarik mynta u bnai.
Haba pyntip ia kane, u President ka NPP South West Khasi Hills District Bah Kitborlang Nongrem u la ïathuh ba ïa kane kane ka rai ki la shim hadien ka jingia syllok lang hapdeng ki heh duh ka party ba kynthup naduh u National President Conrad Sangma, National Vice President ka party Bah Prestone Tynsong, Bah Sniawbhalang Dhar bad ruh u Bah Nelbi.
“Kumta hadien ka jingïalang ngi la mynjur ban shim da kawei ka rai kata ban ym pynieng kyrtong shuh na Ranikor," la pyntip u Bah Kitborlang Nongrem.
Haba kylli ïa ka daw u Bah Nongrem u la iathuh ba ia katei ka rai ki shim kadei namar ba ka por ka la lyngkot palat ba kin jam shakhmat ban aireng ha kane ka elekshon.
Lah ban kdew hangne ba u kyrtong ba ka NPP ka pynieng u Bah Martin M Dangngo u la resaiñ noh dang shen na ka party ban leit iakhun noh na ka BJP.
Hadien katei ka jingresaiñ u Bah Dangngo bad ki nongbud, mardor ka NPP ka la pynlong ia ka jingialang bad shim ruh ïa ka rai ba kin phah arngut ki kyrteng sha ka party kata u Bah Nelbi Sangma bad u Bah Kitborlang ban long ki kyrtong.
Hynrei da katei ka rai hynne ka sngi, la pynshai ba ka party kan pynïeng kyrtong shuh na katei ka constituency.
Shillong, Rymphang 03: Shi sngi hadien ba i Kong Purity Phawa, nongthep vote jong ka West Shillong Constituency, i la leit pynphai noh ïa ki tiar kiba i la ïoh na u Kyrtong ka UDP, u Bah Paul Lyngdoh bad u kyrtong ka NPP bad MLA ka Shillong West, u Bah Mohendro Rapsang, ka Election Commission of India (ECI) ka la shimkhia ïa kane ka jingleh jong i, ha kaba ki ophisar kane ka bor pynïaid elekshon ki la leit ban ïakynduh ïa i ban wad jingtip halor kane ka jingjia.
Haba u nongthoh khubor u la buddien halor kane ka jingleit pynphai noh jong i ïa ki bowl ba la ïoh na u Bah Paul bad ïa u Pressure Cooker ba ïoh na u Bah Mohendro Rapsang, i Kong Purity iba shong ba sah ha Lumdiengjri, i la ïathuh ba mynta ka sngi, ki nongpeit pyrman jong ka elekshon ha jylla, kynthup ïa u Sector Officer bad ki Observer ki la wan ïakynduh ïa i ban shim jingkylli bad tip khambha halor kane ka jingleh jong i.
“Ngam sngewdei ban ïathuh lut ïa kaei kaba nga ïathuh ha ki bad ngan peit shuwa shano kane ka kam kan poi", i la ong, da kaba bynrap ba i sngewkmen ba ka ECI kala shimkhia ïa kane ka jingleh jong i.
Lah ban kdew hangne ba i Kong Purity hynnin ka sngi haba kine ki tiar ki la poi ha ïing jong i, wut wut i la mih na ïing ban leit pynphai noh sha ki nongai da kaba ong ba kine ki tiar kidei tang ki jingpynbieit ha ka por elekshon bad ka jingleit pynphai jong i ïa kine ki tiar ka long ban pynsngewthuh ïa kito kiba mih shakhmat ban shakri paidbah kum ki nongmihkhmat kim dei ban long tang ki nongsam tiar ne ki distributor, hynrei kidei ban long ki nongthawaiñ ne kita ki legislator.
Kane ka jingleh jong i, ka la ïoh ïa ka jingïaroh na kiba bun ki liang bad bun ki la ong ba kadei ka jingleh kaba dei bad kaban long ruh kum ka jinghikai na ka bynta ki nongthep vote ka jylla.
Ïaroh u Bah Mohendro ïa ka Kong PurityU Kyrtong ka NPP uban ïakhun na 18 West Shillong u Bah Mohendro Rapsang ha ka sngi Thohdieng u la ai jingïaroh ïa ka sienjam kaba ka kong Purity Phawa ka la shim ban leit pynphai noh ïa ki tiar kiba ki kyrtong ki la pynpoi sha ïing jong ka.
Haba kren sha ki lad pathai khubor u Bah Mohendro u la ong ba ka jingpoi ki khiew Pressure Cooker kiba la pynpoi sha ka ïing jongka Kong Purity lyngba ki nongtrei jong ka party kim dei kiba u ai shimet ma u hynrei ka dei na ka MLA skhim kaba u la dep ruh ban da pynlait paidbah ha kine ki khyndiat taiew kiba la dep.
“Ki khiew kiba la pynpoi na ka liang jong nga kim dei kiba nga ai na ka pla jong nga hynrei kiba la mang kyrpang na ka MLA scheme kiba nga la pynlait paidbah ruh haba shit ha bashai ym kum uwei pat u kyrtong uba ïakhun pyrshah ïa nga uba la kynthoh ïa ka jingai Pressure Cooker jong nga katba ïa lade ruh u sam bowl haba rieh bad nga ngeit phi ïohi hi ba ym dei tang ba i pynphai tang sha ïing jong nga hynrei sha ka ïing uwei pat ruh u kyrtong," ong u Bah Rapsang.
Lah ban kdew hangne ba ha ka sngi Palei ka Kong Purity ka la leit ban pynphai ïa ki bowl kiba la pynpoi da ki nongïalam jong u kyrtong ka UDP u Bah Paul Lyngdoh bad kumjuh ïa u Pressure Cooker ba la pynpoi da ki nongïalam u kyrtong ka NPP u Bah Mohendro Rapsang sha ka ïing sah jong ki.
Shillong, Rymphang, 3: Ka National People’s Party (NPP) ha ka sngi Thohdieng ka la pyllait paidbah ïa ka People’s Document -Vision 2023-28 ryngkat ka jingkular ban pynkha haduh 5 lak tylli kam bad ban plie ïa ki lad aikam na ka bynta ki samla lada ka party kan ïoh ban bat biang ïa u lakam synshar ha ka jylla.
Ïa ka Election Manifesto la pyllait da u National President jong ka NPP u Conrad K Sangma ha ka jingïalang kaba la long ha Jowai, West Jaintia Hills District.
Ha kane ka dulir, ka NPP ka la pynbna ruh ba ka thong jong ka party ka long ban ai jingkyrshan ïa ki nongrep bad ïa ki shnong, nalor kaba pynpaw ïa ki jingjop ba la jer kyrteng kum ka ‘Promises Delivered’ bad ka jingangnud ban pynlong ïa ka jylla Meghalaya kaba kiew artet.
Ha ka jingpyllait paidbah ïa ka People’s Document -Vision 2023-28 la sakhi lang da u National Vice President u Bah Prestone Tynsong, ki MLA ka party kiba kynthup ïa u Bah Sniawbhalang Dhar, u Bah Comingone Ymbon, u Bah Wailadmiki Shylla, ka kyrtong na East Shillong ka Dr.
Ampareen Lyngdoh bad kiwei kiwei ki nongïalam.
Ka NPP ka la kdew ruh ïa ki jingtrei kiba manla u snem naduh ba ka party ka la ïoh bat ïa u lakam synshar kiba paw bad ki kam bad ym tang ban shu kular tang ban pynpaw paidbah.
Ka NPP ka la khot ïa kane ka dulir kum ka People’s Document namarba ka la kdew bin pa bin ïa ki jingtreikam na ka bynta ka jylla Meghalaya.
Ka People’s Document ka ong ba ka thong jong ka NPP ka long ruh ban pynkha san lak tylli ki kam bad ïa ki lad aikam na ka bynta ki samla.
Ka thong kaba hakhmat ka long ban phaikhmat sha ki nongseng sam, ka jngohkai pyrthei, ka rep ka riang, ki digital Sectors ha ki jaka sor bad nongkyndong jong ka jylla.
La mang lypa ban ai jinghikai ïa ki samla da kaba thaw ïa ki Multi-sectoral Skill Parks, ki jingshah hikai pyntbit shabar bad kiwei kiwei.
Ka NPP ka la ïai pynneh ban kham phai khmat sha ki nongsengkam da kaba pynkha ïa ka PRIME Hub ha baroh ki Block bad ban ai jingkyrshan ïa ki nongsengkam lyngba ka PRIME Scheme.
Ka NPP ka la kham ïai ban ha kaba ïadei bad ka jingjop jong ka Best Startup State ha India bad ban ïaid bteng ban kham pynjanai shuh shuh ban btin lynti ïa ki nongsengkam, la pynpaw ka Peoples’ Document.
Ka Party ka la kular ban ïai bteng na ka bynta ban ïakren bad ka Sorkar India ban pynrung ïa ka ktien Khasi bad Garo ha ka Khyrnit Baphra jong ka Riti Synshar ka Ri India bad ban pyntreikam noh ïa ka Inner Line Permit (ILP) ha Meghalaya ïa kaba ladep mynjur da ka Iingdorbar Thawaiñ.
Da kaba pynpaw ba ka NPP ka la pyntyllun shakhmat ban weng ïa ka jingeh ha kaba ïadei bad ka jingpynbeit ïa u pud u sam hapdeng ka Meghalaya bad ka Assam, ka Document ka la pynpaw ba ka Party kan nang ïai bteng ban poi sha ka jingïasngewthuh jingmut ha ka jingïapynbeit pud bad ka Assam da kaba ïasyllok lang bad ki kynhun bapher bapher.
Ka Party ka la kular ban ïada ïa ka kamai kajih jong ki paidbah kiba im ha ki kam tih marpohkhyndew da kaba kyntiew ïa ka rukom tih marpohkhyndew katkum ka juk stad saïan.
Ka la ong ba ka Sorkar ba la ïalam da ka NPP ka la lah ban ïoh ïa ka rai kaba paka tam na ka Iingbishar Supreme Court kaba pynthikna ïa ka hok jong ki riewlum halor ka jinglong trai ïa ka khyndew ka shyiap bad ki marpohkhyndew bad ïa ka laisen la lah ban pynïoh sha ki 17 ngut ki briew.
Shuh shuh ka NPP ka la kular ban pynneh ïa ka shongsuk shongsaiñ ha ka Jylla Meghalaya da kaba kham pynlut ban pynjanai ïa ka tnat Pulit, ban pynkhlaiñ ïa ka Cyber Security bad ban buh ïa ki Women Police Station ha baroh ki distrik.
Ka Sorkar ha ki san snem balade ka la pynkha 4 tylli ki civil sub divisions ba thymmai, 9 tylli ki C&RD block, 3 tylli ki Police Station ba thymmai, 8 tylli ki Border Outpost ba thymmai bad 7 tylli ki Police Outpost.
Ka Dulir ka la pynpaw ba ka Party ka la buh thong ban pynstet ïa ka jingïakren bad ki kynhun kieng atiar hapoh ka riti synshar jong ka ri.
Katkum ka party, ki kynhun ki la pynpaw ïa ka mon ban don ka jingïakren kaba khlem teh kyndon bad ka Sorkar.
Ha kaba ïadei bad ka jingai jingkyrshan ïa ki samla, ka party ka la ong, kan kham phaikhmat ruh ban ithuh ïa ki riewdonsap ha ka sports ha ka jylla da kaba pynïoh ïa ki tiar ïalehkai naduh kaba shna ïa ki Stadium, ban ai jinghikai, ban wad ïa ki riewdonsap bad ban kyntiew ïa ki jingai jingkyrshan.
Ban kham pynjan ïa ka jingshakri jong ka Sorkar sha ki shnong, ka party ka la ong ba ka thong ka long ban pynkha 1,000 tylli ki Chief Minister’s Facilitation Centers.
Ka party ka la thmu ruh ban buh ïa ki Village Community Facilitators (VCF) ki ban pynurlong ïa ki jingtreikam.
Ki nongtrei kin ïakynduh markhmat bad ki paidbah haba ki paidbah ki donkam ïa ki marbam, ka penshon bad ban pynsngew ruh ïa kiba bun ki jingeh.
Kane kan pynkha ïa ki hajar tylli ki kam bad kan pynthikna ba ki longiing kiba don sha ki jaka ba kyndong tam jong ka Jylla Meghalaya kin ïoh ïa ka jingshakri jong ka Sorkar.
Na ka bynta ki nongrep, ka party ka la ong ba kan ïai bteng ban kyrshan ïa ki nongrep jong ka jylla lyngba ki flagship program kum ka FOCUS bad FOCUS+.
Kine ki prokram kin nang ïai bteng bad kin nang kdup ïa baroh ki nongrep jong ka jylla katkum ka jingdon jong ki nongrep.
Ka thong ka long ban pynmih kham bun ki mar rep, ban pynsuk ïa ka kit ka bah bad ban pynïaid iew ïa ki mar rep ha ka dor kaba bit.
Ka thong jong ka party ka long ban ïai bteng ka jingai jingkyrshan lyngba ka Mission Mode Project bad ban pynmyntoi ïa ki nongrep ha shwa u snem 2023-28.
Kine ki jingtreikam ki dei kiba la ai jingjop ïa kiba bun ki nongrep kum ha ka shnong Lakadong ha kaba 13,000 hajar ngut ki nongrep mynta ki la ïoh jingmyntoi, na ka 1,000 ngut san snem mynshwa.
Ka NPP shuh shuh ka la ong ba kan pynïasoh ïa baroh ki shnong lyngba ki surok rong, da ki jingkieng dewbilat bad ki jingkieng nar.
Ka la pynpaw ruh ba ka ladep khmih bniah ïa kawei pa kawei ka shnong kumno ban pynïasoh ïa ka Jylla Meghalaya lyngba ki surok.
Da kaba pynpaw ba kan pyntreikam ruh lyngba ka skhim jong ka Sorkar Pdeng ban shna ïa ki surok ba thymmai ban pynïasoh ïa ki shnong, ka NPP ka la pynbna ruh da ka skhim ba thymmai ïa kaba la tip kum ka – “Chief Minister’s Village Connectivity Scheme.
" Ka party ka la thmu ban weng lut ïa baroh ki jingkieng dieng ha ka jylla bad ban shna thymmai da ka jingkieng dewbilat bad ki jingkieng nar.
Lah ruh ban kdew, ha ki san snem baladep, la lah ban shna ïa ki surok ha ka jylla Meghalaya kiba la tam kylla ïa ki surok ba la shna da ki sorkar kiba rim ha ki 20 snem baladep.
Ka paty ka la buh thong ruh ban pynjanai ïa ka jingpynher liengsuiñ, ka jingpyndonkam ïa ka Internet ha ki shnong nongkyndong, ban shna ïa ki IT park, ban shna ïa ki Water Management bad pynïasoh ïa ki pipe um sha kiba bun ki longing.
Ka party ka la thmu ruh ban buh ïa ki Economic Growth Centers bad ki Logistics Hubs ha ki distrik bapher bapher jong ka jylla da kaba ïatreilang bad ki karkhana khnang ba yn dup lah ban pynïohkam ïa kiba bun ki longiing bad ki samla.
Halor ka koit ka khiah, ka NPP ka la ong ba ka jingshna ïa ki jaka ai jingsumar ba thymmai, ka jingpyntreikam ïa ka skhim kaba ïarap ïa ki longkmie bad ki khunlung bad ka Health Insurance Schemes ki la long kiba jop ha kine ki san snem baladep.
Ka party ka la rai ban ïai bteng ban wanrah sa ïa ka Chief Minister’s Affordable Drug Center ba thymmai khnang ba kito kiba shah sumar kin ïoh ban thied ïa ki dawai dashin ha ka dor kaba bit.
Bun na ki skhim kiba rim ki la ai jingmyntoi ïa ki paidbah.
Yn sa pyntreikam ïa ki skhim ba thymmai bad ki polisi khnang ban pynlong ïa ka jylla Meghalaya kaba kot ha ka kyrdan kaba nyng kong napdeng ki 10 tylli ki jylla ha ka ri baroh kawei.
Khliehriat iaiong 03 : U District Magistrate jong ka East Jaiñtia Hills District, u Abhilash Banarwal, IAS, hadien ba u la ïoh ïa ki kaiphod na ka Antirettroviral Therapy (ART) Centre, ba la pynpaw ba ki la don bun ki briew hapoh ka district kiba la shah ktah ha u khñiang jingpang HIV, u la shim ïa ki lad ki lynti ban ïakhun pyrshah ïa kane ka jingpang, ha kaba u la wanrah ïa kawei ka kynhun, NGO, ka Meghalaya state Netwrk of Positive People & Ahana, ba la lam khmat da u bah Barry Leslie Kharmalki, kum u Programme Manager ha kane ka Project Ahana, ka ba la pynlong ïa ka jingjurip ban wad, ban tih bniah shuh shuh ïa ki briew kiba don ïa u khniang jingpang HIV.
La ong ba ka la shim por lai bnai ïa ki dkhot jong ka NGO ban lap ïa ki briew kiba la shah ktah ha u khñiang jingpang HIV ha East Jaiñtia Hills District, ha kaba la lap ba ki don 231 ngut kiba la ïoh ïa u khñiang HIV, 27 ngut na kine ki la duh noh ïala ka jingim, katba 160 ngut la lah ban pyn kohnguh ïa ki ba kin shim ïa ki jingsumar, ïa kane ka jingïaid lynti jong ka kynhun, la tip ruh kum ka ‘Lost To Follow Up’ (LFU).
U District Magistrate, u la bthah ïa u Programme Manager Project Ahana, ban shim ruh ïa ki lad ban ïada ïa ki longkmie kiba kha khun ban lait na une u khñiang jingpang (Parent to child transmission), kumta la shna ïa ka project ‘Finding the Missing Link’ ha u bnai Nailur 2022.
“Ngi la thung ïa kine ki briew ban wad bniah, da kaba siew bai burom ïa ki bad ki la ïaid kylleng ki jaka bad wad ïa kito kiba la shah ktah ha u khñiang jingpang, don napdeng jong ki kiba la khlad, don ruh kiba ym lah shuh ban shem ïa ki.
Nga sngew ba ngin lah beit ban jop ïa kane ka jingïakhun pyrshah ïa ka jingpang HIV tang lada ngi ïoh ïa ka ART Centre kaba biang.
Ngi la pyrshang ban shim ruh ka jingïatreilang bad ka Meghalaya State Aids Control Society (MSACS), kumjuh ruh bad ki CHC, ki PHC, ANM, ki ASHA," ong u Banarwal.
Na ka liang u Programme Manager jong ka Ahana, u Bah Barry Kharmalki u la ong “Ha ka por ba ngi sdang ïa kane ka Mission, Ngi ïakynduh shibun ki jingeh, namar ngim pat don shibun ki jingtip, ngim lah ban ïoh ïa ki jubab kiba biang na ki bor pynïaid shnong.
Hynrei kane ka Mission jong nga ka long ruh ban ïathuh ïa kito kiba pang HIV shaphang ka jingim kaba don ka koit ka khiah kumba long ma nga da kaba shim ïa ki lad jingsumar".
La kha ïa u Cristiano Ronaldo dos Santos Aveiro, ba ju khot ieid da ka kyrteng Cristiano Ronaldo ha ka 5 tarik,Rymphang,1985 ha Funchal, Madeira, Portugal bad u don ïa ka rynïeng ryniot kaba 6 phut 1 inshi bad u dei u player ba kynsai tam eh ka Juventus bad captain Portugal.
Ha ka rta kaba 22 snem u Ronaldo u la rung ka kyrteng ban ïakhun ïa ka khusnam Ballon d’Or bad FIFA World Player of the Year.
La ñiew ïa u ba u dei uwei na ki rangïalehkai ba kynsai tam ha ka history ka phutbol.
U Ronaldo u la khur san sien ïa ka khusnam Ballons d’Or bad sawsien ïa ka European Golden Shoe.
U la jop 29 tylli ki trophy ha ka ïalehkai phutbol ha ka jingim, kynthup hynriew tylli ki trophy ha ka ïalehkai league, kiba kynthup san sien ïa ka UEFA Champions League, kawei ka UEFA European Championship, bad kawei ka UEFA Nations League.
U dei ruh u rangthepkol ba bun tam eh ha ka UEFA Champions League (128kol) UEFA European Championship (9 kol).
U dei ruh napdeng ki khyndiat ngut ki rangïalehkai phutbol ban mih madan palat ïa ka 1,000sien ha ka ïalehkai professional bad thep palat 700 kol ha ka ïalehkai club bad ka ri Ha u snem 2015, u Ronaldo u la ïoh ïa ka nam best player ka Portugal kaba la pynkhamti da ka Portuguese Football Federation, ha ka jingrakhe ba 100 snem jong ka.
U dei ruh u player uba nyngkong eh ban khur haduh sawsien ïa ka European Golden Shoe award.
Ha ka jingmih madan ïa ka Manchester United bad Real Madrid, u Ronaldo u la pynjop 3 sien ïa ka Premier League, shisien ïa ka La Liga, shisien ïa ka FA Cup, 2 sien ïa ka Football League Cup, 2 sien ïa ka Copa del Rey, 2 sien ïa ka UEFA Champions Leagues, shisien ïa ka UEFA Super Cup bad arsien ïa ka FIFA Club World Cup.
U Ronaldo u la sdang ïa ka kam ïalehkai phutbol naduh dang khynnah bad ka Andorinha, kaba u la mih madan 2 snem kynthih kata shuwa ba un leit ïasoh noh bad ka C.
D.
Nacional.
Ha u snem 1997, u la ïasoh pat bad ka Sporting CP.
Ha u snem 2003 u la ïasoh bad ka Manchester United ha ka dor £12.
2 million (€15 million).
Ha u snem 2004, u la jop ïa ka trophy ba nyngkong eh bad ka United, kata ïa ka FA Cup.
Ha u snem 2007 bad 2008, u Ronaldo u la ïoh rah ïa ka khusnam FWA Footballer of the Year, bad shah jied kum u FIFA World Player of the Year ha u snem 2008.
Ha u snem 2009 u la jop ïa ka FIFA Puskás Award for Goal of the Year.
U dei ruh u player uba remdor tam ha ka por ba u mih na ka Manchester United ban ïasoh bad ka Real Madrid ha u snem 2009 ha ka dor £80 million (€94 million/$132 million).
Ka buyout clause ne ka dor thied ïa u nadong shadong ka la kot €1 billion.
Ha u Jymmang 2012, u la kylla long u player phutbol uba nyngkong eh ha ka history ka phutbol ban pynkhih jar ha man la ki team ba ïakhun pyrshah ha ka shi samoi ka La Liga.
U Ronaldo u la bat ruh ïa ka rekod kum u nongthepbol ba bun tam eh ha ka jingïakhun ïa ka shi samoi ka UEFA Champions League, kata da 17 kol ha ka samoi 2013-14.
Ha u Nohprah 2014, u Ronaldo u la kylla long ruh u nongthep kol basted tam ban kot ïa ka 200 kol ha ka La Liga bad ïa kane u la pyndep ha ki 178 tylli ki jingïakhun La Liga.
U dei tang ma u marwei na ki player phutbol ha ka history ban thep kol 50 kol shaneng ha ka shi samoi kata haduh san samoi kynthih.
Ha u Nailur 2015, u Ronaldo u la kylla long u rangthep kol ba bun tam eh ha ka history ka UEFA Champions League kata da 82 kol bad ha u Risaw 2015 u la kylla long u rangthep kol ba bun tam eh ha ka history ka Real Madrid.
U Ronaldo u la mih madan nyngkong eh na ka Portugal ha u Nailar 2003, ha ka rta kaba 18 snem.
Haduh mynta u mih madan palat ïa ka 100 sien bad shimbynta ruh haduh 6 sien ha ki lympung ïalehkai phutbol ba pawnam ha ka pyrthei kiba kynthup 3 sien ïa ka UEFA European Championships (2004, 2008 bad 2012) bad lai sien ha ka FIFA World Cups (2006, 2010 bad 2014).
U dei u player ba nyngkong eh ha ka Portugal ban thep 50 kol bad kylla long syndon u rangthep kol ba bun tam eh ka Portugal.
U la thep ïa ka kol kaba nyngkong eh ïa ka Portugal ha ka Euro 2004 bad ïarap ïa ka Portugal ban rung shaduh ka phainal.
U la shimti kum u kapten ha u Naitung, 2008, bad ïalam shaduh ka semi-final ïa ka Portugal ha ka Euro 2012.
Ha u Naiwieng 2014, u Ronaldo u la kylla long u player ba thep bun kol tam ha ka UEFA European Championship (kynthup ka qualifying) da 23 kol.
Naduh ka jinglong khynnah: Ïa u Ronaldo la kha ha Santo António, ka jaka ba marjan eh bad ka nongbah Funchal, Madeira, bad u dei u khun khatduh ka Maria Dolores dos Santos Aveiro, ka nongshet bad u José Dinis Aveiro, u nongsumar kper ka municipal.
Ïa ka kyrteng “Ronaldo", la shim na ka kyrteng u president ka US ha ki por ba leit, u Ronald Reagan, uba dei ruh u briew ba u kpa jong u, u ieid bha.
U don uwei u hymmen shynrang u Hugo, bad arngut ki hymen kynthei, ka Elma bad Liliana Cátia.
Ka meiieid jong u, ka Isabel da Piedade ka dei na Cape Verde.
Ka longïing u Ronaldo ki dei na ka balang Khristan Catholic.
U Ronaldo mynshuwa u la ïathuh hi ba u im ha ki por ba la leit hapdeng ka jingduk bad ïathiah lang ha ka juh ka kamra baroh shipara.
U Ronaldo u dei uba pawnam bha para khynnah ha skul hynrei hadien u la shah beh skul noh na ka daw ba u kawang da ka shuki ïa u nonghikai jong u.
Hadien kane u Ronaldo u la ong ba kane ka jingjia ka la pynhiar dor ïa ka burom jong u.
Ha ka rta kaba 14 snem u la mynjur ha ryngkat ka kmie ban pylleit jingmut noh tang ha ka ïalehkai phutbol.
U la ong, “Mar shu dap 14 snem, nga sngewthuh ba nga don ka sap ïalehkai.
Nga mutdur ruh halade ha kane ka por ba nga la biang ban long u semi-professional ha ka ïalehkai phutbol".
Ha ka rta kaba 8 snem, u Ronaldo u la ïasoh bad ka amateur team Andorinha, ka klob kaba u kpa jong u, u dei u nongpynbiang ïa ki tiar ïalehkai.
Ha u snem 1995, u Ronaldo, ha ka rta kaba 10 snem, u la ïasoh noh bad ka Nacional, bad u la ïarap ba kan rah ïa ka phainal bad dei hadien kane ba u la ïohlad ban leit pyrshang lai sngi bad ka Sporting CP, kaba khatduh ka la soi ïa u ha ka dor kaba ym shym la pynbna paidbah.
Sporting CP: U Ronaldo u la ïasoh bad ka Sporting kum u player khynnah bad ïa kilan met lang bad kiwei pat ki rangïalehkai na ka Academia Sporting, ka football academy kane ka klob kaba don ha Alcochete.
U dei tang ma u na ki player ban mih madan ïa ka Sporting’s under-16, under-17, under-18, B-team, 1st team kane ka klob, tang hapoh ka shi samoi.
U la thep kol nyngkong eh ha ka league ha ka 7 tarik Risaw 2002 bad ïarap ïa ka Sporting CP ban jop da 3-0 ïa ka Moreirense bad ïoh mih madan ruh ïa ka Portugal ha ka 2002 European Under-17 Championship.
Ha ka rta kaba 15 snem, u Ronaldo u la ïoh ïa ka jingpang racing heart, kaba dei ka jait jingpang kaba la jan pynduh ïalehkai phutbol ïa u.
Hadien ba ki nongkitkam ka Sporting ki tip shaphang kane ka jingpang bad ka kmie u Ronaldo ka aibor ïa u ban leit phah sumar sha hospital.
Hadien kane la rah noh ïa u Ronaldo sha ka jaka sumar bad la puid ïa u bad la pyllait noh tang hadien khyndiat kynta bad la sdang biang ïa ka kilan met hadien katto katne sngi.
Ha u Naiwieng, 2002, u Ronaldo u la shah khot sngewbha ban wan sha ka jaka kilan met ka Arsenal ha London Colney ban ïakynduh bad u coach, u Arsène Wenger bad ki coaching staff jong u.
Kumta na ka liang u Wenger, uba kwah ban soi da u rangïalehkai pdeng, u la pynbeit ïa ki nongmih khmat u Ronaldo ban pynurlong ïa kane ka jingïakynduh.
Hadien kane u coach ka Liverpool ha kato ka por, u Gérard Houllier, ruh u kwah lem ban soi ïa u kynthup u president ka Barcelona ha kato ka por, u Joan Laporta.
U Ronaldo ha kato ka por u angnud dik dik ban ïasoh bad ka Liverpool bad u la pynpaw ba kan dei ka jingphohsniew ban ïasoh bad kane ka klob.
Hynrei hadien la wan sa u coach ka Manchester United ha kato ka por, u Sir Alex Ferguson u la shoh beij ïa u Ronaldo ha shiteng u snem 2003, ha ka por ba ka Sporting ka shah pynliem ha ka United da 3-1 ha Estádio José Alvalade ha Lisbon.
Ha kane ka jingïakhun u Ronaldo u la pynshohbeij shisha ïa ki rangïalehkai ka Manchester United, bad kyntu ïau Ferguson ban soi mar mar ïa u.
Manchester United 2003-04: U Ronaldo u la kylla long ruh u player Portugal uba nyngkong eh ban ïasoh bad ka United bad u la ïasoh ha ka dor £12.
24 million shuwa ka samoi ka samoi 2003-04.
U Ferguson u la aiti ïa u da ka jersey 7 kaba ju phong da ki khlur ïalehkai sahnam ka United kiba kynthup ïa u George Best, Bryan Robson, Eric Cantona bad David Beckham.
U Ronaldo u la mih madan nyngkong eh ïa ka United ha ka minit kaba 60 ha ka jaka u Nicky Butt ha ka jingjop kaba 4-0 ïa ka Bolton Wanderers ha ka 16 tarik Nailar bad ïoh jingïaroh na u Alex Ferguson, kum uta u player uba kham phylla tam.
U la thep ïa ka kol nyngkong eh ïa ka United ha ka jingjop kaba 3-0 pyrshah ïa ka Portsmouth ha ka 1 tarik Naiwieng 2003.
U Ronaldo u la thep kol ruh ha ka 2003-04 FA Cup pyrshah ïa ka Manchester bad dei ha kane ka por ba u Gary Neville (coach barim ka Valencia) u la ong ba u Ronaldo un sa dei uwei na ki player ba khrawtam ha pyrthei.
2004-06: Ha u kyllaLyngkot 2006,u Ronaldo u la ïakynad bad u Ruud van Nistelrooy kaba ïalam shaduh u pud ba une u striker barim ka United ban mih syndon na kane ka klob.
Hadien kane u Ronaldo u la ïoh ïa ka Professional Footballers’ Association (PFA) Young Player of the Year award ha ryngkat u para team, u Wayne Rooney.
U Ronaldo u la liem ha u Rooney ha ka jingïakhun ïa ka PFA Young Player of the Year award ha ka 23 tarik Ïaïong hynrei u la rung pat ha ka PFA Premier League Team of the Year ha ka sien nyngkong eh.
2006-07: U la khur ïa ka namlahduh kaba nyngkong eh ha ka Premier League bad khur ïa ka PFA Players’ Player of the Year bad PFA Young Player of the Year award.
2007-08: U la ïarap ïa ka Man United ban khur ïa ka namlahduh ha ka Champions League.
U la wan ba-ar ha ka ïakhun ïa ka 2007 Ballon d’Or kaba la rah da u Kaka bad wan balai ha ka ïaknieh ïa ka FIFA World Player of the Year award, hadien u Kaká bad Lionel Messi.
2008-09: U la mih madan khatduh eh ïa ka Man United shuwa ba un leit ïasoh bad ka Real Madrid.
Ha ka jingshisha ka United kam pat satia ban die noh ïa u Ronaldo sha ka Real.
Ha ka 12 tarik Kylla Lygkot u la kylla long u player ba nyngkong eh ka Premier League player ban ïoh ïa ka FIFA World Player of the Year, bad uba ar na Portugal hadien u Luís Figo.
Ha ka 11 tarik Jylliew ka Manchester United ka la pdiang ïa ka dor £80 million na ka Real Madrid.
U Ronaldo u la ïoh ïa ka jingkyrkhu na u Ferguson shuwa ba un leit ïasoh noh bad ka Real Madrid bad na ka liang u Ronaldo ruh u la ai khublei kyrpang ïa u Ferguson uba la pynkiew shisha ïa u ha ka jingim ïalehkai phutbol.
Spain (2009-10): Ha ka 26 tarik Jylliew, 2009, ka Real Madrid ka la pynbna ba u Ronaldo un don lang noh bad ka klob naduh ka 1 tarik Naitung 2009 bad u la thaw ïa ka world record kum u player remdor tam kata da £80 million (€94 million).
Ka kontrak u Ronaldo ka long €11 million shisnem bad ka buy-out clause ka shongdor haduh €1 billion.
La pdiang burom ïa u da ki 80,000 bad 85,000 ngut ki nongkyrshan ka Real ha Santiago Bernabéu Stadium, bad tam ïa ka jingpdiang burom ka Napoli ïa u Diego Maradona (75,000) ha u snem 1984.
U Ronaldo u mih madan nyngkong eh ïa ka Madrid ha ka 21 tarik Naitung pyrshah ïa ka Shamrock Rovers.
U la jop arsien ïa ka Champion League bad ka Real Madrid ha ka jingiakhun pyrshah baroh arsien ïa ka Atletico Madrid.
U la ïarap ïa la ka ri ka Portugal ban rah ïa ka Euro 2016 da kaba pynliem ïa ka France ha ka phainal.
Samoi 2012–13: U Ronaldo u la long u captain ka Real Madrid ha ka sien nyngkong ha ka jingjop kaba 4-3 ia ka Real Sociedad ha ka 6 tarik Kyllalyngkot.
U dei ruh u rangïalehkai ba nyngkong hadien 60 snem bym dei na ri Spain ban long captain ïa ka Real Madrid ha ka ïalehkai El Clásico ha ka 30 tarik Kyllalyngkot kaba dei ruh ka sngi ba u ïalehkai club ha ka sien kaba 500.
U thep ïa ka kol ba 200 ïa ka Real Madrid ha ka 8 tarik Jymmang ha ka jingjop kaba 6–2 ïa ka Málaga na ki 197 sien mih madan.
U pynkut ia u snem 2013 da 69 kol na ki 58 sien mih madan bad ïohpdiang ïa ka FIFA Ballon d’Or, kaba syriem ïa ka Ballon d’Or bad FIFA World Player of the Year award kaba dei ha ka sien nyngkong ha ka jingim.
U ïarap ïa ka Real Madrid ban rah ïa ka Champions League da kaba pynliem ha ka final ïa ka Atlético Madrid.
U dei u rangthepkol ba bun tam ka Champions League ha kane ka samoi da 17 kol bad khur ïa ka UEFA Best Player ha Europe.
Hadien kane u Ronaldo la pynjop Copa del Rey ïa ka Real Madrid da kaba pynliem ïa ka Barcelona da 2–1 ha ka final.
U thep 31kol na ki 30 tylli ki jingïalehkai league bad ïohrah syndon ïa ka Pichichi bad European Golden Shoe, ha ryngkat u striker ka Liverpool ha kane ka por, u Luis Suárez.
Hadien ba ïarap ïa ka Real Madrid ban rah ïa ka FIFA Club World Cup ha Morocco, bad khur ia ka FIFA Ballon d’Or ha kasien balai.
Juventus: 2018–19: Ha ka 10 tarik Naitung 2018, u Ronaldo u la ïasoh ha ka kontrak saw snem bad ka radbah ka Italy, ka Juventus ha ka dor €100 million.
U Ronaldo u la ïasoh bad ka Juventus kum u rangïalehkai 30 snem ka rta uba hehdor tam bad uba heh jingsiew tam ha Italy.
U Ronaldo u la phla ba ka jingmih noh na ka Real Madrid ka dei namar u shah ñiewbeiñ ha la u president, u Florentino Pérez.
Ha ka 16 tarik Nailur, u Ronaldo ula thep ïa ka kol nyngkong ïa ka Juventus ha ka jingjop ïa ka Sassuolo.
Ha ka 19 tarik Nailur, ha ka jingmih madan sien nyngkong ïa ka Juventus ha ka Champions League u la ïoh red card ha ka minit 29 namar ka leh palat pud ha madan.
Ha u Nohprah u thep ïa ka kol ba 10 ha ka Serie A ha ka jingjop ïa ka Fiorentina bad kylla long u rangïalehkai ba nyngkong ka Juventus hadien u John Charles ha u snem 1957 ban thep 10 kol na ki 14 sien mih madan ha ka Serie A.
U la khur ïa ka trophy ba nyngkong ka Juventus ha u Kyllalyngkot 2019, da kaba rah ïa ka 2018 Supercoppa Italiana bad thep ïa ka kol pynjop ha ka final pyrshah ïa ka A.
C.
Milan.
U la pynrung shaduh ka quarterfinal ïa ka Juventus shuwa ban shahrem noh ha ka Ajax.
Ha ka 20 tarik Ïaïong, u Ronaldo u la ïalam ïa ka Juventus ba kan rah ïa ka trpohy ka Serie A ha ka sien kaba phra bad kylla long u rangïalehkai ba nyngkong ban jop league ha England, Spain bad Italy.
U la pynkut ïa ka Serie A kaba nyngkong da kaba thep 21 kol kynthup 8 tylliki assist bad rah ïa ka Serie A Award for Most Valuable Player.
2019–20: Ha ka 1 tarik Risaw u la kiew bun tylli ki mawmer ha ka jingim ïalehkai phutbol ha ka jingjop ka Juventus da 3–0 ïa ka Bayer Leverkusen ha ka group stage Champions League.
Ka dei ka kol kaba 14 kynthih ha ka Champions League bad ia ryngkat bad ka record u Raúl bad Lional Messi bad u pynkheiñ ruh ïa ka record u Iker Casillas ha ka jingjop bun tam ha ka Champions League.
Ha ka 18 tarik Nohprah, u Ronaldo u la paw nam biang hadien bau kynthih ban sangah ïa ka bol da ka khlieh shapoh kol ha ka jingjrong kaba 8.
39 phut (2.
56m) bad tam ïa u diengkol ha ka jingjop ka Juventus da 2-1 ïa ka Sampdoria ha ka Serie A.
U la thep ïa ka hat-trick ba nyngkong ha ka Serie A ha ka 6 tarik Kyllalyngkot 2020, ha ka jingjop kaba 4-0 ïa ka Cagliari.
Kane ka dei ruh ka hat-trick ba 56 jong u ha ka jingim bad wan ba-ar hadien u Alexis Sánchez ban thep hat-trick ha ka Premier League, La Liga bad Serie A.
Ha ka 22 tarik Rymphang, u Ronaldo u la thepkol 11 sien kynthih ha ka Serie A bad don lang ha ka thup u Gabriel Batistuta bad Fabio Quagliarella, bad ka dei ka sien mih madan ba 1,000 ha ka ïalehkai senior professional ha ka jingjop ba 2-1 ïa ka SPAL.
Ha ka 23 Naitung, hadien ba la pynjop Euro 2016 ïa ka Portugal, ka sorkar ri jong u, ka la ai nam syndon da kaba tip noh nangne shakhmat ïa ka Madeira Airport ha nongbah Funchal kum ka Cristiano Ronaldo Airport.
Shabar ka phutbol, u la ïateh kontrak bad bun ki kompani bapher bapher kum ki kompani pynmih jingdih, jaiñ, kali, financial service, electronic, bad computer video games.
U la paw kyrteng ruh ha ka EA Sports’ FIFA video game FIFA 18, Pro Evolution Soccer, 2008, 2012, bad 2013.
U kamai €720 million (£615 million) hapdeng u 2010 haduh 2019, bad kylla long u rangïalehkai sport uba ar na kiba riewspah tam ha pyrthei hadien u khlur ïakura boxing ka Amerika, u Floyd Mayweather, Jr.
uba kamai kham bun ïa u.
Ha ka Forbes u Ronaldo u la wan nyngkong arsien kum u rangïalehkai phubtbol ba hehsiew tam ha pyrthei, kynthup naduh ka tulop, bonus, bad jingsiew na ki kompani kaba kot $73 million ha ka samoi 2013–14 bad $79 million ha ka 2014–15 bad $93 million ha 2016–17.
Ka ESPN ka la ithuh ïa u Ronaldo kum u nongïalehkai sport uba pawkhmat tam ha pyrthei ha snem 2016, 2017, 2018, bad 2019.
U Ronaldo u dei ruh u nongïalehkai sport uba pawnam tam ha ki social media, ha kaba u don 158 million ki nongbud ha ka Facebook, Twitter, bad Instagram haduh u Jylliew 2015.
Haduh u Naitung 2019, u dei uba pawnam tam ha Facebook ha ka pyrthei da kaba don haduh 122 million ki nongbud.
U dei u nongïalehkai uba hakhmat tam bad uba ar hadien ka Shakira ban don 100 million ki nongbud.
U Ronaldo u la pyllait artylli ki mobile apps: ha u Nohprah 2011, bad pyllait paidbah ïa ka iPhone game kaba tip kum ka Heads Up with Cristiano, ba la shna da ka RockLive,bad ha u Nohprah 2013, u la pyllait paidbah ïa ka Viva Ronaldo, kaba dei ka social networking website bad mobile app.
Ha ka 23 tarik Naitung 2016, hadien ba u ïarap ïa la ka ri, ka Portugal ban rah ïa ka Euro 2016, ia ka Madeira Airport ha Funchal la ainam noh ha ka kyrteng jongu sha ka Cristiano Ronaldo International Airport bad la tei ruh ïa u mot sahnam jong u.
Ha u Rymphang 2020, ka United Arab Emirates ka la ai khusnam ïa u Ronaldo da ka golden visa hapoh ka jingïalam da ka Dubai Sports Council.
Ha ka longïing longsem: U Ronaldo u don saw ngut ki khun, kiba kynthup ïa u Cristiano Ronaldo Jr.
, Eva Maria, Mateo Ronaldo bad Alana Martina kaba u ïoh na ka samla mynta ka Georgina Rodríguez.
U khun nyngkong u dei u Cristiano Jr.
, uba la kha ha ka 17 tarik Jylliew 2010 ha United States bad ïa ka kmie ym shym la pyntip paidbah haduh mynta.
U Ronaldo u la ïa ieid teng haduh san snem bad ka model na Russia, ka Irina Shayk.
Ula ïoh ïa ki khun synrap kynthei shynrang, Eva bad Mateo ha ka 8 tarik Jylliew 2017 ha United States lyngba ka surrogacy.
Katba ïa ka khun kynthei ka Alana Martina u ioh na ka samla jong u, ka Georgina Rodríguez ka model na Spain ha ka 12 tarik Naiwieng 2017.
U kpa u Ronaldo, u José, u la khlad nohi ha ka rta 52 snem ha u Nailur 2005 katba ka kmie ka dei ka Dolores.
U Ronaldo u dei ruh u nongtrei monsngewbha uba pawkhmat ha pyrthei bad u dei ruh u briew uba don ïa ka mynsiem sngewsynei para briew.
U la noh synñiang pisa ïa ka Indonesia ha u snem 2014 hadien ba shah khyrwit ha ka tsunami kumjuh ïa ka Nepalhadien ba ka shah khyrwit ha u jumai bah 2015, u dei ruh u Global Artist Ambassador ka ‘Save the Children’, u lut hi ban phah sumar ïa uwei u heprit bapang bampong ha u 2012.
Nongstoiñ, Rymphang 4: Ka Khuid ka suba ka long kaba donkam tam ha ka jingim jong ngi ki briew ha kane ka juk mynta.
Ngim lah ban len ba ka jingjakhlia jong ki jaka sah, ki tyllong um bad ki rud ki kiar ha kane ka sawdong sawkun ba ngi ngi im mynta, ka la nang kham shyrkhei shuh shuh ban ïa kaba ki long ha ki por ba kham mynshwa.
Ka daw baroh ka mih namar ka jingnangkiew ha ka jingbun briew, ka jingnang roi ha ka jingstad saïan (Science and Technology) bad ka jingnang kiew ha ka jingdon jong ki Karkhana barit bad ba heh.
Na ka jingnang kiew ka jingbun briew ha ki shnong ki thaw, ki nongbah bad nongrit jong ka jylla bad ka ri jong ngi, ngi sngewthuh bad ïohi shai ba ka jingjakhlia jong kine ki jaka ruh ka nang kiew.
Kane ka long namar ka jingbret jong ngi ïa ki tiar ki tar kiba ngim pyndonkam shuh sha ki sawdong ki sawkun jong ngi bad ngim lah ruh ban lait na kata, namar ngim don jaka ban buh ïa kine ki tiar kiba la sniew ne ki bym long shuh ban pyndonkam.
Katba nangkiew ka jingbun briew katta nang kiew ka jingmih ki jakhlia jakhlaid na ki ïing ki sem jong ngi, la ka long ki jakhlia ba long met (Solid waste) ne ki jakhlia ba long um (liquid waste).
Ka long kaei kaei kaba thamula ban ong ba ka jingnangroi ha ka jingstad saïan ka nang pynjakhlia shuh shuh ïa ki sawdong sawkun jong ka jaka ba ngi im ngi sah ma ngi ki briew.
Hynrei ka long pat kaba shisha ba ka jingnangroi ha kane ka jingstad ka pynbun ïa ka jakhlia ba ki ong ka ‘Solid Waste’.
Ha ka juk jong ngi mynta bun kiei kiei ki long ha ka dur ba pyndonkam bad bret noh ‘use and throw’ ki bym lah shuh ban pyndonkam pat ‘reuse, ne recycle’.
Ki plastic ba ngi pyndonkam ha kaba ngi thep ïa ki tiar ba thied na iew, ki kynja plastic ha ki tiar ki tar ba ngi ju pyndonkam man ka sngi kum, ki mobile, TV, ki kali, tiar ïing, bad kiwei kiwei, la jan baroh la pyndonkam da ki kynja plastic.
Kine ynda ki la sniew ngi shu bret kumto khlem lah ban pyndonkam pat ïa ki, ki pynlang ïa ka jakhlia ha ki sawdong sawkun jong ngi.
Ka jingmih jong ki karkhana barit bad ba khraw ruh ka long kawei ka daw kaba pynsniew ïa ka mariang ba ngi ngi im ngi shong ngi sah, la ha ka lyer, ka um, ne ha ka jakhlia ba long met (solid waste).
Kine ki karkhana ki pynmih ïa ka lyer kaba jakhlia sha ka mariang kaba ktah bha ïa ka jingim jong ki briew, ki pynmih ïa ki um ba jakhlia ban tuid sha ki wah ba itynnad jong ngi ban pynjakhlia bad pynïap ïa ki doh um doh wah ha ki wah jong ngi.
Kumjuh ruh ka pynmih ïa ki jakhlia (solid waste) sha ki sawdong sawkun jong ka jaka ba ki don ban pyn isait met ïa ka Mariang.
Haba phai sha ki jaka nongkyndong, ngi lap bad ïohi ba ka jingjakhlia ha ki shnong ki thaw ka kham duna ban ïa nujor bad ki jakhlia ha ki jaka sor.
Kane ka long namar ka jingduna ha ka jingdon briew ha ki nongkyndong.
Ha ki jaka nongkyndong ka jingeh kaba hakhmat ba ki mad ka long ka jingbym biang ki paiñkhana ban leit bar katba ha ki jaka sor pat ka jingeh ka long ban bret ïa ki jakhlia.
Ym lah ban tip la ka jingbym biang ka paiñkhana ha ki nongkyndong kan kham sniew mo ïa ka jingjakhlia jong ki ‘solid waste’ ha ki jaka sorï.
Lada ngi ïaid ha ki jaka sor khamtam ha ki jaka ba lum ïa ki jakhlia, ngi ju ïa set noh ïa ki khmut jong ngi namar ka jingsma kaba shyrkhei ka mih na kato ka jaka ba lum ïa ki jakhlia.
Haba peit I kumba ka jingma ïa ka koit ka khiah ba mih na ka jingpynlang ïa ki jakhlia ha ki jaka sor, ka kham sniew bun shah ïa ka jingbym biang ki paiñkhana ha ki nongkyndong.
Ka long kaei kaei kaba sngewsih ba katba ki briew ki la nangkiew ha ka jingnang jingstad, pynban ngi lap ba ka jingkiew ha ka jingjakhlia ruh ka kham shyrkhei katba nang mih ki sngi.
Kane ka jingkiew ha ka jingjakhlia ha ki sawdong sawkun jong ngi ka la pynlong wat ïa ka sorkar India ban kyndit bynriew na ka jingma ba lah ban mih.
Kumta dei halor ka jingïohi ïa kane ka jingma, ba U Prime Minister jong ka Ri India u la pynmih ïa kawei ka thong (Mission) kaba u la khot kyrteng ka ‘Swaach Bharat Mission’.
Ka thong jong U Prime Minister jong ka ri ka long ban pynlong ïa ka ri India jong ngi ka ri kaba khuid kaba suba.
La ïohi bad ïohsngew ruh ha man ki shnong, khamtam ki nongkyndong ka don ka jingkhih khohreh ban pynlong ïa ki shnong jong ki kita ki shnong kiba la biang lut ki jaka leit bar.
Ka long ka thong kaba donkam tam kaba kawei pa kawei ka longïing kadei ban don ïa ki jaka leit bar kiba biang khnang ban lait na ki jingma kiba ktah ïa ka koit ka khïah.
Hapdeng ka jingpyrshang bad jingtrei shitom jong ki paid nongshong shnong jong ka Jylla, ka sorkar ha ryngkat ka jingïatreilang jong ki Nongsynshar Shnong ka la dei ban nang ai mynsiem shuh shuh bad khmih bniah, khnang ba kane ka jingthmu kan urlong bad kan pynlong ïa ka jylla jong ngi ka Jylla kaba la biang lut ki jaka leit bar.
Ka la dei eh ka por ba ka sorkar lyngba ki tnad treikam jong kaha ryngkat ki Nongsynshar Shnong, ki Sengtrei mon sngewbha, ba kin saiñ dur kham bha shuh shuh kumno ban pynlong ïa ki shnong jong ngi kiba khuid kiba suba.
Dei ban don la ka jingthmu kaba biang kumno ban pynïaid (manage) ïa kine ki jakhlia kiba mih na ki ïing ki sem, ki skul, ki kolej, ki ophis, ki iew ki hat, ki karkhana bad kiwei kiwei de ki jaka.
La ïoh jingtip ruh ba ka sorkar ka la thmu ban buh (set up) ïa kita ki jaka pynïaid ïa ki jakhlia (Centre for management of Solid and liquid Waste), la dei ban pynsted ïa kane ka kam khnang ba ka jingjakhlia jong ki shnong ki thaw ki iew ki hat jong ngi kin ym don shuh.
Ka sorkar ka la dei ruh ban leit bishar bniah ïa ki Karkhana kiba don ha ka jylla jong ngi bad bthah ïa ki ba ki dei ban pynïaid (manage) ïa ki jakhlia ba mih na ki karkhana jong ki ha kata ka rukom ba kim dei ban pynjakhlia wat tang khyndiat ruh ïa ka Mariang, la ïa ka lyer, ka um ne ka khyndew.
Ka khuid ka suba ka dei ka jingkit khlieh jong uwei pa kawei ki Nongshong shnong jong ka Shnong ka thaw ka jylla hi baroh kawei.
Ka la dei ka por ban pynngam jylliew ïa ka jingkitkhlieh jong ngi iwei pa iwei ïa kane ka kam, khnang ba ngin ym long shuh ki briew kiba hun ban ïohi ïa ka jingjakhlia, ne kiba sngew tynnad ban bret pathar ïa ki jakhlia jakhlait ha ki sawdong sawkun jong ngi.
Nongstoiñ, Rymphang 4: Ka West Khasi Hills ka dei ka District kaba heh duh na baroh ki district ha ka jylla, ka dei ruh ka district kaba ki kam pynroi ki duna haduh katta katta la ka long ha ki surok, ka umbam umdih bad ka bording.
Napdeng ki lai tylli ki Constituency, ki shnong ka Rambrai Jyrngam bad ka Mawshynrut ki dei ki Constituency kiba dang bun ki shnong ki bym pat don surok kum ki shnong kiba don ha ka thaiñ Mawkhiat kata naduh Mawshad, Umshem, Rynñiaw, Domkyrkoh, Umïong, Darephang, Nongspung, Umbah, Nongmawleiñ, Mawkhap, Mawsngi, Umyiap, Miangbyrkong, Mawdiangsnam bad kiwei kiwei.
Hynrei kine ki shnong, ki la ïoh pat ïa ka bording elektrik na ka skhim RGVVY, kaba dei ka skhim jong ka sorkar pdeng.
Ki shnong kiba hap ha ka Mawshynrut Constiuency ki bym pat don surok ki dei naduh Nongshyrkon, Nonglyer, Phodjalei, Nongkrong, Unshynrut Mawkhar, Nongsleh, bad kiwei kiwei.
Ha kaba ïadei bad ka jingbym pat don surok, ki paitbah ka Nongshyrkon, Umshynrut, Nongkrong bad kiwei kiwei, ki la ong ba la slem bah ki la kwah ban ïoh surok, hynrei haduh mynta ki dang hap ban ïaid kjat da ki bun bun kynta ban poi ha surok kali.
Nalor kata ki la ong ruh ba lada dei ha ka por tlang te kam da jynjar than, namar ki Mahindra pickup ki lait wut wut.
Hynrei ha ka por lyiur te wat ki kynthei ruh ki hap ban hiar bad khynñiat lang kham ïa ka kali, hynrei bun kaba sah kut ban ïa kaba ïaid beit.
Ki nongshong shnong ka Phodjalei, ki la ong ba mynta ka la don ka jingkieng lyngba ka wah Rwiang kaba la dep pyntrei.
Hynrei namar ba ym pat plie kim pat shah ban ïaid kali, kumta na ka bynta ban kit ïa ki mar ki mata, ki hap ban don kawei ka Mahindra pickup kaba ap sha shilliang ban pynpoi ïa ki mar ki mata shapoh shnong, katba kawei pat ka dei kaba mih na Nongstoiñ ban pynpoi ïa ki mar ki mata ha katei ka jaka.
Ha kajuh ka por ki la ong ba naduh ba u kontraktor u la dep ban pyntrei ïa katei ka jingkieng, ki la don ka jingkyrmen kaba khraw ba ha u snem ban wan ki kali ki la lah ban ïaid, namar ym slem shuh ba yn sa plie noh ïa katei ka jingkieng.
Ha kine ki sngi la iohi ba ka kam politik ka kylla long kawei na ki kam khaii kaba heh tam ha kaba ki heh spah kim lah ban lait na ka jingpynshoi ban ai ai reng ne ban bei pisa na ka bynta kiwei pat ki kyrtong.
La iohi ba bun ki heh spah ki la kylla long ki MLA/MDC bad ki la ia theh tyngka laki laka na ka bynta ban ioh ia ka mon jongki paidbah ban jied ia ki ne ia ki kyrtong jong ki.
Kane baroh hato kam dei ka jingthrang bor, ym lah lait hi jan baroh ngi ia thrang ia ka bor hynrei hato ym don mo u pud ia kiei kiei baroh.
Ha kane ka Elekshon 2013 ki paidbah kin sa iohi shibun ki tamasa jong ki riew thrangbor kiba ban ia aireng.
Kam long kaba bakla ban jop ne shah jied ban long ki nongmihkhmat paidbah, hynrei kaba sngewsih ka long ba ki don napdeng jong kiba kum kitei kiba ym salia wat ban pyndonkam bakla ia kata ka bor kaba ki paidbah ki ai ia ki, khamtam lei haba don kiba shu niew ba ka bor kaba ki ioh ka dei kaei kaei kaba ki la shu thied rem da ka dor jong ka pisa.
Kane ka Politik hakhmat ki nongkhaii shano kein kan ialam ia ka jylla bad ia ka ri hi baroh kawei?Ka Politik hakhmat jong kiba bun ki riew paidbah ka dei tang kawei na ki kam kaba kim da niew than eh ba ka long kaba donkam, hynrei ym lah pat ban len ba ka dei kaba donkam tam namar ba ka dei kaba peit ia ka kam synshar khadar.
Ka politk ka ioh jaka ha ka synshar khadar dei lyngba ki ain kiba la thaw lyngba jong ka.
Ki ong ba ka politik ka dei ka bor kaba lah ban pynlong ia kiwei pat ban leh ia kaei kaba ki i donkam ba dei ban leh.
Ha ki snem kiba la leit noh la iohi ba bun ki briew kiba la iadon bynta ha kane ka kam politik ki dei hi ki riew paidbah kiba bun na ki, ki shu kylla long ki nongmihkhmat paidbah ne ki Politician tang hadien ba ki lah ban jop ia ka Elekshon.
Kham niar eh ban don kito kiba la pynkyrpang ia lade na ka bynta ka kam politik naduh ka por ba ki dang pule.
La iohi ruh ba ki don ki nongmihkhmat paidbah kiba wan ka kiwei pat ki bynta jong ka jingshakri paidbah kum ki Doktors bad ki Engineers, ki Contrators, ki nongkhaii heh spah bad kiwei kiwei de bad kane ka dei na kawei ka daw kaba kongsan jong ka jingthrang bor jingthrang burom.
Kham niar ban ioh sngew na ki shyntur jong ki kmie ki kpa ba kin ong ba ki phah skul ia ki khun jong ki ba kin long Politician, hynrei kiba bun hi ki ong ba kin long heh longhain, kum ki Doktor, ki Engineer, ki IAS, IPS ,MCS, MPS, ki Bank Officers bad kumta ter ter.
Ka long kaba shisha ba kum ki Officer bad ki heh sorkar ba kito ki samla ki la ioh kyrdan hadien ka jingminot jong ki ha ka jingpule ka la biang ia ki ba kin hun ia ki kam kiba ki shakri paidbah, hynrei ym lah lait ba ki don kiwei pat kiba kham ikwah da ka kam politik kaba don ia ka bor ban khyrwait shabi ia ki heh sorkar ne ki Officers.
Na kiba bun ki kam shakri paidbah ba la kdew haneng kiba la ia rung bha sha ka kam politik ki dei ki doktor sumar briew namar ba ki don lypa ia ka kam shakri kaba iadei marmet bad ki paidbah bad ki kham don ka jinglah ban shah ha kaba iadei bad ki kam paidbah.
Ha kawei ka liang ka jingdon jong ki briew kiba la dep ban pule ha ki lain hapher bapher ha ka politik ka iarap hi ban tip kham bniah ia ka tynrai jong ka jingshaki.
Kum ki doktor kiba jop ha ka elekshon bad shah jied Myntri ki shemphang kham bha ha kaba iadei bad ka koit ka khiah.
Kane ka long ruh kumjuh ia kiwei pat.
Ha ka jingshisha kat kum ka thymmei pyrkhat ka long kaba leh nohei shibun ba hadien ba la pule shitom ban long doktor ban ai ka jingshakri ia ka jingim briew tang hapdeng khyndiat por ki la brai noh ban rung politik bad hap ban iadon bynta noh ha ki kam thaw ain.
Niuma lah ban ong ba lah ban shakri paidbah khambha lyngba ka kam politik ban ia ka kam sumar briew.
Hynrei ym lah ban len ia ka jingshisha ba kaba trei na ka bynta ka mynsiem briew ka kham donkam shibun ban ia kaba don ha ka kam thaw ain.
Bun ki kylli “kumno ba bun ki phah noh sha ka kam politik" hato ka long mo kaba biang ban jubab ba dei beit ka jingkwah brai ban ioh ia ka bor, ka spah bad ka burom!.
Ka long shisha kaba eh ban pynbeit pat ne phah pat ia kitei ki briew sha ka kam kaba ki la jied ban shakri na ka bynta ki paidbah.
Hynrei lada ki pyrkhat bad puson ha lade lehse kan lah ban wanrah ia ka jingkylla bad yn lah ruh ban pynioh ia ka jingshakri kaba bha tam na ka bynta ki paidbah.
Ka jingiehnoh jong ki shiteng ban shakri ia ki paidbah ka long ka jingduhnong ia ki paidbah hi.
Ki paidbah khamtam lei ha ki thain nongkyndong ki la kylla long tang kum ki dohkha kiba beij shana bad haba bret shana ki la ngat beit ha ka jingriam jong ka bor jong ka pisa ha ka por elekshon.
Ka jingeh ka long ba ka Politik ka long kaba laitlan palat bad kam don kano kano ka kyndon ban teh ia kiba iadon bynta ha ka, kiba duh nong dei hi ki paidbah.
Mawkyrwat, Rymphang, 04: Ka People’s Democratic Front (PDF) jong ka Zonal Committee Mawkyrwat Block mynta ka kynti ka la shim ïa ka rai ban nym pynïeng la u jong u kyrtong hynrei ban leit pat ban kyrshan ïa kiwei ki party bad ïa ka rai ki la dep ban shim ryngkat ka jingïasngewthuh jingmut lang baroh ki nongkyrshan jong ka.
Lah ban kdew ba shi bnai duna shwa ba ka jingjied (election) ïa ki nongmihkhmat sha Ïingdorbar Thaw-aiñ ka Jylla ka ban long ha ka 27 tarik u Rymphang, 2023, ka People’s Democratic Front (PDF) jong ka Zonal Committee Mawkyrwat Block ka la leit ban ai jingkyrshan ïa u kyrtong ka United Democratic Party (UDP) na ka 36 -Mawkyrwat Constituency kata ïa u bah Renikton L.
Tongkhar.
Ïa kane ka kynhun jong ki nongkyrshan ka People’s Democratic Front (PDF) Zonal Committee Mawkyrwat Block ka dei hapoh ka jingïalam jong u President ka PDF, South West Khasi Hills District, u bah Kyntiew Nongsiej bad u President jong ka Zonal Committee Mawkyrwat Block, u bah Maiantis Lyngkhoi ha kaba ïa ki la dep ban pdiang sngewbha da u bah Renikton Lyngdoh Tongkhar ha ka jingïalang ba la pynlong ha phyllaw ka ophis treikam jong ka UDP ha Mawkyrwat ha kaba la sakhi lang da ki rangbah nongïalam jong ka UDP naduh u President, u bah Shaiñkor Nongsiej lem bad kiwei kiwei ki ‘riew rangbah.
Khliehriat, Rymphang 04 : Ka kong Santa Mary Shylla, kaba dei ka kyrtong (candidate ) jong ka National People’s Party (NPP), ka ban ïakhun ïa ka Meghalaya Legislative Assembly Election 2023 na ka, 5-Sutnga Saipung Constituency, mynta ka sngi ka la wan ban thep kyrteng ha u Returning Officer ha ophis u Deputy Commissioner ha Khliehriat.
Katto katne shaphang ka kong Santa Mary Shylla, ka dei kaba shong ba sah ha ka shnong Byndihati, East Jaiñtia Hills District, kane ka synjam kaba nyngkong jong ka ban ïa don bynta ha ka kam saiñ hima sima bad shakri ïa ki paidbah.
Haba kren sah ki pathai khubor, katei u kyrtong na ka 5- Sutnga Saipung Constituency, ka la pynpaw ba watla ka dei kaba dang thymmai ha kane ka kam, hynrei ka don ka jingsngew skhem bad ngeit ba kan poi sha ka thong ka jingjop“ Watla nga dang thymmai hynrei bun ki kam nga la leh na ka bynta ki paidbah, kum ka jingwanrah ïa ka C&RD Block ha Lumshnong, ka jingpyn ïoh ïa ka kali kit nongpang (ambulance) ha shnong Umkiang bad ynda nga jop ngan wanrah sa ki surok ba bit ba biang hapoh Sutnga Saipung Constiyuency" ka la buh ruh ka jingkyrpad ïa ki paidbah ba kin sngewbha ban jied ïa ka ban dup wanrah ïa ka jingkylla bad phuh ban phieng ka constituency, khamtam eh ban pynioh ïa ka surok ha ki shnong ki thaw ka ban kham pynsuk ha ka leit ka wan khamtam na ka bynta ki longkmie kiba ar met.
Ka la ong ruh ba ka jingwan rung jong ka sha kane ka kam saiñ hima, ka dei namar ba ka ïohi ïa ka jingsah dien ka thaiñ ha kaba ki MLA kiba la dep jop kim shym la lah ban wanrah ïa ki jingdonkam ki paidbah, nga jied ïa kane ka party ban dup lah ban ïarap ïa ki paidbah ka constituency.
Khliehriat rymphang 4 :U bah Damewanhi Rymbai, uba dei u kyrtong (candidate ) jong ka Voice of the People (VPP), u ban ïakhun ïa ka Meghalaya Legislative Assembly Election 2023 na ka, Khliehriat Constituency, mynta ka sngi u la wan ban thep kyrteng ha u Returning Officer ha ophis u Deputy Commissioner ha Khliehriat.
Katto katne shaphang u bah Damewanhi Rymbai, u dei uba shong ba sah ha ka shnong Wapungskur, East Jaiñtia Hills District, kane ka dei ka synjam kaba nyngkong jong u ban ia don bynta ha ka kam saiñ hima, sima bad shakri ïa ki paidbah bad ka thong kaba hakhmat eh ka long ban wanrah ïa ka khuid ka suba ha ka kam saiñ hima sima ha ka synshar ka khadar (Clean Politic).
Haba kren sah ki pathai khubor, utei u kyrtong jong ka Khliehriat Consti tuency, u la pynpaw ba “ Ka thong jong nga ka long ban kyntiew ïa ka ïoh ka kot hapoh ka district, kumba nga ïohi bad ïa sakhi lang hi ba ka district jong ngi ka dei ka district kaba riewspah, kaba bun bha ka lad pynmih pisa lane ka revenue kaba na ki mar poh khyndew, hynrei na ka jingbymbiang ka rukom pyniaid , bym biang ki nongmihkhmat na kata ka daw ym lah ban kyntiew shaphrang ïa kane ka district ha kaba ïadei bad ka ïoh ka kot" u la kyntu bad kyrpad ruh ïa ki paidbah jong ka 6-Khliehriat Constituency ba kin sngewbha ban ailad ïa u mynta shi sien ban kyrshan ïa u ban shon ha ka shap jong u Prah khnang ban dup lah ban wanrah ïa ka jingkylla ha ka thaiñ “Na ka liang ka VPP ngi buh ïa ka thong kaba hakhmat eh ban wanrah ïa ka jingkylla ha kaba ïadei bad ka ka mat ban pynkhuid ïa ka synshar ka khadar ha kane ka jylla Meghalaya.
".
Khliehriat, Rymphang 04 : U President jong ka Khliehriat Block Congress Committee, u bah T.
Sana, lyngba u kyrwoh khubor, u ong ba u la pdiang sngewbha ïa ka kong Jhanika Siangshai kum ka kyrtong jong ka party Congress, ka ban ïakhun na ka 6- Khliehriat Constituency bad ong ruh ba ka jingwan jong ka ka long kumba la ïoh kmie biang sa shi sien.
U bah Sana u la ong ruh ba ka kong Jhanika Siangshai ka dei ka District President jong ka East Jaiñtia Mahila Congress Committee bad ka dei ruh kawei na ki nongtrei party kaba trei shitom, Kumta, na ka ka khliehriat Block Congress Committee, ka ai ka jing kit bok, kit rwiang ïa katei ka kyrtong, kaba la kloi ban kit ïa ka lyngkor kaba khia na ka bynta ban shakri paidbah, la ong ruh ba kane ka jingwan jong ka, ka la long kum ka jing mih sngi biang jong ka party.
Nongpoh, Rymphang 04: Ha ka sngi kaba san ba la ailad ban thep kyrteng ïa ki kyrtong kiba thmu ban ïa khun ha kane ka election 2023 ha ka jylla, na Ri Bhoi District mynta ka sngi ki 9 ngut ki kyrtong kiba thmu ban aireng ha kane ka election ki la lah ban pyndep ïa ka jingthep kyrteng kum kita ki kyrtong ba pura ban ïa aireng ha kane ka election 2023 na ki Constituency kiba don ha Ri Bhoi District.
Kine ki kyrtong kiba la pyndep ban thep kyrteng bad ban shim ïa ka jingsmai hakhmat ki Returning Officer ki kynthp 5 ngut na ka party TMC, 1 BJP, 1 PDF, 1 VPP bad kynthup ïa u Bah Forecasting Nongrang u ban ïa khun kum u kyrtong shimet na Jirang Constituency.
Ki kyrtong ka TMC ba la thep kyrteng ki kynthup ïa u Bah George B.
Lyngdoh na Umroi Constituency, u Bah Gilbert Nongrum na Umsning Constituency, u Bah Longsing Bey na Nongpoh, u Bah Sunmoon Marak na Jirang bad ka Dr.
Saralin Dorphang na Mawhati Constiteuncy.
Kiwei pat ki party ki kynthup ïa ka kyrtong ka BJP na Nongpoh, ka Kong Marian Maring, u kyrtong ka VPP na Umsning u Dr.
Ricky J.
Syngkon, u kyrtong ka PDF na Mawhati, u Bah Roswell Shadap bad u Bah Forecasting Nongrang kum u kyrtong shimet ban ïakhun na Jirang Constituency.
Kitei ki kyrtong hadien ba la pyndep ban thep kyrteng, haba ïa kynduh bad ki Nongthoh Khubor ki la pynpaw ïa ki jingthmu bapher bapher halor ka daw kaba ki mih ban aireng ha kane ka election bad kiba bun kiba la pynpaw shakhmat ka nongrim kaba ki kwah ban ïa khun ka dei hi ban wan rah ïa kata ka jingkylla hapoh ka Constituency, ha ka District bad ha ka jylla hi baroh kawei.
Jowai, Rymphang 04: Ki hynriew ngut ki kyrtong ban ïakhun ïa kane ka Election MLA 2023 na West Jaiñtia Hills kiba kynthup na ka na ka 1-Nartiang la wan thep kyrteng tang u ma Sniawbhalang Dhar, na ka 3-Raliang u ma Coming-one Ymbon na ka NPP u ma Chemhok Garod kyrtong na ka PDF bad u ma Richard Sing Lyngdoh, katba na ka Congress 4-Mowkaiaw ki long u ma Lasting Suchiang kyrtong ka TMC bad u ma Nujorki Sungoh na ka UDP.
Na ka liang u ma Lasting Suchiang haba kren sha ki lad pathai khubor ula ong ba u don ka jingthrang ban ai ka jingshakri ïa ki paidbah ka Constituency bad ka jylla hi baroh kawei khamtam ïa kiba duk ba rangli bad kiba pang ba shitom.
Ula ong kumba long mynta ka 4-Mowkaiaw Constituency ka long kaba la shah ïehbeiñ shaba palat naduh ki surok, ki jaka pule ha ki skul sorkar kiba ym biang shuh ïa ki ïing skul bad ka jingduna ki nonghikai, kumjuh ha ka liang ka koit ka khiah bad ka khaii pateng ka sah kumjuh namar ka jingbym pynshlur ka sorkar ïa ki nongrep bad ka jingduh kam duh jam jong ki khun samla.
U ma Sniawbhalang Dhar ula ong ha kaba ïadei bad ki kam pynroi khamtam ki surok kiba bun hi kila dep bad kaba sah ka long sa ka koit ka khiah, ka umbam umdih kiba don hakhmat mynta.
Na ka liang jong u, u kyrmen ban jop ha kane ka kynti haduh 200 percent.
U ma Comingong Ymbon ula ong hadien ka jingjop la lai sien mynta ki don shibun ki kam kiba ula wanrah bad haduh ka Constituency haduh mynta ki paidbah ki dang shaniah ha u bad ma u ruh u dang donkam ïa ki.
U ma Chemhok Garod ula ong ba ki paid ka Constituency ki donkam ïa ka jingkylla ha kane ka kynti, namar ka don ruh ka jingïajngai hapdeng kiba riewspah bad kiba duk da kaba un ïakhun ban pynduh pyndam ïa kita ki High Level bad ki Low Level.
Ula pan ruh ka jingkyrshan ba pura na ki paidbah khnang ba un lah ban ai ka jingshakri kaba bha tam da ka mon sngewbha.
Khliehriat Rymphang 04 : U bah Kyrmen Shylla, u kyrtong (candidate ) jong ka United Democratic Party, u ban ïakhun ïa ka Meghalaya Legislative Assembly Election 2023 na ka 6- Khliehriat Constituency, mynta ka sngi u la wan ban thep kyrteng ha u Returning Officer ha ophis u Deputy Commissioner ha Khliehriat, u dei ruh u MLA uba la jop na ka party UDP myn ha u snem 2018 bad u la bat ruh kum u myntri ha ka sorkar jylla ba ju tip ruh kum ka sorkar MDA.
Katto katne shaphang u bah Kyrmen Shylla, u dei uba shong ba sah ha ka shnong Byndihati, East Jaiñtia Hills District, u la ïa shim bynta ha ka kam saiñ hima, sima naduh u snem 2018 kum u kyrtong na ka party UDP.
Haba kren sah ki pathai khubor, utei u kyrtong na ka 6- Khliehriat Constituency, u la ong ba u dang don ka jingkyrmen ba da ka jingieid jong u paidbah jong ka constituency un dang jop biang ha kane ka kynti ruh, u la ïathuh ruh ba u la lah ban wanrah bun ki skim hapoh ka constituency bad ka skim kaba pynhun lang ïa baroh ka dei ka madan artificial turf ka ban kyntiew ruh ïa ki khun samla ha ka kam sport, kum juh ruh ki skim surok, kaba dang sahteng bad kaba u dang sngew sahnud ka dei ka surok kaba na Lumshyrmit sha Shkentalang kaba dei ka surok kaba donkam bha namar kane ka lah ban kyntiew ïa ka kam jngohkai pyrthei ha ka thaiñ bad ka lad ïohkam iohjam.
“Haba nga rung sha kane ka kam saiñ hima, sima nga sngewthuh ba ki don bun ki jingeh bad ki don ruh shibun ki kam kiba donkam ban leh na ka bynta u paidbah, na kata ka daw nga sngewthuh ba nga dang sngewdonkam ban shakri shuh shuh ïa ki paidbah bad nga la don ruh ka jingkut jingmut na ka liang jong nga ba ngan shakri ïa ki paidbah katba ki paidbah ki dang ieid bad shaniah, na kata ka daw kane ka jingshaniah ki paidbah, ka jingieid jong ki paidbah bad ka jingtrang jong nga ban shakri ïa ki paidbah nga ïaid lynti shakhmat bad ngan jop ruh da ka jingieid bad jingshaniah ki paidbah"Kiba la ïa synran lang ïa u bah Kyrmen Shylla ki kynthup u MLA ba rim jong ka Khliehriat Constituency, u bah Justin Dkhar, ki MDC ba kynthup u bah Fineliness Bareh, u bah Lasky Rymbai, u bah Helping Phawa, u kpa u bah Kyrmen, u bah Kor Sympli, ki riew rangbah jong ka party bad ki nongkyrshan jong u bah Kyrmen Shylla.
Khliehriat, Rymphang 04 : U bah Shitlang Pale, u kyrtong (candidate ) jong ka United Democratic Party, u ban ïakhun ïa ka Meghalaya Legislative Assembly Election 2023 na ka 5-Sutnga Saipung Constituency, mynta ka sngi u la wan ban thep kyrteng ha u Returning Officer ha ophis u Deputy Commissioner ha Khliehriat, u dei ruh u MLA uba la jop na ka party Congress myn ha u snem 2018.
Katto katne shaphang u bah Shitlang Pale, u dei uba shong ba sah ha ka shnong Jalaphet, East Jaiñtia Hills District, u la ïa shim bynta ha ka kam saiñ hima, sima naduh u snem 1998 kum u kyrtong na ka party congress hynrei u la shah rem, khlem kynran dien, utei u rangbah u la mih ban ïakhun biang ïa ka election ha u snem 2003 bad u la jop bad poi sha ka thong, kumjuh ruh ha u snem 2008, u la jop biang na ka party congress hi, dei ha ka MLA election ha u snem 2013, u bah Shitlang Pale, u la shah rem noh, ha u kyrtong jong ka party NPP, khlem kyrtiang dien, u la mih bad ïakhun biang ïa ka MLA election ha u snem 2018 ha kaba u la jop biang, mynta ka kynti ruh u la mih ban ïakhun biang ïa kane ka election bad mynta u iakhun na ka party United Democratic Party (UDP).
Haba kren sah ki pathai khubor, utei u kyrtong na ka Sutnga-Saipung Constituency, u la ong ba u dang don ka jingkyrmen beit ba un dang jop biang, u la ong ruh ba ki jingdonkam hapoh ka constituency ki dang don shibun kiba dang hap ban pyndep, kum ki surok, ki jaka ai jingsumar bad lada u dang jop un pynurlong bad pynbiang ïa kine ki jingdonkam jong ki paidbah bad ka jingrung jong u sha ka party UDP ruh ka dei lyngba ka jingai jingmut lang ki nongkyrshan jong u hi.
Ha kane ka sngi la wan ban ia synran lang ia utei u kyrtong da ki riew rangbah jong ka party bad ki nongkyrshan jong u.
Nongpoh, Rymphang 04 : Baroh 5 ngut ki kyrtong ka Trinamool Congress (TMC) lem bad 4 ngut kiwei pat ki kyrtong jong ka BJP, VPP bad PDF kila thep kyrteng hynne ka sngi kum ki kyrtong ban ïakhun ha ka elekshon MLA ban long ha ka 27 tarik Rymphang.
Kine ki 5 ngut ki kyrtong ka TMC ki dei u MLA ka Umroi Bah George B Lyngdoh (Umroi), Bah Gilbert Nongrum (Umsning), Bah Longsing Bey ( Nongpoh), Sonmoon Marak (Jirang bad Dr Saralin Dorphang (Mawhati).
Ki 4 ngut kiwei pat ki dei ka Kong Marian Maring na ka BJP (Nongpoh), Bah Roswel Shadap na ka PDF (Mawhati), Dr Ricky J Syngkonna ka VPP (Umsning) bad u Forcaster Nongrang kum u kyrtong shimet (Jirang).
Na ka liang ki kyrtong ka TMC kiba ki la pynpaw ïa ka jingsngewkmen ba kum ka party hi ka la ibit bad shaniah ha ki kum ki kyrtong ki ban ïaleh ha kane ka election kaba mynta, ha kaba ki la pynpaw ruh ba ki don ïa ka thong ban wanrah ïaki jingkylla hapoh ki constituency jong ki bad kumjuh ha ka District hi baroh kawei.
Kiwei pat ki kyrtong kiba la pyndep ïa ka jingthep kyrteng, ki la pynpaw ïa ka jingkmen ban ïa ai reng naka bynta ban long ki nongmihkhmat sha dorbar thawaiñ jong ka jylla.
Kitei ki kyrtong kila pynpaw ruh ïaka jingsngew skhem ba kin ïoh ïa u soh jong ka jingjop ha Kane ka election.
Shillong, Rymphang 4 : Ka BJP mynta ka Sngi Saitjaiñ ka la kob ba ki paidbah jongka jylla ki kwah ba kan ïalam ïaka sorkar ba thymmai ha kane ka jylla Meghalaya hadien ka 2 tarik mynta u bnai.
“ Ki paidbah ka Meghalaya ki la phai khmat sha ki thong treikam bad jingaiti lut jong u Myntri Rangbah duh ka ri u Narendra Modi ha ka jingpyndep hok ïaki jingkular bad khamtam eh ban wanrah ïa ka roi ka par bad ka jingkiew jongka ri ha ki liang baroh" ong ka kyrwoh na ka BJP.
Ka kyrwoh na ka BJP ka la pynpaw ba ki jylla kiba ïalam ïa ka jingsynshar da ka BJP ha kane ka ri ki la sakhi ïa ka jingtrei jong ka sorkar na ka bynta ki paidbah.
Ki paid Meghalaya ki la ïohi ïa kane bad hadien ba ki la ïoh bun ki jingmyntoi na ka sorkar pdeng mynta ki phai khmat sha ka BJP.
Halor ka jingjied ïa ki kyrtong ka BJP ka pynpaw ba ka jied ïa ki kyrtong jongka da ka jingshaniah skhem ba kin jop don burom.
La jied ïa ki kat kum ka jingtreikam jongki bad khamtam hadien ba la wad bniah bad ki dei kiba la mon da u paidbah.
Halor ka jingkylli ba ki don pat kiba duh tiket na ka BJP hynrei mynta ki la mih noh bad rai ban ïakhun kum ki kyrtong shimet, ka BJP ka la pynpaw ba kane ka ju jia hi ha ka saiñ hima namar hadien ba ki la duh tiket khlem pep kin mih ki jingkynnoh kiba bun rukom bad kin phet noh na ka BJP ruh.
Ka BJP kam ju sngew ei ei halor kiba kum kine ki jingjia.
“ Ngi dei ki briew bad ngi don ka jingsngew bad kine ki jingleh ki dei kiba ju jia barobor" ong ka BJP.
“ Hynrei ngi pat kiba don ha ka BJP ngi ngeit bad trei na ka bynta ban tei ïa ka jaidbynriew lyngba ka party ym ba ngi trei na ka bynta jongno jongno shimet.
Kumta ka party ka thrang ba baroh ki dkhot jongka ki dei ban ïatrei lang wat la ki duh tiket ruh.
Hynrei ha ka ri synshar paidbah uwei pa kawei ki don la ka hok ban jied bad rai laitluid katba ki mon.
Hynrei ka BJP ka dei kaba la aiti lut na ka bynta ki paidbah bad baroh kiba don ha ka BJP ki bud ïa kata ka nongrim".
Shillong, Rymphang 04 : U National Vice President ka NPP, Bah Prestone Tynsong ba dei ruh u Symbud Myntri Rangbah ka Jylla, ha ka sngi Saitjaiñ u la ong ba um sngew ïahap satïa ïa ka jingleh jong u Nongïalam ka Liang Pyrshah ka Iing Dorbar Thawaiñ ka Jylla, Dr.
Mukul Sangma ban ïakhun haduh ar jaka ha kane ka elekshon ban wan.
Katkum ka jingong jong u, ka Riti Synshar jong ka Ri kam shah ïa u MLA ban shakri ar ne lai tylli ki constituency.
Lah ban kdew hangne, u Dr.
Mukul Sangma ba dei u MLA na Songsak u la rai ruh mynta ban ïakhun sa na Tikrikilla.
“Ha ka jingsngew shimet jongnga, u (Dr.
Mukul) u la dep leh ïa kane ha ka samoi ba la dep.
Kumta lada u bteng ban leh biang ïa kajuh, nga tikna ba ki paidbah jong baroh ar tylli ki constituency kin ym don shuh ka jingshaniah ha u," ong u Bah Prestone haba kren bad ki lad pathai khubor.
“Kane kadei namar lada ka Riti Synshar ka ri ka ailad ba phin shakri baroh ar tylli ki constituency, nga ruh nga lah ban aireng lang na ki ar ne lai tylli hynrei mynta lada phi ïakhun na baroh ar jaka bad phi hap ban iehnoh kawei pat bad resaiñ kadei ka kam kaba ym sngew ïahap satia.
Kumta, ha ka nongrim treikam jongnga bad ka jingsngew jongnga, nga mynjur satia lane ngam pdiang satia ban ïakhun na ki ar jaka lane bun tylli ki constituency ha kajuh ka por," u la ong.
Ha ka elekshon MLA ha u 2018, u Dr.
Mukul u la jop na ki ar jaka, kata na Ampatri bad ruh na Songsak.
Hadien pat u resaiñ na Ampati ban ailad ïa ka khun jong u ka Miani D Shira kaba dei ruh ka nongmihkhmat ba mynta na katei ka constituency.
Shillong, Rymphang 04: U kyrtong ka Hill State People Democratic Party (HSPDP) na Mawkynrew Constituency u Bah Martle Mukhim ha ka sngi Saitjaiñ u la ong ba ka jinghiar arsut ka jylla ha ki liang baroh ka dei namar ka jingbym don ïa ki nongsynshar kiba don ka jingkit khlieh ban kyntiew ïa ka jylla hynrei kiba shu lapmiet ban pynlut phut ïa ka pisa u paidbah ha ka jingthung ïa kita ki Chairman, ki Vice Chairman, ki Co-Chairman, ki Consultancy ha ki tnat bapher bapher kaba wanlam pat ïa ka jinghiran ïa ki paidbah ka jylla.
Haba kren sha ki lad pathai khubor hadien ba u la mih na ka jaka thep kyrteng na kamra u Returning Officer ha ka ophis u Deputy Commissioner u la ong ba kane ka jingleh lutphut ka sorkar ïa ka pisa u paidbah ka pynstang ïa ka pla pisa ban ïoh kyntiew ïa ka jylla na bynta ka jingmyntoi u paidbah.
Haba ïadei bad ka jingkynthoh ki kyrtong kiba ïakhun pyrshah ïa u ba u Bah Martle u la noh than ka rta ban long u MLA, u Bah Martle u la ong ba kine ki dei tang ki jingkynthoh ban ïalam bakla hynrei ki paidbah ka Makynrew ym tang wei ne ar hynrei da ki hajar ngut ki la ïohi ba u dang biang bha ka rta ban ïakhun bad u ruh u sngewthuh shai ba ka met jong u ka dang biang bha ba ban kit ïa kane ka lyngkor nongmih khmat.
Haba kylli haduh katno u don jingsngew skhem ban ïoh biang ka jingjop ha kane ka kynti kaba mynta u bah Martle u la jubab ba na ka liang jong u u la sngewthuh lupa ba ki paidbah da ka jingieid namar ki ïohi ïa ka jinglah jong u ban kit ïa kane ka lyngkor kin sa phah biang ïa u sha ïing dorbar assembly.
Shillong, Rymphang, 04: Ka jingap khmihlynti jong ki paidriewngeit ka Jyllaniam Nongstoiñ ban ïoh ïa u nongsharai mynsiem bapura ka la wan urlong hadien hynriew snem haba u Pope Francis u la thung ïa u Reverend Fr Wilbert Marweiñ uba la 52 snem ka rta kum u Bishop ba thymmai jong ka Jyllaniam Nongstoiñ.
Ïa kane ka jingpynbna la pyntip paidbah ha ka sngi Saitjaiñ da u Archbishop ka Jyllaniambah Shillong u Most Rev.
Victor Lyngdoh ha ka shithi ba la phah sha ki riewngeit.
“Da ka jingsngewnguh ïa u Blei, nga pyntip ïa phi ba u Most Rev.
Leopoldo Girelli, u Apostolic Nuncio u la pyntip sha nga ba u Kpa Bakhuid Pope Francis u la thung ïa u Rev.
Fr.
Wilbert Marweiñ, u Parish Priest jong ka “Divine Savior Parish,’ kum u Bishop jong ka Jyllaniam Nongstoiñ," la ong u Most Rev.
Victor.
La pynbna paidbah ïa kane ha Rome ha ka sngi Satijaiñ, 4 tarik, Rymphang, 2023 ha ka por shiteng sngi.
Ïa u Fr.
Wilbert Marweiñ la kha ha ka 17 tarik, Rymphang, 1970 ha ka shnong Rangblang – Sohsyniong mynba ka dang hap hapoh u pud u sam jong ka Jyllaniambah Shillong, bad mynta kaba la tip kum ka Jyllaniam Nongstoiñ.
