Ka rai ban khang khyrdep ïa ki e-cigarette, HTP, bad kiwei pat ka long khlem da pule bniah ne wadbniah.
Watla mynta la arphew snem ka jingïakhun ban ïada ïa ka jingma na u duma, hynrei la sakhi ïa ka jingïap kaba dang bteng haduh mynta.
Ka India kum ka dkhot ka FCTC, ka la ïakhun dohïap ban pynduna ïa ka jingdon ki nongdih duma namar ka dei ka ri kaba ar ha pyrthei ban don bun tam ki nongdih duma, kumba 100 million (GATS 2017).
Ka ICMR ha ka Cancer Registry Programme ka shem ba ka cancer na u duma ka la jan kot kumba (48.
7%) ha ka ri ha u snem 2021.
Halor kane ka jingma, ka India ka la pynleit jingmut ban pynduna noh ïa ka jingpynmih ïa u duma da kaba pynheh ïa ka khajna, buh kyndon kiba kham eh bad pynlong ïa ka jingïalap paidbah halor ka jingma u duma.
Pynban wat hapdeng kine ki jingïakhun, ym pat ïohkheit satia ïa u soh jingjop.
Ka jingïakhun ban pynduna ïa u duma khlem pep kan pynduna ïa ka jingpang bad ka jingïap.
Ha India, ka jingdih ïa u duma ka dei ruh kawei na kiba bun jingma ïa ka koit ka khiah ki paidbah.
Kumba 5.
3% la pynlut ïa ka pisa tang ha kaba sumar ïa ki jingma kiba ïadei bad u duma bad ha u snem 2023 ka jinglut ka kot kumba ?13,500 klur kaba long 1.
04% ka jinglut ha ka GDP.
Ka jingpyndonkam ïa ki jingdih duma bad bam duma ka buh jingma ïa ka koit ka khiah ki paidbah ha India.
Kumba palat shi million ki riewrangbah ha India ki duh ei ïa la ka jingim manla u snem namar u duma, kaba long 9.
5% na ka jingïap briew bad kane ka pynpaw shai kdar ba u duma ka dei ka dawbah ka jingbun ki briew ba ïap ha ka ri.
Ban pynduna ïa ka jingma u duma ka India ka donkam ban pynlong ïa ka prokram pynsngew thuh paidbah halor ka jingma u duma.
Ka India ka hap bud ïa ka nuksa kiwei pat ki ri kum ka United States, United Kingdom, New Zealand, Sweden, Japan, bad Canada ban pyndonkam ïa ka jingpyndonkam duma.
Jowai, Lber 30 : Ka Kiang Nangbah Government College Student’s Union (KNGCSU) Jowai ha ka sngi Ba lang ka la ïakynduh ïa u Symbud Myntri Rangbah ka jylla u Bah Sniawbhalang Dhar ban pynkynmaw biang ïa ki mat jingdawa kiba ka Union ka ladep ban pynsngew sha ka Sorkar ha kaba ïadei bad ki jingdonkam kyrkieh jong ka College.
U President ka Union, samla Evermore Rymbai ka jingïakren bad u nongthoh khubor ula ong ba ka Union ka la aiti ïa ka dorkhas ha u Symbud Myntri Rangbah tang kum ka jingpynkymmaw ïa ki mat jingdawa kiba ka Union ka ladep ban pynsngew naduh ka 2 tarik mynta u bnai.
Ki mat jingdawa kiba ka KNGCSU ka la buh hakhmat eh ki long halor ka jing dawa buh ïa ki Security Guard ha ki Hostel jong ka College,, ban don ïa ki jaiñ ‘Personalized Graduation Gowns’ kiba pyndonkam ha sngi ba la pynkup burom ïa ki samla pule ne Graduation Day namarba bunsien ki samla pule ki hap ban siew da ka pisa bad kane kam sngew ïahap satia ïa ki nongïalam ka Union.
Ka Union ka la dawa ban don ïa ki Lecturer ha ka Subject Khasi namrba haduh mynta ka College kam don nonghikai ha ka sobjek Khasi bad kane kaba la buh jingeh ïa ki samla pule khamtam ïa kito ki samla pule kiba shim Major ha ka Subject Khasi.
Ka Union ka la dawa ban don ïa ki kot ki sla kiba katkum ka juk ba mynta hapoh ka Library jong ka College, naduh ki por mynshwa haduh mynta ki kot hapoh Library ki dei ki juh beit khlem don jingkylla, la ong utei u President.
Nalor kine ki hangne, ka Union ka la dawa ban pynheh ïa ka Boys’ Hostel jong ki Shynrang kaba pdiang tang kumba 25 ngut ki samla pule shynrang.
Kumba long mynta ki samla pule jong ka College ki don haduh 3,618 ngut bad ki shynrang ki don mar shiteng bad kane ka la dawa eh ïa kito ki samla shynrang kiba wan pule na ki shnong kiba jngai.
U samla Rymbai u la ong hadien ha ka jingïakren bad u Symbud Myntri Rangbah ula pynsngew ba ïa kine ki kam kiba ka College ka dawa ki la ïaid shakhmat mynta bad ka Sorkar ka dang ap ban kut shwa ka Election MP 2024.
Shuh shuh u la ong kum ka Union ki la pyrshang ban wanrah ïa ki kam pynroi hapoh ka College bad mynta ka kynti ka College ka la ïoh ïa ki lynti ïaid kjat ha ki bynta jong ka College bad ka jingpyni tynnad ïa ka phyllaw jong ka College ha kaba ka kam ka dang ïaid shakhmat ha ka jingtrei bad mynta sa ka jingai rong ïa ka College yn sa leh noh da ka jingkular lang jong u MLA ka Jowai Constituency Bah Wailadmiki Shylla.
Bun nangi, ngi ju mad ka jingsngewsih, ka jingsngew kynjah marwei bad banbor ka jingmut jingpyrkhat ha ki tengkhat jong ka jingim.
Hynrei lada kine ki jingsngew ki long sha ba palat ki lah ban pyni ki dak jingshitom ha ka bor met bad lah ban neh kham slem.
Lada jur kine ki ktah ruh ha ka long ka man ka jingim ba manla ka sngi.
Kumta ka long kaba donkam ban sngewthuh halor ka jingshah banbor ka jingmut jingpyrkhat kum kawei napdeng ki dak jingshitom ka bor jabieng kaba u briew um dei ban shu kun bad sngap tang halade.
Kawei napdeng ki dak jingshitom ba kham kynrei halor ka jingkhuslai ka dei ka jingdon ka jingsngew bynñiaw ha ka jingim bad ka jingsngewsih lynter.
Kham bunsien ka jingsngewsih ka dei kaba lah ban sakhi khlem kut haduh artaïew kynthih, hashuwa ban ai rai ba don hapdeng ka jingkhuslai.
Kane ka khleh lang ruh ba ka jingduna ban don ka jingsngewsuk bad ka mon.
Ki dak jingshitom halor ka jingkhuslai :Ka jingduna ka jingthngan bad ka jinghiar kynsan ka jingkhiaKa jingjur ka jingthngan bad ka jingkiew ka jingkhiaKa jingduna thiah ne thut thiah ne thiah shaba palat ne jur ka jingshoh samthiah.
Ha ka jingkhmih katkum ka jingsumar halor ka jingkhuslai ka dei ka jingkhie thiah kloi hapdeng ba u briew u thiah katkum ka por hynrei u lah ban khie bad kyndit shuwa ka ar kynta ban ïa ka por ba u ju khie bad kyndit thiah.
Ka jingduna balah ban pynleit jingmutKa Cognitive triad jong ka jingkhuslai : Ka jingsngew duh mynsiem, duh jingkyrmen bad ka jingduna ka jingsngew kordor ka jingim.
Hapdeng ba kane ka jingkhuslai ka nangjur, ki don ki lai jait ki bynta kiba wanjia.
Kine ki dei kiba la tip kum ki cognitive triad.
Ka pynlong ïa u briew ban ym don jingkyrmen.
Haba khmih ïa ka lawei bad u shem ba u don ka jingdum kumba u im ha kata ka khyllipmat.
Kumjuh ruh ka don ka jingïanujor ïalade bad kiwei pat bad shem ba halade ka long kaba dap da ka jingduna suda.
Ha kane ka kynti ka don ka jingsngew bay m don jingmut ha ka jijngim ne kaba ym sngew don jingmut satia.
U briew u don ka jingsngew shah set kut, kaba sngewduh jingkyrmen bad kaba ym lah shuh na ka jingh ba u mad.
Lada kine ki lai jait ki dak jingshitom ki paw ka dei kaba pyni halor ka jingkhuslai.
Ka bud pat sa ka jingsngew ba ka jingim jong u kam don jingmut satia.
Ka jingkhuslai ka lah ban long ka daw jong ka jingpynïap :Na ka bynta uno uno u briew uba ym pat da noh ka rta bad don hapdeng ka met ba koit ba khiah un ym ïap satia na ki daw ba u dei ban ïap.
Hynrei namar ba u sngewngiah ïa ka jingim bad shem ba um don jingkyrmen halor ki daw kiba lah ban pynbha bad janai pat ha ka jingim jong u.
Kum kine ki lah ban don ka jingmut ban pynmynsaw pat ïalade.
Kumba 95% napdeng kito kiba bthat jubor la ka jingim bad pyrshang ban dkhat jubor la ka jingim, ki dei kiba ju pyni ki dak jingshitom ba shah ktah ha ka liang ka bor jabieng, bad ka jingkhuslai ka dei kaba kham kynrei.
Lada don kiba jan bad phi kiba pynpaw halor ka jingngiah la ka jingim bad kim kwah shuh ban im, dei ban shim ba ka paw ka dak jong ka jingïam ban ïoh jingïarap.
Ha kum kane ka kynti ki paralok bad kiba haïing hasem kim da lah ban leh ne ai jingïarap kaba thikna.
Kam long kaba bha ruh ban khmih lynti tang na kiba haïing hasem bad ki paralok kiba lah ban pynkoit na kane ka jingshitom, hynrei kaba donkam bad dawa ka jingsumar kaba dei kumba paw halo r ka jingshah sumar na ka jingpang hearth attack.
Ka jingma kaba kham bunsien la sakhi ka dei ka jingim ryngkat bad kane ka jingshah ktah ha shilynter ka jingim.
Shillong, Lber 30: Ka prokram kolshor kaba pynpaw ïa ka jinglong kyrpang jong ka jylla Rajasthan la pynlong ha Raj Bhavan, Shillong da ka jingrakhe ïa ka 75thFoundation Day jong ka Rajasthan.
ïa kane ka prokram la pynlong hapdeng ka jingpynïaid jong u Chief Secretary jong ka sorkar Rajasthan, u Sudhansh Pant, IAS.
Ha ka jingkren u Sudhansh Pant u la pynpaw ïa ka jinghiar pateng jong ki nong Rajasthan bad u la kren shaphang ka jingriewspah jong ka jinghiar pateng ka riti dustur bad ka jingkiew sted ha ka ïoh ka kot.
U la pyntip ba ka Rajasthan ka don ka jingshna ïa ka bording lyngba ka sngi, u la ong ruh ba ka jylla ka la dei ka jylla kaba lamkhmat hapoh ka ri India napdeng ki 5 tylli ki jylla kiba la buh ïa ki bording na ka lyier.
Ka jylla Rajasthan ka la wan kaba 5 ha ka ri haba ïadei bad ki kam tih ïa ki marpoh khyndew bad kaba long kaba 7 ha kaba ïadei bad ka jingkiew ka GDP, u la bynrap.
Haba pynpaw ïa ka jingdonkam jong ka “Ek Bharat Shreshtha Bharat" kaba la sdang da ka sorkar India, u Pant u la ong ba ka jingsdang kaba kum kane kan ïaid ban pynkhlaiñ ïa ka jingïadei bad ka jingïasngewthuh jingmut hapdeng kiba bun ki jylla bad ki jylla ka ri kiba hab hapoh ka jingpeit jong ka sorkar pdeng.
Ha kane ka prokram ka khubor na u Lat ka Rajasthan, u Kalraj Mishra bad ka jingpyni ïa ka foundation day video ha Rajasthan kaba la pyni ruh ïa ki jingshad tynrai bad kiwei ki prokram ba la pynlong na jylla Rajasthan, Assam bad Meghalaya.
Shillong, Lber, 30: Ka Meghalaya People’s United Front, Sengkmie ha ka sngi Saitjaiñ ka la pynskhem ïa ki nongkitkam jong ka Shillong Unit ha kaba u President rangbah ka seng u Bah Dawanpoimi Laloo, u President ka MPUF East Jaiñtia u Bah Kyrshan Blah bad u President jong ka MPUF Ribhoi u samla Jackson Sohtun ki la sakhi lang ha kane ka sngi kynthup ruh u Woring President jong ka KHNAM u Bah Thomas Passah uba la long kum u kongsan ha kaba u la pynskhem ïa ki 24 ngut ki dkhot ba thymmai jong ka MPUF Shillong Unit.
Ïa ka kam President jong ka MPUF Shillong Unit la bynshet ha u samla Eric Sawlyer bad ïa ka kam General Secretary la pynkhamtai ha u samla Ador Susngi.
Shillong, Lber 30: Wat hadpeng ka jingpykhreh ban rakhe ïa ka sngi burom kaba kyntang jong ki riew Khristan ka Paskha, na ka liang ki paid riewngeit katholik ha ka sngi saitjaiñ kila tep don burom noh ïa ka Sr.
Rosario Lopez Herraria ha St Xavier’s Convent Chapel, Tura.
La ong ba ka Sister.
Rosario kaba la don 94 snem ka rta, kadei kaba na ka ri Spain bad ka la khlad noh ha ka sngi Palei ha Nazareth Hospital, Shillong.
U Rt Rev.
Bishop Andrew R Marak ula ïalam ïa ka jinglehniam tep ïa ki riewniam ha kaban leh burom khatduh ïa kane ka Sr.
Rosario ïa kaba la wan ban ïashimbynta da bun ngut ki briew na kylleng ki jaka bad kiba don ha ki kam ki bapher bapher bad ki paralok ba ïa ithuh ithaw ïa ka.
Lah ban pynkynmaw ba ka Sr Rosario ka la pynlut da ki phew snem ha rilum Garo ban ïarap kyrpang eh ïa ki khynnah, ki rangbah bad ïa ki longkmie bad la seng ruh ïa kawei ka jaka kaba heh kaba long kyrpang na ka bynta jong ki, kaba la tip kum ka Bethany Society ha Tura.
Ka Sister Rosario kadei ruh ka dkhot jong ka Missionaries of Christ Jesus (MCJ) bad kadei ka mishonari kaba la pawnam bha ha kylleng ka rilum Garo kaba la ïalam ban tei ïa ka ïing na ka bynta ki khynnah kiba don jingïapher ha ka dkhot met bad ban ai ïa ki ïa ka jingnang jingstad kaba paka lyngba ka jingpyndonkam ïa ka Braille bad Sign Language, katba ïa ki rangbah bad ki longkmie la ai jinghikai ha ki kam thaiñ jingthaiñ bad ka kam rep kam riang kaban ïarap ïa ki ba kin khlaiñ ha ka ïoh ka kot.
La ong ruh ba ka Sister Rosario ka la ïoh pdiang ruh ïa ka Meghalaya’s Pa Togan Nengminja Award halor ki jingnoh synniang ki jong ka sha ka imlang sahlang.
Shillong Lber 30: Kumba ju long manla ka por na ka liang ki shipai jong ka Border Security Force (BSF) Meghalaya Frontier, ka la pynlong ïa ka “Seema Darshan Programme", ha ka sngi Ba-ar na ka bynta ki samla pule bad ki nonghikai jong ka Commerce College Shillong ha Border Out Post Barmanbari kaba dei ka jaka jong ki shipai.
Ha katei ïa ka prokram la ai ka jingbatai kaba bniah ïa ki samla pule shaphang ka rukom treikam kaba kongsan jong ki shipai BSF ha ki kam ïada ïa ki jaka khappud jong ka ri.
La pdiang sngewbha ïa ki samla pule bad ki nonghikai da u Rajiv Kumar uba long u Commandant jong ka 193 Bn BSF ha ryngkat ka jingdon ki ophisar bad ki shipai BSF.
Ki BSF kila pyni ïa katei ka kynhun ïa ki tiar siat bad ïa ki tup ki man kaba ki shipai ki pyndonkam ha kaban ïada ïa ka ri bad kane ka jingpyninam ka long ruh kum ka lad ban pynsngewthuh khambha ïa ki samla shaphang ki shipai ïada khappud bad ïa ka jingkloi ban len ïa la ka jingim ban ïada ïa ka ri.
Ha kaba ïadei bad kane ka prokram na ka liang ki nonghikai bad ki samla pule kila pynpaw ïa ka jingsngewnguh ïa ka BSF kaba la pynlong ïa kane ka prokram bad kumjuh ban sngewthuh ïa ka rukom pynïaid ia ka Border Haat, Balat kaba don ha khappud bad ka ri Bangladesh.
Mawkyrwat, Lber, 30 : Kum shibynta ban wanrah ka jinglaitluid, ka jingïaid beit ïaid ryntih bad ka jingshongsuk jingshong shngaiñ ha ka sngi thep vote sha ka Lok Sabha ka ban sa long ha ka 19 tarik u bnai Ïaïong, 2024.
U Deputy Commis-sioner (Excise) jong ka South West Khasi Hills District, Mawkyrwat hapoh ka kyndon aiñ 135 (c) jong ka Representation of People Act 1951 ula pynbna ba ha ka 17, 18 bad 19 tarik u Ïaïong, 2024 kaba hap ha ka por kaba kynthup ïa ka 48 kynta ka ban neh haduh ka kynta ba khatduh ba pynkut ïa ka sngi thep vote kum ki sngi tyrkhong kyiad.
U la pynbna ruh ïa ka sngi jingñiew vote ka 4 tarik u Jylliew, 2024 kum ka sngi tyrkhong kyiad ha baroh kawei ka South West Khasi Hills District.
Da kane ka hukum la khang ba baroh ki dukan kyiad ba kynthup ïa ki Bars/canteens, kiba ju die madan kin khang khyrdep ha kitei ki tarik.
Kino kino kiba pynkheiñ, kin shah pynshitom katkum ka Excise Rules & Acts.
Shillong, Lber, 30: Ha ka step jong ka sngi Thohdieng ar ngut ki heprit kiba la tip kyrteng kum u Banphiralang Thongni bad u heprit Synsharlang Thongni kiba na ka shnong Kynsohsan, South West Khasi Hills District ki la ïoh ban pyllait im ïa kawei ka sim dkhoh bad ïa kane ka sim la aiti noh sha ki nongtrei jong ha ka tnat Wildlife.
Kine ki arngut ki heprit ki la ïathuh ba ki la lap ïa kane ka sim ha ka por ba ki dang mareh step bad dei ynda ki la poi hajan ka ophis jong ka tnat Forest, Mawkyrwat, ki la lap ïa shi kynhun ki ksew kiba la kthong ban bam doh ïa kane ka sim hynrei ha ka jingkloi noh jong ki ban kem ïa ka sim, kane ka sim ka la lait im hynrei ka la shu mynsaw na ki bynta ka thapniang na ka jingshah kthong ha ki ksew.
Katkum ka jingïathuh jong ki nongtrei ka tnad Wildlife, kine ki jait sim Dkhoh Saw ki dei ki sim kiba la sdang ban duhjait bad na ka liang jong ka tnad Wildlife ka la kyrpad ïa ki nongshong shnong ba lada ki lap ïa kum kine ki jait sim kin sngewbha ban pyllait im lane ban aiti noh sha ka tnat wildlife bad kumjuh ïa kiwei de ki mrad.
Ïa kane ka Dkhoh la aiti noh sha ki nongtrei ka tnat Wildlife ha ka 30 tarik, Lber 2024 ryngkat ka jingdon lang jong u Vice President ka Seng Samla Shnong Mawkyrwat u samla Skhembor Nongrum.
Shillong, Lber, 30: Ha kawei na ki jingjia basngewsih u wei u heprit uba la 12 snem ka rta na ka shnong Langja West Khasi Hills District u la ngat ha ka jingmynsaw kaba jur hadien ba u la kum leit tyngkhuh ïa ki sainar ding ilektrik hapoh ka khlaw kaba don ha kane ka shnong.
Une u heprit u dei uba la tip kyrteng kum u Isboklang Wanniang bad na kane ka jingjia une u heprit u la mynsaw jur na ki bynta jong ka kti, ka kjat bad ka khlieh bad ïa mynta u don hapdeng ka jingshah sumar ha la ïing.
Katkum ka jingtip ba la ïohlum la ïathuh ba kane ka la jia ha ka 23 u Lber 2024 ha kapor ba une u heprit u dang leit siatsim sha khlaw bad kumno re kumno khlem poi pyrkhat katba u dang kiew ha uwei u maw u la kum leit tyngkhuh ïa ki sainar iletrik kiba la noh bha sha tbian.
Ka Hynniewtrep Youths Council, West Khasi Hills Distirct Unit bad ka HYC Ri Muliang Circle ha ka 30 tarik u Lber, 2024 ki la leit jngoh ïa une u heprit bad ai mynsiem ruh ïa ki bahaïing hasem ryngkat ki jingduwai bad ka jingnoh jingïarap sha ki bahaïing jong une u heprit.
Shillong, Lber, 30: Ka Khasi Students’ Union (KSU) ka la bthah ïa ki dkhot jong ka Coordination & Welfare Committee (CWC) Shella Bholaganj & Adjoining Areas ban mih markhmat ym ban shu jler bad jaw ummat kuratia hakhmat ka Sorkar bad ka pyrthei lyngba ki lad pathai khubor.
“Ka jingpharep pyrshah ïa ki dkhot ka KSU da kine ki poiei lyngba ka CWC ka pyni dak ba kine ki briew ki kob pyrshah ïa ka KSU da kaba ïalam bakla ïa ki paidbah khlem ki sakhi satar kiba paka.
Ka KSU ka kob ïa uta u Gopal Dey ba lada u nud un wan mih markhmat bad ki dkhot ka seng ban pyni ïa ki sabut ba u don halor ka jingkynnoh jingpharep jong u pyrshah ïa ki samla ka seng.
Mano uta u Gopal Dey?," la byrthen ka KSU ha u kyrwoh ba la phah sha ki lad pathai khubor ha ka sngi Saitjaiñ lyngba u General Secretary u samla Donald V.
Thabah.
“Une u briew bad kiwei ki la mih ha ki lad pathai khubor ha u snem 2020 hadien ba ki jaidbynriew ki jong ki, ki la hiar thma kynsan ïa ka jingïalang pyrshah CAA bad dawa ILP jong ka KSU ha kaba da ki phew ngut ki dkhot ka seng ki la shah tied shah bom ha kine ki poiei da ki tiar ïaleh tad haduh ba la pait ka khlieh bad lyngkien ka snam ha surok bad kumjuh ruh ka jingbthat jubor ïa ka jingim ba kordor u Bah Lurshai Hynñiewta, u dkhot ka KSU Sohra Circle.
Halor ka jingujor ejahar bad pynher shithi sha u Myntri Rangbah ka jylla, ha kaba ki poiei lyngba ki CWC ki la kynnoh laiphew jait ïa ka seng bad ki paid Khasi.
Ka KSU ka pynsngew sha baroh kito ki poiei kiba don hapoh ka shatri jong ka CWC ba kin tyngkan la u thylliej ïoh poi sha ka mynsaw namar ka seng kan ym shong kli kti bad sngap kuman ïa ka jingber bih kine ki poiei nalor ba ki thom naphang ïa ki Khasi trai Ri trai muluk," la ong ka KSU.
“Ka seng ka sngew ba lada kita ki poiei ka CWC ki sngew kutlad palat ha jylla Meghalaya ki dei ban leit phai noh mardor sha shnong trai jong ki, ka Bangladesh bad sa leh katba ki sngewmon ha ri lajong.
Tangba katba ki dang sah ha meiramew u Khasi kan bha shibun ïa ki bad ki jaidbynriew jong ki ban ym mushlia lane tuklar ïa ki aiñ ki kanun Khasi, ka khyndew ka shyiap u Khasi, ka khaii pateng u Khasi bad ka ïaid ka ieng u Khasi," la ong ka seng.
Ka KSU sa shisien ka pynsngew ba nalor ka jingdawa ïa ka ILP, ka Article 371, ka jingpynkup bor shuh shuh ïa ki District Councils ka dawa ruh ba ka Cut-off Date lane tarik ot kyrteng ïa ki nongshong shnong ba pura ka jylla Meghalaya kan dei beit 24 tarik u Lber 1971 bad ïa kito kiba wan kiew na East Pakistan/Bangladesh hadien kane ka tarik dei ban bret noh ïa ki sha la ka ri, kata, ka Bangladesh.
“Kyntang ïa wai ka KSU ka kyntu ïa ki para Khasi ba kin ym ngop lane shah ïalam bakla ha ki khubor hamsaïa ki poiei lyngba ki lad pathai khubor lane social media namar kane kan pynpait bad pharia ïa ka Jaidbynriew rit paid Khasi.
Ka buit sianti ki poiei ka long ban pyni ba ki shah thombor (playing the victim card) katba napoh napoh dei ma ki kiba sdang ban kynshoit ban thombor ïa ki Khasi kumba dang shu jia shen ha Keatinge Road bad NEHU," la ong ka KSU.
“Kum ka Jaidbynriew ngi dei ban ïatylli ban ïa ryntih ha kum kane ka saw ka sian ha kaba ka umsaw kaba shyrkhei ka ap ban tap lup ïa ka Jaidbynriew rit paid Khasi.
Ka KSU kan ym ailad da leilei ruh em ïa ki poiei shi sngi ban leit trai khlieh ha Ri Khasi.
Kam pher lada shah bom shah tied, shah set along ne wat ban ïap ruh, hynrei ki dkhot ka seng ki tur beit da ka jingshlur ban ïada ïa la ka jaidbynriew ba la suit la shor da u mynbarim," ong shuh shuh ka KSU.
“Ka KSU ka maham ba lada kata ka Meghalaya Minority Linguistic Development Forum kan pynlong jingïakhih ha Bri i Hynñiewtrep, ka KSU ruh kan ïakhih lang halor ka jingshah pynïap klep bad jingshah thombor ki Khasi na ka por sha ka por ha ki bar jylla," la ong u General Secretary ka KSU.
Shillong, Lber, 30: Ki Pulit ka Madanriting Police Station, ha ka Sngi Saitjaiñ ki la leit ban shimti ïa kawei ka metïap jong kawei ka kynthei kaba la sahkut ha ki maw jong ka phud Umkhen kaba hap hapoh ka Dorbar Shnong Mawshbuit ha ka Dong Kharkamni.
Ïa kane ka metïap jong kane ka kynthei kaba la lyngkhuid, la lap na sharum ka Wei Thangdkhar, jong ka Wah Niamra, Mawshbuit da ki lai ngut ki khynnah rit kiba leit kai sha kane wah.
Kine ki khynnah, tang shu ïohi ïa kane ka metïap da ka jingsheptieng ki la mareh bran bran ban leit pyntip sha ki nongïalam shnong.
Na ka liang jong ki nongïalam shnong tang shu ïoh jingtip halor kane ka jingjia, ki la pyntip marmar sha ki Pulit jong ka Madanryting Police Station.
La suba ba kane ka kynthei ka dei kaba la shah rong ha ka umsaw na ka thaiñ ka Wah Umkhen.
Katkum ka jinglap ki Pulit la sakhi ba kane ka briew kam don shuh ki jaiñ phong ha ka met jong ka bad na ka liang jong u Rangbah Dong Bah Faster Field Nongdhar u la ong ba kane ka briew kam dei satia kaba napoh ka shnong Mawshbuit namarba kam shym la don ka jingjah briew hapoh ka shnong.
Kat haduh ba la thoh ïa kane ka khubor, ki Pulit ki la register case halor kane ka jingjia bad ka jingtohkit ka la ïaid shakhmat.
Shillong, Lber, 30: Ka Coordination and Welfare Committee (CWC) Shella Bholaganj Block kaba long ka kynhun ba la thaw da ki bar jylla ha ka sngi Thohdieng ki la ujor sha u Myntri Rangbah ka Jylla u Conrad Kongkal Sangma halor ka jingshah pynïap jong ki arngut ki bar jylla dang shen ha ka shnong Ichamati.
Ha ka ujor ba la soi da u President ka CWC, Shella Block, Gopal Dey u la dawa ïa ka Sorkar Jylla ban kem mardor ïa ki briew kiba donkti ban pynïap ïa u Ishan Singh bad ïa u Sujit Dutta ha Ichamati ha ka 27 tarik mynta u bnai bad dawa ruh ban aiti ïa ka jingtohkit sha ka CBI/NIA, ban siew bailutksasn sha ki bahaing hasem jong kine ki arngut kiba la shah pynïap bad ban pynthikna ïa ka jingshngaiñ jong ki bar jylla Hindi kiba buhai shnong ha Ichamati bad ha ki shnong bamarjan.
Ka CWC ka la phah ruh ïa kane kajuh ka jingujor sha u Myntri Rangbahduh ka ri Narendra Modi bad sha u Myntri ka tnat Kam Pohing Amit Shah bad sha u Lat ka Meghalaya u Phagu Chauhan.
Lyngba kane ka ujor, ka CWC, Shella Block ka la teipop ba dei ki dkhot runar jong ka Khasi Students Union (KSU) kiba la pynïap ïa u Ishan Singh bad ïa u Sujit Dutta.
Haba buh jingkylli ïa ki bor synshar, ka CWC ka la ong, “ka Ichamati, ka dei ka shnong kaba hap hapoh ka East khasi Hills District jong ka jylla Meghalaya kaba la pyllait na ki kyndon jong ka CAA namarba ka hap hapoh ka Sixth Scheduled, ka dei ruh ka jaka kaba ka Khasi Students Union ka la pynlong ïa ka jingpyrshah ïa ka CAA kaba lam sha ka jingshah pynïap jong u Ishan Singh bad u Sujit Dutta.
Ha kaba ïadei bad kane, ka jinglong jingman kaba ngi mad ïa ka jingim kaba syier bad ka jingartatien, ngi kwah ban buh jingkylli, kumno la ailad ban pynlong ïa ka rally ha Ichamati? haba ka (Model) Code of conduct ka la treikam?"Ka CWC ka la buh jingkylli da kaba ong, “shano ki Pulit ki don haba ki dkhot jong ka KSU ki wan da ki kali ha Ichamati bad thombor ïa ki bar jylla kaba wanrah ïa ka jingkulmar bad ka jingsahh pynïap uwei u Bengali bad uwei u Adivashi kiba dei ki nongbylla kit maw.
"“Hato ka Sorkar Jylla ka dei tang ka Sorkar tang jong kawei ka jaidbynriew? Hato ki bym dei ki riewlum kim dei ki nongthep vote/ki nongshong shnong ka Meghalaya? Hato ka Sorkar kam lah ban leh eiei pyrshah ïa ki kynhun shitkhlieh ka Jylla Meghalaya.
? Sa katno ngut ki ban duhei ïa ka jingim ba ka Sorkar Jylla bad ka Sorkar Pdeng kin ïohsngew ïa ka jingud jingïam jong ki bymdei riewlum ha Meghalaya? la buh jingkylli shuh shuh ka CWC.
“Hato u kpa uba duhei ïa la u jong u khun tang na ka daw ki runar ka KSU un ïoh ïa ka hok? la kylli shuh shuh ka CWC.
Ka CWC ka la kam ba ka jingjia ka la jia hadien ba ka rally pyrshah ïa ka Citizenship Amendment Act ba la pynlong da ka Khasi Students’ Union (KSU) bad kiwei kiwei ki sengbhalang ha Ichamati, katkum ki khubor jong ki lad pathai khubor.
“Ka jingïaumsnam ha ka jingïakhih pyrshah ïa ka CAA kaba ladep ka la jia ha ka shnong Ichamati kaba poi haduh u pud ba ki bar jylla kiba sah ha kane ka thaiñ kim lah mutdur.
Wat hadien ba la sakhi kum kine ki jingjia ha u snem 2020 ha ka jingïaumsnam ha Ichamati, balei ki bor synshar district ki dang ai jingbit ïa ki kynhun ban pynlong ïa ka rally ha kajuh ka jaka?" la kynthoh ka CWC lyngba u Gopal Dey.
“Nga phah ïa kane ka jingthoh sha phi ban dawa ïa ka hok jong ki arngut kiba la khladnoh bad ki bahaing hasem jong ki bad baroh ki khun shynrang bad kynthei ka Meghalaya kiba shah ibeiñ ha kawei ka liang tang namarba kim dei na kajuh ka jaidbynriew heh paid.
Nga phah ïa kane ka jingthoh ban pynpaw ïa ka jingsngewkhia jong nga halor ka jingjia ba dang shen jong ki briew ki bym dei ki riewlum ha Meghalaya.
Ki aiñ bad ki kyndon ka jylla kiba la thmu ban ïada ïa ki trai jylla, hynrei ki la long pynban ki mawsiang ba ïatakhuh ïa ki nongshong shnong bar jylla.
Bun tylli ki jingshah typyrkhing, bun tylli ki Rul, bun tylli ki aiñ (kiba treikam tang ïa ki bar jylla ka Meghalaya) ki la buh jingeh ïa ki bym dei ki trai jylla ban shong ban sah bad ban kamai kajih ha ka jylla, shah khanglad ha ka ïoh ka kot, ka kamai kajih, ka jinglaitluid, bad wat ha ka jingim," la kynnoh u Gopal Dey.
“Sa kawei ka jingeh ba la mad da ki bym dei ki trai jylla ka dei ka jingbym don ïa u nongmihkhmat.
Ka saiñpyrthei kaba dei beit thik tang ïa ki trai jylla ha Meghalaya bunsien ka la khñoit ïa ka sur jong ki bym dei ki trai jylla, ka la buh jingeh ïa ki ban kren haba wanrah ïa kino kino kino ki rai kiba ktah ïa ka jingim jong ki," kynnoh shuh shuh u Dey.
“Shuh shuh, ki bar jylla kiba sah ha Meghalaya, bunsien ki mad ïa ka jingshah ibeiñ bad shah kiar, kaba ktah pat ïa ka jingim kaba marïaryngkat watla ki shong ki sah hapoh ka jylla.
Kane ka jingshah ibeiñ ka lah ban ktah ha kiba bun rukom, kynthup ïa ki ing ban shong ban sah, ka pule puthi, ki lad ïohkam ïohjam bad kaba kham shyrkhei ka dei ka jingduh ei ki nongkynti bad ka jingim.
Ka long kaba donkam ban ithuh ïa baroh ki nongshong shnong ka Meghalaya, khlem da kheiñ kyrdan riewlum, dei ban niew lang bad ban ai ïa ka hok ba mar ïa ryngkat," ong shuh shuh u Dey.
"“Namarkata, nga kyntu ïa ki bor ba dei peit ba kin pdiang ïa ki jingai jingmut khnang ban kan pynjanai ïa ka im, ka shong ka sah jong ki bym dei ki riewlum ha Meghalaya da kaba kem mardor ïa ki runar kiba donkti ban pynïap ïa ki bar jylla khnang ba ka shongsuk shongsaiñ kan don hapoh ka Jylla.
Lada ki bor pulit kim lah ban kem ïa ki nongleh kam bymman hapoh shitaiew, ïa ka jingtohkit dei ban aiti noh sha ka CBI/NIA," la dawa ka CWC.
“Dei ban pynthikna ba ki bym dei ki riewlum ki dei ban ïoh jingïada na ki kam bymman bad ban ïada na ki jingshah pynmynsaw bad na ki kam runar da ki kynhun shitkhlieh ka Meghalaya pyrshah ïa ki ritpaid (bar jylla) jong ka jylla Meghalaya.
Ban buh ïa ka Permanent Security Outpost/ CRPF/ ne kino kino ki Para-military Camp ne Post ha ki jaka kum ha Bholaganj bad Ichamati," dawa ka CWC.
Ka CWC ka la kynnoh ba bun na ki sengbhalang naduh ba la pynkha ki dei kiba donkti ban pynphriang ïa ka jingisih pyrshah ïa ki bar jylla ritpaid ha Meghalaya bad niew ruh ïa ki bym dei ki riewlum kum ki “Bar Jylla".
Ha kawei pat ka liang ne ka jingbym leh eiei jong ka Sorkar Jylla ka pynlong ïa ki runar jong kynhun sengbhalang ban ngeit ba ki dei kiba kham halor jong ka aiñ.
Namarkata, dei ban thaw ïa ka aiñ kaba pyrkhing khnang ba ka Sorkar kam lah ban shu bret ïa ka jingkitkhlieh bad ïa ki nongleh kam bymman dei ban kem bad ym ba kin shu ïai sah ha ki kot tang kum ki “runar bym ithuh durkhmat.
"Ka CWC ka la dawa ïa ka Sorkar Jylla ban tem ïa ka jingibeiñ bad ban wanrah ïa ka jingïalong kawei hapoh ka jylla khnang ba ki trai jylla bad ki bar jylla kin im suk im saiñ hapoh ka jylla bad ha kajuh ka por kane ka kynhun ka la dawa ban ai jingkyrshan bad ai jingïarap sha ki jaidbynriew bar jylla khnang ban kyntiew ïa ka bha ka miat ka jong ki hapoh ka Jylla Meghalaya.
Shillong, Lber, 30: Ka Federation of Khasi Jaiñtia and Garo Peoples (FKJGP) ka la maham jur ïa u Gopal Dey uba kam ïalade ba u dei u General Secretary jong ka Coordination And Welfare Committee na Shella-Bholaganj, ba um dei ban kynnoh ïa ka Khasi Students Union (KSU) halor ka jingshah pynïap jong ki arngut ki barjylla ha ka shnong Ichamati.
“Kane ka kam dei ka jong u hynrei ka dei ka kam jong ki Pulit ban wad ïa ka jingshisha," ong u kyrwoh ba la phah da u Secretary General ka FKJGP (Seng Kmie) Bah Eldie N.
Lyngdoh sha ki lad pathai khubor.
“Ki Pulit haduh mynta kim pat lap mano kita ki briew ba pynïap ïa u dkhot ka KSU u Lurshai Hynniewta ne ïa uta u Pulit ba siat ïap ïa u Bah Cheristerfield Thangkhiew.
Ngi kwah ban buh jingkylli ruh shaei u (Gopal Dey) jah une u briew ha ka por ba shah pynïap u Bah Lurshai Hynniewta.
Haba mynta u (Gopal Dey) dawa ban kem mardor ïa kita ki briew ba donkti ban pynïap ïa kine ki bar jylla u la dei ban dawa ruh ban kem mardor ïa kito ki riew thrang snam ba pynïap ïa u Bah Lurshai," ong u kyrwoh na ka FJKGP.
“Kum ka seng ngi maham ruh ba une u Gopal Dey um dei ba ai ding halor ka jingjia ha Ichamati.
Lada une u briew u dang ïai bteng ban pynshit, ngi, kum ka seng FKJGP ngin mih paidbah ha ka 7 tarik, Ïaiong ka sngi ba kine ki poiei, hapoh ka shatri ka Meghalaya Linguistic Minority Development Forum ki mut ban shong kyllaiñ myngggor ha Khyndailad," la ong ka Seng.
“Lada ka Sorkar ka sngap ïa ki poiei ki mynder ka mut ka sur ka paid ka Bri u Hynñiewtrei ka la shah taplup noh bad ban pynim biang ngin shim da ki sienjam kiba tyngeh," la bynrap u kyrwoh.
Shillong, Lber 30 : U National President ka NPP ba dei ruh u Myntri Rangbah ka jylla, Conrad K Sangma ha ka sngi Saitjaiñ u la lum ïa ka jingïalang bad ki heh nongïalam ka BJP ha nongbah Shillong na ka bynta ban ïa kren halor ka elekshon MP khnang ba ki kyrtong jong ka party kin ïoh ïa ka jingjop na Shillong bad kumjuh na Tura Parliamentary seat.
Ha kane ka jingïalang u Conrad u la ong ruh ba ki kyrmen ba kum ka kynhun NDA kin ïoh ban khur ïa ka jingjop ha baroh ar tylli ki seat ha kane ka elekshon MP.
U Conrad u la ong ruh ba kadei ka kamram jong ka NPP ban ïa kynduh ïa baroh ki party kiba ai ka jingkyrshan ïa ka party ban ïa kren halor ka elekshon MP kaban long shen.
“Nga la kyntu ïa ki nongïalam ka BJP ba kin kyntu ïa ki nongtrei ka party bad ki nongïalam jongki mandal na bynta kane.
Nga pynpaw ruh ka jingsngewnguh na bynta ka jingkyrshan jong ki ïa ki kyrtong jongngi bad kyntu ruh ïa ki ba kin trei shitom shuh shuh khnang ba ki kyrtong jong ka party kin ïoh ïa ka jingjop," u la ong.
Halor ka jingkylli la ki nongïalam ka BJP kin wan neem ban ïalap elekshon ha Meghalaya, u Conrad u la ong ba ïa mynta um pat lah ban ong ei ei la kin wan ne kim wan hynrei u ong pat ba kaba kongsan ka long ïa ki nongïalam na ki shnong ki thaw bad naka thain kiba lah ban trei bad wanrah ka jingkylla.
Shuh shuh u pynpaw ruh ïa ka jingkmen ba bun ki nongïalam ka BJP na rilum Khasi bad Jaintia ki wan sha katei ka jingïalang bad pynpaw ka jingsngew jong ki.
Shillong, Lber 31: Ki ar kynhun ba kynthup ïa ka Laitjem CC bad ka Lumpaia Avengers CC ki la khur jingjop na ki jingïakhun ba la long hynnin ka Sngi Saitjaiñ jong ka lympung 3rd District League T20 Cricket Tournament 2024 ba la pynïaid da ka East Khasi Hills Cricket Association.
Ka jingïakhun kaba nyngkong ka la long hapdeng ka Cricket Smit CC pyrshah ïa ka Laitjem CC.
Ha kane ka jingïakhun ka Laitjem ka la jop suk da 8 wicket.
Haba phai sha ka jingïalehkai, ïa ka toss la jop da ka Laitjem CC bad jied ban bol nyngkong, bad haba ka Cricket Smit CC ka la shimti ïa ka pali tied nyngkong ka la ïoh ban buh thong 120 ron haduh kaba kut jong ka 20 over bad la buh bad hap 8 ngut ki wicket.
U Elbrenroy Mawthoh u la lah ban ïalehkai bha napdeng ki rangtied da kaba khyrwit 60 ron naki 60 bol.
Katba u Manchester Pathaw, rangkawangbol ka liang pyrshah u la ïoh ban khur 3/15 naki 4 Over.
Haba shimti ïa ka pali tied, ka Laitjem CC ka la lah ban tied tam da 121 ron, hap tang 2 naki 17.
1 Over.
U Raymond Thabah rangkawangbol ka liang pyrshah u la ïoh ban khur 1/30 naki 3 over hynrei kam pat shym la biang ban pyllait ïa ka kynhun na ka namrem.
U Poilangson Thawmuit u la khyrwit haduh 63 ron naki 56 bol kaba la ïarap ïa ka Laitjem CC ban khur ïa ka jingjop da 8 wicket bad ha kajuh ka por ban khur syndon ïa ka khusnam Player of the Match.
Haba phai pat sha ka jingïalehkai kaba ar, ka Lumpaia Avengers CC ka la khur jingjop hadien ba ka la pynliem noh ïa ka Thynroit CC da 6 wicket.
Ka jingïakhun ka la sdang ha kaba ka Thynroit CC ka la jied ban tied nyngkong hadien ba jop ïa ka toss.
Kane ka kynhun ka la ïoh ban kynjoh tang 75 ron shuwa ba baroh 10 ngut kin shah pynkhyllem tang hadien 17 Over namar ka jingtbit ki rangkawangbol ka liang pyrshah.
Dei tang u Darikupar Warjri u ba la ïohlad ban kynjoh sha ka phew ron na bynta ka kynhun, kata da 12 ron naki 8 bol.
U Bryan Mac Millan Marbañiang u la long u namtam napdeng ki rangkawangbol ka Lumpaia Avengers da kaba khur haduh 4/14 naki 3 Over.
Haba dei sa ka pali tied jong ka Lumpaia Avengers, kane ka kynhun ka donkam tang 9.
4 Over ban kynjoh 77 ron, hap 4 ngut ban khur ïa ka jingjop da 6 wicket.
U Ralphy Diengdoh u la ïoh ban tied 30 ron naki 18 bol na bynta ka kynhun, hynrei ïa ka nam Player of the Match la khur da u Bryan Mac Millan Marbañiang u ba la seisoh ha ka bol ban khur haduh 4 wicket.
Shillong, Lber 31: Ka Jongksha Social Cultural and Sports Club ha ka sngi Saitjaiñ jong ka taïew ba dang shu dep, ka la pynkut noh ïa ka First Quarter Football Tournament 2024 ha madan ïalehkai jong ka shnong Jongksha.
Ïa kane ka football tournament ba la bei tyngka da ka Yess Meghalaya kaba la sdang ha ka 28 tarik Lber bad kaba la pynkut noh ha katei ka sngi ka 30 tarik Lber 2024 la wan ban plie pyrda da u Bah T Mynsong Sordar Shnong Umtong bad ba la pynhap pyrda noh da u Bah T.
Pohshna Chairman ka Block Mawkynrew kiba la long kum ki Kongsan.
Kumba ju long ba ha ka lympung ïalehkai kynjatbol naduh ka World Cup bad ki lympung ïalehkai kiba heh, ki player ki ju btin ïa ki khynnah rit ha madan shuwa ban sdang ka jingïalehkai, hynrei kane ka lympung ka long kaba kham pher bad kaba i shongkun bha ha kaba ki kmie ki kpa ki la wan synran bad btin hi ïa la ki khun hapdeng madan.
Ha kane ka jingïalehkai, ki kynhun kiba la poi sha ka final ha ka U-12, ka Inter Miami SC ka ïakhun pyrshah bad ka Real Madrid FC bad ha ka U-10 ka Sevilla FC pyrshah ïa ka Manchester United FC.
Ha ki jingïalehkai ba itynnad bad ba pynshohbiej bha da ki heprit, ka Inter Miami ka la pynliem noh da 2-0 kol pyrshah ïa ka Real Madrid FC ba la thep da u heprit Banteibor Songthiang bad da u Ronishan Marboh.
Katba ha ka U-10, ka Sevilla FC ka la pynliem da 2-0 kol ïa ka Manchester United FC.
Bad ïa kitei ki ar kol la thep da u heprit Jingtreikamlang Suting bad u heprit Ialanius L Nongbri.
Ha kaba kut jong ka jingïalehkai la sam ïa ki khusnam lyngba da ki takma bad la sam ruh ïa ki khusnam shimet lyngba da ki trophy sha ki rangap kol jong ki team kiba khur jingjop.
Ha kane ka sngi la ïoh jingkren na ki Kongsan kiba la ïaroh ïa ka Jongksha SC&SC hapoh ka jingïalam u Bah H.
Suting uba la pynbit pynbiang ïa ki jingdonkam ban pynlong ïa katei ka jingïalehkai.
Ki la kyntu kynpham ruh ïa ki heprit ba kin pyndonkam hok ïa ka sap ba ki don, ban kohnguh sneng, ban long kiba smat ba sting, ban kiar na ki jingmlien ba sniew bad ban long barobor kiba biang por.
La ïoh ruh ka jingkren na ka liang ki kmie kpa kiba la ai ka jingïaroh bad nang ai mynsiem ïa ka Jongksha SC&SC kiba la plie lad plie lynti ïa ki khun jong ki ba kin pyntbit ïalade ha kaba kum kane ka jingïalehkai.
La pynshongshit ha kane ka sngi lyngba da ki jingshad na ki arngut ki coach jong ka Jongksha Grassroots Center.
Ki team kiba ïashim bynta ha kane ka sngi kidon baroh 8 tylli.
Ka mat kaba lah ïakren bad kaba lah khluid ka long ka jingkren jong u MLA ka Congress u Saleng A Sangma uba lah rah ïa ka mat hapoh Ïingdorbar Thaw Aiñ ba dang shudep shen ha kaba u kyntu ïa ka sorkar ban weng kam noh ïa ki pulit kiba sngaid, kiba la tymmen.
Kane ka mat ka sngew ïahab bha namar ïa ka kam pahara bad ban ai jingshngaiñ ne ka shongsuk shongsaiñ kumba long mynta ban leit tem da kiba lah tymmen kam long kaba suk namar ka kam ki pulit kadei ban long ïa kiba dang khlaiñ bad kiba dang jawan kaba mut ban tem ïa ki jingïakhih ne wat ban mareh.
Kane ka jingkren ka la mih ruh ha ki lad pathai khubor ba uwei na ki heh Pulit la kynnoh ba u la ktah kti ïa ki Nongïalam ki sengbhalang ha Pynursla bad kane ka pynmih ïa ka jingpuson ba la kham lah uba buaid ne uba la tymmen ne uba sngaid ban ai jingshngaiñ kaba dei ka mat kaba kongsan bha ba ki heh Pulit ki la dei ban pyrkhat noh kham jngai ne ïohi jngai.
La ju ïohsngew ruh manla ka por ba ki don katto katne haba ïatyngkhuh bad ki jingïakhih hapdeng ki riew paidbah bad ki katto katne ki pulit ha ka por mynmied ka jingujor ka long ba ki don ki bym biang shuh ban ïapynbeit kam.
Lada katei ka jingkren u MLA kadei kaba shisha na ka liang ka tnat pulit kadei ban shim khia ban tehlakam lane ban syntiat ïa ki pulit jong ka, kiba dih kiad bad kiba pynsniew dur ïa ka tnat pulit bad kaba ktah ruh ïa ka Koit ka Khiah jong ki namar ki la don ruh kiba la khlad noh na ka jingdih kiad.
Katkum ka juk thymmai mynta ki la don bun ki teknologi kiba lah ban pynraikhoh ïa uba sngaid, ïa uba sniew lah ban pynbha bad ki lah ruh ban shim ïa ki lad kilan met bapher bapher kiba lah ban ïarap ïa ki, lah ruh ban pynrung kam da kiba dang kham samla kiba lah ban kiar na ka dih, hynrei namarba tang shu la buaid ka klumar lut ka kam ka jam bad lah ban ong ba kidei kitei kiba shait shem ba lada don kiba dih ha ka por kamram kan mih beit ka hura huri.
Lehse ka kynta treikam jong u pulit la kadei katno katno kynta u dei ban treikam beit katkum ka por la jong ne ban shong slem ha jaka treikam haba ka por treikam ka la kut.
Lehse lah ruh ban thaw ki lad ba un ïoh ka por khambun ban ïashong Kai bad ki khun ki kti ne ka kurim bad ban ïoh ruh ka lad ban leit sha ki jingïaseng ba un lait na katei ka kam dih kiad kaba ki don katto katne kiba ju ngat ha katei ka jingdih kiad kaba sniew jan manla ka sngi, kumta la sngew ïahab ban ai jingmut ïa ka tnat pulit ban long kiba peitngor bha ruh halor ka koit ka Khiah khnang ban ïarap ïa ki pulit na katei ka kam.
Kumba la ong utei u MLA napoh ka ka thaiñ Garo ka por ka la dei mynta wat ban buh pahara ha kum ki jaka kiba bun paid kum ki jaka ba long ñew ruh da ki pulit kiba dang biang ka rta, wat haba ong kumne kam mut satia ban kheiñ beiñ ïa ki pulit kiba long ha katei ka dur jong ka jinglong ka met ne ka kam kaba ki la shah teh kynjri hynrei ka la donkam ruh ïa ka tnat pulit ba kum ïa kitei pat ruh ki jait nongtrei kiba ka rta kam ïahab shuh ba kin dang leit pahara la kumno kumno ka la dei ka por ba kin shu treikam beit napoh ka ophis khnang ba ki kam kin long kiba ïaid beit ïaid ryntih.
Lah ban ong ruh ba ka jingong jong utei u MLA kan ym lah ruh ban ong ba u la shu kren ne kheiñ troiñ ïa ki pulit ka jylla, hynrei la sngewthuh ruh ba u la kren hadien ba u la lap ha ki katto katne ki jaka, bad ym lah ruh ban shu kynnoh ba baroh ki pulit ki dei kiba la noh ka rta, ne kiba pher ha ka jinglong ka bor met ne kiba dih kiad hynrei ki don ruh shisha kiba shakri bha ïa ka kam la ka long ha kano kano ka rukom kaba ki trei la kidei ban leit shajngai ne wat ha Shillong.
La sngewthuh ruh ba ka kam ba ki pulit ki ai ka jingshakri ne kaba ki trei kam dei satia eh than kaba suk hynrei kadei kaba kham eh haba ïanujor bad kiwei pat ki jaitkam.
Shillong, Lber 31: Ka hat-trick na u Andy Mawthoh, kaba dei ruh kaba nyngkong mynta ka samoi, ka la pynïoh ïa ka Ryntih SC ïa ka jingjop da kaba pynliem ïa ka Nongthymmai SC da 5-0 kol ha ka jingïakhun ka lympung Shillong Premier League 2023 ha madan SSA Stadium- First Ground, Polo, hynnin ka Sngi Saitjaiñ.
Ha kane ka jingïalehkai, u Andy u la ïoh ban pynkhihjar ha ka 25, 64 bad 68 minit, katba ki ar kol kiba tam pat la thep da u Banehskhem Khongsdam (75′, 90’+4).
Kane ka dei ka jingjop kaba bun kol tam mynta ka samoi bad ka sien kaba nyngkong ïa ka Ryntih ban nym shah thep (clean sheet).
Kane ka lympung kaba la jam mynta sha ka wat ba lai (3rd round) katba ka Ryntih ka dang ïakhun ban khur ïa ka jingjop kaba nyngkong hadien ba ïakhaid bad ka Mawlai SC ha ka jingïakhun ba nyngkong shuwa ban shah rem ha ka Shillong Lajong FC dang ha ka taïew ba ladep.
Katba ka Nongthymmai, ka la dep ban ïoh khur 3 point hadien ba jop ïa ka Nangkiew Irat SC ha ka Lah Sngi U Blei jong ka taïew ba ladep.
Ka Nongthymmai ka la ïaleh ban bteng khur jingjop ha kane ka jingïakhun bad ïoh ruh katto katne ki kabu hynrei tang khyndiat eh kiba la wanrah jingma ïa ka liang pyrshah.
Ha kawei pat ka liang, ka Ryntih, ka la sdang suki suki shuwa ba kan ñion.
Dei tang hadien ba la ïaid 20 minit ba ka Ryntih ka la sdang ban ñion da kaba bteng ban pashat bol shakhmat ka phyllaw kol jong ka liang pyrshah.
Ka kol kaba nyngkong ka la wan hadien ba u Wanshan Dkhar u la ïoh ban pashat ïa ka bol sha u Andy, u ba la ïoh ban khyrwit jlang ïa ka bol shapoh kol, khlem da ailad ïa u rangapkol ka Nongthymmai- u Senapati Mandal ban ïada ïa ka bol.
Ki la don ruh katto katne ki kabu na bynta ka Ryntih shuwa ban kut ka kylla step – hynrei baroh kine ki kabu ki la sepei namar ym shym la don ba lah ban pynurlong bad ka kylla step ka la kut da 1 kol ka Ryntih katba ka Nongthymmai 0 kol.
Ka Ryntih ka la bteng ban tehlakam ïa ka jingïakhun wat ha ka kylla miet, bad kumba katto katne por u Andy u la ïoh ban thep sa ïa ka kol kaba ar ha ka 64 minit shuwa ba un khyrwit ïa ka hat trick ha ka 68 minit.
Ha ka 75 minit u Banehskhem u la ïoh ban pynbud ïa ka kol kaba saw, nangta shuwa ban kut ka minit pynjlan ïa ka por ïalehkai, u la ïoh sa ban thep ïa ka kol kaba ar (90+ 4 minit) kaba dei ka kol kaba san ïa ka kynhun.
Lyngba kane ka namjop, ka Ryntih na ka kyrdan ba hynriew ka la kiew kyrdan ba lai ha ka miej kheiñ point ka SPL 2023.
Ka ïaryngkat bad ka Mawlai da 4 point hynrei ka ïoh ban lamkhmat lyngba ka jingïapher kol (goal difference) (+3 to +1), katba ka Mawlai ka dang ïalehkai tang 2 sien.
Ka jingïakhun mynta ka sngi kan long hapdeng ka Mawlai pyrshah ïa ka Sawmer SC ha ka por 3 baje nohphaisngi, ha SSA Stadium, Polo.
Jowai, Lber 31: Ka Hynñiewtrep National Youth Front (HNYF) West Jaiñtia Zone ha ka sngi Saitjaiñ ki la beh krad syndon ïa ki 7 ngut ki bar jylla kiba wan ban ñiat rong ha kawei ka Petrol Pump By-Pass kaba don ha Khleihtyrchi West Jaiñtia Hills District.
U Publicity ka seng u samla Salmon Rymbai ha u kyrwoh u la ong ba kane ka jingleit beh ïa ki bar jylla ka dei na ka daw ba kim biang satia ïa ki kot ki sla ban pynshisha halor ka jingïoh jingbit jong ki ban wan trei shapoh ka Jylla.
Khliehriat Lber 31 : Ki nongïalam jong ka United Democratic party lem bad ki nongïalam ka Hill State People’s Democratic Party (HSPDP) hapoh ka lama jong ka Regional Democratic Alliance na ka bynta kane ka MP election, ha kane ka sngi Saitjaiñ ryngkat u kyrtong MP jong ki, Bah Robertjune Kharjahrin ki la hiar sha Khliehriat, East Jaiñtia Hills District ban ïalap election na ka bynta kane ka election MP ka ban sa long ha u bnai ïaïong.
Na ka liang u MLA ka thaiñ, Bah Kyrmen Shylla haba kren ha kane ka jingïalang u la kyntu ïa ki nongkyrshan jong u da kaba ong ba kumba ki pynjop donburom ïa u ki elekshon MLA ba la dep ba kin kyrshan kumjuh ïa u kyrtong ka RDA u Bah Robertjune Kharjahrin uban ïa ai reng ha kane ka elekshon MP.
Katba na ka liang u kyrtong, u Bah Robertjune u al ong ba ynda la jop u don shibun ka thong ban trei da kaba trei ryngkat ryngkat bad ki MLA kum ki jong u Bah Kyrmen Shylla na ka bynta ka roi ka par hapoh ka thaiñ ryngkat ka jingkyrshan lang u President ka Party, ki MLA bad MDC kiba don ha ka lama jong ka RDA.
“Kaba donkam eh mynta ka dei ban ïatylli lang na ka bynta ka ri bad ka jaitbynriew namar ka Parliament ka lah ban ai ïa ka hok ban mane blei laitluid bad ka lah ban shim pat ïaka lada ka mon, ka lah ban ai ïa ka Sixth schedule ban ïada ïa ka khyndew ka shyiap bad ka lah ban shim noh ïa ka lada ngi bakla, to ngin ïa sngew khia lang na ka bynta ka jaitbynriew," u la ong.
U la ong ruh ba ka sorkar India ka ai shibun bah ki lad pynroi ïa ki shnong ki thaw u la kyntu ïa baroh ki paidbah ban shim khia ban leit sha ki jaka thep vote da kaba buh hakhmat eh ïa ka ishu jong ka Jaidbynriew bad ka imlang sahlang kaba ka RDA ka don ïa ka thong.
Haba kren shaphang ka jingïakynnoh jingïakynthoh iwei ïa iwei utei u kyrtong jong ka RDA u la ong, “Kum ka jaitbynriew tipbriew tipblei nga sngew ban ong ba ka long kaba sang ban shu ïakynnoh bad kynthoh klumar da kumne da kumtai, to ngin ïa treilang ban ïoh ïa ka synshar kahdar kaba khuid bad ai ba ngin sdang ïa kane na lade hi da ki kam ba ngi long kiba khuid ba suba, don ki briew kiba sngew khuid haduh katta katta bad ki pyrshang ruh ban pynshisha ïa kata da kaba shu beiñ bad kynnoh ïa kiwei pat ba ki dei ki nongtuh, ki nongbamsap bad ki nongbam klop.
Ki ong lada jied ïa ki kin wanrah ïa ka synshar khadar kaba khuid hynrei ka ktien kaba ki kren bad ki kam ba ki leh ka la dei lypa ka bym khuid naduh ba sdang, namar ban shu kynnoh ïa kiwei khlem ka sakhi satar khlem jingpynshisha ka long kaei kaei ka bym khuid naduh ba sdang, hato phi shaniah kum ïa kita?Ngi kum ka RDA ngi kular ban wanrah ïa ka synshar khadar kaba khuid ka long da kawei na ki kam kaba ngan leh lada nga jop kum u MP jong phi bad kata ka long ba ha man la ki district ngin buh ïa ki kynhun ba hakhmat eh da ki riew paidbah ki ban peit ïa ki MP skim jong nga bad nga pyntina ba kan nym don ka jingbakla hangno hangno ruh, ngam beiñ ngam kynnoh ngam kynthoh ïano ïano ruh, rangbah ba donburom kam dei ka burom ka akor ïa ngi kum ki rangbah ban shu kynnoh klumar to da ïa tyngkan ïa ka ktien ka thylliej namar ha kawei ka por para khasi khara para Hynñiewtrep ngi hap ban ieng lang ha kawei ka sngi ban ïada ïa ka ri bad ka jaitbynriew jong ngi" ong u bah Robertjune Kharjahrin.
Utei u kyrtong u la kren ruh shaphang ka direct Funding kumba ïoh lem ki jylla kiba ha ki ri thor, kiba la lah ban pyntrei ïa ki kam pynroi ha ki shnong ki thaw jong ki, ki nongsynshar shnong ruh ki ïoh jingsiew, katba ka jylla Meghalaya pat kam pat shym la ïoh ïa kane ka direct funding, ki rangbah shnong bunsien ki hap ban pynlut pisa na pla ban pynïaid ïa ki kam ki jam hapoh shnong, u la ong ba lada u jop kum u MP un ïakren halor kane ka direct funding khnang ba ki shnong ki thaw kin ïoh ïa ka roi ka par bad ki rangbah shnong kin ïoh ïa ki jingsiew bapher bapher.
U la pynpaw ruh ka jingsngew khia halor ka jingshah thombor ki nongrep ha ka dor ka mur, u la ong ba ki nongrep ki mad jingeh, ki donkam ïa ka jingïarap jong ka sorkar ban wanrah ïa kata ka minimum support price, u kular ruh ban ïakren halor ki jingeh jong ki nongtrei Asha, ki Aganwadi, ki nonghikai skul bad ki kiwei kiwei ki nongtrei kiba mad jingeh.
U la kyrpad ïa ki paidbah ba kim dei ban don ka jingsngew thaiñ, sngew niam, sngew balang bad ong ba kim dei ban ïa pharia para ma ki.
“Ngan burom ruh ïa baroh ki jingngeit, lada poi sha ka thong ngin ïakren bad ka sorkar India ba ki niam trai ri jong ngi, seng ki Seiñ Raij kin ïoh noh ïa ka minority status ha ka ri India, kum ka RDA ngi ieng halor ka nongrim ban ïada ïa ka jingmane Blei laitluid ha ka ri India, ngi la ïohi ïa ka jingshah thombor ki niam kristan kum ha Manipur, ha Assam bad kiwei kiwei ki jaka.
“Ngi pyrshah ïa ka jingphah kren Hindi jubor, ïa ka jingpynbor ban pdiang tang ïa kawei ka niam, ka jingkhang ban bam doh masi bad kiwei kiwei ki kyndon kiba ngim sngew ïahap, nga kular ban ieng ban ïada ïa ka riti ka dustur bad jinglong kyrpang ka ri bad jaitbyniew" u la pynpaw ruh ka jingsngew khia ba ha kine ki sngi ki la don ki kynhun kiba la sdang mutdur ban pynduh pyndam ïa ki riti ki dustur.
U la ong ruh ba lada u poi sha ka thong kum u MP, un kren halor ka mat ban ïada ïa ki nongtih mar pohkhyndew, ban long trai halor ka khydew ka shyiap ban ïasaid ruh ban weng noh ïa ka MMDR Act na ka jylla Meghalaya ban pyntikna ba kum kine ki aiñ kiba ïatyngkhuh ïa ka jinglong trai halor ka khyndw ka shyiap dei ban pynbeit noh ïa kata ka jingeh.
Nongpoh, Lber 31: Ka jingangnud jong uwei u samla naka thaiñ Umroi ban seng kam bad ban ïeng hala ki jong ki kjat, ka dei ka khubor kaba ai mynsiem ïakiba bun ki khun samla ha kane ka juk ba mynta ba kim dei ban duh jingkyrmen than haka jingim namar ka lad ka lynti hi ka wan lada u briew u trei shitom bad minot.
Une u dei u samla Pynhun Rynghang naka shnong Umroi Nongrah, da ka jingïai shah bad ka jingtrei shitom utei u samla u la lah ban plie paidbah syndon da kawei ka iing basa kaba u la ai kyrteng Red Rose Resort kaba don haka shnong Umroi Umden Umsaitprah, ha syndah jong ka kad liengsuiñ Umroi Airport bad ïa katei ka ïing basa la wan ban plie da u Bah RR Kharbuki MDC ka Umroi.
Na ka liang u samla Pynhun Rynghang u la pynpaw ka jingsngewkmen kaba khraw ba u la lah ban pynurlong ïaka jingangnud jong u kaba la slem ban plie ïa katei ka iing basa kaba long ruh ka jaka kaba u lah ban aikam ïa kiba bun ki khun samla.
“Mynshuwa nga dei u nongwad kam hynrei mynta lyngba ka jingkyrkhu u Blei nga la lah ban ieng hala ki jong ki kjat bad ioh ruh ban ai kam kylla ïaki para samla ha kane ka juk kyrduh kam" la ong u Samla Pynhun da kaba bynrap ruh ba ha katei ka Red Rose Resort ki don ruh ki samla kiba la trei shabar ka jylla kum ka Oberoi Hotel ban sah jngai nala iing hynrei mynta kim donkam shuh ban leit phai sha ri thor bad ban leit jngai hynrei ka long ka lad ïaki ban trei hala ka jong ka jaka.
Ha kane ka jaka ki don ki jaka sah naka bynta ki longiing, ki jaka bam, jaka jngi bad kiwei kiwei.
Nongstoiñ, Lber 31: Ka Hynñiewtrep Youths Council West Khasi Hills District ha ryngkat ka HYC Ri Muliang Circle, hapoh ka jingïalam u samla Lumlang Kharsyiemlieh President HYC West Khasi Hills District, ki nongïalam ka Circle samla Disterborlin Waniang President bad samla Shaiñborlin Syiemlieh General Secretary, ha ka sngi saitjaiñ ki la hiar ha ka shnong Langja ban ïarap ïa u Heprit Isboklang Waniang 12 snem ka karta na katei ka shnong.
Utei u Heprit u la shah bat ha ki waïar light line heh ha katei ka shnong ha ka 23 tarik u Lber 2024, ha ka por ba u leit siat sim ha khlaw hapoh shnong, namar ki wire ki ïajan palat ha u maw u ba ki khynnah ki ju kiew.
Hateng Hateng ki tbian eh ka sa poi ha uta u pud bad mynsaw jur ha ki bynta jong ka kti, kjat bad khlieh utei u khynnah.
Ha ka jingleit sngew lem da ka seng, la ïoh ban pynlong ka jingïalang lyngkot ha katei ka Ïing ka kmie utei u khynnah, ka kong Ribelti Waniang bad la pynïaid da u samla Disterborlin Waniang President katei ka Circle, u ba la ong ka seng ka dap da jingsngewdiaw haba ïohi ïa kane bad kan sah leh kaba donkam.
U samla Lumlang Kharsyiemlieh President HYC West Khasi Hills District, u la ong, “Mar ïa ïoh jingtip ïa kane nga la duh thiah duh dem shisha bad lyngba ka jingplie lad u Blei, ngi wan mynta ban ïarap ïa phi da ka ba ïa lum u synñiang na ki para dkhot ka seng.
Kumba ong ka ktien u Blei ka dei ka hukum U Blei ban ïarap lem ban ieid paralok, khamtam ïa ki paradoh parasnam.
Ka ktien U Blei ka ong Jeremaïah 33:6 ‘Ha khmih ngan wallam ha ka, ka jingkoit jingkhiah bad ngan pynkhiah ïa ki’.
“Ngi ka HYC ngi wan hangne ban kitbok ïa phi hep, phin ïoh jingïarap na U Blei ngi shu ïarap kum ka dak kaba rit eh bad ngin ïai duwai lem, ba phin ïoh ka met kaba koit khiah noh kaba U Blei un ïarap", u la ong.
U la ong ruh, “Ngi ka HYC ngi kyrpad ruh ïa ka tnad bording MePDCL ban ïarap lem ïa utei u khynnah rit bad ban peit bha ïa baroh ki wire khnang ban leit na ka jingsngewsih ki doh ki snam jong ngi".
Khliehriat, Lber, 31: Ki nongïalam bad ki dkhot jong ka Hynñiewtrep Achik National Movement (HANM), East Jaiñtia Hills District hapoh ka jingïalam u samla Comingsoon Dkhar bad u Vice President, u samla Bormi Ryngkhlem myn ha ka miet jong ka 29 tarik u lber ki la ioh bat ïa ki nongñiah trok kiba ñiah ïa ki kali ba kit Gas (LPG Gas) katba ki dang pyndap lyer (Gas) ha ki tyndong Gas ha rud ka surok National Highway 6 ha Tuber Tahkhniang, East Jaiñtia Hills District bad ong ba kane ka jingleh kitei ki nongñiah trok LPG ka long kaba beaiñ bad kaba buh jingma ïa ka jingim briew.
La ong ba ki la don haduh san tylli ki trok ba kit LPG kiba ieng ha Tuber Tahkhñiang kiba die beaiñ ïa ki Gas sha ki briew.
Kitei ki nongïalam jong ka seng lem bad ki dkhot kiba la ïa don lang ha katei ka miet, ki la pynpaw ka jingsngew khia halor kane ka jingleh beaiñ kitei ki nongñiah trok LPG kiba dei ruh ki ar jylla, namar lada shu pyndap lyer kumne ka lah ban buh jingma bha ïa kito kiba pyndonkam ïa ki tyndong lyer ba shet jingshet bad lehse ioh kam wanrah ruh kano kano ka jingjia ba sngewsih.
Ki nongïalam bad ki dkhot jong ka seng ki kyntu jur ïa ki paidbah ba kim dei da lei lei ruh ban thied beaiñ ïa ki Lyer ne Gas na ki kali ba kit LPG namar kane ka buh jingma ïa ka jingim briew.
Ka seng ka maham jur ïa baroh ki nongñiah kiba ñiah ïa ki trok ba kit LPG Gas ba kim dei da leilei ruh ban shu die beaiñ ïa ki LPG Gas ha surok bad lada lap biang sa shisien ka seng kan leh da kaba tyngeh bad kan aiti ruh sha ki bor jong ka aiñ bad ruh lada jia kano kano kaba sngewsih kiba ñiah trok LPG Gas kiba die beaiñ ïa ki Gas ki dei ban shim îa ka jingkitkhlieh.
Nongstoiñ, Lber 31: U Bah Nondi Diengngan MDC barim bad ba nyngkong eh na ka seng Congress ha Nongstoiñ, u la phai biang sha ka party hadien 26 snem tam ba um don shuh bad ka seng.
Ïa ka jingwan phai biang jong u sha ka Congress, la pdiang sngewbha da ki nongïalam ba hakhmat ka party ha ka jingïalang kaba la long ha Congress Bhavan Nongstoiñ ha ka sngi saitjaiñ.
Haba ai jingkren ha ka jingïalang pdiang burom u Bah Nondi Diengngan u la pynpaw ba ka jingwan phai jong u sha ka Congress, kam dei satia na ka bynta kano kano ka myntoi shimet lane ban don da kino kino kiwei pat ki jingthmu.
Hynrei, naduh ba u la long u MDC na kane ka party bad hadien ki 26 snem tam jong ka jingïaid lynti, u ïohi ba dei tang ka Congress party kaba lah ban ai ka jingshakri kaba hun sha ki paidbah.
“Ngam shym rung sha ka party da ka jingmut ban ïoh ei ei, hynrei haba nga peit bad pynshong nongrim bha, nga ïohi bad sngewthuh shai ba dei tang ka Congress hi kaba lah ban ai ka jingshakri kaba pynhun ïa baroh ha baroh kawei ka ri", u la ong.
“Lada phai sha ka shongsuk shong saiñ khamtam eh dei tang ka Congress hi kaba lah ban ai jinghun sha ki nongshong shnong ka ri.
Lada ngin ïakren ïa ka niam ka rukom bad jingmane Blei, ka riti dustur, ka jinglong tynrai bad jinglong kyrpang, dei tang ka Congress kaba ai laitluid khlem ñiew shilliang khmat".
“Dei lyngba ka jingïalam bad jingsynshar ka sorkar Congress ba ngi ïoh ïa la ka Jylla ha ka por ka (L) Mrs Indira Gandhi.
Ngi ïoh ïa ka District Council ruh lyngba ka sorkar Congress ha ka por jong u (L) J.
J.
M Nichols Roy.
Nangta ki matti ba khraw kum ka NEIGRIHMS, ka NEHU bad kiwei kiwei ruh, dei lyngba ka sorkar jong ka Congress ba ngi ïoh", u la ong.
“Lada ngi phai sha baroh ki seng saiñ pyrthei, dei tang ka Congress kaba pynïoh ha ngi ïa ka jinglaitluid ba shisha.
Dei halor kine ki nongrim ba nga phai biang sha ka party da ka jingkyrmen bad jingtrei shitom ban pynïoh pat ïa ka burom jong ka party", u la ong.
U Bah Gabriel Wahlang MLA ba nyngkong eh na ka party Congress ha Nongstoiñ, u ba bat ruh mynta kum u MDC, haba ai jingkren pdiang burom, u la pynpaw ïa ki kyntien sngew burom jingai khublei kyrpang bad kyrmen ba kane ka jingwan pynïasoh biang jong u ne u rangbah, kan nang ai mynsiem ïa u kum u MLA bad ïa ka party hi baroh kawei, ba kin lah ban trei bha na ka bynta ka Constituency baroh kawei.
“Nga ngeit skhem ba kane ka jingwan pynïasoh jong phi ka long ka dak jingkyrmen ba ngin lah ban pynjop don burom ïa I Bah Vincent Pala ha kane ka elekshon MP.
Ka jingjop I ma Pala kyrmen ba yn ïoh ban synshar noh ïa ka ri da ka Congress, khnang ba ka shong suk shong saiñ kan wan phai bïang bad ka ban long ruh ka jingkyrmen khamtam ïa ngi ki rit paid", ong u Bah Gabriel.
Kiwei kiwei kiba donlang ha kane ka jingïalang ki long Bah N.
Nongdkhar MDC barim ka Nongstoiñ u ba pynïaid ïa ka jingïalang, Bah Bormanding Nonglang District President, ki riew rangbah nongïalam ba hakhmat jong ka party, I kong Lila Nongkhar iwei na ki nongïalam na ka liang ki kynthei, nangta ki nongïalam jong ki samla Congress na Nongstoiñ bad kiwei kiwei.
Shillong, Lber 31 : U Returning Officer jong ka Shillong Parliamentary constituency, ha ka sngi Saitjaiñ u la pynbna paidbah ïa ka shap (symbol) jong ki arngut ki kyrtong shimet kiba aireng ha kane ka elekshon MP na kane ka constituency nalor kiwei ki kyrtong ba aireng na ki party ba la ithuh da ka Election Commission jong ka Ri.
U Prof Lakhon Kma u la ïoh da ka shap jong u shang soh (basket containing fruits) katba u Bah Peter Shallam pat u la ïoh da ka shap jong u Mawlynnai (Diamond).
Ki shap jong kiwei pat ki kyrtong ki kynthup ïa ka Dr.
M Ampareen Lyngdoh jong ka NPP ha ka shap jong ka ‘kot’, nangta u Dr.
Ricky A Syngkon na ka VPP ha ka shap jong u ‘prah’, u Bah Robertjune Kharjahrin jong ka UDP ha ka shap jong ka ‘bom’ bad u kyrtong ka Congress Bah Vincent H Pala ha ka shap jong ka ‘kti’.
Lah ban kdew hangne ba ka tarik ba khatduh ba ki kyrtong ki lah ban weng kyrteng kadei ha kane ka sngi Saitjain, ka 30tarik u Lber hynrei ym shym la don u/kawei ruh ki kyrtong ban weng kyrteng.
Haba phai pat sha ka elekshon ha Tura Parliamentary constituency, ki don saw ngut ki kyrtong, kynthup naduh ka kyrtong jong ka NPP ka Agatha Sangma, nangta u kyrtong jong ka Congress, u Saleng A Sangma, u kyrtong ka TMC u Zenith Sangma bad u kyrtong shimet, u Labenn Ch Marak.
Nongpoh, Lber 31 : Kum shi bynta na ka jingrakhe ïa ka World No Tobacco Day ban ïalap sha ki paidbah na ka jingma jong ka jingdih duma ne bam duma, ka St.
Paul’s Higher Secondary School Nongpoh ha ka sngi Saitjaiñ ka la pynlong da ka jingïaid paidbah na St.
Paul’s School sha Pahamsyiem bad pynkut biang ha phylla jong ka skul na ka bynta ban ïalap halor ka jingktah jong ka jingdih duma ne bam duma.
Shuwa ban pynlong ïa ka jingïaid paidbah ki bor pynïaid skul ki la pynlong shuwa ïa ka prokram ai jinghikai sha ki khynnah skul halor ka jingma jong ka jingdih duma bad bam duma ha phyllaw jong ka skul ba la ai jingkren da ki nonghikai bad hadien kata ki la bteng da kaba ïaid paidbah ban rah la ki placard, ki banner bad ryngkat ki jingthoh kiba pyrshah bad pynsngew sha ki paidbah ba u duma u dei uwei na u jingdih ba sniew kaba ktah ïa ka koit ka khiah.
Na ka liang ki khynnah skul, haba ïaid paidbah ha ka surokbah ha Nongpoh ki la pyrta shla lyngba ki jingtoh bapher bapher bad khamtam ka kyntien ba ngim dei ban dih ne bam duma, naba kane ka ktah shisha ïa ka koit ka khiah jong u briew ha ki bynta bapher bapher jong ka met.
Haba ai jingkren ha kane ka sngi, u Babu David Muktieh, Assistant Teacher katei ka skul, u la ong ba ki bor pynïaid ka skul ki la pynlong ïa kane ka jingïaid paidbah ka long ban ïalap pyrshah halor ka jingma jong ka jingktah u duma bad kum ki bor pynïaid skul ki la pynsgewthuh sha ki khynnah skul bad kumjuh ruh sha ki paidbah kaba long ruh shi bynta ka jingrakhe ïa ka World No Tobacco Day.
U la kren ruh ba ka jingdih duma ne bam duma ka ktah shisha ïa ka koit ka khiah jong ki briew bad dei namar kane ka daw kum ka skul ka ïalap pyrshah ïa u duma bad da kaba kyntu ruh ïa ki khynnah ba kim dei ban ktah ïa u duma ne kiwei kiwei ki jingdih kiba sniew namar kane ka ktah ïa ki ym tang ha ka koit ka khiah bad kumjuh ruh ha ki liang baroh.
Shuh shuh, kum u nonghikai skul u la kyntu ruh ïa ki khynnah ba ki dei ban long ki nongrah khubor bad ruh ki nongpynsaphriang ïa ka khubor halor ka jingma jong ka jingdih ne bam duma, namar kine ki ktah ym tang ïa kito kiba dih nem bam duma bad ka ktah ruh ïa kiwei kiba ym dih duma ba kum ki khynnah skul ki hap ban bteng ban ïalap halor ka jingktah u duma ïa ka koit ka khiah jong ngi, u la bynrap.
Shillong, Lber 31: Ka khubor ba la ïoh na ki pulit la ïathuh ba ka Kong Sanmillian Mawrie ka la phah ïa ka jingujor ba ha ka 20 tarik mynta u bnai ha ka por kumba 2.
30 mynstep, ki runar bym lah ban ithuh ki la tuh ïa ka thuk thuk jong ka kaba don u nombar ML-05W-9257 napoh ka jaka sah jong ka kaba ha Laitkor Kseh Bilat, Shillong.
Ha kawei pat ka jingjia ki pulit ki la ïathuh ba u Fr.
Genesius Wanñiang u la phah ïa ka jingujor ba ha ka 25 tarik mynta u bnai ha ka por kumba 10.
30 mynmied, ki runar bym lah ban ithuh ki la prong jubor hapoh ka jaka ba dang shna ïa ka ïing kaba hapoh ka BOSCO Integrated Development Society (BIDS) ha Nongthymmai, Shillong bad ki la tuh ïa ki wire bad ki tiar wiring kiba shongdor kumba T.
1 lak.
Shillong, Lber 31: Ka ding kaba lah Klang jur bha ka la bam duh ïa kawei ka Ïing hapoh ka shnong Kuliang ha ka 30 tarik mynta u bnai haduh ba kan da kylla Dpei lut.
Ka khubor kaba lah ïoh la ïathuh ba kadei ka ïing jong u Bah Wanmon Pohshna bad uba dang don ruh ki khun kiba dang rit kumba 5 ngut bad iwei ba dang shibnai shiteng ka rta.
Shuh shuh ka khubor ka ïathuh ruh ba kane ka jingjia pluh ïing ka la jia ha ka por kumba 1.
30 baje nohphaisngi ha kaba ym don mano mano ruh ha ïing.
La ong ba baroh ki jingdon jingem kiba don hapoh ka ïing ki la ingkhong lut ba kynthup ïa ki marrep ba dei u kwai.
Na ka liang jong u ula kyrpad ïa kiba don ka mon babha ba kynthup ïa ka sorkar bad kiwei ban ïarap lem ïa u khnang ba un ïoh ban shna biang ïa ka ïing kaba u la duh noh.
Shillong, Lber 31: Ki Pulit ka North Garo Hills haka miet 30 tarik mynta u bnai, ki la ïoh ban pyllait im ïa uwei u nongbylla sngi uba shah rahbor ha ka kynhun ki runar.
ïa une u nongbylla ba shah rahbor la tip kum u Leeku G Momin 26 snem ka rta bad la rahbor ïa u katba u dang ïoh thiah ha ka ïing ha Nokpante ha kaba kumba 7-8 ngut ki runnar kila rung bad rahbor ïa u.
Haba ïoh jingtip ïa kane ka jingjia, ki Pulit ka North Garo Hills haka jingïatreilang bad ki CRPF jong ka 120 Bn kila pynlong ïa ka jingkhynra haki katto katne jaka.
Ki Pulit kila lah ban tip ïa ka jaka ba u shah rahbor bad kila ïoh pyllait ïa u na kawei ka khlaw kaba don ha ka shnong A’brong.
“Ka jingthwet ban lap ïaki ba donkti ba rahbor ka dang ïaid shaid shaid bad ym lah ban kyntait ba ka lah ban don ka jingïashun hapdeng u lanot bad kiba rahbor.
Ka jingtohkit ka dang ïaid" la ong u Bruno A Sangma u superintendent of police ka North Garo Hills.
Nongpoh, Lber 31: Ha kawei na ka jingjia ïa tyngkhuh kali kaba la jia mynta ka sngi u Blei, ar ngut ki samla ki la duh noh ïa la ka jingim, kaba dei hadien ba ki la leit tynrah ïa kawei ka kali Eon bad leit tynrah pat sa ïa Shaka jong kawei ka Trok.
Kitei ki ar ngut ki samla bad kiba la duh noh ïa ka jingim ki kynthup ïa u Khrawbor Pakma bad u David Sajem kiba dei na West Jaintia Hills.
Katkum ka jingtip ba la ioh lum na ki bor Pulit, la ong ba kane ka jingjia ka la jia ha ka por 3.
30 eiei janmiet ha ka surok Shillong By-pass kaba don hajan Tyndai Resort.
La ong ruh ba ki pulit kiba la ioh jingtip ïa kane ka jingjia, ki la hiar mardor sha katei ka jaka bad haba poi ha katei ka jaka la lap ba kawei ka Scooty kaba don ïa u number ML05 AB 5721, ba la ñiah da u Khrawbor Pakma na ka shnong Mynso, West Jaintia Hills, bad uba shong nadien u David Sajem, na ka shnong Ioksi, West Jaintia Hills, ki la ngat ha katei ka apot ïa tyngkhuh kali katba ki dang thmu ban kiew sha Umiam ban pyrshang buddien ïa kawei ka kali.
Ka tyllong khubor na ki Pulit ka ong ruh, ba kane ka jngjia ka la jia ka dei namar ba katei ka Scooty ba la shong da kitei ki ar ngut ki thmu ban knieh ban ïaid shakhmat ïa kawei ka kali Hyundai Eon kaba don ïa u number ML 05 K 2600, ba la ñiah da u Bah B.
Marbiangbor Thangkiew, na Nongkseh, Upper Shillong bad ha ka jingpynher ïa ka Scooty ki la leit ban tynrah kylla ïa kane ka kali kaba la long ka daw ka jingjia jong kane ka jingjia ba sngewsih.
Ki Pulit ki ïathuh ruh ba hadien katei ka Scooty ka la leit ban tynrah ïa katei ka Kali Hyundai Eon ka la leit ruh ban tynrah ïa ka shaka jong kawei ka trok kaba don ïa u Number ML 11 8622,ba la ñiah da u Iohbor Lapasam na ka shnong Shangpung, East Jaintia Hills, ba kine ki ar ngut ki la shah iuh syndon na ki bynta jong ka khlieh haduh ba ki la duh syndon ïa la ka jingim.
Shuh shuh, la ong ruh hadien ba la pynlong ïa ka jingtohkit ki bor pulit ki la rah noh ïa ka met jong kitei ki ar ngut sha Civil Hospital Nongpoh ban pyndep ïa ka Post mortem examination bad ruh ban leh katkum ki kyndon jong ka aiñ.
Mynsngi Saitjaiñ 30 tarik u bnai Lber nga la long kaba donbok eh ban ïoh ïa don bynta bad ka riti shad kaba na ka Dorbar Raij Nongpoh ïa kaba la ai kyrteng ka Shad Sajer.
Kane ka jingshad la pynim biang hadien 20 snem namar ba ym don shuh ki longshuwa ki ban leh niam leh rukom da ka jingkñia jingkhan kumba ju leh naduh mynhyndai.
U Lyngdoh kane ka Raij U Rangbah Linus Lyngdoh u la batai ba hadien ba la bun kiba long niam Kristan ym don shuh kiba nang ban duwai ban phirat kumba dei ban leh bad dei namar kata ka daw ba la shu dam noh ka jingshad Sajer.
Haba la kylli bha na ki rangbah, khamtam kito kiba lah kham heh ka rta kiba batai ba kane ka jingleh kmen da ki jingshad bun rukom bad ki riam kiba ishongkun haduh katta katta na ki 7 dorbar kiba hapoh ka raij Nongpoh ka dei kaba ju pynlong haba kut ka tlang bad sdang ka pynrem khnang ban ainguh ïa U Blei nongbuh nongthaw bad ïa ka Mei Mariang ruh na ka bynta u soh nyngkong lane ki mar rep kiba kheit bad ot nyngkong eh.
Kane ka jinglong ban sngewnguh ïa ka mei mariang na ka bynta ka jingseisoh ka bri ka patha kba ka long kaei kaei kaba tehsong ïa ngi kum ki Khasi ka bri u Hynñiewtrep.
Sngewsih ba kane ka jingïadei kaba jan eh bad ka Mei Mariang imat ka la dkut noh hadien ba la long niam Kristan bad namar ki jinghikai kiba ong ba lada ngi dang ïaleh niam leh rukom kaba katkum ka riti ka dustur (cultural practices) kata ka mut ba ngi mane ïa ka mariang ne ïa kiwei pat ki blei.
Tip kumno mangi ngi shah ïalam bakla ba dei ban iehnoh ïa ka jingngeit kaba la hiar pateng na ki longshuwa manshuwa shisien ba lah long niam.
Toi ka niam ka dei ka jingngeit shimet jong u ne ka briew.
Ka niam aïu aïu ruh ka ïarap ban pynïajan ïa u briew bad u Blei.
Ki riti ki dustur jong ngi pat ki dei kiba tehsong ïangi kum ka jaitbynriew.
Lada ngi iehnoh ban bud ïa ki riti ki dustur ïa kaba ngi khot ka kolshor (culture) kiba hikai ïa ngi shibun eh ki jinghikai kiba nylla tang namar ba lah kylla Kristan te ka long kaba bakla.
Kum kaba dei na ka thymmei jinglong Khasi nga burom ïa ki jinghikai ki longshuwa manshuwa wat la nga long Kristan namar kine ki jinghikai ki dei kiba batai ïa ngi kumno ban im ïa ka jingim kaba bha bad kaba lait na ki kam sniew bad kam dusmon ïa ki para briew.
Ka nongrim jong ka jinghikai ba ngi ïoh na ki longshuwa manshuwa jong ngi ka ong ba ngi dei ban ieid ïa la ka jong bad burom ïa ka jong kiwei.
Kawei ka jinghikai kaba kongsan tam ka long ba ngi im ha kane ka pyrthei ban kamai ïa ka hok lane ban kamai hok.
Ban kamai hok ka mut ban bam tang ïa kata kaba ngi kamai da ka umsyep la jong.
Hynrei mynta pat ngi shem ba kiba bun ki tuh na ka sorkar ha ki bun rukom.
U kontrak u ai da ka jingkheiñ kaba la shu pynheh namar u hap siew pisa ïa u engineer bad ïa u minister PWD.
Namarkata ki surok bad ki lynti ki syngkien ki jot ki pei haduh ba ym lah batai shuh.
Ka niam aïu lane ka riti ka dustur aïu eh kane kaba hikai ïa kiba bun ba kin shu im suk da kaba kamai tang da ka jingbamsap? Ka jinghikai jong u Khasi hyndai ka ong ba uba bam ïa ka umsyep kiwei un shah kyrtoh kylla.
Hynrei mynta ka jingbam sap ka la kiew haduh u ñiuhmat bad ym I lah shuh ban pynduh ïa kane ka bih kaba la bam kruiñ ïa ka jaitbynriew Khasi.
Bunsien haba ngi pynlong ïa ki jingshad bad jinglehkmen kiba dei shibynta bad ka ka riti ka dustur Khasi, ngi pynleit jingmut palat tang ha ka riam ka beit bad ka shad ka kmen.
Hooid kine ki long kiba donkam ban tyngkai khnang ban im ka burom bad sah ka nam ba ngi long ka jaitbynriew kaba riewspah ha ka liang ka kolshor hynrei kaba kham kongsan ka long ban tih bad wad ïa ki jinghikai ki longshuwa manshuwa.
Aïu ki don ban kyntu ïa ngi ba ngin im hok im sot ban lait na ka raibi?Ka jingeh ka long ba kine ki jinghikai baroh ki don tang ha ki kyntien ïa kiba ngim shim ka jingbuh jingthoh namar ba ngi dang ïoh ïa u dak thoh tang ha u snem 1841 hadien ba la pynmih ïa ki da u sahep Thomas Jones uwei na ki nongïalap niam Kristan uba shitrhem bha.
Katba ngi da sdang ban thoh bun na ki riewstad Khasi jong ngi ki la khlad noh na kane ka pyrthei.
Ka histori kaba ngi don ka dei kaba la thoh da ki phareng hadien ba ki wan sha kine ki lum Khasi jong ngi hadien u snem 1826 hadien ba ki la pynrem thma ïa ki nong Burma.
Ka jaitbynriew Khasi ka la don lypa ha kane ka pyrthei lah palat 57,000 snem mynshuwa.
Naduh kita ki por hato ngim don ki riewstad kiba ai ha ngi ïa ka riti ka dustur kaba ngi dang ïai bud haduh kine ki sngi?Ka long kaba bakla ban ong ba dei tang kiba dang bat ïa ka niam Khasi paka kiba dei hok ban kam trai ïa ka riti ka dustur Khasi.
Ki don bun ki Khasi kiba ym don hapoh ka Seng Khasi namar ba ki Khasi naduh hyndai hynthai kim don satia ka kynhun niam (religion).
Ki mane ïa u Blei kumba ki sngewthuh da kaba khan ba kñia ha lum ha wah.
Ka Seng Khasi ka dei kaba dang sdang ha u snem 1899 bad la seng ïa ka da u Babu Jeebon Roy Mairom khnang ban pynneh pynsah ïa ka riti ka dustur Khasi namar ba la don ka jingma na ka jinghikai niam Kristan ba dei ban iehnoh ïa ki riti ki dustur kiba ngi bat katba ngim pat long Kristan.
Hooid ym lah ban len ba ka jingwan ki mishonari Kristan ka la ïarap ha ka ban tei ïa ki skul bad jaka sumar kiba biang ha ka por ba ym pat don ki skul sha kine ki lum jong ngi.
Wat kiba dei na ka niam tynrai ruh ki bun kiba ïoh jinghikai na kine ki skul.
Te ïa kane ngi sngewnguh ïa ki mishonari Kristan hynrei ngi la dei ban phai biang sha ka riti ka dustur kaba hikai bad kyntu ïa ngi ban tyngkai ïa ka mariang namar ka dei kaba ai jingim, ai mynsiem ïa ngi.
Ka jinglong Kristan I kumba ka la pyndkut noh ïa kane jingïadei kaba jan eh jong ngi ki briew bad ka mariang.
Lada ka mariang ka ïap mangi ruh ngin ïap lang noh.
Kan myntoi aïu kata ka jinglehniam kaba ym kheiñ kor shuh ïa ka riti ka dustur kaba la pynshong nongrim barabor ha ka khyndew ka shyiap, ki lum ki wah, ki mrad ki mreng bad ki syntiew ki skud.
Ka por ka la dei eh ba ngin ïa phai dien noh sha la ki jong ki riti ki dustur ha man la ki raij bad haba ngi pynim ïa ka shad ka kmen ai ba ngin da kynmaw de ïa ki jinghikai kiba long ki mawlynnai kiba ki longshuwa ki la ieh na ka bynta jong ngi ki longdien.
Shillong Lber 31: Ka Hynñiewtrep Integrated Territorial Organisation hynne ka sngi ka la phah da ka dorkhas sha u Deputy Commissioner ka East Khasi Hills, ba um dei ban ai jingbit ïa ka MLMDF ba kan pynlong ïa ka jingïakhih da kaba ïashong kyllaiñ myngor ha nongbah Shillong.
U President ka HITO Bah Donbok Dkhar ha ka kyrwoh khubor ula pynpaw ba ka seng ka pyrshah jur ban ai jingbit ïa ka MLMDF hapoh ka jingïalam u SK Choudhary, ban pynlong ïa ka jingïashong kyllaiñ myngor halor ka jingshah pynïap jong ki arngut ki bar jylla ha Ichamati, Shella.
“Watla ka dei ka hok jong ki paidbah ban pynlong ïa ka jingïakhih, hynrei ban pynlong ïa ka jingïakhih kaba jai jai ha kum kane ka por ka lah ban nang ai ding bad kan pynmih ïa ka jingsngew ïapher jaitbynriew ha ka jaka ka jong ngi," ula ong.
“Ngi kyntu ïa ki jaitbynriew ki bym dei Khasi ba ki dei ban sngewnguh ïa ka jingshisha ba ki paid Khasi kila ïai bteng ban ïakhun na ka bynta ka hok ka jongki mynta la palat 76 snem (1948-2024) ha kaba kila mad ïa ka jingeh na ka jingshah knieh ïa ka khaïi pateng bad ka kam saiñ hima sima ha ki briew kiba nabar bad na ka jingbym pynurlong ïa ka jingkular ka ri ïa ka jingïatehkular ha kaba ïadei bad ka Annexed Agreement hapoh jong ka jingbuh ïa ki kyndon jong ka Instrument of Accession kaba la ïasoi bad mynjur da ka sorkar India bad ki paid Khasi mynta la 76 snem," ong u Bah Dkhar.
Ula ong, ba ka National Commission for Schedule Tribes (NCST) ha u ïaïong 2012 ka la phah ïa ka jingbthah ïa ka Ministry of Home Affairs bad Ministry of Tribal Affairs jong ka Sorkar India ban pynrung ïa ki kyndon jong ka Annexed Agreement ha ka riti synshar ka ri hynrei haduh mynta la kyntait ban leh ïa katei da ka sorkar pdeng bad sorkar jylla bad kila pynlong kamkai ïa ka Article 338A jong ka riti synshar ka ri India.
Ka jingbym pyndep ïa katei ka jingïatehkular ka la wanrah ïa ka jingbym shngaiñ ïa ki paid riewlum Khasi bad kumta ki ïai bteng ban pynlong ïa ki jingïakhih bad ban bteng ban ïakhun ha ka lynti jong ka ri synshar paidbah.
“Ka HITO kam pyrshah ïa ka MLMDF ban pynlong ïa ka jingïakhih bad kadei ka hok lyngba ka riti synshar ka ri ban pynlong ïa ka jingïakhih kaba jai jai halor kano kano ka mat, hynrei lada ailad ba ka MLMDF ban pynlong ïa katei ka jingïakhih, ngi ki HITO ngi kwah ban pan jingbit lang ban ïalum ban pynlong ïa ka jingïakhih kaba jai jai ban dawa ïa ka hok halor ka jingshah pynïap u (L) Lurshai Hynñiewta ha katei kajuh ka sngi bad ka juh hi ka jaka kaba pynlong da ka MLMDF ha Shella, Sohra ne Shillong," la ong u Bah Donbok Dkhar.
Ka HITO ka pyrshah jur bad pynrem jur ïa ka jingkynnoh ka CWC pyrshah ïa ka KSU, katba ki pulit kim pat ïoh ïa ki sakhi ne sabut ka long kaba kloi eh ban kynnoh ba ki riewlum kila leh ïa katei ka kam thombor kiba la jia ha kylleng ka jylla pyrshah ïa ki jaitbynriew Bengali, ym lah ban tip ba ka lah ban dei ruh ka kam kaba la leh da kiwei pat ban pynjah burom ïa ka jaitbynriew Khasi, Jaiñtia bad ki Garo.
Jowai, Lber 31: Ka tnad treikam jong ka District Tuberculosis Officer, West Jaiñtia Hills ha kane ka 28 tarik u Lber ka la kynmaw burom ïa ka World Tuberculosis Day haka jingïalang ba la pynlong ha District Library Auditorium, Jowai halor ka phang ba ong “Yes! We can end TB" ha ka jingdon lang u Deputy Commisssioner, u B.
S.
Sohliya kum u kongsan.
Halor kane u kongsan ula ai jingïaroh ïa ki Doctor kumjuh ïa ki nongtrei kiba ïaleh ban pynduna ïa ki briew ba don TB, bad ban ïaleh ban poi sha ka thong ban pynduh jait syndon ïa ka jingpang TB hapoh ka District.
Shuh shuh ula sngewnguh ruh ïa kiwei kiwei kiba trei shitom ban bud dien ban wad ïa kiba ïoh pang TB da kaba ai mynsiem ïa ki ban treilang khnang ban poi sha thong.
U Deputy Commissioner ula pynlait paidbah ruh ïa kawei ka Music Video kaba ai jingpynsngewthuh paidbah shaphang ka jingpang TB, kumno ban ïada bad kamjuh ban sumar.
Na ka liang ka Dr.
Evalyneda B V Laloo, District Medical Health Officer kaba long kum ka District Tuberculosis Officer bad DACO bad ka Dr.
Dasngewhun Shadap, MOTC Jowai TU kila ban jur ïa ka thong bad ong “Yes! We can end TB" kaba mut lah ruh ban pynduh jait ïa ka jingpang TB.
Ka Dr.
Evalyneda kala ong ban kynmaw burom ïa ka World Tuberculosis Day dei ban ïaleh ban ïa kren ïa kaei ba la lah ban pyntreikam bad ban pynduh ïa ka jingpang TB bad lah ruh ban ïada kumjuh ban sumar pynkhiah lada ki kloi ban pyni sha Doctor.
Ha kane ka jingïalang la sam ruh ïa ki khusnam ban pynithuh ïa kito kiba trei shitom ban ïada pynshah ban pynduh jait ïa ka jingpang TB bad kumjuh ruh ïa kane ka khusnam la kynthup ïa ka TB Free Village Award, SNC Certificate/Mementos, ka Nikshay Mitra Certificate, Best Treatment Supporter, Best lab Technicians, Best Performing ASHA bad Media Engagement.
Ha shwa kane la don ruh ka jingïalehkai Sports na ka bynta ki khynnah skul LP bad UP bad la sam ruh ïa ki khusnam sha kiba jop ha kane ka jingïalang.
Ha ka por mynstep la sdang ïa ka jingïaid kjat da ki khynnah skul bad la rah ruh ïa ki Placard ban pynsngewthuh paidbah kumno ban ïada na jingpang da kaba leit lynti na Ladthadlaboh, Newhill, Ïawmusiang, DC Office, Stand War bad la pynkut sha duh District Library Mynthong, Jowai.
Shillong, Lber 31: Ka Hynñiewtrep National Youth Front (HNYF) ka la ther tyngeh ïa ka Coordination and Welfare Committee (CWC) namar ka jingpynlong kam ïapher jaitbynriew halor ka jingshah pynïap ki arngut ki bar jylla ha Ichamati.
Ha ka kyrwoh, u President ka HNYF Bah Sadon Blah ula ong, “Katba ki Pulit ki dang tohkit ïa kane ka jingjia, kumno ka Coordination and Welfare Committee ka la shu kdew kti beit da kaba pynïasnoh ïa ka KSU bad ka jingpynïap ïa u Esan Singh bad Sujit Dutta".
“Kane kum ka HNYF ngi sngew ba ka dei ka jingpyrshang jong ki ban wanrah ïa ka jingïa kynad pher jaitbynriew bad jing huri hura kaba ngin ym ailad satia," ula bynrap.
U Bah Sadon ula ther tyngeh ruh ïa ka Meghalaya Linguistic Minority Forum (MLMF) namar ka jingai umphniang ïa ka ding da kaba pynbna paidbah ban pynlong ïa ka jingïashong kyllaiñ myngor halor ka jingshah pynïap kine ki arngut, kaba ha ryngkat bad ka CWC kila shim ïa ka bynta ban wanrah ïa ka jingïakynad jaitbynriew na ki kam bymman kiba shu jia ryngkhat.
“Kumta, ka HNYF ka pyrshah jur ïa kano kano ka jingpyrshang jong kum kine ki kynhun ban aiding ïa ka jingïakynad jaitbynriew hapoh ka Jylla da kaba leh ïa ki kam sngew ïapher jaitbynriew ki bym donkam satia, ïa kiba ka jaitbynriew Khasi ka la ïai long kaba jai jai pyrshah ïa ka jingshah pynïap ki briew jong ngi la ka dei ha khappud, sha siat ïap ha ki BSF ne ka jingshah bomïap u (L) Lurshai Hynñiewta," ula ong.
“Ka jingthmu ban pynlong ïa ka jingïashong kyllaiñ myngor paidbah da ka Meghalaya Linguistic Forum ka dei ka jingkob pylleiñ pylleiñ ym tang ïa ka HNYF hynrei ïa ki paid riewlum trai ka Jylla.
Kumta, ngi la rai ban pynlong ïa ka jingïakhih ha ka 7 tarik ïaïong, 2024 pyrshah ïa ka jingkynnoh ba ngi ki paid riewlum ka Jylla ngi dei ki nongpynïap ïa ki bar jylla," ong u Bah Sadon.
Shillong, Lber 31:Ki samla pule jong ka Shillong Law College (SLC) kila ïa wan ai jingpyntip bad jingpynsngewthuh (awareness) shaphang ka Child Rights ha St.
Mary’s Higher Secondary School, ha ka 26 tarik u Rymphang (February) 2024 bad ha St.
Anthony’s College ha ka 6 tarik u Lber (March) 2024.
Ka jingai jingtip ka la long kaba seisoh ha ka ba bun bah ki khynnah ki lah ïoh jinghikai bad jingtip halor ki hok bad ki aiñ kum ka United Nations Convention on the Rights of a Child (UNCRC) 1989, Protection of Children from Sexual Offences (POCSO) Act 2012 bad ka Juvenile Justice (JJA) Act 2015.
Ki nongai jingkren ha kito ki sngi ki long I Samla Clara Jones Jala, Samla Christina Bareh, Samla Kyrshan Lating, Samla Aiborlang G Marbaniang, Samla Shanbor Syiem, Samla Gulzar Borbhuiya, Samla Nagma Khatoon bad Samla Pynbhalang Nongsiej.
Ha kine ki program ba la pynlong da kane ka College ka la nang ai mynsiem ïa ki khynnah ban tip shuh shuh shaphang ka hok bad ka bor kaba ki don ha ka imlang ka sahlang.
Namar ki khynnah ki long ka lawei jong ka imlang ka sahlang, ki lah kloi ban ïarap ïa la ki jong ki hynmen, ki para, ki paralok ne kino kino kiba shah ban beiñ ha kiwei ne kibym don ka jingshemphang halor ka aiñ jong ki khyllung khynnah kiba hapoh ka 18 snem ka rta.
Ki hi ki la long kiba kloi ban ïarap lem ïa kiba shem kum kine ki jingjia khamtam ha kaba ki khynnah kynthei/shynrang ki shah ktah kti.
Kane ka la long ka kabu ksiar na ka bynta jong ki khnang ba kin sngewthuh kham bha shaphang kine ki aiñ.
Kumno yn lah ban ïada lane sumar ïalade ne ïa kiwei ruh haba ki ngat ne shem kum kine ki jingjia? Ka Legal Care and Support Centre kaba don ha Shillong Law College ka ai jingïarap ei na ka liang ka aiñ (Free Legal Services) ïa ki khynnah, ki kynthei bad kino kino ki baduk, kiba shem lanot, kiba donkam ïa kine ki jingïarap.
Ki lah ban wan sha college ban ïoh ei ïa ka jingïarap na ka liang ka aiñ bad kumjuh ruh ka jingïarap ban kyrpad nongïasaid aiñ (Free legal aid) na ka bynta ki mukotduma ha ki ïingbishar bapher bapher.
Ki lah ban ïoh ka jingïarap kaba pura da kaba phone ha une u number +9197741 24283 /+919863665161 lane ha ka email shillonglawcollege@yahoo.
comKa awareness program ka la long kaba jop shisha ha kaba bun ki lah ïoh ka jingmyntoi kaban ïarap ïa ka imlang ka sahlang bad kiwei kiba ïadon ka jingïadei bad ki.
Ki ruh kin lah ban ai kajuh ka jingtip sha kiwei kiba donkam ïa kine ki aiñ.
Shillong, Lber 31: Ka Khasi Students Union (KSU)-Mawprem Circle ha ka sngi U Blei, ka la leit ban khang khyrdep ïa ki Bank kiba don ha ka thaiñ, namar ka jingpynlong trei ha kane ka sngi kyntang jong ki paid riewngeit Khristan kaba la tip kum ka Easter Sunday ne ka Sngi U Blei Paskha.
Ka KSU hapoh ka jingïalam u Organising Secretary u samla Banshan Lyngdoh, ka la lap ba baroh ki bank kila pynlong trei khlem da burom shuh ïa kane ka sngi khuid, sngi kyntang jong ki riewngeit Khristan hapoh ka Bri u Hynñiewtrep.
Halor kane ka jingshem, ka KSU ka la phah khang mardor ïa ki baroh ki bank bad hukum ba kim dei ban ïaleh pyrshah ne kheiñ dewthala ïa baroh ki sngi kyrpang jong ki kynhun niam kiba ki Khun Hynñiewtrep ki mane bad bud.
Ha kajuh ka por, ka KSU ka pynpaw ïa ka jingbitar halor ka jingkynnoh leh bym suitñiew ka Sorkar Jylla bad Sorkar India ban ai shuti ha kane ka sngi Kyntang bad sngi Khuid jong ki paid riewngeit Khristan.
Ka la ong ba ha kiwei ki jylla kum ka Manipur, Mizoram bad kiwei ki jylla shatei sha thaiñ lam mihngi ki ïoh shuti ha kum kane ka sngi kyrpang khlem da ai daw ïa kata ka Financial year.
Ha kaba khatduh na ka liang ka KSU ka kren da kaba shai sha baroh ki Bank bad ki Financial Institution ba kim dei ban kheiñ dew thala ïa ki sngi kyrpang u Hynñiewtrep bad ïa ki sngi kyntang jong ki Khristan khun Hynñiewtrep bad kiba leh pyrshah ïa kane ka Seng kan dang ïai mih madan ban ai shuti hi da kaba khang da ka bor.
Kane ka jingleit khang ka Khasi Students’ Union ka long pdeng ïa baroh lada ki leh pyrshah ïa ka jingsngew jong u Paid ka Bri Hynñiewtrep ngin ym aili da leilei ruh, ong ka KSU.
Ki tnat treikam bapher bapher jong ka KSU ha ka 31 tarik u Lber 2024 ka la leit ban pynai shuti hi ïa ki Bank bad kiwei kiwei kiba pynlong trei ha kane ka sngi kaba dei ka sngi kyntang jong ki Khun Kristan katta ka Easter Sunday.
Ha kane ka sngi na ka liang jong ka KSU ka la lap ba jan baroh ki Bank ki pynlong trei khlem da burom ïa kane ka sngi kyrpang, ha katei ka jingleit jurip na ka liang ka KSU ka la phah khang shi syndon ïa ki bank kiba plie.
Ka Seng ka la maham ruh ïa kitei ki Bank ba kim dei ban ïaleh pyrshah ne kheiñ dew thala ïa ki sngi kyrpang jong ki Khristan.
Na ka Liang ka Seng ka pynpaw ba dei ka jingleh bym suidñiew ka Sorkar MDA lane NDA ïa ki paid riewngeit Kristan hapoh ka Jylla Meghalaya.
Katba ha kiwei pat ki jylla kum ka Manipur, Mizoram bad kiwei ki jylla shatei thaiñ lam mihngi ki ïoh shuti ha kum kane ka sngi kyrpang, watla ka dei kata ka Financial year.
Kane ka jingleit khang khyrdep jong ka KSU ïa ki Bank ka kynthup naduh Mawïong, Mawprem, Stand Jeep, Garikhana, Upper Shillong, Mawkhar, Khyndai Lad, Barik, Malki, Laitumkhrah, Nongmensong bad ha kylleng ka Bri U Hynñiewtrep hi baroh kawei.
Nongpoh, Lber 31: Ka eriong kaba jur ryngkat u slap bad u phria ka la khyrwit mynta ka sngi ha kiba bun ki bynta jong ka Ri-Bhoi bad ka thaiñ Jirang ka dei kawei na ki jaka kaba shah ktah jur kaba la wanrah ruh ka jingshah rat jong ki iing ki sem bad ki jingthung jingtep.
Katkum ka jingtip ba la ioh lum ka shnong Umsaliang bad ka shnong Umsalani ki dei ki shnong ba shah ktah jur haduh ba kawei ka longkmie ba la tip kyrteng kum ka Khuni Killing ka la mynsaw jur ha katei ka jingjia bad kumba 44 tylli ki longiing ki la shah ktah bad shah rat.
U nongthoh khubor u la ioh ruh ban ïakren bad u BDO ka Jirang Block u Dr Pabitra R Hajong ha kaba u la pyntip ba kane ka jingjia ka la jia ha ka por kumba 4 baje eiei ha ka janmiet Sngi u Blei haduh ba ki iing ki sem ki la shah rat lut bad ki dieng ki la khyllem hapdeng surok bad khang sbak ïa ka lynti ïaid.
U BDO, ryngkat ki Pulit ka Rani Border Out Post ki la leit marmar sha kane ka jaka hynrei ki la sahkut ha lynti ban leit sha katei ka shnong namar ka jingkhyllem ki dieng.
U la ong ba u la bthah ïa ki nongshong shnong ban shong rieh shipor ha ki iing skul bad ha ka iing dorbar ha kane ka shnong ban lait na u slap bad ka lyer katba ka Sorkar ka dang wad ki lad jingïarap.
Kat haduh ba la thoh ïa kane ka khubor la ioh jingtip ruh ba ki dang don kiwei kiwei ki shnong kiba shah ktah jur ha ka eriong bad u phria kum ka shnong Nongrim Jirang bad kiwei bad na ka liang u BDO u dang lum jingtip ïa ki shnong ba shah ktah ha ka eriong bad ha u phria.
Shillong, Lber 31 : Ka Meghalaya sa shisien pat ka la paw biang ha ka jingdon ïa ki mar rep bad ki tiar ba kyrpang ba ka pynmih da ka jingïoh jingithuh ba la tip kum ka Geographical Indication tag ba ju tip lyngkot kum ka ‘GI tag’ haduh saw tylli ki tiar bad ki mar rep.
Kine ki kynthup ïa ka Garo Textile, Lyrnai Pottery, Meghalaya Chubitchi bad u shynrai Lakadong.
Kine ki tiar bad ki mar rep ym tang ba ki pyni sha ka pyrthei ïa ka jingriewspah jong ka Meghalaya haka kolshor hynrei ki long ruh shi bynta ka jingïarap ban kyntiew ïa ka kamai kajih jong kumba 30,000 ngut ki longiing longsem kiba don bynta ha katei ka kam.
Ka jingai ïa katei ka GI tag ka pyni ruh ïa ka jingkordor ka jingpynneh pynsah ïa ka jingstad tynrai nalor ka jingpynkhlain ïa ka kamai kajih bad kyntiew ruh ïa ka ïoh ka kot ha ka thain.
Dei ha ka 30tarik mynta u bnai, ka Registrar of Geographical Indications, Chennai, ka la pynbna bad pynkup da ka jingithuh ne ka Geographical Indication tag No.
741 na bynta u shynrai Lakadong lyngba ka Journal No 185 Part 1 jong ka Government of India.
Kane ka la rah ïa ka burom ka jylla bad khamtam ïa ki nongrep ïa u shynrai Lakadong naba katei ka shnong ka la ïoh ïa ka jingithuh kum ka thymmei kaba pynmih ïa u shynrai uba bha tam ha ka pyrthei.
Ki lai tylli kiwei pat ki GI Tag ki dei ïa ka Garo Dakmanda (Meghalaya Garo Textile), Larnai pottery, bd ruh ka Garo Chubitchi kiba la ïoh jingithuh lyngba ka journal No 185 Part 3.
Kumban shu kdew hangne, u shynrai Lakadong u la wanrah ka jingkylla ïa ka jingim jong kumba 12,000 ngut ki nongrep bad kumba 20 tylli ki kynhun nongrep.
Khliehriat, Lber 31 : U President Rangbah jong ka United Democratic Party (UDP), Bah Metbah Lyngdoh u la kyrpad ïa ki paidbah ba kim dei shuh ban pharia ïa ka jaibynriew ha ki rynsan bapher bapher tang na bynta ban pynksan ïa ki nongrim la jong.
Ïa kane u la kren ha ka jingïalang ïalap elekshon na bynta u kyrtong MP ba pynieng da ka Regional Democrativc Alliance (RDA) ba kynthup ïa ka UDP bad HSPDP, ha ka jingïalang paidbah kaba long hynne ka sngi ha Khliehriat.
“Baroh shi katta ki nongïalam ki ïai pyrta da kaba ong ynnai pharïa shuh la biang katto.
Kumta nga ruh nga kyrpad ïa ki paidbah ba kim dei shuh ban pharia ïa ka jaidbynriew namar ka jaidbynriew jong ngi kam dei ka jaidbynriew heh paid," u la ong da kaba kyntu ïa ki paidbah ba kin ailad mynta ka kynti ïa u kyrtong jong ka RDA ban long kum u MP ba thymmai ka Shillong Parliamentary constituency, Bah Robertjune Kharjahrin.
U Bah Metbah u la pynshai ruh ba dei na kane ka daw ba ka UDP bad ka HSPDP kiba dei ki party riewlum kiba la rim ki la wan lang ha kajuh ka rynsan ban ïa tylli ha kane ka elekshon MP da kaba sei tang uwei u kyrtong monlang.
Da kaba ai khublei ïa ki paidbah ka Khliehriat constituency kiba la pynjop ïa u kyrtong jong ka party ha ka elekshon MLA ba dei ruh u Myntri ha ka sorkar jylla mynta Bah Lahkmen Rymbui, na ka liang u President u la ong, “La arsien phi la pynjop donburom ïa u Bah Kyrmen Shylla kumta mynta ka kynti ruh to ailad ïa u kyrtong jongngi da kaba kyrshan ïa u ha kane ka elekshon sha ka Lok Sabha.
"Ha kajuh ka por u Bah Metbah u la kren ruh halor ka jingmih jong kiwei pat ki party riewlum kiba tang shipor ki la jah noh.
U ong ruh ba kim tip wat kine ki party ba thymmai ruh katno kin neh.
“Kam dei kaba suk ban thaw party thymmai donkam ban don ka nongrim bad haduh mynta ym pat don ka party thymmai kaba la don lypa ïa ki mat ba ynda ki la jop aiu kin leh hynrei ka RDA ka la don lypa ia ki mat treikam ba ynda ka la jop bad poi sha ka thong," u la ong.
Ha kane ka sngi la ïoh ruh ïa ka jingkren na kiwei pat ki nongïalam ka party kynthup naduh ki MLA, MDC ka party kynthup naduh u Bah Kyrmen Shylla, Bah Jemino Mawthoh, Bah Lasky Rymbai, MDC Mookaiaw, u Bah W.
G.
Sungoh, ki MDC barim, u Bah Joinriwell Pyrtihm u bah Helping Phawa, u President HSPDP Youth Wing, u Bah Pynshairiwell Dkhar, u CEM barim u Bah Titos Chyne, u Bah Radiuis Lapasam bad kiwei kiwei, ïa ka jingïalang la pynïaid da u MDC Khliehriat, u bah F.
Bareh.
Shillong, ïaïong 01: Ka lahduh jong ka samoi ba ladep ka lympung SSA Shillong Premier League Division, ka Mawlai SC ka ïai bteng ban pynpaw ïa ka jingkhlaiñbor da kaba pynliem kput ïa ka Sawmer SC da 7 – 2 kol ha ka jingïalehkai kaba long hynne ka sngi ha SSA Stadium, Polo.
Ha kane ka jingïakhun, u Donlad Diengdoh u la kylla long u namtam da kaba khyrwit lai kol na bynta ka kynhun kaba dei artad ka hat trick kaba ar mynta ka samoi, katba u Fairming Suting-u wei pat u rangïalehkai ka Mawlai- u la ïoh ban thep ar kol.
Haba phai sha ka jingïakhun, dei ka Sawmer SC kaba la sdang pynkhihjar nyngkong lyngba u Diego Khriem tang hadien 10 minit ba la ïaid ka por, hynrei ka Mawlai ka la jubab da kaba pynïakhaid lyngba u Donlad Diengdoh ha ka minit kaba 20 shuwa ba un thep ïa ka kol lamkhmat ha ka 24 minit.
Ha ka 34 minit ka Mawlai SC ka la ïoh ban thep ïa ka kol kaba lai na u Robert Khongriah ban lamkhmat ïa ka kylla step da 3-1 kol.
Lah ban kdew ba ka jingïakhun ha ka kylla miet ka Mawlai ka la nang ïohbor bad dei ha ka minit ba 57 ba u Donlad Diengdoh u la ïoh ban thep ïa ka hat trick kaba la nang ai jingkyrmen ïa ka kynhun ban khur ïa ka jingjop.
Wat hadien ba ka kynhun ka la kyrmen ban khur pura ïa ki lai point hynrei pynban ka la bteng ban pynkhih sa lai tylli ki kol kiba la wan lyngba u Fairming Suting ha ka 73 bad 86 minit nangta na u Kevin Rymbai ha ka 75 minit.
Shuwa ban khylliap ïa ka por ka Sawmer SC ka la ïohlad ban pynphai shi kol na u Russel L Nongkynrih ha ka 88 minit, hynrei kane kam shym la lah ïarap pyllait ïa ka kynhun na ka namrem.
Lyngba kane ka namjop ka Mawlai ka shong ha ka kyrdan ba nyngkong ryngkat ki 7 point naki 3 sien ïakhun bad kam pat shym la shah rem naba jop ar sien bad ïakhaid shi sien, katba ka Sawmer na ki 3 sien ïakhun kam pat shym la khur wat tang shi point kaba la pynlong ïa ka kynhun ban hiar sha traiduh ka miej.
Mynta ka sngi yn bteng biang ïa ka wat balai ka SPL, bad ka jingïakhun kan long hapdeng ka Nangkiew Irat SC pyrshah ïa ka Langsning FC ha ka por 3 baje nohphaisngi ha madan SSA Ground, Polo.
Shillong, ïaïong 01: Ka Laitjem ryngkat bad ka Pomshutia ki la jop ïa ki jingïalehkai hynne ka sngi jong ka lympung 3rd District League T20 Cricket Tournament 2024 ba la pynïaid da ka East Khasi Hills Cricket Association.
Ha ka jingïalehkai ba nyngkong, ka Nongdawah CC ka la tied nyngkong bad kamai 116 ron, hap baroh 10 hadien 18.
2 Over, u Moonlight War u la tied 29(22), katba u Pynbhalang Kharsati u la khur 4/10 naki 3.
5 Over.
Haba jubab ka Laitjem CC ka la tied 120 ron naki 15.
1 Over hap tang 5 ngut ban jop da 5 wicket.
U Marken B Kharkongor u la tied 26 (23), katba ïa ka nam Player of the Match la khur da u Pynbhalang Kharsati.
Ka jingïakhun ba ar, ka Pomshutia CC ka la buh thong 143 ron , hap 6 naki 20 Over, u Aristerwell Suting u la tied 44 ron.
U Raymond Thabah u la khur 3/23 naki 4 Over.
Haba pyrshang ban beh ïa ka thong, ka Smit CC ka la kynjoh tang 140 ron, hap 8 ngut naki 20 Over.
Ka Pomshutia CC ka la jop da 3 ron bad ïa ka nam Player of the Match la khur da u Aristerwell Suting u ba la seisoh ha ka tied.
Shillong, ïaïong 01: Ka kynhun ki nongïalehkai Wushu hapoh ka lama jong ka Meghalaya Wushu Association (MWA) ka la ïoh ban wanrah kawei ka takma ba la khur na ka 23rd Sub Junior National Wushu Championship ba la long ha Indoor Hall Bhagwati Nagar, JammuUniversity.
Ha kane ka kynti, ka jylla ka la phah hynriew ngut ki nongïalehkai ba kynthup kawei ka kynthei bad san ngut ki shynrang: Ethan Nongdhar, Daomanmi Mynsong, Steven K.
Thabah, Pyniohnam Marboh, Bishar Lyngdoh Nongpiur bad ka Siselia Dkhar hapoh ka jingïalam jong u Bah Niawki Lakai NS NIS Wushu Coach jong ka MWA na looksi, West Jaintia Hills District.
Baroh hynriew ngut ki la leit ban ïashimbynta ha rynsan ïakhun jong ka 23rd Sub-Junior National Wushu Championship bad ka Junior Khelo India Women’s League ba la pynlong ha Indoor Hall Bhagwati Nagar, ba la sdang naduh 26 tarik haduh 31 tarik u Lber, 2024.
ïa kane ka lympung la pynïaid da ka J&K WUSHU Association hapoh ka jingkhmih jong ka WUSHU Association of India (WAI), ha kaba ka jylla ka la ïoh ban khur kawei ka takma rnong ba la jop da u Ethan Nongdhar na ka shnong Lumparing, Shillong u ba dei u khynnah ba shah hikai ha u Bah Pynshai Mawri (Coach-State Wushu) na Mawlai Phudmawri.
U Pyniohnam Myrboh na Kharang, u Daomanmi Mynsong na Jongksha bad u Steven na Madanrting ki la shah pynliem noh ha ka jingïakhun Quarter Final, katba ka Siselia Dkhar na East Jaintia Hills District, ka ruh ka la liem noh ha ka jingïakhun Quarter Final ha ka Khelo India Women’s league.
Shillong, ïaïong 01: Ka tnat Sports & Youth Affairs jong ka sorkar jylla ka la pynbna ba ka Cash Award Scheme na bynta ki nongïalehkai Sports (sportsperson) ha u snem 2022 ka long kum ka atiar ban pynshlur ïa ki nongïalehkai (athlete) bad ki coach kiba la seisoh ha ki kyrdan ïalehkai jong ki.
Naduh ba la pyntreikam, palat 3500 ngut ki nongïalehkai Sport kumjuh ruh ki coach na ki 30 tylli ki jait jingïalehkai (Sporting Discipline) ki la ïohpdiang ïa kane ka khusnam, ha kaba ka jinglut ka la kot 6 klur.
Ha kaba ïadei bad ka jingkynthoh ba la wan na katto katne ki dkhot Associations, na ka liang jong ka Directorate of Sports & Youth Affairs ka la pynbna ba kan ïai bteng ban wan jingmyntoi bad lad jingïarap sha ki nongïalehkai lyngba kane ka Scheme.
Shuh shuh, na ka liang jong ka Department ka la shimti ban khmnih bñiah khang ban pynthikna ïa kiba dei hok ban ïoh khnang ban long kaba ïaid beit watla don katto katne ki application kiba la phah sha ka Department.
Tang ha u Rymphang 2024, palat 1300 ki khusnam pisa (cash award) ba la kot haduh 2 klur la ïoh ban pynlut, kynthup ruh ïa ka jingsam khusnam ba dang shen ha ka 14 tarik u Lber, 2024.
Kin nang don shuh kum kine ki rynsan ki ban sa pynbna ha kine ki bnai ban wan na bynta ban pynkup burom ïa baroh ki kyrteng kiba la shah jied.
Kane ka Cash Award Scheme ka dei na bynta ki Athlete bad ki Coach jong ka jylla Meghalaya kiba la jop takma ha ki kyrdan lehkai hapoh ka State, Regional, National, lane International Events.
Kane ka Cash Awards ka dei ka jingsiew kaba tang shi sien, bad kumba 75 Lak na bynta kiba khur takma ksiar ha ka Olympic.
Nangta kane ka Cash Award ka ïapher ha ka jingïoh katkum ki kyrdan: kiba khur takma ha ka Senior, Junior, bad Sub- Junior, ka rukom kaba man ki jylla ki bud ryntih haba sam ïa ki Cash Award katkum ka polisi na ka Ministry of Youth Affairs & Sports.
Nalor ka Cash Awards Scheme, ka Sports Scholarship Scheme kadei kawei pat ka atiar kaba ka sorkar ka la shim ban pynshlur ïa ki khynnah ïalehkai ka jylla Meghalaya.
Lyngba kane, la mang 60,000 shi snem (Rs.
5000 shi bnai).
Kumba 350 ngut ki nongïalehkai Sport ka jylla ki la ïoh jingïarap lyngba kane ka Scholarship na bynta u snem 2024-25.
La pyntip ruh ba ki nongïalehkai ki lah ruh ban leit phah ïa ki application sha ka Directorate of Sports & Youth Affairs lyngba ki kyrteng ba la dep register ha ka Sports Association for training/travel/logistics funding support.
Na ka liang jong ka tnat ba dei khmih ïa ka Sport ka kyntu ïa ki nongïalehkai ki sport bapher bapher kumjuh ruh ki coach jong kiba bun ki sports association ba kin wad jingtip ba kham bñiah bad ban phah ïa ki application sha ki ophisar ka association/district sports ban pynthikna ba baroh kin ïoh jingïarap lyngba kane ka scheme.
Mawkyrwat, ïaïong 01: Kum shibynta ban kyntiew ïa ka kam ïalehkai hapoh jong ka South West Khasi Hills District, ha ka 30 tarik u Lber, 2024 la plie paidbah ïa ka K&K Football Arena kawei na ki madan jingïalehkai Futsal ha Shnong Nonglang, South West Khasi Hills District ha kaba u bah Jesland Roy Nongsiej u la long kum u kongsan.
Ïa kane ka madan ïalehkai la pyntrei da ki ar ngut ki samla kiba la buh ïa ka kyrteng ‘K&K’ ha ka jingmang pisa kaba 50 lak ei ei bad ba la plie paidbah da u bah Jesland Roy Nongsiej kum u kongsan ryngkat ka jingïadon lang u bah P.
Wanniang kum u symbud kongsan.
Shuh shuh ïa kane ka madan la ai kyrteng K&K Football Arena kaba mut ‘Ken & Ki’ ha ka jingsien kyrteng bad kiba ka kyrteng pura jong ki ka long u Cannyson Nikton Marbaniang bad u Banshanboklang Khardewsaw kiba long ruh ha kajuh ka por k um ki trai jong ka madan.
U bah Jesland Roy Nongsiej haba kren kum u kongsan u la pynpaw ka jingaikhublei na ka bynta ki ar ngut ki samla jong ka dong ka thaiñ kiba la buh da ka kyrteng “K&K" kiba la don shisha ïa ka jingïohi jngai ban leh ei ei na ka bynta ka jingmyntoi jong ki nongïalehkai khamtam eh ka ban long ruh ka jingaimynsiem ruh wat ïa kito ki rangbah kiba la sdang ban noh ka met ba kin ïoh biang ka lad ka lynti ban ïalehkai lyngba ka jingshna jong ki samla ïa ka madan ïalehkai Futsal.
Shuh shuh u la ong ruh ba kine ki ar ngut ki “K&K" ki la thaw ruh ïa ka history hapoh jong ka South West Khasi Hills District kaba ma ki ki la shna ïa kane ka madan ïalehkai Futsal ha kane ka jaka kaba hap ha Shnong Nonglang.
Namarkata, u la ong ruh ba kum ka sorkar ka dei ban ai ka jingkyrshan kaba pura ïa kum kine ki samla kiba don shisha ka jingthmu ba bha ban kyntiew ïa ka dong ka thaiñ lyngba ki bynta bapher bapher katkum ka jinglah jong ki.
“Ha kano kano ka jingjop jong u briew don ka longkmie bad kumta ruh ha kano kano ka jingjop jong u khun ne ka khun don ki kpa kiba kyrshan na sha lyndet", pynkynmaw u bah Jes bad kumta ruh ha ka jingjop jong ki ar ngut ki “K&K" ka long da shisha ka jingkyrshan ba rad bah jong ki kpa jong ki.
U la ong ruh ba lyngba ka jingpyni lynti jong kine ki ar ngut ki “K&K" kan sa pynpyrkhat ruh ïa kiwei ki samla kiba la nang la stad bad kiba biang ka kamai ka kajih ba kin leh ei ei ïa ka dong ka thaiñ lyngba da kiwei pat ki lad ki lynti kiba khambha.
U don ruh ka jingkyrmen ba lyngba kane ka madan Futsal kan sa long ka jingkyrkhu ïa ki khunsamla jong ka dong ka thaiñ bad kham kyrpang ïa kito ki samla kiba la sdang ha ki jingmlien kiba sniew namar lada ma ki kin mih shakhmat ban wan kilanmet lyngba ki jingïalehkai kan sa long kawei ka lad ba ma ki kin lait na ki jingsniew ba bun jait.
Kiba ïa donglang ha kane ka sngi ki long naduh u bah P.
Wanniang, General Secretary ka MDSA kum u symbud kongsan, kiba ha ïing jong ki ar ngut ki samla kiba la pyntrei ïa ka madan, bad ki ‘riew rangbah kiba la shah khot sngewbha.
Ka jingrwai kyrpang na u samla Valdony Mawlot bad kumjuh ruh ka jingïalehkai paralok.
Ïa ka jingïalang la pynïaid da u bah Downingstar Marweiñ bad ka jingkren khublei na u bah Cannyson Marbaniang.
Ka mynsiem ka pang bad ka dohnud ka mong bym lah shuh ban syrdep, haba ki ïing ki sem ki mad ia ka jingiap ba khlem dei por ki baieit ba thoiñ, khamtam lei lei haba ki ngat ne ïa tyngkhuh kum ha ki akisden kali.
Ha kane ka jylla, kiba bun naki jingïap mynta ki wan ha kum ki aksiden kali, kaba teng teng ka dei namar ka jingñiah thurmur da lade, ne don pat ruh na ka rukom niah thurmur ki nongniah.
Haba kren shaphang ka rukom ban ñiah ïa ki kali khamtam eh ha kine ki kali arshaka mynta, ym lah ban khlem da buh ïa ka jingkylli, kiba bun na ki nongñiah nangno bad kumno sha ki la ioh ban bat ha ki ïa ka driving licence, namar wat hapdeng kiba la ïoh ban bat ïaka, hynrei ka rukom ñiah kali ka jong ki, kam kdew pat sha katta ka phang ba kidei kiba la ïoh hok shisha ïa ka licence ñiah kali ka jong ki.
Toi man la ka step don kiba bun ki briew ki bym pat ban nang ñiah ia ki kali, ki pynlut ïala ka por ka jong ki ban hikai, hynrei ngi tip ba kum kine ki briew kiba da ïaid da ka lynti ban shah hikai, suki pa suki ki nang bad ki kham tip ïa ki aiñ ki kanun ban ñiah iaka.
Hynrei, ha kiba bun ki aksiden, lehse don ruh ki nongñiah ba shu nang malu mala, pynban khlem jingtieng ne smiej ki shu kurup ruma la kum kiba nang eh, hynrei haba la bang lei lei sa ka rukom ban pynher sted, tang katta ki thung khohmoh ne ba kin thung bajli bad ki syllad shisha kat shaba shah, bad ha kaba kut, poi pat sha ka jingjia ba sngewsih wat haduh u pud sha ka lynti jong ka jingïap.
Kaba kham ima eh ïa ka rukom ñiah kali dei na ki khun samla kiba dang shu sdang ban khie, kaba haki, ka snam kumba ong ki riew tymmen ka dang khluit bha, katno tam lei lei haba ïoh ban rah ïa ki kali ba kham remdor, pynher jong ngi la kum ki bym lap lieng shuh, hynrei kaba kut, haba ym lah shuh ban teh lakam, poi beit beit sha ka aksiden.
Nalor ba pynher sted, trei ruh sa ka dih ka bam, ka leh shongshit tem pynheh bha ïa ki sur jingrwai, kaba da shisha ym tang ba ka wanrah ïa ka jingma ïa kiba shong ne ïa u nongñiah, hynrei wat ia ki briew kiba ïaid ha ki lynti ki syngkien, kaba teng teng shu shah syllad ei bad kylla dkoh ka kti ka kjat tang namar ka jingleh shongshit kaba shi khyllipmat ka wanrah pat ïa ka jynjar trah kaba shi rta ïa ki briew ba ïaid ba ïeng.
Hangne la donkam shisha ba ki bor ba dei khmih kin hap ban thaw noh ïa ki aiñ ki kanun, ba ka rukom ban ai ïa ka licence niah kali, kam dei shuh ban shu ai klumar ïaka, hynrei donkam shisha ban pyrkhing, ne haba ai ruh donkam ban da ïoh ïa ki kot ki sla naki skul ai jinghikai ñiah kali ba la ithuh daka bor ba dei khmih.
Pynban lada shu ai kumba ai ha kine ki sngi kumba ai mynta, da lei lei yn nym lah satia ban tem ïa ki jingjia aksiden kiba sngewsih, bad kaba kut ka shu sah khana ei pateng ïa kaei kaba la jia baroh.
Shi ban ki lad jingpyrkhing ba la shim khia da ka tnat Pulit ka la lah ba kan kham teh lakam bha ïa ki briew shoh khawiang kiba mlien ban shang kylleng sawdong ka sor man la ka miet.
Ka jinglah ban talasi bha ki bor pulit ryngkat bad ka kuna ba ki shaiñ, ka la teh bha ïa u lakam ïa kito ki riew shang miet ñiah kali pat ha ka por ba ki la shoh bha u khawiang, namar kiba bun na ki jingjia ha ki por mynmiet, lada wad bniah bha ïaka daw, dei namar ba ka jabieng kam treikam shuh, katba ka kali pat ka la her sted shaba palat u pud tad haduh bym lah shuh ban tehlakam ïaka, ha kaba kut, tynrah beit kat shaba poi.
Shuh shuh, ka aksiden ka kham jia ruh haba ïa beh ïa ka por, haba ong beh por, ka kynthup naduh ka beh kam beh jam, leit jingleit sha jngai, hangne ruh, kum ki briew, ban lait na ka jingma, kan kham bha ban mih kham kylluid ka por, khampher wat lada dei ban poi kham kloi, hynrei ha kaba kut, ka mynsiem ka ïoh ba kan shong palei bad ym don jingeh ban ïoh ban pyndep ïa ki kam ha ka por kaba la buh.
Kumta, ban lah ban kham tyngkan ïa ki aksiden kali, kaba nyngkong eh, donkam shwa ban ïa sdang nalade, da kaba long adkar bha ha ka rukom ban ñiah kali, kiar naka bam ka dih, kiar ruh na ka kren mobile bad kaba kham kongsan lei lei ka long ba wei haba la kiew ha ka kali haba thmu lei lei ban ñiah hi dalade, ka mynseim kan hap ban ïai long kaba palei, kaba pynleit jingmut shwa ban niah tikna ïaka tad haduh bña la poi ha ka jaka ba la dei ban ïeng, hadien kane la lah pat ha kaban phrang pat ïala ka jong ka bor jabieng sha ki kam kiba dei ban leh.
Ha kaba kut donkam ruh ban kohnguh, spel lyndet ruh ïa ki dak ki shin kiba juh kdew ha ka por ba ñiah ïa ki kali, namar teng teng kum ki briew, klet ïa kaei kaba la thoh ha shi lynter lynti, hynrei haba long adkar, kiei kiei kiba sñiew kham niar ba kin jia thala, toi kampher ba ha ka jinglong briew da shisha ym lah ban ïai biang, hynrei haba phikir, ki jingsñiew da lei lei kim juh kham wan thala ha ka jingim jong u briew.
Jowai, Lber 31: Ka lympung ïalehkai phutbol kaba la tip da ka 10th Secondary School Football Tournament 2023-24, ba la pynlong daka Dorbar Shnong Pdengshakap, ha kane ka sngi saitjaiñ jong ka taïew bala dep ka la ïoh ban pyndep ïa ka jingïalehkai Semi-Final ba khatduh hapdeng ka YFC Trangblang pyrshah ïaka Thun FC, ha kaba ka Thun FC ka la khur ïa ka jingjop da 2-1 kol.
Haba phai sha ka jingïakhun, dei ka YFC Trangblang kaba la ïoh pynkhihjar nyngkong lyngba u Joseph haka minit ba 40 bad ban lamkhmat ruh ïa ka jingïalehkai ha ka kylla step.
Hynrei tang kumba katto katne por ba la ïaid ki minit ha ka kylla miet, ka Thun FC kala ïoh pynphai lyngba u F.
Syndai haka minit kaba 65 shuwa ba u Zaza un thep ïa ka kol pynjop ha ka minit ba 69.
Kumta lyngba kane ka namjop ka kynhun Thun FC kala ïoh ban buh jaka ïalade ha ka final jong kane ka Tournament.
Lah ban kdew hangne ba ki kynhun ban ïaknieh ïa ka namlahduh ha kane ka Tournament ki long hapdeng ka Rymbai Shkenshynriah SC bad ka Thun FC.
La pyntip ka jingïalehkai Final jong kane ka Tournament kan long haka 20-4-2024 haka por 1 baje nohphai sngi hapdeng ka Rymbai Shkenshynriah SC pyrshah ïaka Thun FC.
Naka liang jong ka Tournament Committee Pdengshakap lyngba ka kyrwoh bala phah da u Sports Secretary bah Oriswell Khyriem sa shisien ka khot bad wer lang ïa baroh ki pait ieit football jong ka thaiñ ban wan sakhilang ïakane ka jingïalehkai Final.
Nongpoh, Ïaïong 01: Kumba bun tylli ki longïing ha ki shnong ba hap ha ka Jirang Constituency ki la shah ktah jur bad don ruh kiba la kylla khlem ïing khlem sem na ka jingwan lynshop ka erïong bajur hynnin ka janmiet jong ka sngi u Blei, u MLA ka Jirang Constituency, u Bah Sosthenes Sohtun u la phah ïa ka jingkyrpad kaba jur sha ka sorkar jylla ba kan pynsted ïa ki lad jingïarap na ka bynta kito ki longïing kiba la shah ktah jur.
Kum ban pynkynmaw, hynnin ka janmiet kiba bun ki shnong ba hap ha ka Jirang C&RD Block ki la shah ktah jur ha ka erïong, kaba dei hadien ba ka eriong bajur ka la wan ban lynshopki ban pynjulor naduh ki ïing ki sem bad ruh wat ki jingthung jingtep jong kiba bun tylli ki shong ha ka thaiñ Jirang.
Haba la ïa kren bad ki Nongtho Khubor, u MLA ka Jirang u Bah Sosthenes Sohtun u la pynpaw ïa ka jingsngewkhia kaba jur halor katei ka jingjia ba sngewsih ba ka eriong erngit ka la wan ban lynshop naphang ïa ki ïing ki sem bad ruh ki jingthung jingtep kaba la long ka jingduhnong kaba khraw ïa kito ki lanot ba la shah ktah bad kaba kham sngewkhia ka long ba la don ruh ki longïing kiba la shah ktah jur ha kaba ki la hap ban riehtngen shipor ha ki ïing Dorbar bad ki skul, kaba dei hadien ba ka eriong ka la pynjulor ïa ki ing ki sem jongki.
U la ïathuh ruh da ki phew tylli ki shnong kiba la shah ktah hapoh ka Jirang Constituency kiba kynthup kum ka shnong Pamumsylliang, Umshalini, Rani, Gonpati, Jalpaham, Matang, Jirang, Umsohpai bad kiwei kiwei ki shnong kiba la pyntip bad kiba la ioh ban ïa kren lyngba ki telephone.
U la pynpaw ruh kaba sngewkhia ka long ym tang ba ka eriong ka la pynjulor lut ïa ki ïing ki sem bad ka eriong ka la pynjulor naduh ki diengkwai, ki diengjri (rubber) bad kiwei kiwei ki jingthung jingtep kiba la ktah shisha ïa ki longïing kiba la ngat ha kane ka lanot eriong.
Kum u Nongmihkhmat paidbah u la ïathuh ruh naduh hynnin ka sngi tang mar ïa ioh jingtip u la dep ban kren naduh u BDO ka Jirang Block C&RD Block kiba la phah ïa ki briew ban leit jurip ryngkat bad ma u kum u Ophisar bad ruh u la kren sha u Deputy Commissioner ka Ri Bhoi ba un shim khia khamtam ban pynpoi ïa ki lad jingïarap sha kaba kham kloi sha kito ki lanot kiba la shah ktah jur.
Shuh shuh, u la ong ruh namar ka jingsngewkhia kaba jur halor kane ka jingjia ba sngewsih ïa kiba bun ki longing longsem, kum u nongmihkhmat paidbah u la pyntip ruh sha u Symbut myntri rangbah ka jylla, u Bah Prestone Tynsong ba ka sorkar jylla kan pynsted ban pynpoi ïa ki lad jingïarap (Relief Fund) sha kito ki longing ba shah ktah jur bad ruh ba ka sorkar kan pyrkhat kyrpang ba kan nym ktah ïa kito ki longïing kiba la duh ïa ki ing ki sem na ka jingwan lynshop katei ka eriong bajur, u la bynrap.
Mawkyrwat, Ïaïong 01: Ki nongkhmih ne ki Expenditure Observers (EO) na ka bynta ka ilekshon sha ka Lok Shabha ka ban sa long ha une u bnai na ka bynta ka 1- Shillong (ST) Parliamentary Constituency ba kynthup ïa u Satyapal.
S.
Meena, IRS bad u Kamlesh Kumar, IRS mynta ka sngi ki la wan jngoh ïa ka South West Khasi Hills District, Mawkyrwat ryngkat ka jingpynlong jingïalang ha kamra jong u District Election Officer, Mawkyrwat ban khmih bniah ne pynkhreh ïa ka jingtreikam jong ki komiti bapher bapher na ka bynta ka ilekshon Lok Sabha Parliamentary Elections, 2024.
Ha kane ka jingïalang, u Satyapal.
S.
Meena, IRS u la ai ka jingbthah kaba shai ha kaba ïa dei bad ki bynta ne ki kam ba dei ban leh ha kaba ïa dei bad ka kynhun ba dei peit ïa ka Expenditure Monitory ha kaba u la kyrpad ïa u Assistant Expenditure Observer (AEO) ban pynbit pynbiang ïa ki report ha ka por ba biang.
Ha kane ka sngi ka la don ruh ka jingïaphylliew bad ki Nodal Officers jong ki kynhun bapher bapher ha kaba ïa dei bad ka jingpynkhreh bad ka kam jong ki kynhun ba dei peit ha kane ka ilekshon kum ban peit ïa ki jingpyndonkam pisa, kyiad namar ka aiñ ne ki hukum ka Model Code of Conduct (MCC) bad ka jingpynlut jong ki kyrtong bad ki party bapher bapher.
U la ong ruh ba ka donkam na ka bynta kine ki kynhun ban ïathuh ne pyntip ha u Deputy Commissioner ne Nodal Officer lada don kano kano ka jingpynkheiñ ïa ka MCC lane kino kino ki jingeh ba ki ïa kynduh.
Ha kane ka jingïalang la ïadonlang u bah T.
Lyngwa, IAS, District Election Officer, South West Khasi Hills District, u bah L.
T.
Tariang, MCS, Assistant Returning Officer (ARO), South West Khasi Hills District bad kiwei.
Jowai, Ïaïong 01: Ka Seiñ Raij Jowai kumba long manla u snem kan pynlong ïaka ‘Shad Sukra’ ka ban sdang haka 6 bad pynkut haka 7 tarik u Ïaïong, 2024 kane ka Shad Sukra ka long shi bynta ka jingainguh ïa ka mei mariang hashwa ban leit hiar rep sha ki hali ki pynthor.
Ha kane ka snem yn wan ïadonlang da ki waheh wasian jong ki 12 tylli ki dong, ki kyntoid, kynthup ïa ka Sengtyllilang jong ka Seiñ Raij Ummulong bad Seiñ Raij Shillong.
Na ka liang u Vice Chancellor jong ka skul bah NEHU un long kum u kongsan, ha ryngkat ka kong Silbi Passah kaba la ïoh ïa ka Padma Shri award nalor kiwei kiwei de.
Ha ka por mynstep 10 waje jong ka 7 tarik kan don ka jingthang ïaka sharak ha Mynkoi Pyrdi Iongpiah nangta kin leit sha madan Biar ka Blai bad leit mih sha Iawmusiang ban pynlong ka jingshad Sukra ha ryngkat ki riam tynrai.
Katba ha ka por janmiet kan don ka shad “per syntu pyllah" ha kaba ki dong bapher bapher kin ïashim bynta lang.
U Chairman ka Arts & Culture ka Seiñ Raij Jowai ma Chandlok Dkhar ula ong ïa ka Shad Sukra la ju pynlong naduh ki por ki longshwa manshwa ha ryngkat ka ñiam ka rukum kaba don shwa ïa ka Thoh Lyngdoh.
Ula ong lyngba ka riam ki beit jong ki nongïashim bynta ha ka Shad Sukra ka lah ban pynpaw pyrthei ïaka jingriew spah ka riti dustur la jong.
Ha kane ka Shad Sukra haka sngi nyngkong 6 tarik kan don ka jinglehkai Drama ban pynpaw pyrthei ïa ki sap ki phong ïa kaba yn pynlong ha Tpep-Pale Jowai.
Ka phang jong kane ka Shad Sukra mynta u snem ka ong ‘kiba tip ban kohnguh ïa ki adong Blei ka long ka luti ka jingsuk ha sla pyrthei’.
Ka Seiñ Raij Jowai ka kyntu kumjuh ïa ki paidbah ban wan biang por haka step jong ka 7 tarik ha kaba yn don ki jingkren na ki riew rangbah bad ki jingshad bapher bapher.
Nongstoiñ, Ïaiong 01: Hadien ki bun phew tylli ki snem naduh ba la seng ïa ka skul St Mary’s ha ka shnong Maweit kaba dei kawei na ki shnong kaba dang sahdien ha ka thaiñ jong ka West Khasi Hills District, ha ka sngi nyngkong jong ka taiew katei ka shlem ka la ïoh ban lum lang ïa ki khynnah samla kiba la pass bad kiba dang ïai bteng ki jingpule ha katei ka shlem kumjuh ruh ïa ki nonghikai kiba rim kum ka jingïakynduh lang ïa kaba la tip ruh kum ka Alumni Gathering.
Ha kane ka sngi la ïoh ruh ban plie paidbah biang sa shisien ïa ka Ïing skul barim kaba la ïoh ban pynkylla noh mynta tang sha ka primary.
Katei ka Shlem ka dei kaba la seng naduh u snem 1992 lyngba ka kynhun I Sister Helen bam kwai ha ïing u Blei bad mynta ka la don la ka ïing paka kaba heh bad kaba bit kaba biang haduh class X.
Ka dei ruh kawei na ki skul kaba la pynmyntoi shibun ïa ki nongshong shnong jong katei ka thaiñ, kaba la sei ruh bun ki soh kynthup haduh 2 ngut ki nongïasaid aiñ, 17 ki shipai bad pulit, 30 ngut ei ei ki nonghikai kynthup kiba hikai ha ki skul sorkar, ki Nurse, ki Missionary, kiba treikam sorkar bad kiwei kiwei.
U bah Sahitbor Diengngan Branch Manager ka HDFC Bank Nongstoiñ, u la long u kongsan ryngkat u bah Orius Thongni kum u symbud kongsan, nalor u Liavi David Principal ka St.
Mary’s bad kiwei kiwei ki riew rangbah jong ka thaiñ.
U kongsan haba ai jingkren u la ong dei namar ki nonghikai mynshuwa ba la long kumne kumba long mynta.
Kumta ka dei ka kamram ki khynnah Alumni ban wad ïa la ki nonghikai kiba la pynlong ïa ka mynta.
U la ong ruh ban kynmaw ruh ban ym klet ïa la ka tynrai kum u jingthung Biskot ban pur kat shaba poi ban soh tangba dei ban tip ïa la ka tynrai hangno ka don.
Nongstoiñ, Ïaiong 01: Da ki phew tylli ki Ïing bad bun tylli ki Shnong ka thaiñ Ri-Muliang, West Khasi Hills, ki la shah ktah jur ha ka eriong erngit kaba wan ban lynshop kynsan kynsan ha ka janmiet sngi U Blei ka 31 tarik Lber 2024.
Kane ka eriong kaba la wan ha ryngkat u slap u ba jur, ka la pynjulor buh eh ha ka thaiñ Langpih, Tynghor, Umyiap bad kiwei kiwei ki shnong ba marjan.
Ki khubor ki ïathuh ruh ba ka eriong ka la pynkhyllem ruh ïa ki post bording bad ki dieng ki siej ha ka thaiñ.
La ong ba ki don ruh katto katne ki briew kiba la mynsaw na kane ka jingjia.
Ha ka jingïakren bad u President ka HYC Ri-Muliang Pyllun samla Distarbor Wanniang, u la ong ba ka seng ka dang pyrshang ban lum jingkheiñ mynta ïa ki jingpynjulor jong kane ka eriong ha ka thaiñ baroh kawei.
U la ïathuh ruh ba tang ha ka shnong Tynghor, ki la don haduh 15 tylli ki Ïing kiba la shah pynjulor bad shah jynrat ka tnum ha kane ka eriong.
Kumta ym lah satia ban tip lut ïa ka jingshah pynjulor jong ki ïing ki sem ha kiwei kiwei pat ki shnong ba marjan.
Mawkyrwat, Ïaïong 01: Ka long kaei kaei ka jingduh nong kaba khraw namar da ka jingwan jong ‘erïong ‘erlang tharai ha ka miet jong ka 31 tarik u Lber, 2024 kiba bun tylli ki longïing ki la shah ktah bad shah pynjulor.
Ha ka tyllong khubor ba la ïoh lyngba ka ophis jong u District Disaster Management Office (DDMO), South West Khasi Hills District la ïathuh ba ha kane ka jingwan jong ka phria ryngkat ka ‘erïong ‘erlang tharai ki don haduh 68 tylli ki longïing kiba la shah ktah jur na ka jingshah shoh phria ïa ki tnum ïing bad 39 tylli pat kiba la shah ktah tang malu mala bad kine ki longïing ki dei ha ka thaiñ Warsan Lyngdoh kiba hap hapoh jong ka Mawkyrwat Block South West Khasi Hills District.
Shuh shuh la ïathuh ba ki shnong kiba la shah ktah na ka jingwan ka ‘erïong ‘erlang tharai ki long ka shnong Mawjaraiñ, Nongrim Mawpat, Pynden umjaraiñ, Umsaw, Nongtynñiaw, New Mawjai, Nongpuiñskei, Mawnore, Mawhiangrnga, Mawkhlaitngap, Mawpat, Rangmaw, Mawsaw, Manad, Phlangdiloiñ, Wahkaji.
Ha kawei pat ka jingjia, ha kajuh hi ka miet jong ka 31 tarik u bnai Lber, 2024 da ka jingwan u slap bad lyer kaba jur kawei ka skul kaba kyrteng ka Vesto Upper Primary School kaba don ha shnong Rangjadong ka la shah lit noh ki tin sop bad la don ki ïing briew bad ki dukan kiba la shah pynjulor malu mala.
Shuh shuh la ïathuh ruh ba ha kine ki jingjia ym shym la don mano mano ruh ba mynsaw.
Nongpoh, Ïaïong 01: Da ki phew tylli ki Ïing ki sem ha ka thaiñ khappud Block II ha Ri Bhoi ki la shah punjulor ha ka erïong kaba la wan lynshop ha ka janmiet Sngi U Blei kumba ha ka por 4 baje janmiet.
Kumba la ioh lum jingtip la ong ba kane ka erïong bajur ka la lynshop ym tang ïa ki ïing ki sem ha kitei ki thaiñ khappud Block II bad danki phew tylli ki Ïing ha ka thaiñ Jirang ruh ki ïing ki sem ki la shah punjulor bad ha kiwei kiwei ki bynta jong ka dong Ri BhoiHaba phai sha ka jingjoa ha ka thaiñ Block II bad hap ha ka Raid Nongtung ha Ri Bhoi, ki lai tylli ki Shnong ki la shah kthah bha ba kynthup ïa ka Shnong Ummat I, Ummat II bad ka Shnong Nongsder ha kaba 28 tylli ki ïing ki la shah punjulor ha ka erïong erngit ha kitei ki 3 Shnong.
Halor kane ka jingjia ba sngewsih bun ruh ki longïing ki la kylla khlem ïing khlem sem ha kaba katei ka erïong bajur ka la wan ban punjulor ïa ki ïing ki sem bad baroh ki jingdon jingem jong ki hapoh ki ïing ki sem.
La ong ruh ba kane ka eriong ym tang ba ka punjulor ïa ki ïing ki sem, hynrei bun ki jingthung jingtep ruh ki la julor ba la don ruh ka jingïap phria ha ka thaiñ Ri Bhoi.
Haba ioh ban ïa kren bad u Bah Blikshon Sohtun, President ka Synjuk ki Rangbah Shnong Border Area ka Raid Nongtung, u la ong ba kane ka jingwan lynshop kynsan ka erïong ka la ktah shisha ïa kiba bun ki Longïing longsem ha katei ka thaiñ bad ki la kylla long khlem ïing khlem sem ba ka eriong ka la pynjot pynpra ïa ki ïing ki sem jongki.
Ha kaba ïa dei bad kane ka jingjia kum u nongïalam katei ka thaiñ u la pynpaw ka jingsngewkhia ban iohi ba ki longïing ki la shah ktah jur bad don ruh kiba la hap ban wad jaka riehtngen shipor namar ba ka ïing jongki kam long shuh ban shong ban sah na ka jingwan lynshop katei ka eriong bajur.
Namar kata na ka liang ka Synjuk bad ki nongïalam Shnong ki la buh ïa ka jingkyrpad sha ka bor sorkar ba kin phah ban wan jurip mardor ïa ki longïing kiba shah ktah bad ha kajuh ka por ban thaw lem ïa ki lad jingïarap na ka sorkar sha kitei ki lanot kiba la shah ktah jur ha katei ka erïong, u la bynrap.
Shillong, ïaïong 01: Wat hapdeng ka jingeh kaba bun hynrei kine kim pynleh nohei ïa ka por kaba ki la ïoh ïa ka jingkhamti.
ïa kane ka kam lap ha kine ki sngi ba dang step la ïohi ba ki la don kumba 2 ngut ki nongtrei jong ka Shillong Municipal Board kiba dang sar ïa ka surok ha Motphran.
Lyngba ka jingïohi ba ki la hap ban sar ïa katei ka Nala la sngewthuh shai ba ki mad ka jingeh na kadaw ba ki don ki jaka ba dang shah bad lehse ka donkam ka jingïatreilang ban pynkhuid ïa ki jaboh hapoh ka thaiñ Motphran.
Kumba la ju ïohi man la ka sngi kine ki nala ha ka por mynstep ki la dap da ki ñuit kiba la bret hapoh ki bad kum ïa kine ïano kynnoh namar kane kadei ruh ka jaka kaba ju ïaid ruh da ki briew bad kiba shong dukan ha madan.
Lah ban ong ba ki don bun ki jaka ha kane ka thaiñ Motphran kaba ïa kynduh palat ïa ka jingeh ha kaba ïadei bad ka jaboh pathar, kumta ha kaba ïadei bad kane ka kam la ïohi shisha ïa ka jingdon kam ïa ki briew ba tip ïa ka lehkhuid bad kiwei ki kam ha kaba ïadei bad ka jingleh khuid leh suba.
Shillong, ïaïong 01: Ka United Democratic Party (UDP) Amlarem Unit ka la khot bad wer ïa ki nongkyrshan jong ka UDP ba kin ïawer lem ïa ki paralok ba kin ym don ka jingsngew pher party hynrei ban ai jingkyrshan pura ïa u kyrtong ka Regional Democratic Alliance (RDA) ha ka elekshon Lok Sabha ka ban sa long ha ka 19 tarik, Ïaiong.
Ha ka jingïalang kaba la long dang shen ha ka shnong Pdengshakap u MLA ka UDP na Amlarem Constituency Bah Lahkmen Rymbui uba dei ruh u President u la kyrpad ban pynjop ïa u Bah Robert June Kharjahrin khnang ba kan pynsuk ban treikam ha kaba ïadei bad ki kam pynroi bapher bapher hapoh ka Amlarem Constituency.
U MDC barim Bah Lamdibok Sumer uba long u Vice President jong ka UDP Amlarem Circle Unit bad u Bah Medling Swer uba long u Working President ki la pynsngew hakhmat ka jingïalang ïa ki thong treikam jong ka party bad kumjuh ruh ka jingpyntyllun ïa ki kam nangne shakhmat ban pynkhreh ïa ka elekshon Lok Sabha.
U Adviser jong ka UDP Amlarem Unit Bah Kolmen Pohshna u la kyrpad ïa ki paidbah ka Amlarem Constituency ba kin ïasnohkti lang kumba la paw ha kine ki san snem ba ladep lyngba ka jingtrei shitom jong u MLA ban wanrah ïa ki song pynroi bad ban kyntiew ïa ka thaiñ ha kaba ïadei bad ka jingwanrah ïa ki Govt.
LP School Building, ka umbam umdih, ka ïohkam ïohjam, ki lynti ki synkien bad kiwei kiwei ki jingdonkam jong u paidbah.
“Nga kyrpad ïa ki paidbah ba kin klet ïa kino kino ki jingsngew party bad ban ai jingkyrshan pura kumba la bthah da u MLA khnang ba u kyrtong ka RDA un long u MP uba lah ban wanrah ki jingkylla ha ka Jylla hi baroh kawei," u la ong.
’“U Bah Robert June Kharjarin u dei u kyrtong uba dang thymmai bad u bym pat don ïa kano kano ka dak thohbria long u Candidate ba dang thymmai u bym pat don kano ka jingthoh bria," u la ong bad bynrap, “ka RDA ka la jied ïa u kyrtong uba kynsai bad uba la don ka jingnang jingstad bad ka jingshemphang uba lah ruh ban ïasaid ïa ka khia ka shon jong ka jylla ha Parliament.
".
Nongstoiñ, Ïaïong 01: Ha ka step jong ka lah sngi u Blei ha ka por kumba shiphew baje ei ei mynstep, kawei ka kali Swift rong saw kaba don ïa u registration No ML 07 B kaba la ñiah da u Nebelnes na ka shnong Umsaw, kaba dang mih na shaphang Nongstoiñ hynrei haba la poi ha Porsohsat hajan ka ophis jong ka tnad Fisheries, la leit ban tynrah ïa kawei ka trok kaba don ïa u Registration number ML 07 A 6276 kaba la ñiah ñiah da u bah F.
Nongsiej na ka shnong Sohpian West Khasi Hills.
Ha katei ka jingïa tynrah jong kitei ki kali u nongñiah jong katei ka swift u la mynsaw jur na ka jingsangah ha u steering na ki bynta ka shadem haduh ba u la prie snam na shyntur.
Ha katei ka kali Swift ki don lai ngut kiba shong tang ki shynrang suda uwei u ba shong ha khmat u la mynsaw malu mala.
Katkum ka jingïathuh jong u bah F.
Nongsiej u ba ñiah ïa katei ka trok pat, u la ong ba u nongñiah jong katei ka kali Swift u la pynher sted bha bad ha ka por ba u la kiar sharud shu ïoh sngew kynsan jraiñ na ka shaka ba shadien ha kaba katei ka Swift ka la sied shadien kumba san mitar ei ei.
Hadien katto katne por la wan poi ki pulit hynrei tang shiphang ki la leit noh katba ïa kitei kiba mynsaw la pynkit noh sha hospital na ka bynta ban phah sumar.
Shillong, ïaïong, 01: Ka United Hynñiewtrep Movement (UHM) ka la pynrem jur ïa ka jingkynthoh bad jingkynnoh ba khlem nongrim jong ka Coordination and Welfare Com-mittee (CWC) pyrshah ïa ka KSU halor ka jingshah pynïap klep ki arngut ki bar jylla ha Ichamati ha ka janmiet jong ka 27 tarik, Lber, 2024.
Ha u kyrwoh ba la phah da u President ka UHM Bah Charlie J Rani, u la ong, “ka seng ka maham jur ïa ka CWC ban shu padiah khlem nongrim ïoh lyngba kane ka jingpadiah kulmar kane ka CWC kan poi pynban sha ka thma kaba heh.
"“Ka seng ka sngew ban buh jingkylli na ka Sorkar Jylla hato kito ki mynder kiba shim ïa ka jingim jong u Bah Lurshai Hynñiewta (bam kwai ha dwar U Blei) ki lah shah pynsajia neem katkum ka aiñ nalor ba la tip thikna ba dei ma ki kiba leh ïa ka kam bymman.
Hato ka Sorkar ka la ïohkem neem ïa u Vicky Dey uba la byrngem ïa ka KSU kumjuh ïa ka jaitbynriew Hynñiewtrep ban pynïap klep ïa ngi," la ong une u nongïalam ka UHM.
“U kyrwoh ba shai lyngba ka UHM sha ki bar jylla bad khamtam kane ka CWC ba wat pynbor ïa ngi ki dkhot ka jaitbynriew Hynñiewtrep ba ngin shim ïa ki sienjam ba tyngeh lyngba kane ka jingtei pop ïa ka KSU bad kumjuh ïa ki dkhot ka jaitbynriew jong ngi haba ka aiñ ka don ban bishar sngewbha wat padiah kulmar," la maham u Bah Rani.
Haba maham ïa ka Meghalaya Linguistic Minority Forum (MLMF) ka UHM ka la ong “ka Meghalaya Linguistic Minority Forum ka dei ban sangeh mardor halor ka jingthmu ban shong kyllaiñ myngor ha Khyndailad namar kane kan long pynban kumba theh umphniang ïa ka ding ba dang klang mynta bad lada ka Sorkar kan ailad ïa kum kine ki jingthmu jong ka MLMF kan sa poi sha ka jingïapher jaitbynriew bad kan sa mih ruh ka jingïapyni bor bad lada jia kano kano ka jingjia ba sngewsih lyngba kane ka Sorkar kan hap shim hi ïa ka jingkit khlieh.
"Ka Seng ka pynrem jur ïa ka Sorkar Kmie halor ka jingpyntreikam ïa ka Citizenship Amendment Act (CAA) bad kumba ka jaitbynriew hi baroh kawei ka pyrshah kumta ka Seng ruh kan ïai pyrshah ïa kane ka aiñ ïakjakor.
Ka Seng ka dawa ba ka Sorkar Jylla ka dei ban shimkhia ïa kane ka mat ban pynsngew ruh sha ki tyndong shkor jong ka Sorkar Kmie ba kam dei ban pyntreikam ïa kane ka aiñ hapoh ka Jylla Meghalaya ba ha ka jaka jong kane ka dei ban pyntreikam noh mardor ïa ka Inner Line Permit (ILP), ka jingpynrung ïa ka ktien Khasi ha ka Khyrnit Baphra jong ka Riti Synshar ka Ri India bad ban pynthikna ïa u pud u sam uba biang.
Shillong, Lber 31: u Superintendent ki pulit jong ka Ri Bhoi District u la pyntip ba ka tnat pulit ka la buh ar tylli ki nombar ba ki paidbah ki lah ban ujor ha kaba ïadei bad ka MP ilekshon lada don kano kano ka jingujor hapoh ka District.
Ki nombar kiba la buh da ki pulit ba ki paidbah ki lah ban ujor lada ka don kano kano ka jingujor ki ki nombar phone ki long Mobile No: 8730940080 bad 9856084514 kine ki dei ki nombar kaba ki paidbah kila ban phone lada don kano kano ka jingujor haba ïadei bad ka ilekshon.
Kane ka dei na ka bynta kane ka ilekshon MP sha Lok Sabha na ka bynta ka 1- Shillong (ST) Parliamentary Konstitwensi bad kitei ka nombar kin long beit tang na ka bynta jong ka Ri Bhoi District.
Shillong, Ïaiong 01 : Ka Indian academy of Pediatrics (IAP) ka la pynbna paidbah ïa ka jingsdang ba nyngkong eh jong ka ïa ka “IAP KI BAAT, COMMUNITY KA SAATH" ha ka Ri India baroh kawei, Ka jingthmu ba kongsan tam jong kane ka long ban ïa kren bad ïatai sani bniah shaphang ki mat baktah ïa ka koit ka khiah ki khunlung, ki khynnah.
Kane ka long kum ka jingpyrshang ban ïateh kti bad ïasnoh lang bad ki paidbah ba bun balang ban pynphriang bad ai jingtip ba kham bniah shaphang ki jingpang ba ïadei bad ki khunlung, khynnah ha kine ki 2 snem(2024-2025), kaba long kawei ka mat treikam jong ka IAP ha kine ki snem.
Ki jingpang ba kynthup ïa ka Obesity ( jingsngaid palat) ,Measles (Niang Pyrsit) Autism, Down Syndrome bad Thalassemia (jingpang duna snam).
Lyngba kane ka sienjam, ka IAP ka thmu ba ki jinghikai bad jingpynbna kiba ïadei bad ka koit ka khiah, kin poi sha baroh ki nongshong shnong bad kan long ka jingmyntoi ïa ka imlang sahlang baroh kawei.
U Dr.
G.
V.
Basaravaja u National IAP President 2024, u kren bad ïai ban khia ba kane kalong kum kawei ka por jingïaleh (Campaign) da kaba ong “Ka Kamram ba kongsan jong ngi ka IAP, ka long ban aibor ïa ka imlang sahlang sawdong jong ngi, ban ai jinghikai da ki jingtip ba ïar bad ba janai shaphang ka koit ka khiah ki khunlung khynnah.
Namar ka Jingtip bad jingstad ka long kum ka jingkieng ban sngewthuh shaphang ki jingpang bad kumno ban ïaleh bad tehlakam ïa ki, bad da kaba leh kumne,khatduh ngin lah ban ai ka lawei ba suk, bad ba koit ba khiah ïa ki khun ki kti jong ki.
Ha ka sngi World Autism Day, u Dr Vasant Khalatkar (National IAP President 2025) u kwah ïa ngi ba ngin ai jinghikai ba kyrpang ban pynphriang bad pynsngewthuh shaphang ka Autism Spectrum Disorder, da kaba ban khia, ba “Ka jingtip shaphang ka Autism, ka jingai jingsumar ha ka por ba biang bad ba dang lung ka long ka mat bahalor tam na ka bynta ka manbha manmiat jong kiba shah ktah ha kane ka jingpang.
Ka jingthmu ba kongsan jong kane jingïaleh ka long ban ai jinghikai, ban Aibor ban ïarap lang ïa ka imlang sahlang, kumno ban ithuh bad ai jingkyrshan ïa u/ka khynnah ba shah ktah ha ka AUTISM.
Ka mat ba kyrpang jong ka IAP shaphang ka AUTISM ka long ban pynsngewthuh ïa ki paidbah shaphang ka AUTISM, bad pynshlur kumno ban im adkar bad kumno ban pynsngewthuh shaphang ki jingngeit bieit shaphang ka Autism.
Te kumta, Ngi khot ngi wer sngewbha ïa phi iwei pa iwei ban ïasnoh kti lang ha ka ban ai jingsumar bad jingkyrshan ïa u/ka khynnah ba shah ktah ha ka AUTISM, khnang ba ma ki ruh kin ïoh lang ïa ka lawei ba phyrnai.
Shillong, ïaïong, 01: Ka Jaintia Students Union (JSU) ka lah maham tyngeh ïa u Gopal Deu bad ïa ka Committee jong u ba kim dei ban pynshit lane kynnoh kulmar ïa ki dkhot ka KSU ba ki dei kiba donkti ban pynïap ïa ki ar ngut bar jylla ha ha Ichamati.
“U Gopal Dey um dei ban shu kynnoh kulmar bad ka seng ka lah ong ba ki bor Pulit ki dei ban pynngat bad shitom hapoh ka aiñ ïa u kum kine ki briew kiba kynnoh khlem ki sabut satar ba biang," la ong ka seng ha u kyrwoh ba la phah da u President u Bah Jersom Shylla.
“Lada jia eiei ïa ki bar jylla la shu kynnoh beit ïa ki dkhot sengbhalang na ka por sha ka por bad ka seng ka maham ruh ïa u Gopal Dey ba um dei ban shu kynnoh khlem ka sabut bad ka kynhun tohkit ki Pulit ki la leh la ka kamram," u la ong bad bynrap, “ka seng ka dawa ruh ïa ki bor synshar distrik bad ïa ka sorkar ba da leilei ym dei ban ailad ban pynlong jingïalang ki ne ki kynhun poiei ka CWC namar kan nang pynshit ïa ki dkhot ka jaitbynriew bad kan nang wanrah shuh shuh ïa ka jingsngew pher jaitbynriew bad ïa umsnam," la ong ka Seng.
“Ka seng ka buh jingkylli ruh na ka Sorkar Jylla ba ïa ki bar jylla thrang snam kiba dkhat bad pynïap ïa ka mynsiem ba lui lui jong u samla Lurshai Hynniewta ha Ichamati, hato la ïohkem neem ïa ki bad haei lah set ïa ki ? Ka JSU ka lah dawa na ka Sorkar ba ka dei ban sei madan ïa ka case bad ban pynpaw pyrthei ïa kito ki bar jylla kiba dkhat bad pynïap ïa ka jingim u samla jong ka Bri u Hynñiewtrep," la ong shuh shuh u kyrwoh.
Shillong ïaïong, 01: Ban rakhe ïa u mawmer jong ka jingdap 3 snem jong ka seng, mynta ka sngi ka 1 tarik u Ïaiong 2024, ka Seng Hynñiewtrep Integrated Territorial Organization (HITO) ka la pynlong ïa ka jingai jingsumar ei ïa ki khynnah khunswet kiba don ha ka God’s Dream Home ha Pynthorbah.
ïa kane ka jungai jingsumar mynta ka step la plie da u Pastor C.
Marbañiang ha ka jingiadon lang ki Doktor, ki Nurse, bad ki nongïalam jong ka seng HITO.
Haba kren ha kane ka sngi na ka liang u President ranghah ka Seng u Bah Donbok Dkhar u la ong, ba ka jingwan ka Seng ban ïadonlang ha kane ka sngi kadei shibynta ban rakhe ïa u mawmer jong ka jingdap 3 snem ba la seng ïa ka.
Ka seng ka la mut ban rakhe ha ka 3 tarik jong mynta u bnai ïaïong hynrei namar ba ka dei ka por long skul bad ka ïatyngkhuh bad ka sngi longskul ki khynnah, kumta ka seng ka la ïadonlang noh mynta ka sngi namar kadei ka sngi shuti kaba ki ong ka “Easter Monday " kum ka dak ban noh synñiang sha ki khynnah, la bynrap u Bah Donbok.
U Bah Donbok u la bynrap ruh da kaba ong, ba ka jingpynlong ïa kane ka jingai jingsumar ei ïa ki khynnah ka long shibynta ban ïarap ïa ki.
Shillong, Ïaiong 01 : Ka Sankardev College Shillong ha ka 27 tarik mynta u bnai Lber ka la pynlong ïa ka jingïakob shut jabieng (Inter-College Quiz competition) ryngkat ka jingïatrei lang bad ka sorkar jylla hapoh ka CMYDS 2022-2023 na ka ophis u Deputy Commissioner, East Khasi Hills District.
Ha kane ka jingïakob la wan ïa shimbynta da ki phra tylli ki College kiba don ha Shillong.
Ha ka jingïakob, ka Sanjana Rani bad u Niyazul Rehman kiba mihkhmat na St.
Edmund’s College ki la khur ïa ka nam lahduh bad khur ïa ka song pisa kaba 5,000 tyngka ryngkat ka syrnod.
Ïa ka kyrdan ka ba-ar la ïoh rah da ka Diya Sinha bad u Rajesh Barman na Raid Laban College, bad khur ïa ka song pisa ba 4000 tyngka ryngkat ka syrnod.
Ïa kyrdan kaba lai pat la ïoh da ka Jennifer R Marak bad ka Christina Themsingphi AS na St Anthony’s College bad khur ïa ka song pisa kaba 3,000 tyngka.
Ïa ka jingïakob ha kane ka sngi la pynïaid da u Babu Batskhem Rapsang, Assistant Teacher jong ka KJP Girls Higher Secondary School kum u Quiz Master.
Shillong, ïaïong 01: Arphew san tylli ki longïng na ka shnong Lawbyrwa Ri-bhoi district, kila dawa ïa u Syiem ka Raid Mawbuh ban phiah shnong bad ban ai Rangbah Shnong thymmai ïa ki nongshong shnong ka Lawbyrwa namar ka jingkynnoh leh donbor u Rangbah Shnong thymmai bah Rijied Kharkrang.
Ha kaba iadei bad kane haba kren sha ki lad pathai khubor u Bah David Kurbah uwei na ki nongshong shnong ka Lawbyrwa, u la ong ba kane ka jingïakynad hapoh ka shnong la kynnoh ba ka la mih naduh ba shimti u Bah Rijied Kharkrang kum u Rangbah shnong thymmai.
U la pynshai ruh ba ka jingkam u Rangbah Shnong ba ki don tang 5 tylli ki longïing ka long kaba bakla namar ki don haduh 25 tylli ki longïing kiba kwah ban ïoh ïa la ka jong ka shnong ban lait na ka kynrum kynram.
U la kynnoh ruh ba une u Rangbah Shnong u la leh donbor da kaba rat wat ïa ki pipe JJM na kine ki longïing bad byrngem ruh ban pynduh ïa kane ka scheme nalor ban pynduh ruh ïa ka Certificate shnong.
“U Rangbah Shnong thymmai u Bah Rijied Kharkrang u shun bha iaki 25 tylli longiing naduh ba u jop iaka ilekshon Rangbah Shnong daka ba kynnoh ba ngim pdiang ia u ban long nongialam shnong bad ula kynnoh ruh ba ngi ki 25 ing ngi dei ki Sohlah pyut, u dieng pynkiang bad u maw jingthut" kila kynnoh.
Shillong, ïaïong 01: U Myntri Rangbah ka jylla u Conrad Sangma u la ong ba ki Liang pyrshah kila ong ba ka kynhun synrop jong ka sorkar kan neh tang 2 bnai, hadien 6 bnai, hadien shisnem hynrei ngi la lah ban pyndep ïa ka samoi ba pura.
“Ha u 2023, ki paidbah ka Meghalaya kila ai biang ka jingshaniah ha ngi bad ngi la lah ban thaw ïa ka Sorkar bad ngin sa pyndep ruh ïa kane ka samoi ryngkat ka jingjop," ula ong daba bynrap, “Hadien bun phew snem, ka la don ka Sorkar kaba skhem hapoh ka Jylla bad ki dang don shibun ki kam kiba hap leh na ka bynta ka jylla bad ki briew jong ngi".
Ha kaba iadei bad ka jinglong jingman bad ka suk ka saiñ ha Jylla, u Myntri Rangbah u ong, “Ha kiba bun ki khep, ngi la mad ïa ki jingeh na ki jingmih ki jingkulmar hynrei ngi la lah pat ban tem ïa ki.
Ngi don bun ki jaitbynriew hangne ha Jylla bad kam long kaba suk ban donlang baroh hynrei ngi la pynthikna ban bat ïa ka bha ka miat ki briew jong ngi bad ban ai ka jingsynshar kaba biang".
Ha kane ka prokram kaba dang ïaid bha ka jingïakren bad ha kajuh ka por ba ki riew ngeit Muslim ki dang mane Adhan ha ka Mosque ba marjan, kaba pynlong ïa u Myntri Rangbah ka Jylla ban pynsangeh ïa ka jingkren haduh ban da dep ka Adhan (Azan).
Haba bteng ïa ka jingkren u Myntri Rangbah u la ïathuh ruh shaphang New Shillong Township, ula ong ba shuwa jong ka ilekshon, ka Sorkar NPP ka la pynbna ïa ka song pisa ba T.
10,000 klur ban shna ïa ki surok, pynbiang umbam umdih, ki ophis treikam bad ka Knowledge city ha New Shillong Township.
Haba kyrpad ïa ki paidbah ba kin vote ïa ka kyrtong ka NPP Dr M Ampareen Lyngdoh, ula ong, “Ka Kong Ampareen ka dei ka kyrtong kaba biang eh ban mihkhmat ïa ka Jylla ha Parliament.
Kan sa kren na ka bynta ki briew jong ngi.
Ka Sorkar NDA kan wan biang ha ka bor ha Delhi bad ka long kaba kongsan ba ngin don ka kyrtong NDA ban shah jied napoh ka Jylla.
Ka NPP ha ka Jylla bad ka NDA ha ka Sorkar Pdeng, kan pynlah ïa ki ban treikam ryngkat ryngkat bad pynthikna ïa ka roi ka san jong ka Jylla".
Shillong, ïaïong, 01: U Chief Electoral Officer (CEO) Dr BDR Tiwari ha ka Lah Sngi u Blei u la lum jingïalang ïa ki nongïalam jong ki seng saiñpyrthei bapher bapher na ka bynta ban pynkhreh ïa ka elekshon Lok Sabha ka ban sa long ha ka 19 tarik, ïaïong.
Haba kren sha ki lad pathai khubor, u Dr Tiwari u la ïathuh, namarba ka aiom lyiur ka la wan, la bthah ïa ka tnat Pule Puthi bad ïa ka tnat Revenue and Disaster Management ba kin buh jingmut lypa ban long kiba la pynkhreh namarba bun na ki Polling Stations ki dei kiba yn sa buh ha ki skul.
“Ngi kwah ban pynthikna ba ka leit ka wan kin ym shah ktah bad ki jaka rieh slap bad kiwei kiwei ki jingdonkam dei ban pynbiang ha ki Polling Station (na ka bynta ka bit ka biang jong ki nongthep vote ha ka sngi thep vote)," u la bynrap.
Katkum ka jingong jong u, ka jingdon jong ki Polling Station ka la kiew na ka 3512 sha ka 3482 ha ka elekshon MLA ba ladep long ha u snem 2023.
U la ong ba ka tnat ka la kut jingmut ban shim ïa ki lad ki lynti ban pynsngewthuh ïa ki paidbah bad khamtam ïa ki samla ba kin mih shakhmat ha ka sngi thep vote.
“Na ka bynta ka bit ka biang jong ki paidbah ha sor bad kumjuh ruh ki samla ka dei ka jingshah tynjuh kaba khraw ha ka por elekshon.
Ngi la pyntreikam da ki lad ki lynti ha ki Booth Level bad bun na ki Polling Station ki duna bha ka jingpoi jong ki nongthep vote ha ka sngi thep vote, hynrei mynta ngi la shim da ka sienjam kumno ban leh katkum ka jingdon jong ki Polling Booth bad ki jingdon jong ki district.
Ngi la ïatreilang bad ki dorbar shnong, ki skul, bad kiwei kiwei ki shlem ai jinghikai ban pynurlong ïa ka thong,"la ong u Tiwari.
Ha kajuh ka por, u CEO u la pyntip ba ka Meghalaya nalor ba ka dei ka jaka ba kham jyrngam ki khlaw ki btap, ka Election Commission ka la rai ban pynlong ïa ka Green Election.
“Mynta ka jinglong jingman jong ka suiñ bneng ka biang bha ban thung jingthung bad ngi la shim ïa ka rai ban pynlong ïa ka jingthung dieng khnang ban pynsah jingkynmaw ïa ka elekshon.
Ha manla ki Polling Station, ngin sa thung ïa ki tynrai dieng bad ki ban ïoh thung ïa ki tynrai dieng kin dei ki nongthep vote shynrang bad kynthei kiba poi nyngkong eh ban thep vote ha ki Polling Station," u la bynrap.
Shillong Lber 31: Ka khubor ba la ïoh na ki pulit la ïathuh ba uwei u nongshong kaba hab hapoh ka Upper Lachumiere, Shillong u la phah ïa ka jingujor ba ha ka 13 tarik u Rymphang, 2024 ha ka por kumba 11.
30 baje mynstep, uwei u ba kyrteng u Deo Kumar Rai u la shim wai ïa ka kali Hyundai Verna jong u da kaba kular ban wanrah biang hapoh ka 2 kynta hynrei u khlem da lah ban pynpoi ha katei ka por.
Ha kaba ïadei bad kane na ka liang ki pulit ha ka 15, tarik mynta u bnai ki la ïoh bat ïa katei ka kali ha ryngkatlang bad uba la shah kynnoh ha Polo, Shillong.
kham hadien utei uba la shah kynnoh u la kynnoh kylla ïa utei uba la ujor.
Shillong, ïaïong 01: Kumba 40 pyrton ki pulit jong ka sorkar pdeng kin sa ka wan ban pahara hapoh ka jylla Meghalaya ban pynthikna ba kan don ka shongsuk shongsaiñ ha kaba ïadei bad ka jingpynlong ïa ki Lok Sabha election, ka ban long ha ka jylla ka ban sdang naduh ka 19 tarik mynta u bnai.
ïa kane la ïathuh da u chief electoral officer (CEO) ka jylla u Dr BDR Tiwari, uba la ong ba ka jylla ka la ïohpdiang kumba 40 pyrton ki pulit napoh ka sorkar pdeng ki ban pahara na ka bynta ka ilekshon ne ki Companies of central armed police forces (CAPFs).
Na kine, kumba san pyrton jong ki pulit CAPF ki la dep don lypa ha ka jylla, da kaba ong ba ïa kiwei pat yn sa pynpahara katkum ka rukom pyrkhat kam kaba la dep pynbeit lypa.
Na ka liang u Tiwari u la ïathuh ba baroh ki kam la dep ban pynbeit kiba la long katkum ka aiñ kiba la dep ïoh ruh ïa ki jingpyntip katkum ki jingdonkam jong ka kam.
“Ngi la dep ruh ban shim khia ha kaba ïadei bad ki kam khappud ha shwa ban pynlong ïa ka election.
Ka Election Commission of India (ECI) ka la dep ruh ban pynmih ïa ki jingbthah kiba donkam sha ki jylla kiba marjan jong ka jylla," u la ong.
Shuh shuh u la ïathuh ba kumba long haduh mynta ki la don kumba 2 tylli ki jingujor ha kaba ïadei bad ka jingpynkheiñ ïa ka model code of conduct.
Shillong, ïaïong 01: Ka seng kaba la ïalam ïa ka sorkar hapoh ka jylla ka National People’s Party (NPP) ka la ther tyngeh ïa ka jingkular ba la pynpaw da ka seng Voice of the People Party (VPP) ba ka la ong ba kan sa thaw ïa ka lawei hynrei ka khlem pyni ïa ki rukom treikam sha ki paidbah.
U Nongai ktien ka NPP u Bah HM Shangpliang haba kren sha ki lad pathai khubor u la ong ba dei ka sorkar hapoh ka jingïalam jong ka seng NPP ka sorkar MDA kaba la dep ban ïathuh lypa ïa ki nongshong shnong ka jylla shaphang ka roadmap ne ki rukom treikam kumno ban tei ïa ka lawai jong ki samla.
“Ka long kaba suk ban pynthikna sha ki briew da kaba ong ban tei ïa lawei hynrei khlem da batai kumno ban leh ïa kata," ong u Bah Shangpliang.
U la ong ba ka sorkar MDA ka la wanrah bun ki jingsdang ha kaba ïadei bad ka jingbha jong ka lawei ki samla ha ka jylla la ka long ha ka sengkam lajong bad kiwei ha ka jylla.
Haba ong ba ka PRIME ka la dei kawei na ki kam kiba bha hapoh ka ri India kaba la dep ban pyllait da ka sorkar Meghalaya, u Bah Shangpliang u la ong ba hapoh ka PRIME, ki la don kumba 5,500 ngut kiba la seng kam la jong kiba kiba la ïoh ïa ki lad jingkyrshan kaba la long ka jingïarap ha kaba ïadei bad ka jingkyrduh kam kyrduh jam ha ka jylla.
U Bah Shangpliang u la pyntip ruh ba ki la don haduh 20,000 kiba la seng kam kiba la ïoh ka jingkyrshan CM ELEVATE.
U Bah Shangpliang u la ong ba ka sorkar ka la thaw ïa ka Shillong Tech Park ka la dei ka kaba la ïarap ha ka ban sengkam la jong.
“Kine ki la dei ki jingsdang kiba la dei ki nongrim kiba donkam ïa ka lawei jong ki samla ban shim kabu ïa ki lad jingïarap ba la ai da ka sorkar," ong u nongaiktien ka NPP.
Mairang, ïaïong, 01: Ka jingkhie kynsan ka eriong erngit ha ka miet sngi u Blei ha kylleng ka Jylla ka la wanrah ïa ka jingïam kthang jong kawei ka longing ha ka shnong Mawroh Laitdom, Eastern West Khasi Hills District ha kaba u khun shynrang uba dang kumba 3 snem tam ka rta u la khlad noh hadien ba ka eriong kaba jur ka la jynrat ïa ka ing kaba ki shong ki sah bad bret ïa ki briew sha surok.
Ka kmie jong une u heprit uba la tip kyrteng kum u Wiki Lawriniang, ka la ïathuh ba ki la thmu ban pynkit noh ïa u sha Tirot Sing Civil Hospital, Mairang hynrei namar ka jingkhyllem jong ki dieng hapdeng surok ka la pynlong ïa ki kali ba kim lah shuh ban ïaid bad kumta ki la hap ban shu pynkit noh sha Laitdom PHC hynrei kaba sngewsih ka long ba une u heprit u la khlad noh ha kane hi ka hospital.
Katkum ka khubor ba la ïohlum, la ïathuh ba ki don haduh palat 80 tylli ki iing kiba la julor bad ki don ruh ki jingri kum ki sniang ki bym lah ïaid shuh namar ka jingshah ban ha ki synrum ba la pynkhyllem da ka eriong.
Shillong, ïaïong, 01: Ka Hynñiewtrep A`chik National Movement (HANM) ha ka Lah Sngi u Blei ka la ujor da ka ejahar sha u Superintendent of Police jong ka East Khasi Hills District pyrshah ïa u Gopal Dey uba kam ïalade kum u President jong ka Coordination And Welfare Committee (CWC), na Shella-Bholaganj bad dawa ruh ïa ki Pulit ban kem mardor ïa u Gopal Dey.
Ha ka jingïakren bad ki lad pathai khubor, u Asst.
Secretary ka HANM u Bah Wyraiwan Sohtun u la ïathuh ba ka seng ka la mudui da ka ejahar pyrshah Gopal Dey halor ka shithi ba u la phah sha u Myntri Rangbah ka Jylla u Conrad K Sangma ha ka 29 tarik, Lber, 2024 uba kam ïalade kum u President jong ka Coordination and Welfare Committee, Shella Bholaganj Block and Adjoining Area bad ong ruh ba ka seng kam lah satia ban pdiang ïa ka jingteipop pyrshah ïa ka KSU halor ka jingshah pynïap jong ki arngut ki bar jylla ha ka 27 tarik, Lber, 2024 ha ka shnong Ichamati.
“Ngim don kano kano ka jingpyrshah halor ka jingphah ïa ka shithi sha u Myntr Rangbah.
Manla ki nongshong shnong ki don ka hok ban pynpaw ïa ki jingeh ki jong ki, hynrei katba ka tnat Pulit ka dang pynlong ïa ka jingtohkit halor kane ka jingjia bad kum kine ki jingkynnoh pyrshah ïa ka KSU ka long ka bym lah satia ban pdiang bad kane kan wanrah ïa ka jingbym ïasngewthuh jingmut hapdeng ki nongshong shnong ka jylla," u la ong.
“Namarkata, ki Pulit ki dei ban pynshitom ïa u Gopal Dey halor kine ki jingkynnoh katkumk ki kyndon jong ka aiñ.
Ka Seng ka shaniah tylli ïa ka ain bad ïa ka tnat Pulit ha kaba ki nongleh kam bymman ki dei ban shah kem bad ban shah pynngat hapoh ki kyndon ain jong ka ri," la bynrap u Bah Sohtun.
U la ong ruh ba ka seng ka pynrem jur halor ka jingshah pynïap jong ki arngut ki bar jylla kiba la tip kyrteng kum u Ishan Singh bad u Sujit Dutta ha ka shnong Ichamati ha ki runar.
“Ngi kyrmen ba ka tnat Pulit kan ym pynslem ban lap ïa ki runar kiba leh ïa kane ka kam bymman lada dei mano mano ruh bad ai ba ka aiñ kan leh la ka jong ka kamram," ong shuh shuh u nongïalam ka HANM.
“Ngi Kyntu ruh ïa ka tnat Pulit ban kem ïa ki briew kiba pynsaphriang ha ka Social Media ïa ka shithi ba khlem don jingsoi kaba byrngem ïa ka KSU, namarba kane ka shithi ka dei kaba la phah sha u President bad sha u General Secretary ka Khasi Students Union.
Ïa ki briew kiba donkti dei ban kem bad ban pynshitom," la dawa ka HANM.
Shillong, ïaïong 01: Ka nong Meghalaya Kong Alicia Bakor Phanwar ka la jop ïa ka ENBA Gold Award kum ka News Producer bat bit tam (English) ha ka Exchange4media News Broadcasting Awards (ENBA) ba la pynlong ha Imperial Hotel, New Delhi mynha ka 30 tarik Lber.
Kane ka khusnam ka pyni ïa ka jingithuh ïa kiba tbit tam ha ka News broadcast ki lad pathai khubor hapoh Ri India.
Ha ka rta ba 26 snem, ka dei ka samla ba khynnah tam ha ka kam ba ka shimti kum ka shift superviser jong ka India Today TV newsroom.
Ka kong Alicia ka dei kawei na ki producer ba lamkhmat ha ka India Today dow ‘News Today at 9" bad u Rajdeep Sardesai, ïa kaba ka la ïoh ïa ka ENBA Gold Award.
Ka dei ruh ka producer ba lam khmat ha ka “Mission 2024" bad ka Preeti Choudhry, kaba la ïoh ruh ïa ka gold award ïa ka best early prime time show nalor kiwei kiwei ki khusnam.
Ha shuwa ban trei bad ka India Today TV, kane ka samla ka dei ka news producer jong ka Republic TV u Arnab Goswami bad ruh ka CNN-News18.
Shillong, Ïaiong 01 : U Myntri Rangbah ka Jylla, Conrad K Sangma ha ka sngi Nyngkong u la ïathuh ba u la dep bthah ïa ki Deputy Commissioner ba kin pynstet ïa ki lad ai jingïarap sha ki lanot ba ngat ha ki jingshah lyngshop mariang la kumno kumno hapoh 24-48 kynta.
Kane ka jingbthah ka la mih hadien ka jingwan lyngshop kynsan ki bor ka mariang ha kylleng ki bynta jong ka jylla ha kane ka sngi U Blei.
Haba kren bad ki lad pathai khubor, u Myntri Rangbah u la ïathuh ruh ba u Chief Secretary u la dep ruh ban buddien halor kane ka jingshah lyngshop mariang.
“Ngi la kyntu ba ha ki 24-48 kynta, kaba ngi khmih lynti ba ki DC kin lah ban pyndep ïa kine ki lad ai jingïarap sha ki longiing kiba kynduh ïa kine ki jingjia ba shah ktah ha ki bor ka mariang," u la ong.
Nalorkata, u Myntri Rangbah u la pyntip ruh ba ka sorkar jylla ka la dep ruh ban mynjur ïa ka polisi ban aibor ha kito kiba dei peit na ka bynta ban ai ïa ki lad jingïarap ba kyrkieh sha ki lanot naduh u snem ba la dep.
“Kumta, mynta ki DC kim donkam shuh ban da ïoh jingbit na ka sorkar jylla na ka bynta kino kino ki lad ai jingïarap hynrei ki lah ban shim hi ka rai ha ka bor jong ki ban pynpoi ïa ki lad ai jingïarap kynthup wat ban sam ïa ki tiar ban shna iing kum ki tin sopiing.
Ïa kane ka rai laitluid la dep ban ai ha ki Deputy Commissioner," u la ong.
Lah ban kdew hangne ba ha ka sngi U Blei, ka lyer kaba jur ryngkat u slap ka la pynjulor ïa bun bha ki iing ha Meghalaya kaba la antad kumba 200 tylli ki longiing ki la duh noh ïa ki iing ki sem jong ki.
Ha kane ka jingjia, don ruh kiba la mynsaw bad bun ki jaka kiba la shong khlem bording na ka daw ka jingkhyllem ki dieng ha kiba bun ki jaka.
Kane ka eriong ka la pynjot ruh wat ia ki jingthung jingtep ha kiba bun tylli ki shnong.
Lada shu khein kyllum tang na kiba ïoh jingtip, la kumno kumno ki iing kiba shah pynjulor ha kane ka jingwan syllad ka eriong ki la kot sha kumba 150 tylli ei ei ne kumba hapoh 200 tylli.
Tang ha Ri Bhoi District, da ki phew tylli ki longiing ki la julor ha ki thain khappud jong ka Block – II ha ka jingwan syllad ka eriong ha ka sngi U Blei ha ka por 4baje ei ei.
Haba phai sha ka jingjia ha ka thaiñ Block II bad hap ha ka Raid Nongtung ha Ri Bhoi, ki lai tylli ki Shnong ki la shah kthah bha ba kynthup ïa ka Shnong Ummat I, Ummat II bad ka Shnong Nongsder ha kaba 28 tylli ki ïing ki la shah pynjulor ha ka erïong erngit ha kitei ki 3 Shnong.
Kane ka eriong ka la leit ruh ban syllad ïa ki iing ki sem ha ka thain Jirang nalor kiwei kiwei ki shnong kiba don ha ka thain Ri Bhoi.
Halor kane ka jingjia ba sngewsih bun ruh ki longïing ki la kylla khlem ïing khlem sem ha kaba katei ka erïong bajur ka la wan ban punjulor ïa ki ïing ki sem bad baroh ki jingdon jingem jong ki hapoh ki ïing ki sem.
La ong ruh ba kane ka eriong ym tang ba ka punjulor ïa ki ïing ki sem, hynrei bun ki jingthung jingtep ruh ki la julor ba la don ruh ka jingïap phria ha ka thaiñ Ri Bhoi.
Ha South West Khasi Hills pat la ïoh jingtip ba ka jingshah pynjulor ki iing ki sem ka la kot sha ki 68 tylli bad ki don pat kumba 39 tylli kiba shah pynjulor malu mala.
Kine ki jaka ba syllad ka eriong ki kynthup ha ki thain jong ka Warsan Lyngdoh, Mawjaraiñ, Nongrim Mawpat, Pyndenumjaraiñ, Umsaw, Nongtynñiaw, New Mawjai, Nongpuiñskei, Mawnore, Mawhiangrnga, Mawkhlaitngap, Mawpat, Rangmaw, Mawsaw, Manad, Phlangdiloiñ, Wahkaji.
Kane ka eriong ka la pynjulor jur ruh ïa ka skul Vesto Upper Primary School kaba don ha shnong Rangjadong ka la shah lied noh ki tin sop bad la don ki ïing briew bad ki dukan kiba la shah pynjulor malu mala.
Ha West Khasi Hills ruh kumjuh ki la don da ki phew tylli ki shnong kiba la ngat lang ha katei ka apot ha ka miet 31tarik u Lber ha ka thain Ri Muliang kum ha Langpih, Tynghor, Umyiap bad kiwei kiwei ki shnong ba marjan.
This is a test post.
Shillong, Rymphang, 16: Ka Khasi Students Union (KSU) South West Khasi Hills District bad Ranikor Circle ha ka sngi Thohdieng ka la ujor sha ka Sorkar Jylla halor ka jingpyndik bad ka jingpharep nongkhaïi da ki shipai Border Security Force (BSF) ïa ki nongkhaïi kiba sah ha ki shnong khappud kiba ju im kamai jakpoh da ka kam die marbam ha ki iew kiba don ki shnong khappud ka South West Khasi Hills District.
Ki lai tylli ki iew kiba heh ha ki shnong khappud ka South West Khasi Hills District bad ka ri Bangladesh ki long ka iew Balat, ka iew Photkroh bad ka iew Nongjri.
Nalor kata, sa lai tylli iew Khappud (Haat Border) kiba ju long iew shisien shitaiew, ki long ha Ryngku, Nolikata bad ha Dangar bad ha kine ki lai tylli ki iew khappud ki nongkhaïi ba la ïoh ID Card na ka Sorkar ki ju leit khaii bad ki nongkhaïi na ka ri Bangladesh.
U President ka KSU-SWKHDU samla Forwardman Nongrem ha ka jingïakren bad ki lad pathai khubor u la ong, “ngi la aiti da ka jingthoh ha u Symbud Myntri Rangbah ka Jylla uba khmih ïa ka tnat Kam Pohing Bah Prestone Tynsong ba un tuklar halor ka jingpynsuhsat jong ki shipai BSF ïa ki nongkhaïi bad ïa ki paidbah nongleit nongwan kiba shong basah ha ki shnong khappud jong ka South West Khasi Hills District.
"“Dang ki shipai BSF kiba ap pahara ha u Zero Line ki la wan kiew sha ki shnong ba shong basah ki briew, ban talasi naphang ïa ki kali kit marbam ha surokbah Mawkyrwat-Ranikor ha ka shnong Khatphra bad ha surokbah Mawsynram-Ranikor ha lad ka shnong Balat.
Ym tang ba ki la talasi naphang ïa ki kali kit marbam, hynrei ki la pharep ruh ïa ki nongkhaïi ba ki dei ki nongkhaïi tuh kiba thmu ban shalan be-aiñ ïa ki marbam sha ka ri Bangladesh," ong u samla Nongrem.
U samla Nongrem u la ïathuh ba u Bah Prestone u la kular ba ka Sorkar kan sa thaw da ka Subdivisional Level Coordination Committee ka ban khlieh da u SDO (Civil) ka ban kynthup ïa ki shipai BSF, ki Pulit bad ïa ki Rangbah Shnong na ki shnong khappud khnang ban weng noh ïa kane ka jingeh kaba ki paidbah ki ïakynduh.
“Ngi dawa ïa ki bor synshar jong ka East Khasi Hills bad ka South West Khasi Hills ba kin shimkhia ban pynkynriah ïa ki shipai BSF na kine ki shnong briew namarba ka jingdon jong ki BSF ha kine ki ar tylli ki jaka ka pynwit haduh katta katta ïa ki paidbah," u la ong.
Haba kylli u la ong, “ki kali kit mar ki bun kiba leit sha Haat Bangla.
Ka jingïaid kali ka la bun hynrei ym baroh ki kali kiba khaii be-aiñ sha Bangladeh.
Hynrei ki BSF kim dei ban tuklar ïa u pud u sam treikam jong ki Pulit bad ki bor synshar district hynrei lym kumta kam don jingmut shuh ïa ki Pulit ban don ïa ki Thanat sha ki shnong khappud lada ïa ka kam jong ki la leh lut da ki BSF.
"U la ïathuh ba ha u snem 2018 ki shipai BSF ki la pyrshang ban shna ktem ha ka thaiñ Rangthong kaba jngai kumba 40 kilomitar na ka khappud.
“Ka Seng hi kam lah ban pdiang ïa ka jingtalasi kali kit mar da ki BSF namarba ki paidbah kim ïapei satia ïa ka ktien ka thylliej hynrei lada ka don ka jingtalasi ki BSF ki dei ban ïatreilang bad ki bor Pulit," u la bynrap.
“Ngi la pynsngew ha u Symbud Myntri Rangbah ba ngim ïashah ïa ki nongkhaïi tuh hynrei ngi pynsngew pat ba ki nongkhaïi ba dei hok hapoh ka District kim dei ban shah pharep bad shah ktah da kumne kumtai," ong shuh shuh u samla Nongrem.
Shillong, Rymphang 16 : Ka jingdon ki longkmie ba armet ba ïap ha ka por ba kha khunlung ka la hiar sha ka 50 persen naduh ba pyntreikam ïa ka Chief Minister’s Safe Motherhood scheme, ong u Lat ha ka jingkren lamphrang ha ka sngi sdang jong ka Dorbar Mangtyngka ha kane ka sngi ka sngi Thohdieng.
“Ïa ka jingtreikam jong ki 140 tylli ki transit home la pynkhlaiñ shuh shuh da kaba kyntiew kyrdan ïa ki 20 tylli ki Community Health Centre sha ki Referral Unit," ong ka jingkren lamphrang u Lat da kaba kdew ruh ba ka koit ka khiah ka la kiew stet ha kine ki khyndiat snem ha kane ka jylla.
La kdew ruh ba ki don kumba 24.
87 persen ki khunlung ba dang kha kiba la ïoh ïa ka tika.
Nalorkata, la kdew ruh ba ka la don ka jinghiar haduh 30 persenka jingkhlad noh ki khunlung por dang kha, kaba long ka sienjam kumba thaw rekod ha ka koit ka khiah ha ka jylla.
Shuh shuh la ïathuh ba ka sorkar jylla ka la lamkhmat ruh ban pyndonkam da ka bording na ka sngi (solar energy) ha ki palat 400 tylli ki sub-centre bad ha kumba 50 tylli ki primary health centre bad kiwei kiwei ki jaka sumar.
‘Dei na kane ka daw ba ha ka sien kaba nyngkong ba la lah ban pynkha khunlung ha ki sub-centre.
"Ban pynkhlaiñ ïa ka tnad ka Koit ka Khiah, la ïathuh ba ka Medical Recruitment Board ka la dep ban thung haduh 47 persen ki kam ba shong thylli tang ha ka shisnem.
“Ka sorkar ka la dep ruh ban pyllait palat 6 klur tyngka lyngba ki 6,500 tylli ki Village Health Council ban pynkhlaiñ ïa ka jingsnohkti paidbah ha ka koit ka khiah ha ki shnong ki thaw.
"Ha kajuh ka por la kdew ba ka sorkar jylla lyngba ka Early Childhood Development Mission kan pyntreikam ha ki 5,630 Anganwadi centre na ka bynta ban pynïoh jingmyntoi ïa ki 50,000 ngut ki khynnah bad 9,000 ngut ki longkmie armet bad ki longkmie ba rit khun.
La pyntip ruh ba haduh 2,148 tylli ki centre ba rim yn sa kyntiew kyrdan noh bad ka sorkar ka buh thong ruh ban pynpoi shuh ïa ki shlem treikam jong ki Anganwadi sha ki 1,554 tylli ki shnong ki bym pat don ïa kitei ki centre.
Shuh shuh la kdew ruh ba ïa ka Meghalaya Project for Adolescent Wellbeing, Empowerment, and Resilience (MPOWER) la pynwandur ha kata ka rukom ban peit ïa kiba dang khie bad kumjuh ïa ki samla.
Na ka bynta ban ïakhun ïa ka jingshyrkhei u drok, la pyntip ruh ba ka sorkar jylla ka la dep ban pyllait paidbah ïa ka thong treikam ba tip kum ka Drug Reduction, Elimination & Action Mission (DREAM).
Shillong, Rymphang 16: U Lat ka jylla, u Phagu Chauhan, u la thaw history ha ka sngi ba sdang ka dorbar mangtyngka ha kaba u la kren ia ka jingkren lamphrang jong u tang kumba shiphew minit.
Nangta kaba ar kaba la thaw history mynta ka sngi ha Meghalaya Legislative Assembly, kadei ka jingpynkylla sha ka phareng ym tang ha ka jingthoh, hynrei ha ka jingkren ruh, ha kaba katba u Lat u dang kren ha ka ktien Hindi, ki dkhot jong ka ïingdorbar pat ki la ioh sngew ha ki earphone jong ki ha ka ktien phareng ba la pynkylla na Control Room.
Kaba lai pat ka long ba ua Lat u la sdang ïa kane ka jingkren lamphrang jong u da ka ktien Khasi da kaba u ong “ Nga ai khublei ia phi baroh kiba don ha kane ka por " bad u la kren ruh khyndiat da ka ktien Garo, lehse kaba long ka jingleh kaba ym ju kham jia ha ka ïingdorbar thawaiñ jong ka jylla.
Ha kane ka jingkren u Lat, la kynthup ïa kiba bun ki mat treikam jong ka sorkar ha une u snem 2023 bad kumjuh ruh ki mat treikam kiba ka sorkar kan dang trei nangne shakhmat.
U lat u la pynpaw ba ka jylla ka don hapdeng ka jingshongsuk shongsaiñ ha kaba la lah ban pynlong ïa kiba bun ki tamasa bapher bapher.
U la pyni nuksa ïa ka jingïaid beit ka shongsuk shongsaiñ ha jylla da ka jingwan jngoh ka President jong ka ri India ïa ka jylla ha kine ki bnai baladep.
U la ïai ban ruh ba ka sorkar ka dang plie ïa ka jingkhang ban ïakren ïasuk bad ka HNLC.
Shuh shuh ka jingkren jong u Lat ka kdew ruh ïa ka jingtreikam jong ka sorkar ha liang ka rep ka riang, ka jingïarap ïa ki nongrep, ka jingshna ïa ki surok, ka jingtei na ka bynta ka New Shillong Township bad kiwei kiwei de ki jingtreikam ban wanrah ïa ka roi ka par ha ka jylla.
Shillong, Rymphang, 16: Ki nongïalam jong ka Education Cell ka Khasi Students Union (KSU) ha ka sngi Thohdieng ki la ïakynduh ïa u Myntri ka tnat Pule Puthi u Rakkam A.
Sangam ban pynsngew halor ka jingpynslem jong ka Sorkar Jylla ban pyllait ïa ka baibam lane ka Scholarship jong ki samla pule na ka bynta u snem 2022-2023Ha ka jingïakren bad ki lad pathai khubor u Asst Education Secretary ka KSU u samla Richest Malngiang u la ïathuh ba kane ka jingpynsngew jong ka seng sha u Myntri ka tnat Pule Puthi ka long namar ka jingïohpdiang ïa ka jingud jingnam na kiba bun ki samla pule halor ka jingpynslem jong ka Sorkar ban pyllait ïa ka Scholarship bad don ruh kiba ym pat ïoh ïa ka Scholarship haduh kine ki sngi.
Ka jingbym ïoh jong ki samla pule ïa ka Scholarship na ka bynta ka shisnem ka la buh jingeh ïa ki bad khamtam eh na ka bynta ki samla pule kiba wan na ki longïing kiba kham duna ha ka ïoh ka kot namarba ka ladei ruh ka por ba ki hap ban siew ïa ka bai klas na ka bynta u snem 2024.
Na ka liang jong u Myntri ka tnat Pule Puthi u la kular ban shimkhia bad ban pynbeit mardor ïa kane ka kam bad u la kyntu ba ki samla pule ki bym pat ïoh ïa ka Scholarship ki dei ban leit mih sha ka ophis treikam jong u Director ka tnat Higher & Technical Education ïohba ka don ka jingthud na ka liang jong ka ophis.
Shillong, Rymphang 16: U nongïalam ka Seng Trinamool Congress ha meghalaya, u Dr.
Mukul Sangma, u la ong ba ka TMC ka lah ban pynïeng kyrtong tang na Tura ha kaba ïadei bad ka elekshon MP kaban wan.
Haba ïakren bad ki nongthoh khubor ha ka por ba don ka jingïadih sha ha Assembly, u Dr.
Mukul, u la ong ba na ka bynta u kyrtong ka Tura ladep ban ïapynbeit bad shen yn sa pynbna noh.
“Na ka bynta ka Tura, ngi ladep ïapynbeit bad ngin pynban noh shen", la ong u Myntri Rangbah barim ka ylla.
Ha kaba ïadei bad ka Shillong, u Dr.
Mukul, u la ong ba ka jylla kaba rit kum ka Meghalaya ka eh ban ïoh kyrtong ne ban sei kyrtong.
U la ïathuh ba ka don ka jingïapynbeit bad don ka jingïatreilang bad ka Seng hi kan kyrshan ïa ki Party kiba ïeng ïaleh pyrshah ïa ka bor synshar ba mynta ha jylla bad ha Delhi.
U Dr.
Mukul u la kyntait ruh ba un ïeng hi na Tura da kaba ong naduh u snem 1993 u la rai ban ai ka jingshakri tang ha ka jylla bad mynta ruh un shakri hi ha ka jylla bad um kwah ba ka Seng kan duna uwei u MLA.
Shillong, Rymphang 16 : U Lat ka Jylla, u Phagu Chauhan ha ka jingkren maitphang ha ka sngi sdang jong ka Dorbar Mangtyngka jong ka Ïing Dorbar Thawaiñ ka jylla u la ong ba ka suk ka saiñ ka la sdang ban synshar ha ka jylla ha kine ki khyndiat snem ba la dep.
“Bun ki sngi khraw jong ka Ri bad jong ka jylla la ïoh ban rakhe khlem kino kino ki jingshah pynthut shah pyndik," ong u Lat ha ka jingkren lamphrang.
Shuh shuh u ong ruh ba ka sorkar jylla ka buh thong ban wallam ïa ka jingsuk kaba junom ha ka jylla bad dei na kata ka daw ka ïai ban ba ka long kaba kloi ban ïa kren ïa suk bad ka kynhun kieng atiar jong ka HNLC katkum ki kyndon jong ka Riti Synshar ka Ri bad ruh katkum ki kyndon jong ka tnad Kampohïing jong ka Ri.
Haba kren pat halor ka jingsoi ïa ka soskular pynbeit pud ha u snem 2022 naka bynta ki hynriew tylli ki jaka ïa kajia kaba dei ha ka kylla kaba nyngkong, u Lat u la ong ba ka kam na ka bynta ban sorjamin na ka bynta ban buh pud ka la ïaid shakhmat.
“U Myntri Rangbah ka Assam bad Meghalaya ki la ïa kynduh biang ha u Jymmang 2023 ban pynïaid shakhmat ïa ka kam na ka bynta ki hynriew tylli kiwei pat ki jaka ba kajia pud ba dang sah.
Ki Regional Committee ki la dep ban pynlong ïa ki jingïalang bad ki bor sorkar ka Assm bad ka kam na bynta ban pynbeit ïa kane ruh ka la ïaid shakhmat," u la ong.
Shwa kane, u Lat u la pyntip ruh ba ka tnad Kampohïing ka jylla ka la pynkhlaiñ ïa ki jaka treikam ha ki distrik kynthup lang ia ki Fire Emergency Services.
La ong ruh ïa ka jingthung kam ba sahteng kaba don haduh 1,010 tylli ki kam la dep ban pyndap ha u snem ba la dep ban pynkhlain ïa ka tnad Pulit.
Shuh shuh la iathuh ruh ba ki la don sa kumba 3,000 tylli ki kam ba dang thylli ha ki kyrdan bapher bapher jong ka Meghalaya Police kiban sa pyndap noh shen.
Shillong, Rymphang 16 : U Lat ka Jylla Phagu Chauhan mynta ka sngi Thohdieng, ula ong ba ka Sorkar Jylla kala buh ïa ka thong ba angnud ban pynlong ïa ka Jylla Meghalaya ka 10 billion US dollar economy hapoh u 2028, ka ban kyntiew arshah laishah ïa ka GDP jong ka Jylla.
“Ki kam kum ha ki jingtei, ka bording, ka jingsam umbam, ka jingpynshlur ïa ki jingseng kam, ka IT, ka kam jngoh kai bad ka rep ka riang kin dei ki kam kiban kyntiew ïa ka ïoh ka kot bad kaba donkam ban kynjoh ïa kata ka thong" ong u Chauhan haba ai jingkren da ka Hindi ha ka sngi sdang jong ka Dorbar Mang Tyngka ka Jylla.
