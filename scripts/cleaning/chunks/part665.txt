Ia ka thup kyrdan jong ki nongtied lah iai lamkhmat biang sa shisien da u kapten ka Pakistan u Babar Azam katba u Mohammed Siraj ha ka kyrdan ba 3 uba long ruh tang ma u marwei napdeng ki nongialehkai ka India ban ioh rung ha ka thup ba 10 jong ka thup ki nongkawang bol ia kaba lah bat ia ka kyrdan ba nyngkong da u nongkawang bol ka Australia u Josh Hazlewood.
Napdeng kiwei pat ki nongalehkai, u nongkawang bol ka Afghanistan  u Rashid Khan u lah wanphai biang mynta sha ka kyrdan ba hajrong jong ka thup kyrdan ki nongialehkai T20 hadien ka jinglah ban ialam ka jong u ia ka kynhun baorh kawei sha ka 2-1 jingjop pyrshah ia ka Pakistan ha Sharjah.
U Rashid mynta u la lah ha ka ban tam noh shakhmat ia u rangialehkai ka Sri Lanka u Wanindu Hasaranga sha ka thup kyrdan ba nyngkong napdeng ki nongkawang bol ha ka thup.
Nalor u Rashid lah bud ruh mynta sa u Mujeeb Ur Rehman ban kiew kyrdan mynta ha ka thup kata na ka kyrdan ba 10 sha ka kyrdan ba 8 katba u Fazalhaq Farooqi uba lah khur ia ki san wiket ha katei ka jingiakhun, u lah kiew mynta da khat-ar jaka sha ka kyrdan ba 3.
Ha ka thup kyrdan jong ka lympung ialehkai ODIs, u nongkawang bol spin ka Australia u Adam Zampa u lah kiew da lai jaka sha ka kyrdan ba 6 hadien ka jingkhur jingjop jong u ha ka jingiakhun kaba lai pyrshah ia ka India.
Shuh shuh ruh u Mitchell Marsh uba lah khur ia ka nam ‘Player of the Series’ na ka tei ka jingiakhun, u lah shah kyntiew kyrdan mynta da kaba kiew da haduh saw jaka sha ka kyrdan ba 51 napdeng ki nongkawang bol.
Khyndiat mynta ngin phai sha u dak Phareng G.
Haba iaid sharum shaneng, la iohsngew ia ka jingmlien mynta ki por ban ong kumne :- “Khang noh ia kato ka GATE, kaba dei ka kyntien Phareng.
Hynrei ka kyntien Khasi kaba paka, ka dei ban long kumne :- “Khang noh ia kato ka PHALOR.
Nalor ka kyntien PHALOR ka don ruh sa ka kyntien KHYRDOP.
Ka KHYRDOP ka long kaei kaei kaba kham heh ban ia ka PHALOR.
Ka KHYRDOP ka thew ruh ia ka jingtei kaba heh ban rung lyngba jong ka, kum ka KHYRDOP LUM SOHPETBNENG, kaba don hangthie ha Umiam, ban rung bad kiew sha u Lum Sohpetbneng.
Ym tang ki kyntien PHALOR bad KHYRDOP, hynrei don ruh sa ka kyntien KHYRNIP bad ruh ka PHYRDAW.
Ha ki jaka ba buh ia ki KAROT, ia kaba ha ka kyntien Phareng la khot OUTPOST, ki ju don ki KHYRDOP bad ruh ha ki jaka rung hapoh ki KUT.
Ka kyntien KHYRDOP ka thew ruh ia ka rukom iaid ha kaba kieng artad ha ka met kum ia u star ne trap, da kaba ong : – “Peit utai u iaid khyrdop khyrdop ban leit lyngkha.
Kumta ban shu kren ne ong “Khang noh ia ka “GATE," ka long kaei kaei ka bym sngew iahap, ha kaba ki don bun ki kyntien Khasi kiba kit ia kajuh ka jingmut.
Ka kyntien GEOGRAPHY, ka thew ia ka jingbatai ia ki at ki them ha sla pyrthei, ki lum ki wah, ki riat ki ram,ki duriaw ki sohmyndur, kaba iajan bha bad ka kyntien Mariang.
Hynrei ka mariang ka mut ruh ia ka sawdong sawpud sawkun, kaba kynthup ruh ia ki jingim, kum u briew, ki mrad ki mreng, ki jingthung jingtep, kumba ju ong, “Ka pyrthei Mariang.
" Hynrei nalor ka Mariang, ka don ruh sa ka Meirilung, kaba thew ia ki jingmih na ka mariang, ia kiei kiei kiba dang lung, dang shyllud, dang speh.
Ynda kine baroh ki la kham san, ioh pat sa ia ka kyntien, “Meirisan," ba kiei kiei ki la sdang san ha kylleng ki lum ki wah, sawdong sawpud sawkun.
Hadien ka Meirilung bad ka Meirisan, ngi ioh pat ia ka “Meirilang," kaba kynthup lut syndon ia kiei kiei kiba don jingmut ha ka “Meirilung" bad “Merisan," baroh kiba don ha sla jong ka “Meiramew.
" Haba bishar ia kane ka jinglong ka shi snieh pyrthei hapoh shi khrum ka bneng, ka GEOGRAPHY jong ka kyntien Phareng ka thew sha ka jingmut jong ka MEIRILANG jong ka kyntien Khasi.
U Jaid siej SYLLI, u dei uba nep tam na baroh ki jaid siej ne shken kiba mih ha kane ka Ri Hynñiewtrep.
U Khyrmet jong u Sylli, kata ka mut “Khyrmet" uba ha khlieh duh jong u Sylli, u long uba nep haduh katta katta.
Namar kata ka daw, ia uno uno ne kano kano ki riewstad ne riew shemphang, ki ju khot ki PEH SYLLI.
Kaba mut ba ki long kiba proh jabieng bad ki sap ki phong PURALIA (creative).
Ha ka kyntien Phareng ia ki PEH SYLLI ki ong ki GENIUS.
Phi tip ia ki briew kiba jemnud bha mynsiem, ha ka kyntien Phareng ki ong GENTLE.
Ha ka kyntien Khasi, ki ong JEMNUD lane AARA.
Ha ka kyntien Phareng GENES ka mut u thning hiar pateng jong ka longkur ka longkha, ha kaba ha ka kyntien Khasi ki ong ‘SAI KHONG’ lane ‘SAI SYMBAI.
’ Ha kano kano ka kam donkam ka jingkdew ne jing-ialam lynti, kaba ha ka kyntien Khasi ka dei LAM LYNTI, bad ha ka kyntien Phareng ka dei GUIDE LINES.
Ki pulit jong ka Punjab ki dang pynlong ïa ka jingleit khynra sha man ki thliew ïing ha ka shnong Hoshiarpur hadien ba la ïoh jingtip ba u nongïalap niam ki Sikh bad u nongkyrshan ki nong Khalistan u Amritpal Singh bad u nongïarap jong u ïohba ki don bad rieh ha katei ka thaiñ.
Ka la don ka jingpyntreikam kaba jur bha jong ki pulit hapoh bad ha ki bynta ba marjan jong ka shnong Marnaian kaba don ha Hoshiarpur naba ki pulit ki la sdang ïa ka jingleit khynra ha ka miet jong ka sngi Ba-ar hadien ba la don ka jingsuba ba ki la ieh ïa ka kali jong ki ha katei ka shnong hadien ba ki la shah buddien ha ki pulit.
Ka Counterintel-ligence Wing jong ki pulit ka Punjab ha ka miet jong ka sngi Ba-ar ki la beh thong ïa katei ka kali na Phagwara hadien ba ki la suba ba la kit ïa u Amritpal bad ïa u nongïarap jong u, la ïathuh ka tyllong khubor kaba la wan na ki pulit.
Kumba la suba la ong ba la don kumba lai haduh saw ngut ki briew kiba la ieh ïa ka kali hajan ka Gurdwara Bhai Chanchal Singh kaba don ha ka shnong Marnaian bad phet na kane ka jaka, la ïathuh ka khubor kaba la wan na ki pulit.
Ïa ka jingleit kerkut bad ka jingleit thwet ïa kine ki briew la pynlong ha ka miet jong ka sngi Ba-ar hapoh bad ha sawdong ki bynta jong ka shnong, katba ha ki Checkpost la pynlong ïa ka jingkhmih bniah, la buh ruh ïa ki jingker ha ki bynta jong ki surok bad pynlong ïa  ka jingkhmih bniah khnang ban ïohkem ïa kine kiba phet rieh na kti jong ki pulit.
Haduh ba la thoh ïa ka khubor ym pat lap ïa u Amritpal Singh naduh ba ki pulit ki la pynlong ka jingleit thwet bad buddien ïa u bad ïa ki dkhot nongkyrshan jong ka seng Khalistan ‘Waris Punjab De’ ha ka 18 tarik, Lber, la kumba lai taïew hadien ba ma u bad ki nongïarap jong u ki la leit ban tur sha ka jaka treikam jong ki pulit ka Ajnala kaba don hajan Amritsar na ka bynta ban khmih bniah ba kan ym don jingeh ei ei ha kaba ïadei bad ka jingpyllait ïa u briew uba la shahkem.
U Amritpal u la lait phet na ka shrip jong ki pulit ha Jalandhar distrik ha ka 18 tarik, Lber, ha kaba u la kylliang ïa ki kali bad ruh ïa ki jingriam jong u khnang ban lait na ka jingshahkem ha ki pulit.
Ma u bad ki nongïarap jong u ki la shah pynngat halor kiba bun ki kyndon jong ka aiñ.
Ka Video kaba thymmai kaba dang saphriang shen ha ki lad phah khubor ka la ong ba la ïohi ha ka sngi Ba-ar ba u Amritpal Singh ha ryngkat u nongïarap jong u u Papalpreet Singh ki la paw ba ki la ïadonlang bad ba u Amritpal u la ïaid khlem ka jaiñspong bad u la deng ruh da ka Mask.
Kane ka CCTV Footage, kumba ka paw la ong ba ka dei ha ka ïew ha Delhi, ha kaba la ïohi ba u Amritpal u la deng ruh da ki ïitkhmat ïong bad nadien jong u la bud u Papalpreet Singh ha kaba u la kit ruh kawei ka pla.
Na ka liang jong ki pulit kim pat lah ban ong ei ei halor ka Video kaba la saphriang bad kim pat lah ban pyntikna la ki dei ne em ki briew ïa kiba la shah thwet jur namar ka jingtohkit bad ka jingkhmih bniah halor kane ka dang ïai bteng.
Kumba ka long mynta ki pulit kim pat lah ban ong ha ka shnong aïu kine kiba la phet rieh na ki pulit ki don namar ba kim pat lah ban pyntikna na-mar ba ka jingleit thwet ïa  ki ka dang ïai bteng haduh mynta.
Ki shipai ka tnat Border Security Force (BSF) ha ka miet jong ka lah sngi U Blei ki la siat ïa kawei ka Drone kaba la rung sha ki bynta jong ka ri India na Pakistan ha Border Outpost (BoP) kaba don ha Rajatal.
Ha katei ka Drone la don ruh ka song jong u drok.
Kane ka jingjia ka la jia ha ka por 8.
30 mynmiet haba ka kynhun shipai ka la ïohsngew ïa ka jingsawa jong ka jingriew ka Drone ha katei ka thaiñ bad haba ki la ïohsngew ïa kane ki la khmih bniah bad siat ïa katei ka Drone kaba her ha ki bynta khappud.
Kum shi bynta ban ïathuh bniah halor kane ka jingjia, u nongaiktien jong ka tnat BSF u la ong, “Ha ka 27 tarik, Lber, 2023, ha ka por 8.
30 mynmiet, ka kynhun jong ki shipai kaba la pynkhklaiñ bha ïa ka jingpahara ha ki bynta jong ka Indo-Pakistan Boundary ka la lap ïa ka Drone kaba la wan na ki bynta jong ka ri Pakistan ha ka thaiñ BOP Rajatal, Sector Amritsar.
Kane ka Drone ka la shah siat noh bad la ïakhun pyrshah ïa ka.
" “Kumjuh ha ka step jong ka sngi Ba-ar, ha ka por ba la don ka jingleit khmih bniah, ki shipai BSF ki la lap ïa ka Drone bad kawei ka pla na ka jaka kaba jngai kumba 700 m na u IB bad ha ka jingjngai kaba 350 m na ka jingker ha u BS.
Haba la plie ïa kane ka pla la lap ba la don ka jingsong ha kaba la don ka jingsop da ka Tape rong stem bad kawei ka Torch kaba rit," la ïathuh u nongaiktien.
Kumba la ïathuh la ong ba kane ka jingïoh ban kurup ïa u jingdih pynbuaid ka la jia shi sngi hadien ba la ïoh ban kurup ïa ka song jong u Heroin ba 6.
2 kilo ha kaba la pynshisha ba la pynhap da ka Drone jong ki nong Pakistan ha kaba la lap ha Amritsar Sector.
Kumjuh ha ka sngi Saitjaiñ, la ïoh ban kurup ïa u Heroin ba 7 kilo da ki shipai BSF bad ki pulit jong ka Punjab ha ka jingïatreilang bad ki shipai ïada khappud ha khappud India bad Pakistan ha Tarn Taran distrik.
Ha kawei pat ka jingjia, la ïathuh ba ka kynhun shipai BSF ka la ïoh ban kurup ïa u Heroin ba 2 kilo ha kaba la pynshisha ba la pynhap na ka Drone jong ki nong Pakistan ha ka thaiñ kaba hap hapoh ka jingkhmih jong ka Joint Check Post (JCP) Attari.
Ki shipai BSF ki la kem ruh ïa arngut ki briew ba la suba donkti ha ka kam khaïi drok bad ïoh ruh ban kurup kumba 3.
22 kilo u Heroin na ka jingleit pahara jong ki ha Border Post (BoP) jong ka thaiñ Ramtirath, kaba hap ruh ha ka Amritsar Sector.
Kine kiba la shah kynnoh ki la shahkem ha ka por ba la don ka jingleit pahara hadien ba ki shipai ki la ïoh ban siat ïa ka Drone kaba la wan na Pakistan ha katei ka thaiñ.
Ngi ïohi ïa ka jingwan bsuh khlieh ki nongkhaïi sha ka synshar ka khadar bad ka jingkylla nongkhaïi ki ‘riew saiñpyrthei kiba don ha ka bor synshar.
Bad ‘business’ bad ‘politics’, bang ngai, hynrei kaba don jingma ruh haduh katta-katta! Ki nongkhaïi kim sngewhun tang kaei kaba ki la don bad ki ‘riew saiñpyrthei ki kwah rhah ïa kaei kaba kim pat don.
Lada khleh lang ka kam khaïi bad ka saiñpyrthei, ka bor kan nang khlaiñ bad yn nang lah ban pynkhraw ïa ka spah ka phew da ka jingngeit ba kan ym lut shuh lano-lano.
Baroh ar, ki nongkhaïi bad ki ‘riew saiñpyrthei rhah, ki don ïa kajuh ka thong – ban klun ïa ka bor halade khnang ban lah ban pynïaid lut nadong shadong ïa ki kam ki jam naduh ka khaïi ka pateng haduh ka kam ilekshon bad shaduh ka kam thaw aiñ.
Ha ki por kiba mynshwa bad ha ki snem kiba la leit noh, kita naduh ki 1970 bad haduh 1998 eiei, ki nongkhaïi kim ju mih pyrthei ban ïakhun ilekshon.
Ki don ka jingïadei bad ki ‘riew saiñpyrthei, hynrei kim ju tur hi dalade ban knieh ïa ka bor synshar na kiwei.
Ha kajuh ka rukom, ki ‘riew saiñpyrthei ha kito ki snem, kim ju rhah ban long ki nongkhaïi.
Kine ki arliang mamla ki pynleit jingmut ha ki kam ki duk kiba ki la jied ban don.
Namarkata, ngi sa ïohi ïa ka jingdon jong ki ‘riewshemphang ha ka ïingdorbar thawaiñ.
Haba ngi khyllie ïa ki kot ki sla barim kiba thoh shaphang ki jingïatai hapoh ïingdorbar thawaiñ, ka long kaba ai jinghun ban pule.
Ki da dei shisha kita ki nongthawaiñ kiba tip ïa la ka kamram.
Don ki khep ba ka jingïatai ka khluit bha tangba ym ju don ki nongpynmih ïa ki ktien sniew ktien smeh ym kumba long ha kine ki por kiba mynta.
Hynrei kaba sngewsih ka long ba dei ha u snem 2003 ba ki nongkhaïi ki la sdang ban kwah ïaleh ilekshon.
Ki la ïaleh, bad ki la jop.
Naduh nangto, khlem don shuh ka jingkylla.
Kiwei ki nongkhaïi ruh haba ki ïohi ba don kiba lah ban jop ilekshon, ki la sdang ban kyndeh bad ki la pynkhreh ïalade ban ïa aireng ha ka lympung ïakhun.
Naduh kata ka por, la sdang jah ki akhia, ki khraw pyrkhat, bad ki nongthaw aiñ.
Suki pa suki, sa ki ‘riew saiñpyrthei ki la sdang ban ibang sa ïa ka kam khaïi! Ïakhleh jaktung hangto, bad bor bad pisa haduh ban da ïa buaid hi bhor.
Ka kam ka la nang sniew naduh u snem 2008 shaneng haduh ba la itriem ban peit.
Ki nongkhaïi lane ki khun bad ki bahaïing hasem jong ki, ki la ïoh rung uwei hadien uwei ha ka ïingdorbar thawaiñ.
Lada kim dei ki nongkhaïi, ki la dei kiba don jingïadei bad ki nongkhaïi.
Ha kajuh ka por, ka jinglong nongkhaïi ki ‘riew saiñpyrthei ka la nang kyrsoi.
U Nongthaw U Nongbuh, Uba Lah Uba Ïai, u la buh bynta bad sam bynta ha u khun bynriew ha ki sap ki phong bapher bapher.
Ka shong ha u khun bynriew ban pyndonkam ïa kata.
Hynrei ha ka jinglalot ïa kiei-kiei, u khun bynriew u kner sa ïa kiwei pat ki jait kam kiba long shabar na ka jylli jong ka sap kaba u don.
Haba lalot, ïalade u lah ban shem bha shem miat, hynrei kiba shem lanot pat ki ker sawdong ïa u.
Haba ki nongkhaïi ki kylla nongthaw aiñ namar ka jingrhah bor bad da ka jingjied ki paidbah bad haba ki nongthaw aiñ ki long noh ki nongkhaïi, ka wanrah ïa ka jinglanot ka bashyrkhei.
Hynrei kita kiba don spah bad kiba don bor, kim salia.
Ki sngewtynnad pynban lada nang bun ki lanot namar kin pyndonkam ïa kato ka spah ka phew ban jop biang ha ki ilekshon na ka por sha ka por da kaba shu thied ïa ki khlieh briew la ka dei T.
100 ne T.
500 ne T.
1,000 ne T.
5,000.
Kita ki lanot ruh ki ïa ngop biang ha kata ka spah ka phew bad ka jingjot ka nang shyrkhei.
Kumba ka long mynta, ym I don jingkyrmen shuh ïa ka jylla ha kaba ïadei bad ka kam ilekshon.
Ka la long kamkai.
Peit tang na ki jingkren jong kita kiba ngi khot ki “nongïalam".
Kren lamwir.
Kren kat shaba lap ba shem khlem jingpyrkhat.
Tang na ka jingkren jong ki ruh la sngewthuh ki dei ki briew kiba kumno bad kaei ka saiñpyrkhat ka jong ki.
Ïa kiwei ki bym dei ki “nongïalam" ngim ong eiei namar kim da don bynta than ban ïa khaïi ne ïa beh ïa kata ka bor.
Ka long ka jinglehraiñ bad ka jingjem daw jingjem rngiew ïa ka jylla ban ïoh ïa kiba kum kita ki “nongïalam" ki bym tip hangno ban kren kumno.
Tangba kita kijuh ki “nongïalam" kin sa poi biang sha ka bor da ka jingkyrkhu bad jingkyrshan ki paidbah.
Ngin hap ban shu kyrmen ba kin nang mih ki nongïalam kiba kham pher ha kane ka juk jong ka jingkynrei ki heh spah bad ki nongsynshar kiba dei ki nongkhaïi ki ban kren khlem riej ïa ki jingshisha bad ki mat ki jura kiba ktah ïa ka jylla bad ki nongshong shnong.
U Myntri Rangbah barim jong ka Karnataka u HD Kumaraswamy ha ka sngi Ba-ar u la pynbna ba lada ka seng Janata Dal-Secular (JD-S) ka wan ha ka bor synshar ha ka jylla, kan sa pynbiang da kumba 50 percent ka jingkyrshan pisa na ka bynta ki Cooking Gas Cylinder.
U nongïalam jong ka seng JDS u la ïakren bad ki nongthoh khubor ha ka por ba la don ka jingïabam jingbam sngi ha ka por ba la don ka Pancharatna Rath Yatra ha Yeshwantpur konstitwensi.
“Ka sorkar kmie ka la pyntreikam ïa ka Ujwala Scheme da kaba kular ban pynbiang ei ïa ka Gas.
Ki longkmie kiba ngeit ïa kane, ki la ïoh ïa ka Cylinder bad ki la kyndit haba ki la ïohi ïa ka dor kaba heh kaba la tam ïa ka T.
1,000 bad ka bym shym long kaba suk na ka bynta ki briew ki baduk ban siew ïa ka," la ong u Kumaraswamy.
U la  ong ba ym tang kane ka skhim halor ka jingpynduna dor ha ka Gas shet jingshet ba ka seng jong u ka don; ki la don shuh shuh shibun kiwei pat ki skhim.
“Ki la don baroh kumba san tylli ki Cylinder shi snem ïa kiba la buh na ka bynta ban sam eh.
Ki nongñiah auto kin sa ïoh mar T.
2,000 shi bnai.
Kumjuh ruh ngin sa trei na ka bynta ban pynurlong ïa ka jingdawa ka ban neh na ka bynta ki nongtrei Anganwadi," la ong u Kumaraswamy.
Khat-ar (12) tylli ki seng trai muluk na ka jylla Nagaland ha ki khyndiat sngi kiba la leit noh ki la pynmih da ka jingmaham ba kin nym leit ïashim bynta ha ka iekshon Urban Local Body (ULB) kaba la buh ban pynlong ha ka 26 tarik u Jymmang, 2023.
Kitei ki seng trai muluk ki la byrngem ba kin nym leit ban ïashim bynta ha katei ka ilekshon lada ka sorkar kan nym lah ban pyntreikam noh ïa ka Nagaland Municipal Act 2001.
Nangta ki la ong ruh ba ka sorkar jylla ka dei ban khmih bniah sa shisien halor ki kyndon kiba ïadei bad ka Nagaland Municipal Act 2001.
Kat kum ki jingïoh lum jingtip la ïathuh ba katei ka jingdawa jong kitei ki 12 tylli ki seng trai muluk ka dei kawei na ki 7 tylli ki mat jingdawa ba la wanrah ha ka jingïalang syllok kaba la pynlong ha ka Lah Sngi U Blei ba la dep ha nongbah Kohima.
Ha katei ka jingïalang, na ka liang kitei ki seng trai muluk ki la pynbna ruh ba kin ai ïa ka jngkyrshan kaba pura ïa ka sorkar jylla ban pynlong ïa katei ka ilekshon ULB lada ka sorkar kan lah ban pynurlong ïa ki mat jingdawa jong ki.
Ki mat jingdawa kiba kitei ki seng trai muluk ki la phah sha u Myntri Rangbah Neiphiu Rio ki kynthup ruh ïa ka jingthoh lane jingpynbeit ïa ki katto katne tylli ki kyndon aiñ kiba lah ban ktah ïa ka Article 371 (A).
Na ka liang ki tei ki seng trai muluk ki la dawa ruh na ka sorkar jylla ba ka dei ban wanrah ïa ka rai kaba pura khnang ba ka jingmang kyrpang kaba 33% na ka bynta ki ‘riew kynthei kan nym ktah ïa ki kyndon jong ka Article 371 (A) hashwa ban pynlong ïa ka ilekhson ULB.
Ki la daw ruh ba ka sorkar jylla ka dei ban ai ïa ka jingbatai kaba bniah halor ki mat kiba ïadei bad ka por ban pyntrei kam ïa ka jignmang kyrpang na ka bynta ki riew kynthei (30%).
Ki la ai jingmut ba ka por trei kam (tenure) na ka bynta katei ka jingmang kyrpang kam dei ban tam ban ïa ka 2 samoi.
Shuh shuh ha ka jingïalang na ka liang kitei ki seng trai muluk ki la dawa na ka sorkar jylla ba ka dein ban pyntip sha ki paidbah nongshong shnong ka jylla halor ki kam tohkit jong ka Joint Inquiry Commission halor ka jingjia kaba la jia ha ka 31 tarik u Kyllalyngkot, 2016 ha Daimapur ha kaba ki la don ruh haduh 2 ngut ki ‘riew paidbah kiba la shah pynïap.
Ki bor pulit jong ka jylla Arunachal Pradesh ha ryngkat ka jingïatreilang bad ki bor shipai ka tnat Assam Rifles ha kane ka taiew kaba mynta ki la pyntip ba ki dang ïai bteng ban thwet ïa ki 2 ngut ki dkhot jong ka seng NSCN – Roksen Homcha bad Titpu Kitnya; kiba la lait phet na central jail kaba don ha ka HQ jong ka thaiñ Tirap – Khonsa ha ka Sngi U Blei ba la dep.
Tat haduh ba la ïoh lum ïa kane ka kyrwoh la ïathuh ba ym pat shym la lapdien satia ïa kitei ki 2 ngut ki dkhot ka NSCN naduh ba ki la lait phet.
Ha ka jingpyllait kyrwoh jong u nong-aiktien ka tnat pulit Arunachal Pradesh – Rajbir Singh u la pyntip ba tad haduh kane ka kynti ba mynta ka tnat pulit kam pat shym la ïoh satia ïa kino kino ki khubor kiba thymmai kiba ïadei bad ka jingjia lait phet jong kitei ki 2 ngut ki dkhot ka NSCN.
U la pyntip ba ka tnat pulit ka la shim ïa ki sienjam kiba kyrpang khnang ban ïoh kem biang ïa kitei ki 2 ngut kiba la lait phet.
Kat kum ki jingïoh lum khubor la ïathuh ba dei ha ka sngi U Blei ba la dep ha ka por kumba 5 PM katba u pulit IRBn (Wangnyam Bosai) u dang don hadpeng ki kam pahara, kitei ki 2 ngut ki dkhot ka NSCN ki la thombor pyrshah ïa u bad knieh ruh ïa ka suloi AK 47 bad siat ruh ïa u.
U Bosai u ba la shah siat na ki bynta jong ka kpoh u la khlad noh ha katei kajuh ki ka por ba la leit ban rah sumar ïa u sha hospital kaba don ha nongbah Dibrugarh, Assam.
Kat kum ka jingïathuh jong ki bor pulit ki la pyntip ba u Roksen Homcha – nongshojng shnong ka thaiñ Borduria u dei u runar u ba la shah rai pynrem da ka jingshah set patok ba shirta na ka daw jong ka jingdonkti jong u ha kawei ka kam pynïap briew.
Ki bor pulit ki la ïathuh ba u dei ruh u nongïalam jong ka seng u ba don ïa ka jingïadei kaba ïajan bha bad u Loliam Latey Lowang – u nongïalam ba hakhmat eh jong ka NSCN-K (Niki-Sumi) ha ka jylla Arunachal Pradesh.
Kat kum ka jingïathuh jong ki bor pulit ka jylla ki la pyntip shuh shuh ba u Loliam Latey Lowang u dei uwei napdeng ki runar u ba la lait phet na ka patok ha ka 7 tarik u Nailar, 2013 ha kaba ki la don ruh haduh 6 ngut kiwei pat ki koidi kiba la lait phet ha ryngkat bad u.
Sa uwei u dkhot ka NSCN u ba la lait phet na patok ha ka sngi U Blei ba la dep u dei u ba la tip kyrteng kum uTitpu Kitniya na ka thaiñ Kharsang, Changlang district.
Kitei ki 2 ngut ki dkhot ka NSCN kiba la lait phet ha katei ka sngi ki dei ki runar kiba la shah set phatok la kumba 6 bnai eiei hashwa ba kin lait phet.
Tad haduh ba la ïoh ïa ka khubor la ïathuh ba na ka liang ki bor pulit jong ka jylla kim pat shym la lah satia ban tip ba kumno kitei ki 2 ngut ki la ïoh lad ban knieh ïa ka suloi na u pulit langrut ha katei ka snig.
Kat kum ka jingïathuh na uwei u heh sorkar ka thaiñ Tirap u la pyntip ba watla na ka liang ki bor pulit kim pat shym la tip ïa ka daw ba kumno kitei ki 2 ngut ki la lait phet, pynban la ïoh jingtip ba bun na ki koidi kiba shah set ha katei ka phatok ki don ïa ka jingïadei kaba ïajan bha bad ki nongap pahara jong katei ka patok.
Ki bor pulit jong ka jylla Manipur ha ka 28 tarik mynta u bnai ki la pyntip ba ki la ïoh ban kem ïa 2 ngut ki dkhot jong ka seng kieng atiar kaba na ka ri Myanmar, ka People Defence Force (PDF).
La ïoh ban kem ïa kitei ki 2 ngut ki ehrang na ka thaiñ Tengnoupal district jong ka jylla Manipur.
Kat kum ki jingïoh lum khubor la ïathuh ba ïa kitei ki 2 ngut ki ehrang la ïoh ban kem hadien ba k bor pahara ka tnat pulit jong ka jylla ki la leit ban pynlong ïa ki jingkhynra ha ka thaiñ khappud kaba hadpeng ka ri India bad ka ri Myanmar – Marjan bad ka thaiñ Jangnoi.
Na kitei ki 2 ngut ki ehrang, ki bor pulit ki la ïoh ruh ban kurup ïa katto katne tylli ki tiar siat kynthup ïa ki kuli bad kumjuh ruh ka pisa jong ka ri Myanmar.
Ki 2 ngut ki dkhot seng kieng atiar kiba la shah kem ha katei ka sngi ki kytnhup ïa u Neipaing (38 snem ka rta) – nongshong shnong ka thaiñ Tamu Thauyuwate, bad u Yeyint Aung (35 snem ka rta) – nongshong shnong ka thaiñ Uphapha – kiba dei baroh 2 tylli ki shnong kiba na ka ri Myanmar.
Halor katei ka jingjia la ïathuh ba na ka liang ki bor pulit jong ka jylla ki la leit ban pynrung da ka mokotduma bad aiti noh ïa kitei ki 2 ngut bad ïa ki tiar siat ba la ïoh kurup sha ki bor pulit ka thaiñ Tengnoupal na ka bynta ban pynlong ïa ki jingtohkit kiba dang sah.
U nongïalam ka Meghalaya Pradesh Congress Committee (MPCC), Bah Ronnie V.
Lyngdoh ha ka Sngi Balang u la ong ba ka jingbym leh bha jong ka seng ha kane ka ilekshon ba la dep ka dei namar ka jingmih noh jong ki MLA napoh ka seng.
“Nga tharai phi sngewthuh tang hashuwa jong ka ilekshon, bun ki MLA ki la mih na ka seng.
Ngi don tang khyndiat por ban pynkhreh, ban pynithuh ïa ki kyrtong ba don jingkyrmen ban jop," la ong u Bah Lyngdoh.
U la ong ba ka ‘vote’ ka la pharia bha ha kane ka ilekshon ba dang shu dep.
Utei u nongïalam u la ong ruh ba lada khmih bha ha Ri-lum Khasi-Jaiñtia, ka National People’s Party (NPP) ka la shah kyntait namar ka la jop tang ha 8 tylli ki konstitwensi na ki 36 tylli.
“Lada phi kylli na ngi, phi lah ruh ban kylli ïa ka NPP namarba ki la shah kyntait ha ki paidbah ka Ri-lum Khasi-Jaiñtia," u la ong.
Ha kawei ka liang utei u nongmihkhmat ka Mylliem u la ong ruh ba katto-katne na ki kyrtong jong ka seng kim shym la rem kput hynrei ki la rem tang khyndiat.
Kum ban shu kdew hangne, ym shym la don iwei ruh na ki nongmihkhmat ka Congress kiba la jop ha u snem 2018 ki ban ïakhun na ka seng ha kane ka ilekshon ba la dep sha ka ïingdorbar thawaiñ.
Ha u snem 2021, ka seng ka la pra phom bad na ki 17 ngut ki MLA, 12 ngut na ki hapoh ka jingïalam u Myntri Rangbah barim ka Jylla, Dr.
Mukul Sangma ki la pynïasoh noh sha ka All India Trinamool Congress.
Hadien kane, wat ki 5 ngut kiba dang sah ruh ki la mih noh bad leit pynïasoh sha kiwei pat ki seng saiñ pyrthei.
Ha kane ka ilekshon ba la dep, ka seng ka la jop tang 5 tylli ki konstitwensi.
Kine ki kynthup ïa 4 ngut na Ri-lum Khasi-Jaiñtia bad iwei na Ri-lum Garo.
Ka jingai jingithuh ïa u nongïalam ka Liang Pyrshah jong ka Ïingdorbar Thawaiñ kaba khatwei ka Jylla kan shimpor shuh shuh namar kane ka kam ka dang kyllaiñ haduh mynta ha kaba u Lamphang un hap ban lum jingtip sa na ki Ïingdorbar Thawaiñ kiba na kiwei ki Jylla kynthup ruh na ka Ïingdorbar Lok Sabha bad Rajya Sabha namar bym don kawei ruh ka seng Liang Pyrshah kaba biang ha ka jingdon ki MLA ban ïoh ïa kane ka kyrdan.
U Lamphang ka Ïingdorbar Thawaiñ u Thomas A Sangma u la ong ba kane ka kam ka dang sahteng namar u hap wad la ka jia ne em ha kiwei ki Ïingdorbar Thawaiñ jong kiwei pat ki Jylla.
U Thomas u la ong ba un hap lum jingtip ruh na ki ar tylli ki Ïingdorbar Thawaiñ Lok Sabha bad Rajya Sabha halor ka jingithuh ïa u nongïalam ka Liang Pyrshah.
U Lamphang uba dang twad jingmut na ki ’riew tip aiñ, u la ong ba kane ka kam ka dei kaba kham jyrwit-jyrwat namar ym don kano ka seng saiñ pyrthei kaba lah ban kam ïa ka kyrdan nongïalam ka Liang Pyrshah namar kam biang ha ka jingdon ki MLA.
Katkum ka kyndon, ka seng kaba don 10 ngut ki MLA ki lah ban kam ïa ka kyrdan nongïalam ka Liang Pyrshah.
Hynrei ha kane ka Ïingdorbar Thawaiñ kaba mynta, ki lai tylli ki seng kita ka Congress ka don tang 5 ngut ki MLA, ka Trinamool Congress (TMC) ka don tang 5 ngut ki MLA, bad ka Voice of The People Party ka don 4 ngut MLA.
Lada ïaid katkum ka rai kaba la ai da u Lamphang barim, u Bah E.
K Mawlong, kano-kano ka seng kaba don 6 ngut ki MLA ka la lah ban kam ïa ka kyrdan nongïalam ka Liang Pyrshah.
“Nga dang wad ki kot ki sla la ki don ne em ki jingjia kumba long ma ngi bad na ka liang ka shlem treikam jong nga ruh ka lum jingtip haba ïadei bad kane," la ong u Lamphang.
U la ong ba lada dei ba kine ki seng Liang Pyrshah ki wan lang ban thaw ïa ka kynhun ka la suk ïa u ban shim ïa ka rai.
Kum ban pynkynmaw, ha u snem 2013, haba ka United Democratic Party (UDP) ka don tang 8 ngut ki MLA, u Lamphang barim ka ka Ïingdorbar Thawaiñ, u AT Mondal u la pynshong nongrim na ka rai kaba la ai da u Lamphang barim u Bah E.
K Mawlong (ba la khlad noh) uba la ithuh ïa ka seng kaba don 6 ngut ki MLA ban ïoh ïa ka kyrdan nongïalam Liang Pyrshah.
Shuh shuh ka UDP bad ka NPP ki la thaw ïa ka kynhun Liang Pyrshah kaba kyrteng ka Meghalaya People’s Forum (MPF) ha kaba la thung ruh ïa u Opposition Chief Whip jong ka Ïingdorbar Thawaiñ.
Ka nongïalam ka All India Congress Committee (AICC), ka Bobbeeta Sharma ha ka Sngi Balang ka la ong ba ka jingkren u Myntri Rangbah ka Jylla, u Conrad K.
Sangma halor u Rahul Gandhi ka kdew shai ba u ïadon bynta lang bad ka Bharatiya Janata Party (BJP).
U Sangma, ha ka Sngi Saitjaiñ jong ka taïew ba la dep u la ong ba ka jingbym pdiang satia jong u nongïalam ka Congress, u Rahul Gandhi ïa ka rai jong ka ïingbishar bad ki kyndon ka ECI ka long kaei-kaei kaba sngewsih.
“Ka long kaba shai ba u (Sangma) ïadon bynta lang bad ka BJP.
Naduh kaba sdang ha ka por ba ngi don shane ha ka ilekshon, ngi la ong ba ki ïadonlang.
Kane ka long tang kum ka sawangka (drama) hakhmat ki paidbah ba kim don lang bad ka BJP ne ba ka BJP kam don lang bad ka NPP," la ong ka Sharma haba kren sha ki lad pathai khubor.
Haba kdew ba ka NPP bad ka BJP ki ïadonlang beit barabor, ka la ong, “Ngi tip ïa kane bad mynta ki la ngat ha ka shrip lajong da kaba ong ba ka Sorkar NPP ka dei ka Sorkar kaba bamsap tam hapoh ka ri.
Ai ba ka BJP kan jubab, u Media Chairman ka seng, u Jairam Ramesh u la dep thoh ïa kane sha ka CBI.
"Kum ban shu kdew hangne, u Ramesh u la thoh sha ka CBI ba kan tohkit ïa u Myntri ka tnad kam pohïing ka Sorkar Pdeng, u Amit Shah halor ka jingong jong u ba ka Sorkar (ba la dep) ha Meghalaya ka dei kaba bamsap tam hapoh ka ri.
“Haba don mano-mano ba bamsap, phi ju buh beit ïa ka ED, CID, CBI, bad kiwei-kiwei ban kthong ïa ki…balei ym ïa kane ka Sorkar NPP, balei ym ïa une u CM.
Ai ba kin shim ka rai, ngi la dep phah ka jingthoh sha ka CBI," ka la ong.
Kum ka dak ka jingpyrshah halor ka jingshah mait kyrteng u Gandhi na ka jinglong dkhot ka Lok Sabha, ka Sharma ka la ong ba ka AICC kan sa pynlong ïa ka ‘Jai Bharat Satyagraha’ naduh ka 29 tarik u Lber haduh ka 8 tarik u Ïaïong mynta u snem.
Ha kajuh ka por, yn pynlong ruh ïa ki prokram ha ki distrik, blok bad Mandal.
Nalor kine, ha ka 3 tarik u Ïaïong, ka seng lyngba ka NSUI kan sa pynlong ïa ka ‘Post Card Campaign’, katba ha ka 15 haduh ka 20 tarik yn pynlong ïa ka ‘Jai Bharat Satyagraha’ ha ki distrik.
Naduh ka 20 tarik haduh ka 30 tarik u Ïaïong yn pynlong ïa ka ‘Jai Bharat Satyagraha’ ha ki kyrdan jong ki Jylla bad ka ‘All India Jai Bharat Yatra’.
Ki pulit jong ka thanat Jowai ha ka sngi Balang ki la rah noh ïa ki lai ngut ki briew kiba suba donkti ban pynïap ïa u Pynkhreh Surong sha ïingbishar ban kyrpad ban ai por ïa ki na bynta ban tohkit ïa kine ki suba donkti.
Kine lai ngut suba nongpynïap briew ki dei u Jimmy Kyndait na ka shnong Moorap uba la shah kem ha ka 28 tarik Lber bad ar ngut kiwei pat kiba la shah kem ha ka 21 tarik Lber kiba kynthup ïa u para jong u I Love You Talang, u Meban Talang na Moorap bad u Sambun Dkhar na ka shnong Mynsngat.
Ka ïingbishar ruh ka la mynjur bad ai jingbit ïa ki pulit jong ka thanad Jowai ban tohkit sa san sngi lynter.
Kum ban shu pynkynmaw, kine lai ngut suba pynïap briew la kynnoh ba ki la rahbor bad pynïap ïa u Pynkhreh Surong naduh ka 9 tarik u bnai Lber.
Kumta ki bahaïing jong u Pynkhreh Surong ki la mudui da ka ejahar ha Nartiang Police Station ha ka 21 tarik Lber, 2023 ba u Pynkhreh Surong u la jah rngai ryngkat bad ka kali Mahindra Pick Up.
Pynban ha ka step jong ka 22 tarik Lber ki bahaïing ki la ïoh jingtip ba u Pynkhreh u la shah pynïap dusmon.
Ki pulit ki la ïoh ïa ka met ïap jong u Pynkhreh Surong da ka jingïalam jong u para jong u I Love You, u Meban Talang na ka shnong Pommura kaba don kham pajih na ka surok bah ha ka jaka khlaw kaba hap ha Mawryngkneng Police Station.
Hadien kane ka jingïoh kem ïa u Meban Talang bad u Sambun, ki pulit ki la ïoh kem sa ïa u Jimmy bad ki la ïoh biang ïa ka kali Mahindra Pick Up u Pynkhreh Surong na ka shnong Tyrsad, East Khasi Hills District.
Ka khubor ka ïathuh ba kane ka jingpynïap ïa u Pynkhreh Surong ka dei kaba la ïasylla da kiba bun ngut ne ka kynhun ki runar.
U Lamphang ka Ïingdorbar Thawaiñ u Thomas A Sangma u la lum ïa ka jingïalang jong ka High Powered Committee (HPC) halor ka jingtei ïa ka Ïingdorbar kaba thymmai ha Mawdiangdiang ha kaba u Myntri Rangbah u Conrad K Sangma ruh u la leit peit ïa ka jaka kaba la sahteng ka jingpyntrei hadien ba la jia ka jingkhyllem ka tnum pyllun (dome) ha u snem ba la dep.
U Lamphang u la pynïaid ïa ka jingïalang jong ka HPC ha kaba la donlang ki dkhot jong ka kiba kynthup ïa ki MLA bad ki ophisar ka Sorkar Jylla.
Kiba la donlang ha kane jingïalang ki long u Myntri Rangbah, ki arngut ki Symbud Myntri Rangbah kiba kynthup ïa u Bah Prestone Tynsong bad u Bah Sniawbhalang Dhar, nalor u Symbud Lamphang u Timothy D Shira, ki MLA ba kynthup ïa u Rupert G Momin, Bah Charles Pyngrope, Bah Lahkmen Rymbui, Bah Banteidor Lyngdoh bad ki heh ophisar ka Sorkar Jylla kynthup ki ophisar na ka tnat PWD (Buildings).
Na ka liang ki dkhot ka HPC kynthup ïa u Myntri Rangbah u Conrad K Sangma ki la leit peit ruh ïa ka jingtei ha Mawdiangdiang lem bad ki ophisar.
Hadien katei na ka liang u Myntri Rangbah u la ïathuh ba ki nongtrei ki la nang pynkhuid ïa ka bynta jong ka jingtei kaba la dap da ki maw kiba la lang shi jaka namar ka jingkhyllem ka tnum pyllun khnang ba ka jingpyntrei ïa ka Ïingdorbar kan sdang biang.
Kum ban shu pynkynmaw, katei ka tnum pyllun ka la khyllem ha ka 22 tarik Jymmang, 2022.
Ha ka 13 tarik mynta u Lber, na ka liang u Lamphang, u Thomas A Sangma ruh u la leit peit ïa ka jaka ba tei ïa ka Ïingdorbar ha Mawdiangdiang ha kaba u la bthah ïa ki nongshim kam ban nang pynkhuid noh ïa ki jaboh bad ki maw lyngkhot kiba sahkut hapoh la kumno-kumno ha shwa ka 15 tarik Ïaïong.
Ïa ka rukom pynwandur thymmai ïa ka tnum pyllun dang ap ban ïoh na ka Indian Institute of Technology (IIT) Roorkee bad IIT Guwahati.
Namar kata, ynda la ïoh ka jingmynjur na kine ki IIT, ym sa pynïaid shakhmat ïa ka jingtei thymmai ïa ka tnum pyllun.
Ka Hynñiewtrep Youths’ Council (HYC) West Khasi Hills ka la dawa na ka tnat pulit kumjuh ïa ka Sorkar Jylla ba kan ai ka jingïada ym tang ïa ka Malchapara, hynrei ïa baroh ki 12 tylli ki shnong ïa kiba la pynhap jubor sha Assam namar ba mynta ki don hapdeng ka jingshong syier.
U President ka HYC West Khasi Hills, u samla Lumlang Kharsyiemlieh, u la ong ba ka HYC ka kyntu jur ïa ka Sorkar Jylla ba kan ai jingïada ïa kitei khatar tylli ki shnong jong ka West Khasi Hills kiba la shah pynhap sha Assam, namar lada ka ïai jia kumne lehse kan nang kham pynbitar ïa ki paidbah ka West Khasi Hills.
Ha kajuh ka por u la kyntu ïa u nongmihkhmat ka thaiñ, kumjuh ïa ki MLA jong ka West Khasi Hills ba kin kyrshan ïa ka jingïakhih kumjuh ha kylleng kylleng ka bri ka hynñiewtrep halor katei ka bynta.
Shuh shuh na ka liang ka HYC ka la pynpaw ruh ka jingsngewkmen hadien ba ka Hima Nonglang ka la ïohi ïa ka jingjynjar bad jingeh jong ki paidbah nongshong ka Malchapara ha kaba kim lah shah shuh ïa ka jingwan pynsyier jong ki pulit ka Assam, kumta na ka liang ka hima ka la ïalam noh ïa 25 ngut kiba shah thwet ban pynsah ha ophis ka hima.
“Kane lehse ka long kaei kaei kaba bha eh lane ka nuksa ruh ïa kiwei kiba don ha kum kane ka bynta ban pyllait na kata ka jingshong syier," la ong u samla Lumlang.
Nalor kata, u la ong ruh ba balei ka HYC ka leit sha Malchapara naba baroh shikatta ki don kiba la kyrshan ïa ka MOU kaba la lamkhmat da ka MDA ka sorkar barim ki ong ba ka jingkhih jong ka HYC ka dei tang ka jingshah pynbieit politik hynrei baroh ki ïakwah ban leit sha Assam.
Pynban mynta ka paw shai ba ka jingshah pynbor ïa ka Malchapara bad kiwei kiwei kiba don ha katei ka thaiñ kiba hap ha ka Kizang Sector bad ka Tarabari Sector kaba hap ha ka jingïapynbeit pud ha ka wat kaba nyngkong ha kaba ki paidbah ki hap ban ïakhih ïaksar namar ba ki la kordit.
Kumta na ka liang jong ka HYC ka kren shai kumba la kren naduh myn nyngkong ka HYC kan don ryngkat bad ka Hima Nonglang la kan leit sha ïingbishar ne ha kano kano ka jingïaleh kan don ryngkat.
U la ong ruh kumba ka Hima Nonglang ka la wanrah ïa kitei ki briew sha ka ophis ka Hima, ka HYC ka kyntu ïa u Myntri ka tnat pulit ba un ïarap lem ïa kitei ki nongshong shnong kumjuh ruh ïa ka Hima Nonglang.
Shuh shuh u la ïathuh ba don kiba ong ïa ka HYC ba balei ki leit kyrshan ïa ki Garo haba ki leit noh sha Assam bad kane ka long kaba sngewsih.
Ka seng ka ong ba lada ym kyrshan ïa ki paralok Garo hato yn kyrshan ïa ki bar jylla ki ban wan buhai ha kine ki jaka.
Namar kata, u samla Lumlang u la ong ruh ba lada katei ka jingïapynbeit pud kan long ha katei ka daw, ka jingma ka long ba wat ki paradoh parasnam ha Langpih Sector kin ngat kumjuh lada ym shimkhia mynta.
Hadien 4 snem ka Marvel Superheroes kan sa wanphai biang sha ki rynsan jong ka China ha kaba kane ka la long ruh hadien ba ka sorkar China ka la ailad biang ia ki phlim jong katei ka kompani ban pynmih bad pyllait paidbah ha ki rynsan jong kane ka ri.
Ka jingailad ka sorkar China ban pyni ia ki phlim Superheros jong ka Marvel ka long ruh hadien ba ka China ka la  pyn kut noh ia ka jingteh la kam ha kaba iadei bad u COVID-19.
Ha kine ki 4 snem ba la leit ka China ka la khang ban pyni ia ki phlim Superheros naduh u 2019 ha kaba ki rynsan kiba don ha kane ka ri ki la mad ia ka jingduhnong bakhraw ha kaba iadei bad kane.
Da ka jingailad bad jingshah ban pyni ia ki phlim Superheros ha ki rynsan jong ka China ka jingiohnong kan sa long ia kane ka ri hi bad kumjuh ruh ia ki trai jong ki rynsan bapher bapher.
Ki phlim Superheros jong ka Marvel ki da long shisha kiba itynnad bad ha kajuh ka por kiba iaid bha ha kylleng satlak ka pyr thei.
Hadien 4 snem ba la khang ia ki phlim ka Marvel mynta u snem la iohlad ban pyni biang ia ki bad ka phlim banyng kong eh jong kane ka kompani ba la pynmih ha ki rynsan dei ka ‘Black Panther: Waka nda Forever’.
Ki phlim ka Marvel ki dei bad ki long ruh ki Blockbuster Film bud sa jong ka Disney bad kiwei kiwei.
Kawei na ki nongshong shnong ka China ka Chen ka la pynpaw ka jingsngewkmen bakhraw ba la pynkut noh ka jingteh lakam ha ki rynsan hadien ka jingwan lynshop u COVID-19 bad kwah ban ioh ban leit peitkai biang ia ki phlim thymmai ha ki rynsan ka Shanghai.
Mynta u snem ki nong shong shnong ka China kin sa ioh ban sakhi ia ka “Ant-Man and the Wasp: Quantumania",  kaba yn pyllait paidbah noh ha ka 17 tarik mynta u bnai.
U MLA ka Mawkyrwat Konstitwensi, u Bah Renikton L Tongkhar ha ka sngi Balang ka 29 tarik Lber, 2023, u la leit jurip ïa ka Civil Hospital ba 100 jingthiah ha Mawkyrwat, South West Khasi Hills District kaba la dep ban plie mynta la kumba 3 bnai eiei.
Ha kane ka jingleit jurip, la synranlang ïa u Bah Renikton da u Medical Superintendent, u Dr.
W Sutnga bad ka Nursing Superintendent, ka Kong L Kharbhih lem bad kiwei kiwei ki riew rangbah.
U Bah Renikton haba ai jingkren hadien ka jingjurip ïa kane ka jaka sumar u la pynpaw ïa ka jingkmen ba kum u nongmihkhmat ka dong ka thaiñ u la ïoh ban wan jngoh biang ïa kane ka jaka sumar.
U la pynpaw ruh ïa ka jingsngewkmen ban ïohi ïa ki doktor bad ki nos kiba la shimkhia ban pynïaid ïa kane ka jaka sumar kaba dang bun ki jingduna ha kaba ki la pyrshang ban pynbiang katba lah da kaba thaw ïa ki lad ki lynti nalade hi.
U Bah Renikton u la kular ruh ba un sa shimkhia ïa ka jingpynsngew ki doktor ïa ki jingdonkam ban pynbiang ha kane ka jaka sumar naduh ka OPD, ka OT, ka jaka pyllang um, ka jaka pynïeng kali, ki nongtrei naduh ki staff, ki doktor, ki nos, ki peon, ki driver bad kiwei kiwei.
“Ngi sngwthuh ba ka jingdonkam ka pisa ka long kaba bun kaba kot sha ki klur bad kum u nongmihkmat ngan pyrshang ban buddien ban pynïoh ïa ki jingdonkam baroh ha kane ka jaka sumar, da kaba bynrap baroh ki jingdonkam kiba don ha Civil Hospital Shillong ki dei ban don hangne ha Mawkyrwat khnang ba kan nym don shuh ka jingphah ïa ki nongpang na Mawkyrwat sha Shillong," la ong u Bah Renikton.
Ka Meghalaya High Court ha ka Sngi Balang ka la hukum ïa uwei na ki nongshah mudui ba un ai ïa ki kot ki sla bad kiwei ki jingdonkam halor u dewïong uba don 52,000 MT ïa uba la thmu ban khaïi sha Bangladesh ha u Ïaïong 2022.
Une u nongshah mudui u la kam ba u don ki ‘Challan’, ‘Invoice’ bad ki ‘e-way bill’ halor utei u 52,000 MT u dewïong.
Ka ïingbishar ka la ong ba utei u nongshah mudui un hap ban ai da ka ‘affidavit’ bad ki kot ki sla ban pyni ïa ki ‘Invoice’, ‘Challan’ bad ki ‘e-way bill’ halor utei u marpoh khyndew.
Nalorkata, ka High Court ka la ong ba katkum ka hukum ba la pynmih ha ka 22 tarik Lber, 2023, ka paw ba utei u nongshah mudui u la don ruh bad u ïa u dewïong uba haduh 1,25,000 MT.
Lada long kaba lah, ha kajuh ka ‘affidavit’, utei u nongshah mudui un hap ban pyni ïa ki kot ki sla halor une u dewïong ba 1,25,000 MT.
Na ka liang ka High Court ka la ong ba kan ym pdiang satia lada don ka jingpynslem ban ai ïa ki jingthoh bad ki kot ki sla ka.
Ka la buh ruh ïa ka tarik ba khatduh halor kane, bad kata ka long 4 tarik Ïaïong, 2023, bad ka jingbishar kan long biang ha ka 6 tarik Ïaïong, 2023.
Ka la ong ruh ba wat lada ki kot ki sla halor utei u dewïong ba 1,25,000 MT kim pat biang, hynrei u nongshah mudui un hap ban pynbiang pat ïa ki kot ki sla bad kiwei ki jingdonkam ha kaba ïadei bad u dewïong uba 52,000 MT katkum katei ka por ba la buh.
Da ki bun bun snem, la ngeit ba ka koit ka khiah jong ki bniat kam don jingktah ia ka koit ka khiah kyllum hynrei kane ka jingiapyrkhat mynta ka don ia ki jingbatai kiba thymmai.
Ka jingwadbiah ka la pyni ba ka koit ka khiah ka bym biang hapoh shyntur ka lah ban nohsynñiang sha ki katto katne ki jingshitom ha u klongsnam kum ka infective endocarditis, ki jingshitom ha ki tor bad shibun kiwei pat ki jingeh.
Ka don shibun bha ka jingpynshisha ia ka jingdon jingiadei beit beit hapdeng ka diabetes bad ki jingpang dohbniat bad ba kine baroh ar ki don jingktah kawei ia kawei.
Ka jingbymsumar khuid ia ka shyntur ka lah ban wanrah ia ka jingbam khñiang ki bniat, ki infection bad kiwei kiwei kiba hadien ki ktah ia ka jingim kaba man ka sngi bad ia ka jinglong jingim.
Ban sumar bha ia ka koit ka khiah hapoh shyntur ka iarap ban pynlait na ki infection bad kumta nohsynñiang sha ka rukom im kaba kham longkoit longkhiah.
Ka met jong ngi ka don ia ki mechanism kiba iararp ban pynithuh ia ngi ia ka koit ka khiah jong ki bynta jong ka met jong ngi.
Kum ka nuksa, ka jinglieh jong ki bniat, ki dohbniat kiba pink bad kiba i koit i khiah khlem phlei snam haba tyrsuh, ka shyntur ka bym sma kynjing bad ka jingbymshah ktah ki bniat na ki jingkhluit ne jingpjah, kine baroh ki dei ki dak ki shin jong ka shyntur kaba koit ba khiah bad ka jinglehkhuid kaba biang ia ka shyntur.
Katto katne ki jingai jingmut kiba donkam ban pynneh ia ka koit ka khiah ha shyntur ki long kine harum:1.
Leit sha ki doktor bniat man ka 6-8 bnai bad bteng ka jingleit sha ki.
2.
pynduna ka jingbam ia ki jingbam bad ki jingdih kiba thiang palat bad pynneh ia ka bam kaba longkoit longkhiah.
Shut bad tyrsuh pynkhuid ia ki bniat la kumno kumno ar sien shi sngi bad wat klet ban pynkhuid ia u thylliej.
3.
Ka jingpyndonkam da ki brut kiba jem bad ki toothpaste kiba don ia ka fluoride kidei kiba iarap bha haba pynkhuid ia ki bniat bad pynlait na ka jingbam khniang ki bniat.
Bujli ia ki brut shut bniat man ki lai bnai.
4.
Ka long kaba donkam ban kynmaw ba ka jingpyndonkam bun palat ia ka toothpaste kan nym pynkhuid ia ka shyntur jong phi khambha, tang kat u shyieng motor ka toothpaste ka la biang.
5.
Kynruh ia ka shyntur man ba dep bam.
Wat shah ba kiba sah na ki jingbam kin neh slem ha ki bniat jong phi namar ba ki long kum ka jaka im ki bacteria ha ka shyntur jong phi kaba hadien ka pynmih ia ka acid kaba nohsynñiang sha ka jingpyut jong ki bniat.
6.
Kiar ka pyndonkam ia u duma la kadei ha ka dur u sirket ne u duma bam.
7.
Wat ju pyndei da ki tiar ba nep ia ki dohbniat ne ki bniat bad shaniah tang ha ki nongsumar lada phi donkam ia kano ka jingphah leh na ka bynta ki bniat wat la kadei ka jingpynkhuid ne ka scaling.
8.
Ka  bam kaba longkoit longkhiah kadei kaba donkam na ka bynta ka jingkhuid jong ki bniat.
Kham jied ia ki soh bad ki jhur kiba hap ban shu ktah thrup thrup namar ba kim ieh ia kiba sah ha ki bniat bad ktha bha ruh ia ka jingbam jong phi.
9.
Lah ruh ban pyndonkam ia ki mouthwash ban weng ki jingbam kiba sah na shyntur.
10.
Ka long kaba donkam ruh ban sngewthuh ia ki jaid jingshut bniat kiba phi thied bad pule bha ia ki jingthoh ha ka jingsop shwa ban rai ban thied.
Kumba la bna, la ong ba u President jong ka seng JD(U) ha ka ri bad u MP u Rajiv Ranjan Singh ba la tip ruh da ka kyrteng kum u Lalan Singh u la ong ba u Upendra Kushwaha un ym bat shuh ïa ka kam kum u Parliamentary Board Chairman  jong ka seng.
“U Kushwaha um shym bat ïa kano kano ka Post ha ka seng," la ong u Singh, ha kaba u la buh ïa shibun ki jingai jingmut ha kaba u  la ong ruh ba ym lah shuh ban don ka jingïakren bad ka jingïasngewthuh jingmut hapdeng u Kushwaha bad ka kynhun nongïalam jong ka seng.
Wat lada kam pat don ka jingpynbna paidbah shaphang ka jingiehnoh ne pyllait jong u Kushwaha ïa kam ba u bat hapoh ka seng, ki jingkren jong u Singh ki la pynpaw ba ka kynhun nongïalam jong ka seng ka la pynkhreh na ka bynta ban pynkut noh ka jingïadei bad u Kushwaha shen.
U Singh u la kynnoh ruh ba u Kushwaha u la pynshoi pynshit ïa ki nongbud jong ka seng ba kin long pyrshah ïa ka kynhun nongïalam jong ka seng.
U la ong ba ka seng ka la burom bha ïa u hynrei ma u pat u la long pyrshah ïa ka.
Hashwa kane u Nitish u la ong, “Nga la kyntiew ïa u Kushwaha da kaba pynlong MLA ïa u hynrei u la iehnoh ïa ka seng.
Haba u la wanphai biang sha ka seng, nga la pynlong ïa u u dkhot jong ka Rajya Sabha hynrei hangne ruh u la iehnoh ïa ka seng.
Mynta u la dei ban wanphai sha ka seng ha ka sien kaba lai hynrei ngam shym tip eiei kaei kaba la jia ha kine ki ar bnai ba la leit.
Nga la shah bthah ba nga la dei ban kren bad pynsngewthuh ïa u hynrei um shym la leh kumba la dei ban leh ha kaba u la tip ba kan pynbha ïa u.
"U Myntri Rangbah jong ka Bihar u Nitish Kumar u la ong ba u Chairman jong ka JD(U) Parliamentary Board u Kushwaha uba pyrshah seng u la long uba laitluid na ka bynta ban ieh ïa ka seng bad ban leit pynïasoh sha kiwei pat ki seng ba u kwah ban leit.
Ha ka jingïakren bad ki nongthoh khubor ha ka por ba la don ka ‘Samadhan Yatra’, u Nitish u la ong ba lada don mano mano kiba la wan hapoh ka seng bad rai ba kin mih noh, kata u la long uba laitluid ban ieh ïa ka seng da ka mon jong u.
Kine ki jingkren jong u Nitish ki la long arsngi hashwa ban pynlong ïa ka jingïalang jong ki nongbud ka seng da u Kushwaha ha Patna ha ka 19 tarik bad 20 tarik, Rymphang.
Ha ka sngi U Blei, u Kushwaha u la phah da ka shithi sha ki nongbud ka seng ha kaba u la wer ïa ki sha ka jingïalang na ka bynta ban ïakren halor ki jinglong jingman hapoh ka seng JD(U).
U la pynshisha da kaba ong ba ha ka shithi kaba u la phah ba ka seng ka la nang tlot namar ki rukom pyntreikam kiba hapoh ka seng.
Ki paidbah ka Sohïong konstitwensi kaba hap ha East Khasi Hills District ki pynpaw ïa ka jingsngewkmen namar kin ïoh noh ban jied ïa u nongmihkhmat u ban peit ïa ka khia ka shon jong ka konstitwensi.
Kane ka wan hadien ba ka Election Commission ka ri India ka la pynbna ban thep vote ha ka 10 tarik Jymmang, 2023 bad ka jingñiew vote kan long ha ka 13 tarik jong ujuh u bnai ha katei ka konstitwensi.
Ka jingpynsangeh ïa ka jingthep vote ha katei ka konstitwensiha ka 27 tarik Rymphang, 2023 ka dei hadien ka jingkhlad noh u kyrtong ka UDP u Bah HDR Lyngdoh ha ka 20 tarik Rymphang, 2023.
Haba U Nongsaiñ Hima u la hiar sha Sohïong mynta ka sngi ka 29 tarik Lber, 2023 ban twad jingmut na ki ‘riew paidbah.
Katto katne napdeng ki nongshong shnong kiba shong dukan ki la pynpaw ka jingsngewkmen naba kin ïoh ban jied noh ïa u nongmihkhmat na ka bynta ba un peit ïa ka jingeh jong ki paidbah ka konstitwensi.
Ha kane ka jingïakynduh ki la pynpaw ba ha kine ki sngi ba la pynsangeh noh ban thep vote ha katei konstitwensi namar ka jingkhlad noh u Bah HDR Lyngdoh, ki la don shisha ka jingsngew kynjah namar kim ïoh ban thep vote lang kumba long lem kiwei ki konstitwensi hapoh ka jylla.
Nangta ki don ruh ka jingkyrmen ba u nongmihkhmat u ban shah jied ha kane ka ilekshon un hap ban wanrah ïa ki kam pynroi hapoh ka konstitwensi namar ki dang bun ki jingduna.
Shuh shuh ki la pynpaw ba ha kane ka ilekshok kaba ki la dep pynkhreh ka long shisha kaba shongshit namar man ki seng saiñ pyrthei ki la pyni ïa la ka jong ka jingbun paid.
Tangba ki don jingkyrmen ba ha kane ka ilekshon kan long kaba jai-jai khnang ban wanrah ïa ka shong suk shong saiñ hapoh ka shnong.
Ki kyrtong ki ban ïakhun ïa kane ka ilekshon ha Sohïong ki long u Bah Samlin Malngiang na NPP, u Bah Synshar Lyngdoh na UDP, u Bah Osborne Kharjana na Congress, u Bah Stoding Thabah na TMC, u Bah Sandondor Ryntathiang na HSPDP bad u Bah Serap Eric Kharbuki na BJP.
Ka Hynniewtrep Youth Council (HYC) ka la leit ban aiti da ka dorkhas ha ka Myntri ka tnad aiñ, ka Kong Ampareen Lyngdoh halor ka jiingleit ai jingmut jong ka seng ban khmih janai bha sa shisien halor ka jingpyntreikam ïa ka ‘Roster System’ hapoh ka jylla.
Haba kren sha ki lad pathai khubor ha ka sngi Balang, u President ka HYC u Bah Robertjune Kharjahrin ha ryngkat lang bad u General Secretary Bah Roy Kupar Synrem, u la ong ba ka seng ka la leit ïakynduh ïa ka Myntri ban ïakren halor ka Reservation Roster Maintenance Policy kaba ka pynmih da ka sorkar Meghalaya Democratic Alliance (MDA) kaba rim ha u bnai Jymmang, 2022.
U Bah Robert u la ong ba lada ïaid ban pynkhreh ïa ka Roster System naduh ba la pyntreikam ïa ka Reservation Policy ka mut hap ban ïaid naduh ka por ba ka jylla Meghalaya ka dang don hapoh ka jylla Assam.
“Lada phi pynmih ïa kano kano ka hukum, ïa kata ka hukum ka bha ba phin pyntreikam naduh ka sngi ba mih shakhmat ym dei shadien," la ong u Bah Robert.
U Bah Robert u la ong ba ka ïingkashari lane ka High Court kam pat shym la ong satia ba ka la pdiang ne mynjur ïa ka Reservation Roster Maintenance Policy hynrei ka dang kren shai ba ki don ki katto katne ki bynta jong katei ka Reservation Roster Maintenance Policy kam pat bishar eiei.
“Lada ngi ong ba ka High Court ka la mynjur ïa kane ka Roster Maintenance Policy kam pat dei namar ba ka High Court ka la ong ba ngi khlem shym la ktah eiei ruh em ïa ka ‘Validity’ jong ka bad ngim shym la ktah ïa kata ka ‘Merit’ jong kane Maintenance Policy," la ong u Bah Robert.
U la ong ba ka seng ka khmih lynti ba ka Myntri ha ryngkat ka tnad treikam jong ka, kin pdiang ïa ka jingai jingmut jong ka seng ba lada long katba long ka Roster System ka dei ban treikam naduh ka sngi ba pynmih shakhmat ym ba kan phai dien shadien.
Shuh shuh u Bah Robert u la ong ba ha ki sngi kiba la dep, na ka liang u Myntri Rangbah ka jylla, u Conrad K Sangma hapoh ka ïingdorbar thawaiñ, u la kren shai ba ki bym hun ïa ka Roster Maintenance Policy ki lah ban leit ïatai shapoh ka ïingkashari kaba mut na ka liang u Myntri Rangbah um kwah shuh ban dang ïakren ïa katei ka mat hapoh ka sorkar hynrei na ka liang ka seng ka la ong ba kan ïai ap kumba shitaïew bad lada kano kano kaba bha kam mih na ka jingïakren, ka seng kam banse ban leit noh sha ïingkashari.
“Lada ngi leit sha ïingkashari ïa kane ka kam, kaba ma ïoh ki mih shibun ki kynrum ki kynram hynrei na ka liang ka seng pat ngi la wan ai jingmut shwa ïa ka Myntri ka tnad aiñ ba kan pynbeit bad pyrkhat arsien ïa kane hynrei lada ha kine ki sngi ki ban wan la ka long ha ka shitaïew kam don kano kano ka jingmih kaba bha na kane ka jingïakren, ngim banse ngi hap ban ïaid noh ïingkashari," la ong u Bah Robert.
U la ong ba lada na ka liang ka sorkar kam kwah shuh ban ïakren bad pynbeit ïa kane, na ka liang ka seng kan nym lah satia ban shu peit ba ki khun samla ka Hynñiewtrep kin duh kam duh jam katba kiwei pat ki jaidbynriew ki ïoh kam.
U la ong ba ka seng kam kwah ban wanrah ïa ka jingsngewïapher jaidbynriew hapdeng u Khasi-Jaiñtia bad u Garo hynrei ïa ka bhah thungkam thungjam la pynïeng halor ka nongrim ban pynïapher jaidbynriew namar ha kylleng ka Ri India kam ju don kata ka bhah thungkam thungjam kaba kyrpang ïa kano kano ka jaidbynriew hapoh ka bhah thungkam thungjam ïa ki riewlum ne ‘Tribal Reservation’.
Shuh shuh haba kylli ba u sngew kumno halor ka jingpyrshah jong ki seng napoh Ri Lum Garo ha kaba ki la ong ba lada ka mih ka jingpyrshah ïa ka Roster System kan wanrah ïa ka jingïapher jingmut hapdeng u Khasi bad u Garo, u Bah Robert u la ong ba ka dei ka jingïapher jingmut ba kan sa don ka jingïapher jingmut ruh ha kaba ïadei bad ka bhah thungkam thungjam.
Ki pulit jong ka tnat Railway Protection Force (RPF) jong ka North East Frontier Railway (NFR) ki la ïoh ban pyllait ïa kumba 23 ngut ki khynnah rit ha palat shi taïew jong ka jingpynlong ïa ka jingpyntreikam na ka bynta ban wad ïa kum kine ki khynnah ïa kaba la pynlong ha kiba bun ki rel bad ki jaka sangeh rel ha ka thaiñ.
U heh ba dei khmih jong ka tnat Railway u la pyntip ba ïa kane ka jingpyntreikam la pynlong naduh ka 8 tarik, Nailur haduh ka 17 tarik, Nailur.
Ki pulit jong ka RPF ki la ïoh ban kem ïa uwei u briew uba la donkti ha ka kam khaïi briew.
Ïa kane ka jingpyntreikam la pynlong ha kiba bun ki jaka sangeh rel kiba kynthup ha New Bongaigaon, New Jalpaiguri, Jalpaiguri Road, Samsi, Badarpur, Barsoi, Rangiya, Katihar bad Dimapur.
Ïa baroh kine kiba la shah pyllait hadien la aiti sha ki Childline kiba dei khmih ha kine ki jaka bad ban pyndep ïa ki jingpyntreikam kumba dei rukom bad ban pynphai pat sha ki bahaïing hadien ba la dep ban leh ïa ki jingdonkam baroh.
Hadien shi taiew jong ka jingjia shlei um ba shyrkhei hapoh ka nongbah rud duriaw jong ka Libya ha Derna, la ong ba ki lad jingiarap ha kane ka por ki dang shu poi sha ki lanot kiba ngat ha katei ka jingjia, ha kaba da ki hajar ngut ki paidbah nongshong shnong jong katei ka nongbah ki la khlad bad duh noh ïa ka jingim na katei ka jingjia.
Wat hapdeng ka jingïaleh shitom jong ki bor pyniaid jong katei ka ri ban pyllait im ia ki paidbah hadien jong katei ka jingshlei um, hynrei ka jingkhlad na katei ka jingjia ka la nang kiew katba ki tnat iarap ki dang leit tih bad ioh sei ia ki metiap kiba sahkut ha kitei ki jaka ba shah tap um.
Ka jingkheiñ ba la pynbna khatduh da u Myntri ka koit- ka khiah jong katei ka ri ka long 3,252 ngut kiba khlad ha katei ka jingjia.
Ka ri India kaba la ïaid lynti palat 75 snem naduh ba ïoh jinglaitluid, mynta kan kynriah noh na ka Ïingdorbar Thawaiñ kaba rim sha ka Ïingdorbar kaba thymmai kaba ngiam haduh 1,280 ngut lada shong dorbar lang ki MP ka Lok Sabha bad Rajya Sabha hajuh.
Ka jingsdang ki MP ban leit rung sha ka Ïingdorbar Thawaiñ kaba thymmai kan sdang naduh ka Sngi Ba-ar.
Ka Ïingdorbar barim kaba la pyndep ïa ki kam bad sakhi ïa ki jingjia sahkynmaw kiba bun kynthup ka jingthaw bad jingpdiang ïa ka Riti Synshar ka ri, ka dei kaba la pyndep ban tei ha u snem 1927 ha ka por ba dang synshar ka Sorkar Phareng.
U Myntri Rangbahduh ka ri u Narendra Modi haba u ai jingkren ha Ïingdorbar Lok Sabha ha ka Lah Sngi U Blei, u la ai burom ïa uwei pa uwei u maw-it jong ka Ïingdorbar kaba rim bad u la ong ba ki MP kin rung noh sha ka Ïingdorbar kaba thymmai ha ryngkat ka jingkyrmen kaba thymmai bad jingsngewskhem.
Ïa kane ka Ïingdorbar barim yn nym pynpra satia, bad ka dei ka ïing kaba la pynwandur da u nongwan pyndur ka England, u Sir Edwin Lutyens bad Herbert Baker.
Kane ka Ïingdorbar ka la sakhi ruh ïa ki jingjia kiba kongsan naduh ka jingïakhun ban ïoh laitluid ka India.
La ong ba ki don ki bynta jong ka Ïingdorbar barim yn pynkylla sha ka Museum.
Ïa ka Ïingdorbar Thawaiñ Parliament kaba thymmai la plie da u Myntri Rangbahduh ka ri, u Narendra Modi ha u Jymmang mynta u snem.
Kane ka Ïingdorbar bathymmai bad kaba heh, kan lah ban pynrung briew haduh 888 ngut  ki dkhot ka Ïingdorbar Lok Sabha bad 300 ngut ki dkhot ha kamra ka Rajya Sabha.
Lada shong dorbar lang ki MP ka Lok Sabha bad Rajya Sabha yn ngiam haduh 1,280 ngut ki MP ha Lok Sabha.
Kane ka Ïingdorbar kaba thymmai ka don ka jingheh kaba 64,500 square meter bad ka don lai tylli ki khyrdop kiba la ai kyrteng ka Gyan Dwar, Shakti Dwar bad Karma Dwar nalor ki jaka rung la kajong ïa ki heh ki haiñ bad ki MP.
Ka jingïalang paidbah kaba la khot da ka Voice of the People’s Party (VPP) Khliehriat Circle ha ka 18 tarik Nailur ka la rai ban ïatreilang bad ai ka jingkyrshan kaba pura ïa ka jingïakhih jong ka Khasi Students’ Union (KSU) ban dawa maramot ïa ka National Highway 6.
U President ka VPP Khliehriat, Bah Damewanhi L Rymbai u la ong, kane ka jingïalang paidbah da kawei ka sur ka la rai ban ïatreilang bad ai ka jingkyrshan kaba pura ïa ka KSU kaba la pynbna ban ïakhih paidbah pyrshah ïa ka NHAI kaba la leh mutlop ban maramot ïa ka surok bah NH-6.
Ha kane ka jingïalang paidbah kaba long ha madan Teilang ha Dkhiah West la wan ban ïashimbynta da ki nongïalam bad dkhot ka HANM, HITO, East Jaiñtia Local Taxi Driver Association, East Jaiñtia Hills Driver Association.
Kum ban shu pynkynmaw ba ka KSU ka la dep pynbna ba kan pynlong ïa ka jingïakhih naduh 25 tarik Nailur da kaba thiah ha surok ha Khliehriat.
Kane jingïakhih kan neh shitaïew lynter.
Ar ngut ki kynthei na United States, ki la shah pynngat noh hapoh ki kyndon aiñ hadien ba la iohi ba ki lehkai bad kynting kai ia i khyllung rit kum kynja jinglehkai hadien ba ki la buaid habar jong ka jaka leh kmen ha Daytona Beach.
Ia kitei ar ngut la ithuh kum ka Brianna Lafoe – 19 snem bad ka Sierrah Newell – 20 snem ka rta bad ki la shah kem noh hadien ba la iohi ia katei ka jingleh be- aiñ jongki ha katei ka taiew ba la lah.
Kane ka la jia ha ka Sngi Palei jong ka taiew ba la lah, hapoh Coyote Ugly Saloon kaba don ha Seabreeze Boulevard jong ka Daytona Beach.
Ki pulit ki la wad bniah noh khlem da pynslem hadien ba la ioh jingtip halor ka jingdon jong kitei ki briew kiba leh kamkai ia ka jingim i khyllung bad kaba long ka jingma kaba khraw ia itei i khyllung namar ha katei ka sngi, la ong ba kitei ki kynthei ki ia kawang kai ia itei i khyllung na jngai sha jngai bad itei i khyllung i la shu kylla lyndang- pyrdet bad her sha ka diang- sha ka mon katba sha ba shah kawang kai ha kitei ki briew ha katei ka sngi.
Ia katei ka jingjia ruh la iohi na ka dur khih ba la ring dur da kiwei pat ki nong sakhi kiba la i kynsha ia katei ka jingleh biej jong kitei ar ngut.
Ha katei ka dur khih ba la ioh ring dur ruh, la iohi ia ka Ms Lafoe ba ka leit khang ia ki ba kin ym ring dur ne shon dur, ha kaba ka la leit shajan jong kitei kiba ring ha ryngkat bad itei i khyllung iba ka bat bad paring na ryndang kjat.
Ki pulit ki la iathuh ruh ba ha katei ka video la iohi ia ka Ms Lafoe ba ka kynting bad padai dusmon ia itei i khyllung da kaba bat na ki kit lane ki kjat jong-i bad kane ka lah ban ktah jur ia ka met ka phad jong itei i khyllung bad khamtam lada dei ba ym don ba ioh ban pynsangeh noh ia katei ka jingleh be-aiñ jongki ha katei ka sngi.
Ia itei i khyllung la rah noh sha ka jaka sumar kaba don hajan, ha kaba i la don ia ki dak jngem na ki bynta jong ka met bad katkum ka ‘x-ray’ ba la dep ban peit bniah ha ka sngi ba bud, la shem ba ka kti jong itei i khyllung ka la lait bad don ruh ki bynta kiba la i kumba ka shyieng kan kdiah noh syndon.
Ka Federation of Khasi Jaiñtia & Garo People (FKJGP) West Khasi Hills ka la dawa na ki bor distrik ka West Khasi Hills ba haba ki ai jingbit ïa ki jingpynlong ïakob khwai doh, ki dei ban ai ka jingbit ym tang ba kin peit ïa ka jingbit jingbiang jong ka jingpynlong ïakob khwai hynrei ban peit ruh ïa ka jingbit jingbiang jong u paidbah uba ïaid ba ïeng ba kan nym don ka jingktah ïa kiwei bad ka kam kaba leh kiwei kam dei ban ktah ïa ka ïaid ka ïeng jong kiwei.
Ïa kane la ong da u General Secretary ka FKJGP WKHD u Bah Wilis Syiem haba kren ha ki lad pathai khubor ha kaba u la ong ruh ba ka FKJGP ka dawa ba ki bor distrik, ki dei ban peit ruh ïa ki jaka ïeng kali kiba biang, ki jaka buh kali na ka bynta ki nongleit ha ki jaka khwai bad lada kam biang ka jaka nangne shakhmat ym dei shu ban ai ka jingbit bad ki nongpynlong ki dei ban peit ba kam dei ban ktah ïa u paidbah uba ïaid ba ïeng.
Nalor kata, u Bah Syiem u la ong ruh ba na ka liang ka FKJGP ka da sngewkhia shisha halor ka jingkhlad noh i khyllung iba la kha ha shiteng lynti tang na ka daw jong ka jingdheng kali na ka jingdon ka jingïakob khwai dohkha ha Pamphyrnai myn ha ka 16 tarik u Nailur.
Shuh shuh u la ong ruh ba bunsien haba don kiba kum kitei ki jingïakob khwai dohkha ha ki pung harud surok, ka jingdheng kali ka don beit kaba la pynthut ïa ka ïaid ka ïeng jong ki paidbah khamtam ïa kiba pang ba shitom.
Namar kata, u la ong ba ki bor distrik haba ki ai jingbit ki dei ban pyntikna ba ka bit ka biang kam dei ban don tang hapoh ka jaka khwai hynrei shabar ïa ki paidbah ba ïaid ba ïeng ruh kumjuh.
Ki nongtrei ka Garo Hills Autonomous District Council (GHADC) ha ka Lah Sngi U Blei ki la pynsangeh shuwa ïa ka jingïakhih ba khlem buh por jong ki hadien ba u CEM, u Albinush Marak u la ai ka jingkular ban pyllait ïa ka tulop ba 2 bnai jong ki haba kut jong une u taïew.
Kumba ka long, ka jingeh haba ïadei bad ka tulop, kaba la tam ïa ka 10 snem (bad kaba dang ïaid), mynta ka la ïaid sha u bnai ba 31 na bynta ki nongtrei.
Katkum ka jingïathuh ki nongtrei, ka sien ba khatduh ba ki la ïoh jingsiew ka dei ha u bnai Jylliew mynta u snem bad katta ruh, ka tulop ba shi bnai ha ryngkat ka jingkular ban shen yn sa pyllait biang.
Ki nongtrei hapoh ka shatri jong ka Non Gazetted Employees Association (NGEA), ki la ïai bteng ïa kane ka jingïakhun.
Ka jingïalang jong ki nongtrei ka la long hynne mynsngi hajan ka ophis GHADC, Tura.
Hashuwa, ki la byrngem ban ïaid shakhmat bad ka jingïakhih ba khlem buh por lada ka tulop jong ki ka dang sahkut.
Hynrei ha katei ka jingïalang, u CEM, Albinush u la ïashim bynta bad pan por ban pyllait ïa ka tulop ba 2 bnai haba kut jong une u taïew.
“Hadien ka jingkular jong u, ngi la rai ban ap haduh kaba kut taïew na bynta ban pyllait ïa ka tulop jong ngi.
Lada ym lah ban pynbeit ïa kane, ngin sdang ïa ka jingïakhih ba khlem buh por naduh ka Lah Sngi U Blei jong ka taïew ban wan.
Ngin ap bad peit la ki bat ne em la ka kular bad siew sha ngi ïa kaei kaba ki la kular," la ong u President ka NGEA, u Brithen Sangma.
Ka Balang Unitarian Jowai ka la rakhe pyndonburom ïa ka lyngkhuh snem ba 136 snem ka jingwan ka Balang Unitarian ha rilum Khasi-Jaiñtia halor ka phang “To ïalap, to pyrta ïa ka Niam U Blei, ba jingbha kan synshar halor ka pyrthei".
Ïa kane ka sngi kyrpang la rakhe ha ïingmane ka Balang Unitarian Jowai ha ka jingwan sakhi shitrhem da ki hajar ngut ki riewngeit jong ka Balang Unitarian mynta ka Lah Sngi U Blei.
La sdang ïa ka jingrakhe lyngkhuh snem naduh ka por 8.
30 mynstep da kaba pyndeng syntiew ïa u mot u Nongseng Rangbah ka Balang u Hajom Kissor Singh da u Moderator Chibordon S Shylla bad pynher ruh ïa ka lama.
Ha ka nohphai sngi, ka la don ka jingïaseng paidbah ba la pynïaid da u Moderator Kiki Pakma uba la thang ruh ïa ka sharak katba ïa ka khubor lyngkhuh snem la sam da u Rev.
Sowat Laloo.
U Rev.
Sowat haba sam ïa ka khubor lyngkhuh snem, u la ong kane ka dei ka sngi kaba kyntang jong ki riewngeit ka Balang Unitarian namar dei ha kum kane ka por ba la kynmaw ieid, kynmaw burom ïa u Babu Hajom Kissor Singh bad ki nongbud jong u kiba la seng nyngkong eh ïa ka niam Unitarian ha ka shnong Jowai ha ka 18 tarik Nailur, 1887.
U la ong ruh dei ha kum kane ka por ba la ai jingkheiñ sha U Blei, haduh katno ngi lah ban shakri ïa la ka jong ka niam bad haduh katno ngi lah ban ai ka jingshakri ïa ki para bangeit, ka ïing ka sem bad ïa ka imlang sahlang.
U la ong ruh ka Balang Unitarian ka hikai ban ngeit tang ha uwei U Blei.
Kum ki riewngeit u la kyntu ban bat ïa ka soskular jong ka balang kata ban pynskhem ïa ka jingngeit bad ban long kiba kylluid ka mynsiem bad ban shakri ïa ki para briew bad ban synñiang sha ka balang bad ka imlang ka sahlang ban roi bad par.
Ha ka por janmiet ka la don ka jingïaid proseshon ha kylleng ki dong ka sor Jowai da kaba rah ïa ki dongmusa kum ka dak ban pyni sha ka pyrthei ïa ka jingshai mynsiem ba ka Balang ka la ïoh pateng na ka jinghikai Niam Unitarian.
U Symbud Myntri Rangbah ka Jylla ba khmih ïa ka tnad kam pohïing, Bah Prestone Tynsong haba kren hapoh ïingdorbar ha ka Sngi Ba-ar u la ong ba ka long kaba donkam ban ithuh ïa ki jyrwit-jyrwat bad jingtynjuh ba ïakynduh da ki briew ba bat ïa ka aiñ haba ïadei bad ki jingjia ha kaba ka jingshngaiñ jong ki nongshong shnong ba lui-lui, ba kynthup ïa ki kynthei bad ki khynnah ka long kaba hakhmat eh.
“Ngi skhem ha ka jingshakri jong ngi ban pynneh ïa ka kyndon jong ka aiñ bad ngi ïai bteng ban long kiba minot ban pyntikna ba kito kiba don bynta ha ka ban kynshoit ban wanrah jingkulmar kin shah pynshitom," la ong u Bah Tynsong.
U Symbud Myntri Rangbah u la ong ïa katei haba jubab ïa ka ‘Special Motion’ halor ka jingïatai ba ïadei bad ka jingleh donbor ki pulit ha ka jingpynsngew paidbah jong ka Meghalaya Cements Limited kaba la long ha Thangksai, East Jaiñtia Hills ha ka 24 tarik u Nailar, 2023, ba la wanrah da u MLA ka Voice of the People Party (VPP) na Mawlai, Bah Brightstarwell Marbaniang.
U la ong ba hapoh ka ‘Rule 7’ jong ka ‘Environment Impact Assessment Rules’, 2006, ki don 4 bynta haba ïadei bad ka jingai jingbit bad ka bynta ba 3 ka pynbiang na bynta ka “Public Consultation".
U la ong ba ha ka jingpynkhreh na bynta katei ka jingpynsngew paidbah, la pynbit pynbiang ïa ki aiñ lem bad kiwei-kiwei ki jingpynbeit bad la pynmih ruh ïa ka ‘Detailed Operational Plan’ da ka ophis Superintendent of Police, East Jaiñtia Hills District.
U la ïathuh ba ki ophisar bad ki pulit kiba la don bynta ki la ïoh ki jingbthah ban pyntikna ïa ka suk ka saiñ ha katei ka jingpynsngew paidbah bad la bthah ruh ba kin long kiba jai-jai haba ki ïakren bad ki paidbah kumjuh ban pyndonkam ïa ka bor tang ynda la ïoh ïa ka jingbthah kaba shai.
U Bah Tynsong u la ong ba ha step jong ka jingpynsngew paidbah, la pynsngewthuh sha 78 ngut ki pulit halor ka jingïalang ha TopCem Cement ha shuwa ban phah ïa ki sha katei ka jaka.
Katkum ka jingïathuh jong u, ha katei ka sngi, ha kaba sdang, ka kynhun kaba don tang kumba 30 ngut na ka shnong Thangksai ba kynthup ïa ki kynthei bad khynnah ki la lum bad shong hakhmat jaka jong katei ka karkhana – kaba khang ïa ka jingwan rung jong ki kali bad ki ’riew shimet sha katei ka karkhana.
Hynrei, u la ong ba wat hadien ka jingkyrpad na ki pulit ka East Jaiñtia Hills, ban phah tang khyndiat ngut ki dkhot na ka kynhun jong ki ban ïashim bynta ha katei ka jingpynsngew paidbah, hynrei ka jingdon briew ka la sdang ban bun suki-pa-suki.
U Bah Tynsong u la ong ba hadien kane, ki nongshong shnong na Shiehruphi, Wahiajer, bad ki shnong ba marjan hapoh Narpuh Elaka ruh ki la ïalum, kaba la kyntiew ïa ka jingdon briew sha kumba 150 ngut.
“Kaba sngewsih ka long, wat hapdeng ki jingpyrshang na ka tnad pulit, ka jingsahkut ka la ïai bteng, kaba ïalam sha ka jingdheng," u la ong.
U Symbud Myntri Rangbah ka Jylla u la ïathuh ruh ba kumba 10:55 baje mynstep, ka jingpynsngew paidbah ka la sdang kumba la pynbeit.
Hynrei, ha ka por 11:10 baje mynstep, u paidbhur ha khyrdop ha TopCem, ba la pynshit da uwei u briew bad kiwei-kiwei ki bym lah ban ithuh ki la prong sha phyllaw jong ka TopCem Cement.
U la ong ba u paidbhur u la shim ïa ki lynti bapher-bapher ban ïoh rung sha ka jaka ba pynlong ïa ka jingpynsngew paidbah, da kaba kiew ruh ïa ki kynroh jong ka TopCem Cement.
Katkum ka jingïathuh jong u, hapoh 12 baje, ka jaka ba pynlong ïa ka jingpynsngew paidbah ka la shah pynjulor pura bad ha kane ka por, ka la jinglong-jingman ka la i-donkam ïa ka jingtuklar ba mardor ban khang lad shuh ïa ka jingjulor bad jingmynsaw ïa kito kiba don hapoh katei ka jaka.
U Bah Tynsong u la ong ba ki pulit ki la ïai pyrshang ban pynjai-jai ïa u paidbah bad pynsngew sha ki ba kim dei ban shim ïa ka aiñ ha kti lajong, hynrei ki jingpyrshang ban tem ïa ka jinglong-jingman kam shym la long kaba seisoh.
“Ha ka por kumba 12:30 mynsngi, ha ka jingïakren bad ki ophisar, la rai ban pynkynriah ïa ka jaka ban pynlong ïa ka jingpynsngew paidbah sha ka Community Hall kaba hapoh katei ka phyllaw.
U paidbhur u la ïoh jingtip halor katei bad hadien ka jingïa pynbeit, ki la mynjur ban ïaid noh da kaba jai-jai ban pynpaw ka jingpyrshah hajan ka jaka bathymmai," u la ong.
U la ïathuh ba dei ha ka por kumba 1:30 mynsngi, wat hapdeng kiba bun ki jingpyrshang ban pynneh ïa ka suk ka saiñ, ka jinglong-jingman ka la ïalam sha ka jingkulmar.
U la ïathuh ba u paidbhur u la sdang ban pyni ïa ka jingkhluit khlieh ban thom ïa ki pulit da ki dieng synsar, rot, bad maw bad wat hapdeng ka jingïai bteng jong ki pulit ban maham, da kaba kyntu ban ïapra noh da kaba jai-jai, u paidbah u la ïaleh pyrshah ban ïoh rung sha ka jaka ba-ar ba pynlong ïa ka jingpynsngew paidbah da ka jingthmu ban pynmynsaw briew bad pynjulor ïa ki jingdon-jingem.
Namar ka jinglong-jingman bad ka jingma kaba lah ban buh ïa ka jingshngaiñ jong ki paidbah, u la ong ba ki pulit kim don lad da kumwei pat hynrei ban pyndonkam ïa ka bor ban ïada ban tehlakam ïa u paidbhur.
Na ka liang u Symbud Myntri Rangbah u la ong ba ha katei ka jingjia, 11 ngut ki pulit ki la mynsaw hynrei ki la lah ban pynpra ïa u paidbhur ha ka por 3:15 baje mynsngi.
Shuh shuh u la bynrap ba hadien jong kine kiei-kiei baroh, la ujor mukotduma ha Lumshnong Police Station ‘vide’ Lumshnong PS Case No.
45(08)2023 hapoh ka kyndon 143/144/145/148/152 Indian Penal Code pyrshah ïa uwei u briew lem bad kiwei-kiwei ki briew ki bym ithuh kiba la pynshit ban wanrah jingkulmar haba ïadei bad katei ka jingjia.
“Ïa mynta, ym shym la don jingujor na ki ’riew shimet kiba la mynsaw ha katei ka jingjia," la ong u Bah Tynsong.
Ha kaba ïadei bad ka jingjia kaba sngewsih ha kaba kawei ka longkmie ba dang armet ka la duh noh ïa la i khunlung ha kawei ka kali kamai namar ka jingdheng kali kaba jur kaba la mih na ka jingdon jong ka jingïakop khwai dohkha ha Pamphyrnai ha ka 16 tarik u Nailur 2023.
Kumta ki bor District ka West Khasi Hills ha ka Sngi Ba-ar ki la shong jingïalang ha kaba la pyntip ba la thung da ka ‘magisterial inquiry’ ban tohkit bad na ka liang ka tnat pulit kan shim da ka ‘Sou Moto case’ halor katei ka jingjia.
Ïa kane la pyntip da u Deputy Commissioner (DC) ka West Khasi Hills u Bah Garod LSN Dykes, IAS haba kren sha ki lad pathai khubor ha ka jingïakynduh ha shlem treikam jong u.
U DC ka West Khasi Hills u la ong ruh ba ha kane ka jingïalang, ki la ïoh pdiang ruh ka jingpyntip na ka tnat District Council Affairs (DCA) jong ka Sorkar Jylla, ba la pyndam noh ïa ka ‘notification’ ne byrta jong ka KHADC kaba la ai jingbit na ka bynta ka jingïakop khwai.
Kumta hadien ba ka DCA ka la pyndam noh ïa ka byrta jong ka KHADC, ki bor District ka West Khasi Hills ruh ki la shim ïa kajuh ka bynta ban pyndam noh ïa baroh ki jingai jingbit ïa kaba ka KHADC ka la dep ban ai bad kane kan treikam mardor haduh ban da pynbna da kumwei pat.
U DC u la ong ruh ba kaba ar halor ka jingjia ha Pamphyrnai, kaba hap hapoh ka shnong Ksehkohlong la dep ban thung da ka ‘magisterial inquiry’ bad na ka liang u Superintendent of Police un ujor da ka Sou Moto pyrshah ïa kato ka jingjia.
U DC u la ïathuh ruh ba ha kaba ïadei bad katei ka jingjia, na ka liang ki nongpynïaid khwai, ki nongïalam shnong ka Ksehkohlong ruh ki la wan mih, ha kaba na ka liang u DC u la ong ïa ki, ba ïa kaei kaba la jia, ka aiñ kan ïaid bad kan shim ïa la ka jong ka lynti.
Ha kawei pat ka khubor u Bah Garod LSN Dykes, u la pynbna paidbah ba ka katkum ka Notification No.
DCA.
33/2012/520, Dt.
19.
09.
2023 kaba la ïoh pdiang na u Secretary ka Sorkar, Meghalaya, Shillong, ba la ‘Pynduh’ ïa baroh ki jingbit kiba la ai da ka Khasi Hills Autonomous District Council, Shillong ha kaba ïadei bad ki jingpynlong ïa kino kino ki jingïakop khwai dohkha hapoh West Khasi Hills District.
Shuh shuh u la ong ruh ba lada lap ïa kiba ïaleh pyrshah halor kane ka hukum, la ki dei ki riewshimet ne ki kynhun kin sa shah pynshitom katkum ki kyndon jong ka aiñ.
Kawei ka samla kaba dang hapoh 18 snem ka rta, ka la duh noh ïa la ka jingim hadien ba la kynnoh ba ka la kynthih na kawei ka kali kamai Auto Rickshaw kaba don ïa u number ML10-B-7675 ha ki bynta jong ka 17 Mer Byrnihat jong ka surok bah National Highway 6.
Kumba la ïoh lum jingtip na ki pulit, la ïathuh ba ïa katei ka jingjia la pyntip sha ki pulit ka thanat Byrnihat ha ka por 12:16 shiteng sngi eiei da ki bor pynïaid ka Byrnihat Primary Health Center (PHC).
Mar kumta hi, na ka liang ki pulit ki la hiar sha katei ka PHC ban pynlong ïa ka jingtohkit.
Katkum ka jingtohkit jong ki pulit, la ïoh jingtip ba katei ka khynnah samla ka la shong da katei ka kali kamai auto rickshaw kaba la ñiah da u Ramalson Marak, 44 snem ka rta, na ki thaiñ Byrnihat ban leit sha 18 Mer.
Katkum ka jingphla jong utei u nongñiah, la ïathuh ba katei ka khynnah, ynda poi ha ki bynta jong ka 17 Mer, ka la kynthih najrong katei ka auto rickshaw kaba dang ïaid kaba la pynlong ïa ka ban mynsaw jur.
Hadien katei ka jingjia, ïa katei ka khynnah la pynkit noh mar-mar sha Byrnihat PHC ban pynïoh ïa ka jingsumar, hynrei namar ka jingjur jong ka jingmynsaw, ki doktor katei PHC ki la ai jingmut ban phah sumar noh shawei.
Kumta la pynkit noh sha ka Gauhati Medical College (GMC) da ka 108 kaba la synran lang da ki pulit na ka thanat Byrnihat.
Namar ka jingjur jong ka jingmynsaw, katei ka khynnah kaba la ngat ha katei ka apot ka la khlad hapdeng ka jingsumar hapoh GMC Hospital ha ka nongbah Guwahati.
Halor kane ka jingjia, na ka liang ki pulit ki dang pynlong ïa ka jingtohkit kaba jur ban lap ïa ka jingshisha halor katei ka jingjia kaba la wanrah ïa ka jingduh noh ïa kawei ka mynsiew briew.
Ka seng Congress ha ka Sngi Ba-Ar ka la kynthoh ba ka aiñ rew halor ka jingai bhah ba 33% ïa ki kynthei ha Lok Sabha bad ki Ïingdorbar Thawaiñ ha ki jylla ka dei ka “jingshet kylla" ïa ki klur ngut ki longkmie bad ki kynthei jong ka Ri.
Haba kynthoh ha rynsan X, u General Secretary ka Congress, u Jairam Ramesh, u la ong, “Ha kane ka aïom jong ka jingkular thok na ka bynta ka ilekshon, kane ka dei kawei na kiba heh tam.
Ka dei ka jingshet kylla ïa ki jingkyrmen jong ki klur ngut ki longkmie bad ki kynthei.
"Ki jingkynthoh jong u Jairam ki la long hadien ba ka Sorkar Pdeng ha ka Sngi Ba-Ar ka la wanrah ïa ka aiñ rew ban ai bhah 33% ïa ki kynthei ha Lok Sabha bad ki Ïingdorbar Thawaiñ ki jylla.
“Kumba ngi la kdew mynshwa, ka sorkar u Modi ka khlem pat leh ïa ka khanasamari jong u snem 2021, bad dei tang ka India napdeng ki Ri G20 kaba khlem lah ban pyndep ïa kane," u la ong.
Haba bteng ban takraiñ ïa ka sorkar u Modi, u Jairam u la ong, “Mynta ka sorkar ka ong ba ka jingai bhah ïa ki kynthei kan treikam tang hadien ba la pyndep ïa ka khanasamari ba la leh hadien ba katei ka aiñ rew kan long aiñ pura.
Lano yn sdang ïa kata ka khanasamari?"Shuh shuh u la ong nalor jong ka khanasamari, ka aiñ rew kan treikam hadien ba la pynbeit thymmai ïa ki konstitwensi.
“Hato ïa kata ka khanasamari bad ka jingpynbeit thymmai ïa ki konstitwensi yn leh hashwa ka ilekshon Lok Sabha 2024," u la kylli.
Hadien ba ka Executive Committee jong ka Khasi Hills Autonomous District Council (KHADC) ka la pynmih ïa ka hukum ha u bnai Jymmang ban bthah ïa baroh ki Rangbah Shnong ba kin ym bit ban ai syrnod lane ka Residential Certificate ïa kino kino ki briew ki bym dei na ka jaitbynriew Khasi-Jaiñtia na ka bynta ban leit pan ïa ka Permanent Residential Certificate/Domicile Certificate khlem da rai lyngba ka Executive Dorbar jong ka shnong bad ïa ka Residential Certificate dei ban ai tang ïa kito kiba la shong shnong ym duna ïa ka 12 snem bad dei ban da soi ym duna ïa ka 2/3 ki dkhot jong ka Executive Dorbar Shnong, na ka liang ka Shiphew Dorbar ka la pynpaw ba kam pat da sngewthuh sngewthaw bha halor katei ka hukum.
Ki Dorbar Shnong kiba don hapoh ka shiphew dorbar ki kynthup ïa ka Jaïaw Langsning, ka Dymmiew, ka Lama Villa, ka Qualapatty, ka Lumdiengjri, ka Sunny Hill, ka Mawbah, ka Mawprem, ka Nongsohphoh bad ka Lumkshaid.
Na ka liang U Nongsaiñ Hima u la leit ban ïakynduh ïa ki Rangbah Shnong jong ki dong bapher bapher khamtam eh ïa kito ki Rangbah Shnong jong kito ki shnong kiba ki nongshong shnong ki shong khleh lang bad kiwei kiwei pat ki jaitbynriew ban sngap ïa ka jingpynsngew jong ki ha kaba ïadei bad kane ka hukum la ki pyrshah ne sngewïahap.
Kitei ki Rangbah Shnong ki la pynpaw ba halor katei ka hukum kim pat da sngewthuh sngewthaw lane ïoh jingshai bha.
Kumta ki la ong ba hadien ka jingwan ïakynduh ïa u CEM ka KHADC, u Bah Pynïaid Sing Syiem ka ban sa long ha ka 21 tarik Nailur kin sa lah ban shim ïa kiwei pat ki rai lane ki sienjam ba ki dei ban leh.
Haba ïakren bad u Rangbah Shnong ka Lumdiengjri, u Bah Jolsing Rani uba la bat ïa ka kam Rangbah Shnong la kumba 2 snem duna eiei, u la ong ba um pat lah ban ong eiei halor kane ka hukum, hynrei un sa lah ban kren halor kane tat haduh ynda la dep ban shong ïa ka jingïalang bad ka shiphew dorbar.
Wat la ka shnong Lumdiengjri ka dei ka shnong kaba ïakhleh lang bad ki bar jylla, hynrei u la ong ka Dorbar Shnong, ka la buh da ka aiñ ba kan ym lah ban ai NOC thymmai ïa ki bar jylla na ka bynta ka Trading License.
U la ong ba kino kino kiba ai wai ïing ïa ki bar jylla, ka shnong kam don jingtip eiei shuh ïa katei ka ïing kaba ai wai.
U la ïathuh ruh ba ha kawei ka jaka kaba don ha Lumdiengjri kaba kyrteng ka Compound Muslim wat la ka dei ka jaka jong ki bar jylla hynrei ka shnong ka la khang pyrshah ban dang wan ïalam ïa kiwei pat ki bar jylla kiba thymmai hapoh katei ka jaka bad ka shnong ruh ka da buh da ka jingkheiñ jingdiah ban tip katno ngut ki bar jylla ki barim ki don ha kawei pa kawei ka longïing longsem.
U Bah Rani u la ïathuh ba ki bar jylla ki ju wan pan ïa ki Residential Certificate na u namar ba ki leit ha ki kam ki jam ki jong ki shane shatei hynrei kitei ki bar jylla ruh ki dei kiba la shong la sah la slem bah hapoh ka shnong bad hapoh kane ka jylla.
U Bah Rani u la ong ba u sngewdei ba kum ki Rangbah Shnong ki dei ban pyrkhing ba ym ai NOC ha ka khaïi ka pateng ïa ki bar jylla bad ban nym shah ïa ki bar jylla kiba wan thymmai hapoh ka shnong ba kin shong wai ha ki ïing ki sem jong ki Khasi lane ki ïing ki sem jong ki bar jylla ruh namar kata hi kan long ka nongrim na ka bynta ka ILP.
U Bah Rani u la ong ba haba u Rangbah Shnong bad ka Committee jong u, ki ïaleh ban nym ai NOC ïa ki bar jylla, kitei ki bar jylla kin ym ïoh shuh ïa ka khaïi ka pateng bad haba kim ïoh ïa ka khaïi ka pateng kin shong kin sah haei bad kin khaïi haei bad kane kan khanglad ïa ki bar jylla ba kin khaïi pateng hangne.
Katba u Rangbah Shnong ka Dorbar Shnong Qualapatty, u Bah DM Thangkhiew, uba dang shu shimti ïa ka kam kumba 3-4 bnai eiei, u la ong ba ha kaba ïadei bad katei ka hukum ba la ai da ka KHADC, ka Dorbar Shnong ka la ïa pyrkhat ban ïaleh kumno hynrei kawei na ki rai jong ka shnong ka long ban ïakren hapoh ka shiphew dorbar.
“Ngi la aiti ïa kane ka jingïakren ha ka shiphew dorbar kat kaba ki rai, na ka liang jong ngi ngim pat lah ban ong eiei bad kadei kane ka dorbar ka ban sa buddien," la ong u Bah Thangkhiew.
Haba kylli la hato na ka liang ka Dorbar Shnong ka sngewïahap ne em ïa kane ka hukum, u Bah Thangkhiew u la ong ba ka dang long kaba eh ïa u ba un jubab halor kata namar ba kane ka mat ka long kaba ktah.
Na ka liang u Bah Joseph Warjri uba dei u nongkitkam ka Dorbar Shnong Qualapatty, u la ong ba kiba bun hi ki bar jylla kiba shong ba sah hapoh ka shnong ki dei kiba la rim bad u la ïathuh ba ki longïing jong ki bar jylla hapoh ka shnong ki don kumba 600 duna eiei ki longïing bad kine ki dei kiba biang lut ïa ki kot ki sla.
Ha kaba ïadei bad ki dukan jong ki bar jylla kiba don hapoh ka shnong, u Bah Warjri u la ong ba ki don dukan kiba la shu mih kumto khlem ka jingtip jong ka shnong bad haba ka shnong ka leit ban ai jingtip sha ka KHADC, na ka liang ka KHADC ka la shu wan khmih hynrei ka khlem leh eiei satia bad kitei ki dukan pat ki dang sah kumjuh.
“Ngim tip kaei ka jingïakren jong ki bad ka District Council namar na ka liang jong ngi, ngim lah ban ong eiei ban khang bad ngim donbor ban phah khang ïa kitei ki dukan bad ngi hap ban pyntip sha ka District Council bad khamtam eh ha u ba dei khmih ïa ka kam khaïi pateng," la ong u Bah Warjri.
U la ong ba katkum ka jingpeit jong u, um tip ba ki don jingïadei aiu hapdeng ka District Council bad kitei ki bar jylla kiba buh dukan hapoh ka shnong namar ba haba ka shnong ka la ong ba kitei ki bar jylla kim dei ban shong dukan hapoh ka shnong hynrei kitei ki dukan ki dang don sah.
U Rangbah Shnong ka Dorbar Shnong Mawbah, u Bah Aris Thabah u la ong ba kum ka Dorbar Shnong hi ka dang sngew kulmar jingmut bha halor katei ka hukum bad  ka jingkulmar jingmut ka long ba haei bad ha kano ka bynta ba ka shnong kam dei ban ai ïa kitei ki syrnod bad ki syrnod kiba kumno kiba ka shnong kam dei ban ai.
U Bah Thabah u la ong ba naduh ba pynmih ïa katei ka hukum da ka KHADC, na ka liang ka Dorbar Shnong kam pat ai ïa kano kano ka Residential Certificate khamtam ha kaba ïadei bad ka Permanent Residential Certificate ne ka Domicile Certificate ïa ki bar jylla kiba shong ym duna ïa ka 12 snem.
“Haduh mynta mynne, ngim pat ai ïa kata ka Permanent Residential Certificate ne ka Domicile Certificate lait noh tang ïa ki Temporary Residential Certificate la ai ïa ki namar ba ki donkam ha ki skul, ki kolej bad ha kiwei kiwei ki kam," la ong u Bah Aris.
U la ong ba ha ka jingïalang jong ka Shiphew Dorbar la rai ba kin leit ïakren bad u CEM lane u Secretary ka KHADC ban jingpynshai halor kane ka hukum bad u la ong ba yn sa lah ban batai kham shai hadien ka jingwan kynduh ïa u CEM ne u Secretary.
Ha kaba ïadei bad ka NOC pat, u Bah Aris u la ong ba ka Dorbar Shnong ka da bishar bha hashwa ban ai ïa ka NOC lane kino kino ki sla jong ka shnong sha ki bar jylla bad kam ju ai kulmar.
U Bah Thabah u la ong ba ka shnong ka la rai biang ban sa shong da ka jingïalang ban nym shah shuh ïa ki briew kiba nabar shnong ba kin wan shong shnong hapoh Mawbah namar tang kiba la don lypa ruh ki la bun bha.
U Bah Thabah u la ong ba kiba bun ki bar jylla hapoh katei ka shnong ki dei kiba la sah slem bha bad ki bar jylla kiba buh ïa ki dukan hapoh ka shnong ruh ki dei kiba biang lut ïa ki kot ki sla bad ki Trading License bad u la ong ba ki bar jylla kiba don hapoh katei ka shnong ki la don kumba 12 ne 13 hajar eiei.
U Acting Rangbah Shnong jong ka Nongsohphoh Upper Mawprem, u Bah Hardy Ryntathiang, u la ong ba ka shnong haduh mynta kam pat ai ïa ka Residential Certificate kiba long ki Permanent Residential Certificate bad ki Domicile Certificate ïa kino kino ki bar jylla hapoh ka shnong.
U Bah Ryntathiang u la ong ba kum ka Dorbar Shnong baroh kawei kam pat don kano kano ka jingshai halor katei ka hukum bad u la ong ba ka shnong hi kam ju ai kulmar ïa ka Residential Certificate hynrei ka ai tang ïa kito kiba la sah la slem bha.
U Bah Ryntathiang u la ong ba ka shnong pat kam ju pdiang ne ai kino kino ki kynja syrnod ïa ki briew kiba dang shu wan sah thymmai hapoh ka shnong.
U la ong haba ki bar jylla kiba thymmai ki wan ban shong ban sah wai hapoh ka shnong, ka shnong ka ju pan shwa ïa ka Transfer Certificate na kitei ki bar jylla bad lada kitei ki bar jylla ki biang ki kot ki sla ka shnong ka shah ïa ki ban sah hapoh ka shnong hynrei lada ki dei ki nongwan poiwir bad kim biang ki kot ki sla, ka shnong kam pdiang satia ïa kum kita.
“Ngi na ka liang ka Shiphew Dorbar ngi kwah ban sngewthuh shai halor kane ka hukum namar ba ngim pat ïa sngewthuh bad halor kata ngi kwah ban ïoh ka jingshai na ka KHADC," la ong u Bah Ryntathiang.
U Secretary jong ka Shiphew Dorbar, u Bah Meban Rani u la ong ba hadien ka jingïoh pdiang ïa katei ka hukum ha u bnai Jymmang da baroh ki Dorbar Shnong, na ka liang ki Rangbah Shnong kiba don hapoh ka Shiphew Dorbar kim pat da sngew shai eiei halor katei ka hukum bad kumta kin dang ïai ap ïa ka jingïakynduh jong ki bad u CEM ka KHADC ka ban sa long ha ka 21 tarik u bnai Nailur 2023.
U la ong ba kiba bun hi ki bar jylla kiba sah ha kitei ki shnong kiba don hapoh ka shiphew dorbar ki dei ki nongshong shnong kiba la slem bha hynrei watla katta kin sa leit ban ïakynduh shwa ïa u CEM halor kano ka rukom u CEM u phah ïa katei ka hukum ban pyntreikam khnang ban ïoh jingshai kaba pura.
Ka sorkar u Narendra Modi ha ka Sngi Ba-Ar ka la wanrah ïa ka aiñ rew ban pynkylla ïa ki katto katne ki kyndon jong ka Riti Synshar khnang ban lah ban ai bhah 33% na ki konstitwensi ha Lok Sabha bad ki Ïingdorbar Thawaiñ ïa ki kynthei.
Kane ka aiñ rew ka dei kaba la tip kum ka The Constitution (One Hundred and Twenty-eighth Amendment) Bill, 2023, bad la wanrah ïa ka ha Lok Sabha da u Myntri ka tnat aiñ, u Arjun Ram Meghwal.
Ïa kane ka aiñ rew la wanrah ha ka Parliament bathymmai jong ka Ri kaba la treikam naduh mynta ka sngi.
Katkum kane ka aiñ rew, la thmu ban bsut ïa ki katto katne ki kyndon thymmai ha ka Riti Synshar kum ka Article 239A, 330A, 332A bad 334A, khnang ba yn lah ban pynurlong ïa ka jingai bhah ba 33% ïa ki kynthei ha Lok Sabha bad ki Ïingdorbar Thawaiñ jong ki jylla.
Nalorkata, kan don ruh ka bhah kyrpang ba 33% na ka bynta ki kynthei kiba dei ki Scheduled Caste lane Scheduled Tribe hapoh kane ka bhah ba 33% hi.
Ki kyndon jong kane ka aiñ rew kin treikam tat ynda la pyndep ïa ka ‘Delimitation’ lane ka jingpynbeit thymmai ïa ki konstitwensi hadien ba la pynmih ïa ki jingkheiñ jingdiah na ka khanasamari banyngkong naduh ba la pyntreikam ïa kane ka aiñ rew.
Kane ka aiñ kan kut noh hadien 15 snem naduh ba la sdang ban pyntreikam ïa ka.
Hynrei kane ka aiñ rew ka lah ban bteng wat hadien 15 snem lada ka Parliament ka shna aiñ.
Nalorkata, sa kawei pat ka kyndon ka long ba kan don ka jingbujli ïa ki konstitwensi ba la ai bhah ïa ki kynthei hadien man ba la pynbeit thymmai ïa ki konstitwensi lane ynda la pyndep ïa ka ‘Delimitation’.
Haba la peit bniah ïa kitei ki kyndon kiba ïadei bad ka jingpynbeit thymmai ïa ki konstitwensi bad ka jingpynmih ïa ki jingkheiñ jingdiah jong ka khanasamari, ki don ki lad pathai khubor na New Delhi kiba la kam ba kane ka aiñ kan ïoh ban treikam pura naduh u snem 2029 bad ym hashwa kata.
Ka jingthmu jong kane ka aiñ rew ka long ban ai bynta kham bun ïa ki kynthei kum ki nongthaw aiñ ha ki jylla bad ha ka Ri.
Kumba ka long mynta, ka jingdon ki kynthei kum ki MP lane MLA ka long tang kumba 14% eiei.
Ki la don palat 9000 tylli ki masi kiba la shah ktah na ka jingpang Lumpy Skin Disease (LSD) ne jingpang snieh doh ha Jylla.
Ha kaba ïadei bad kane, na ka liang jong ka Sorkar Jylla ka la kular ban siew ïa ka bai lutksan sha ki nongri masi.
Ïa kane ka jingkular ban siew bai lutksan, la pyntip da u Myntri ka tnat Animal Husbandry and Veterinary u Bah A.
L Hek haba jubab ïa ki jingkylli ba la wanrah da u MLA ka VPP na Nongkrem hapoh ka ïingdorbar ha ka Sngi Ba-ar.
Ha kajuh ka por u la pyntip ba haduh mynta ka Sorkar kam pat ai satia ïa kano kano ka song pisa ban ïarap ïa ki nongri masi namar ka jingwan lynshop ka jingpang LSD.
Kane ka jingkular ka la long ruh hadien ba u Bah Ardent M Basaïawmoit u la pan jingtip la ka Sorkar ka don jingthmu ban ai bai lutksan sha ki nongri masi, kiba hap ban khang khyrdep ïa ki farm namar katei ka jingpang, u Bah Hek u la ong, “Ka Sorkar kan sa siew ïa ka bai lutksan (sha ki nongri masi)".
U Bah Hek u la pyntip ruh ba 4 tylli ki hospital Veterinary bad 125 tylli ki Dispensary ki la ai dawai ban injek ïa ki masi ban ïakhun ïa kane ka jingpang.
Ha kawei pat ka liang, u Myntri u pyntip ba ka Sorkar ka la ai bai lutksan ba kot T.
16,20,000 sha ki paid nongri jingri ha u snem 2020-2021 namar ka jingïap jong ki 540 tylli ki sniang na ka jingpang African Swine Fever.
Haba u Bah Ardent u la kynnoh ba ka jingpang swine flu ka la wan jia hadien ba ka Sorkar ka la sdang sam ïa ki ’niang khun kiba wanrah na shabar ka Jylla, u Bah Hek u la ong, “Ngim pat dei ka Jylla kaba lah ban pynmih hi ïa ki ’niang khun, kumta ngi hap ban shaniah na shabar ka Jylla".
Ka East Khasi Hills ka dei kawei na ki district ba jur eh ki kam sniew kam runar, ha kaba tang ha ki 3 snem, kata hapdeng u snem 2020 haduh 2023 la dep ban pynrung kyrteng haduh 5196 ki sniew kam runar.
Ïa kane la pyntip da u Symbud Myntri Rangbah ka jylla uba khmih ïa ka tnat Kam Pohïing u Bah Prestone Tynsong haba jubab ïa ka jingkylli ba la wanrah da u MLA ka UDP na Nongpoh u Bah Mayralborn Syiem hapoh ka ïingdorbar ha ka Sngi Ba-ar.
Haba buh jingkylli ha ki kynta kylli jingkylli hapoh ïingdorbar, u Bah Mayralborn Syiem haba pynpaw ïa ka jingsngewkhia u la ong ba ka jingbishar pyndep ïa ki case bad ki kam thombor pyrshah ïa ki kynthei khynnah ka long kaba duna bha.
Haba wanrah ïa kane ka mat ha ki kynta kylli jingkylli, une u MLA ka Nongpoh u la ong ba ki la don haduh kumba 2821 tylli ki kam sniew kam runar tang ha kine ki 3 snem shiteng eiei ha kaba tang 84 tylli la lah ban pyndep ïa ka jingbishar.
U MLA ka Nongpoh u la pan ruh ka jingpynthikna na u Symbud Myntri Rangbah halor ka jingdonkam ban pynkloi ïa ka jingtohkit bad ban pynngat ne chargesheet ïa ki briew kiba donkti ha ki jingjia ne ki case kiba dang sahteng khnang ban pynkloi ïa ka jingbishar kaba hok.
Haba jubab ïa kane u Bah Prestone u la pdiang ba ka long kaba i duh mynsiem namar ka jingshim por na ka bynta ban tian bishar bad pynngat ïa ki nongleh kam bymman.
Wat la katta u la ong ba ki bor pulit ka jylla ki la shim ïa baroh ki sienjam ban pyndep ha kaba ïadei bad ka jingpynngat bad ban phah ïa kane shapoh ka ïingbishar ban pyndep ïa ka jingtian bishar.
“Nga kwah ban pynthikna ba ki pulit bad ka sorkar kin ym shong kli-kti halor kane ka phang.
Ngin shimkhia halor kane ka bynta bad pynthikna halor ki sienjam hapoh ki ïingbishar ban pynkloi ïa ka jingshim bishar," ong u Bah Prestone.
Ha kajuh ka por u la pyntip ruh ba ka sorkar jylla dang shen ka la thaw la ka jong ka Directorate of Forensic hapoh ka jingkhmih jong ka tnat Kam Pohïing da ka jingthmu ban pynkloi ha kaba ïadei bad ki jingtreikam kiba ïadei bad kane ka bynta.
U la ong ruh ba ki don katto katne ki jingtyrwa ba la phah na ka bynta ban pynkhlaiñ ïa ka jingtreikam jong kane ka tnat bad na ka liang ka sorkar ruh ka la dep ban ai ka jingmynjur halor kane ka jingtyrwa.
U la ban ruh ba ki la dep ban ïoh pdiang ïa ki katto katne ki kor ki bor ba donkam khnang ban pynthikna ban pynkloi ïa ka case kiba dang sahteng bad ruh ba kin ym donkam shuh ban phah shabar ka jylla na ka bynta ka jingleh ïa ki test khnang ban pynlong ïa ka jingtohkit.
Ha kaba ïadei bad ka jingduna nongtrei hapoh ka tnat pulit, u Bah Prestone u la pyntip ba dang shen ki la pynlong ïa ka jingïalang hapoh ka jingïalam jong u Myntri Rangbah ka jylla u Conrad K Sangma ha kaba ki la shim ïa ka rai ban pyndap ïa ki jingduna pulit naduh ki ophis treikam jong u SP, ki thanat kynthup jong ki kynthei bad ki police outpost ha baroh ki bynta jong ka jylla.
“U DGP u dang pynkhreh ïa ka thup jingdonkam briew bad hadien ba la dep kane, ka Sorkar kan sa thaw bad mang ïa ki kam.
Nga la thikna ba khyndiat bnai nangne, ngin sa lah ban pyndap ïa kine ki jingdonkam baroh," u la pyntip.
Ka CSA Dienchynrum United ka la jam sha ka jingïakhun semi-final jong ka lympung ïalehkai (L) Kesilroy Pala Invitation Football Tournament ba la pynïaid da ka West Jaiñtia District Sports Association (WJDSA).
Kane ka la wan hadien ba ka CSA Dienchynrum United ka lah pynliem noh ïa ka 7 Wasa United da 3-1 kol ha ka jingïakhun quarter final kaba la long ha madan Kiang Nangbah Stadium Ladthadlaboh Jowai ha ka sngi Balang.
Ha kane ka jingïakhun, kine ki kynhun la ïakhun tyngeh naduh kaba sdang ha kaba kim shym la lah ban thep kol haduh kaba kut jong ka kylla step.
Dei ha ka kylla miet ba ka CSA Dienchynrum United ka la ïoh ban pynkhihjar ha kaba u Bantei Lyngdoh u la thep ar kol ha ka minit kaba 58 & 65 bad ïa kawei pat la thep u Hanson Pdang ha ka minit kaba 70.
Hashwa ban wai 7 Wasa FC ka la lah ban pynphai kylla shi kol lyngba u Dashngain Sukhlain ha ka minit kaba 81.
Ka jingïakhun quarter final ha ka sngi Palei kan long hapdeng ka Rymbai Shkenshynriah FC pyrshah ïa ka Mihmyntdu FC ha ka por 2 baje nohphai sngi.
U nongïalam ka All India Trinamool Congress (AITC), u Dr Mukul Sangma u la ïashimbynta ha ka jingïatai ha Ïingdorbar Thawaiñ ha ka Sngi Ba-ar halor ka jingjyllei u drok ha Jylla bad u la pyni ruh ïa kawei ka dur kaba u Myntri Rangbah u Conrad K Sangma u la shondur lang bad uwei u briew uba shah kynnoh khaïi drok uba dei na Mizoram.
U Dr Mukul uba la pynpaw ïa ka jingma jong u drok bad jingkhuslai jong ki kmie ki kpa ïa la ki jong ki khun, u la maham ba kum ki nongmihkhmat paidbah dei ban da husiar haba ïakynduh bad ki briew kiba kumno, kiba ym lah ban tip ïa ka jinglong jingman jong ki.
U la ïashimbynta ha ka jingïatai halor ka mat ka jingma jong u drok kaba la wanrah da u MLA ka Nongkrem u Bah Ardent Basaïawmoit.
Haba kren shaphang kane, u Dr Mukul u la wanrah ruh ïa kawei ka khubor kaba la pynmih naduh u snem 2013 ha kaba ïadei bad ka jingshahkem uwei u briew uba kyrteng u Henry Lalremsanga, uba na Mizoram, uba la shah kynnoh kum uwei na ki snar nongkhaïi drok ba shongdor kumba T.
6 klur.
U Dr Mukul u la ong ba une u briew la lap ba u don ruh ka jingïadei bad u Myntri Rangbah u Conrad K Sangma, ha kaba la lap ruh ïa kawei ka dur ba ki shongdur lang bad ka kurim jong u lem bad u Henry ha kawei na ki jingïakynduh ki heh ki haiñ ha New Delhi.
U la buh jingkylli ruh kumno une u briew u ïoh rung sha katei ka jingïakynduh jong ki heh ki haiñ.
U la ong ba um buh jingkylli ïa ka jingshondur u Myntri Rangbah bad kiba bun ki briew, hynrei u kwah ban pynpaw paidbah namar ka long ka jingmaham ba ki briew kiba don dak sniew kin shim kabu pynban.
Haba ïakren shabar ka Ïingdorbar hadien ba la wai ka dorbar, u Myntri Rangbah u la ong ba kum u nongïalam paidbah, u ïakynduh bun ki briew ym lah ban ñiew bad ki ju don ruh bun ngut kiba shondur bad u.
Kumta u la ong ban shu pynïasoh ïa ki briew bad wanrah noh kano-kano ka jingkynnoh tang namarba ka jingshondur ka dei ka bym shong nongrim.
U la ong ba donkam ban pynshisha kiei ki kam kiba leh bad donkam ban wanrah ki sakhi.
U Conrad u la ong ba ka long kaei kaei ka bym ïahap ba la shu pynkut  tang halor kawei ka dur ne ban shu pyrshang ban wanrah ka jingaiksai ba u Myntri Rangbah u donbynta ei ei.
U la ong ba lada don kumta kata, ka la dei ban paw paidbah, hynrei lada ka long kumne, kamut nga hap sangeh ban shondur bad ki paidbah bad sangeh ban leit sha ki jingïalang.
Namarkata, ngam tharai ba tang namarba lap ïa ka dur ba shon lang yn shu pynkut noh ba baroh ar ngut ki don ka jingïadei lane ban ong ba ki leh lang ïa kam ka long kaei kaei kaba bakla ban shu pynkut kumta.
U Myntri Rangbah ka Jylla, u Conrad K.
Sangma u la ong ba ka jingkynnoh u nongïalam ka TMC, Dr.
Mukul Sangma ka long kaba kamkai tam ban pynshisha ïa kano-kano ka jingkynnoh.
“Ka long kaba sngewsih ba u briew ha ka kyrdan jong u, u la wanrah ïa ka dur bad u la poi sha ka rai.
Ka jingïadei jong ki briew na ka dur jong 2 ngut ki briew kiba shah shon dur lang, nga sngew ba ha ka pyrthei ba mynta, ka long kaba kamkai tam ban pynshisha ïa kano-kano ka jingkynnoh.
Kumta ngam don eiei ban ong halor kane," la ong u Sangma haba kren sha ki lad pathai khubor halor ka jingkynnoh u Dr.
Mukul Sangma.
Katkum ka jingïathuh u Conrad, u shon dur bad ‘million’ ngut ki briew naba u dei u ’riew paidbah.
“Nga ïakynduh, bad nga shong bad nga shon dur bad ‘million’ ngut ki briew.
Wat haba ïaid lynti ha surok, kin don kiba pynsangeh ïa nga, ngam ju ong em naba ngi dei ki ’riew paidbah," u la ong.
“Nga sngew ba ban pynïadei ïa ka kam jong 2 ngut ki briew bad ban poi sha ka rai tang halor ka dur, nga sngew ba ka dei ka jingshim rai ka bym don nongrim da lei-lei ruh," la ong u Sangma.
U la bynrap, “Ka dei ban dei halor ki sabut bad jingpynshisha halor ki kam aïu kiba la jia.
Nga don jingtip eiei kaba nyngkong, kiei kita ki kam bad nga ithuh bun ngut ki briew bad ’riew shimet bad kum ki ’riew paidbah ngi donkam ban kren ïa baroh.
"“Te kumta hato ka mukotduma ïingbishar ne mukotduma pulit kaba la ujor, hato kata ka don ïa ka kyrteng jong u Conrad Sangma ha ka? Nga sngew ba kane ka dei ka jingkylli.
Lane hato la khot ïa ngi na bynta kano-kano ka jingïakren halor kane ne la ujor ïa kano-kano ka mukotduma pyrshah ïa ngi, nga sngew ba kane ka dei ka nongrim halor kaei ka jingkren kaba ha kum kane ka kyrdan da u briew uba ha ka kyrdan ka dei ban long," u la ong.
Haba kylli, u Myntri Rangbah u la ong ba un sa leh eiei halor kane katkum ki kyndon bad rukom hapoh ka ïingdorbar.
“Kumba nga la ong, ngam don eiei ban ong na ka liang jong nga haba kam don nongrim halor kiba kum kine ki jingkren kiba la kren," u la ong.
Ka kynhun ki ‘thei ïalehkai phutbol U-17 jong ka Saiden Secondary School ka la khur ïa ka jingjop kaba nyngkong ha ka lympung ïalehkai 63rd National Level Subroto Cup 2023 ha ka nongbah Delhi.
Kane ka la wan hadien ba ka lah ban pynliem noh ïa ka kynhun kaba na Goa da 2-0 kol ha ka sngi Balang lyngba ki kol ka Eiladki Ksoo bad ka Danishisha Lyngdoh.
Ha kane ka jingïakhun kaba la long ha Tejas Football Ground, baroh ar ki kynhun ki la pyrshang ban ïakhun tyngeh, hynrei tang ha ka minit kaba 7 ka Saiden ka la ïoh ban pynkhih jar nyngkong eh lyngba ka Eiladki.
Kane ka shi kol ka la nangpynïoh mynsiem ïa katei ka kynhun hapoh ka jingïalam u Bah Sumar-lang Swer (coach) ha kaba kam shym la ailad ïa ka liang pyrshah ban pynphai bad haduh kaba kut jong ka kylla step ka dang tam da 1-0 kol.
Hadien kattto katne por ba la bteng biang ïa ka jingïakhun jong ka kylla miet, katei ka kynhun kaba na Nongpoh, Ri Bhoi District ka la ïoh biang ban thep ïa ka kol kaba ar lyngba ka Danishisha ha ka minit kaba 60.
Wat la ka Goa ka la pyrshang ban pynphai, hynrei kam shym la lah ban pynurlong bad haduh kaba kut ka la mad ïa ka jingshah rem.
Ka Saiden kaba don ha ka Pool-G, kan pyn-khreh biang ïa ka jingïakhun kaba ar pyrshah ïa ka Kendriya Vidya -laya Sangathan (KVS) ha ka sngi Palei.
Ki dkhot jong ka seng Hynñiewtrep National Youth Front (HNYF) East Khasi Hills District ha ka step jong ka 19 tarik u Nailur, 2023 ki la lap ïa kawei ka dur blei thaw ha kawei ka jaka kyndong katba ki dang thmu ban leit ïakynduh ïa u Commissioner of Tax ha ka kamra treikam kaba don markhap bad ka ophis jong u District Transfer Officer (DTO) ka East Khasi Hills District ha Lachumiere Shillong  ha ka mala kaba shajrong duh kaba dei ka bynta kaba dang shna bad ba la thmu ban pynkha kamra.
Haba ïoh ban ïakren bad u Bah Steve Raymond Khyriem uba dei u General Secretary jong ka HNYF ha ryngkat ka jingïadonlang ki dkhot, u la pynpaw ba u dap da ka jingsngewlyngngoh ba kumno kitei ki bar jylla kiba shu wan ban bylla ban pyntrei bad shna ïa katei ka ïing jong ka ophis DTO hynrei ki ïoh lad pynbna ban shna bad buh ïa katei ka dur bleithaw jong ki hapoh katei ka jaka.
“Katba ngi dang ïaid lynti, ngi ïohi ïa katei ka dur bleithaw kaba ki buh hangtei bad kane ka pynlyngngoh ïa ngi ba ha kano ka rukom ki lah ban buh ïa kine ki dur blei thaw ban mane hangne hapoh ophis", la ong u Bah Khyriem.
U Bah Khyriem u la ong ba um pat ju ïohi ba sha kiwei kiwei ki ophis treikam kin leh kumne bad kane ka pyni ba u bar jylla u la ïohlad bha ban leh katba mon hangne.
Kumta kum ka seng ka kwah ïoh jingtip na ka liang katei ka ophis treikam kaba dei khmih ïa katei ka bynta ba ha kano ka rukom ki ïoh jingbit ban buh blei thaw hapoh katei ka ophis namar ka long kaei kaei ka bym sngewtynnad.
“Ki ïoh bor naei kine ki nongtrei ban pynlong jaka mane blei namar kane ka dei ka ophis sorkar bad kam dei ka jaka mane blei bad wat da ngi ki Khasi ruh tharai ngim lah ban pynlong jingïaseng hangne bad kane ka pynlyngngoh ïa ngi kum ka seng", la ong kitei ki nongïalam seng.
U la ong ba ka jaka mane blei jong ki ka don bad kumta ki dei ban leit mane sha ki jaka ba ki dei ban leit ym ba kin mane hapoh ki ophis treikam bad lada ki dei ki nongtrei hapoh katei ka ophis ruh kam ïahap satia ba kin ïoh buh blei thaw katba ki mon.
U la ong ba ka seng kan hap ban pynsngew ïa kane sha ki bor kiba halor khnang ba ki ophis treikam jong ka sorkar kim dei satia ban kylla long ki jaka mane jong kino kino ki jait ñiam bad ka seng ruh kan sa wad jingtip ruh ïa kiba leh tam bad kiba aibor ïa kitei ki bar jylla ban buh ïa katei ka dur blei thaw.
“Ïoh lashai ka kylla long ka jaka mane blei thaw ba shapoh kan dei ka jaka treikam sorkar bad shajrong pat kan dei da ka jaka mane blei thaw, ngim lah ban pdiang ïa kane namar ïoh ba hadien habud ngim lah leh eiei shuh ban weng ïa katei ka dur blei thaw na kane ka jaka", la ong kitei ki nongïalam seng.
Ha ka step Sngi Ba-ar kawei ka jingjia ka la pynkyndit bad pynpar ñiangkhriat ïa ki briew hadien ka jinglap ïa ka metïap jong iwei i khyllung napoh ka kali kit ñiut jong ka shnong Mawpat.
Ïa kane ka metïap la lap da ki nongwan lum ñiut bad ki nongñiah kali kit ñiut ha ka por ba ki la ïaid kylleng ka shnong Mawpat ban leit lum ïa ki ñiut ba la wanrah da ki nongshong shnong ban bret.
La ong ba kitei ki nonglum katba ki dang krad ïa ki ñiut, ki la kyndit thret kumba ïoh ïuh tdong bseiñ hadien ba ki la lap ïa kawei ka metïap khunlung ba dang shu kha hapoh ka kali.
Mar kumta kine ki nonglum ñiut ha ryngkat bad ki ’riew paidbah ki la pyntip noh wut-wut sha ki pulit halor kane ka jingjia.
Kumta na liang ki pulit ruh mar-mar ki la wan ban shimti noh ïa kane ka metïap ban leh ïa kaba donkam.
Ïa kane ka metïap ki pulit ki la pynkit noh sha North Eastern Indira Gandhi Regional Institute of Health and Medical Sciences (NEIGRIHMS) ban leh ïa ki test.
Ha kaba ïadei bad kane, u Rangbah Shnong ka Mawpat Pyllun u la ong ba kum ka Dorbar Shnong ka la kyndit mar shu ïoh jingtip halor kane ka khubor ba lap ïa ka met jong i khunlung napoh ka kali kit ñiut bad kumta ka Dorbar Shnong hynne ka sngi ka la khot jingïalang kyrkieh ïa ki nongïalam shnong.
Shuh shuh u la ïathuh ruh ba ka bor shnong kan tohkit hi dalade bad kan khot ïa baroh ki longïing kiba ka kali kit ñiut ka la dep ban lum ñiut ha ka ban tohkit bniah ïa ki ban lap ïa ki briew ba leit bret ïa itei i khunlung hapoh ka kali kit ñiut.
U MLA barim ka Umroi konstitwensi, Bah George B Lyngdoh u la ong ba ha kine ki sngi u MLA ka Nongthymmai konstitwensi uba dei ruh u President ka TMC Meghalaya, Bah Charles Pyngrope u la dep pynpaw ïa ka kyrteng jong u ban ïakhun ïa ka ilekshon MP Lok Sabha na ka seng TMC na Shillong konstitwensi.
U Bah George u la ïathuh ba katkum ka jingpynpaw u Bah Charles u kren kum u riewshimet uba la krenshai ba lada ka TMC kan pynïeng kyrtong ha ka ilekshon MP Lok Sabha, ka kyrteng jong u (Bah George) ka la dei lypa hynrei u khlem pat ong ba ka seng ka la dep shim rai.
Nalor nangta, u Bah George u la ïathuh biang ba mar shu pynpaw u Bah Charles Pyngrope ïa ka kyrteng jong u kum u kyrtong MP na ka TMC, ka wan pat sa da kawei ka jingkylla namar ka mih ka kynhun synrop jong ki seng saiñ pyrthei kiba shong ha ka liang pyrshah kata ka Indian National Developmental Inclusive Alliance (INDIA).
U la ong ba ka jingmih ka kynhun synrop ka INDIA ban ïatreilang na ka bynta ka ilekshon MP Lok Sabha ban long ha u snem 2024, ka TMC ha Meghalaya ruh ka hap ban ap kaei ka ban mih ha kine ki sngi.
“Haba ngi kwah ban wanrah ïa ka jingïatylli, kaba nyngkong ba ki nongïalam ki dei ban ïatylli namar ngim lah ban khmih ïa ka jingïatylli ïa ki paidbah lada ki nongïalam kim lah ban ïatylli tang kawei ka sur" u la ong.
U Bah George u la ong ba lada ki nongïalam ki dang riehtngen ha la ki jong ki seng saiñpyrthei ka shem jingeh ban wanrah ïa ka jingïatylli hynrei ban wanrah ïa ka jingmyntoi lang donkam ban ïatylli shwa ki nongïalam.
Haba kylli haba ki seng saiñpyrthei kiba la don ha ka kynhun synrop INDIA ki la ju ïa shong ne em ha Meghalaya, u la jubab ba haduh mynta kam pat don ka jingïakynduh lang na ka bynta ban pyrkhat ïa ka ilekshon ha u snem 2024.
“Ha jingshisha ïa u kyrtong synroplang ruh ngi dei ban ïa pyrkhat lang hynrei ngi shu ïohi ha ki lad pathai khubor ba ka seng Congress ka la dep pynbna ïa u kyrtong ban ïakhun ïa ka ilekshon MP Lok Sabha" u la ong biang.
Kum ban shu kdew, ba ki seng saiñ pyrthei kiba don ha ka kynhun synrop INDIA ha Meghalaya ki long ka Congress kaba don san ngut ki MLA bad ka TMC kaba don san ngut ki MLA.
Ka lympung ïalehkai U-20 4th Division Football League 2023 ba la pynïaid da ka Shillong Sports Association ka la bteng biang ha ka sngi Balang ha kaba ka Dilingiem YSCWA, Laitumkhrah SC, Mawlynrei SC bad ka Nongkohlew SC ki la khur jingjop ha ka sngi Balang.
Ha kane ka jingïakhun kaba la long ha madan Third Ground, Polo, ka Dilingiem YSCWA ka la khur ei ïa ka jingjop khlem da sei bor na ka daw ba ka Laitlulong SC kam shym la wan mih madan.
Te kumta kat kum ki kyndon ïalehkai phutbol, ka Dilingiem YSCWA ka la khur ïa ki 3 point lem bad ki 3-0 kol.
Ha ka jingïakhun kaba ar, ka Laitumkhrah SC ka la pynliem noh ïa ka Mawphlang SC da 4-0 kol.
Ïa kine la thep da u Hamlet Thabah ha ka minit kaba 34, kumjuh u Maban Lanong (35), Ivan Garry Kharbuli (70) bad u Aldhues Nongbri (70+3).
Ha ka jingïakhun kaba lai, ka Mawlynrei SC ka la jop da 3-2 kol ïa ka Lumpyngngad SC.
U Kerry John Marboh u la thep ar kol (61 & 67) na ka bynta ka Mawlynrei bad ïa kawei pat la thep kham hashwa da u Heraldo Kyrsian (4).
Katba na ka Lumpyngngad la thep da u Eladmi Pastieh (8) bad u Donlang Kharsyiemïong (41).
Ka Madanrting SC ka la shah rem noh ha ka Nongkolew SC da 2-0 kol bad kane ka la wan lyngba ki ar kol ba la thep da u Shain Mujai ha ka minit kaba 45 & 68.
Haba phai sha kawei pat ka jingïakhun kaba khatduh hapdeng ka Mawklot SC bad ka Lummawbah SC ki la ïasam mar shi point hadien ba ki la ïakhaid mar 1-1 kol.
Tang mar ïasdang ka jingïalehkai ka Mawklot ka la ïoh ban pynkhih jar nyngkong eh lyngba u Paila Rapsang ha ka minit kaba 7, hynrei hadien shiteng kynta ka Lummawbah ka la lah ban pynphai kylla lyngba u Deron Kharpuri ha ka minit kaba 33 na ka bynta ban ïakhaid mar shi kol.
Ka lympung ïalehkai 1st Division Football Tourna-ment ba la pynïaid da ka East Jaiñtia Hills District Football Association (EJHDFA) ka la sdang ha ka sngi Balang ha madan ïalehkai Artificial Turf kaba don ha Dieñshyn-rum, Khliehriat.
Ha kane ka lympung la wan ïashim bynta da 16 tylli ki kynhun ba la phiah ha ki 4 tylli ki Group A, B, C bad D.
Ki kynhun kiba hap ha ka Pool A’ ki long ka Wahiajer Narpuh YSSC, Ladrymbai B SC, Mookhaialong SCSC bad Musniang SC.
Ha ka ka Pool B’ ki long ka Tpep-swer SSWO, Lumshken SC, Shilliang Umshong SC bad Rangad SC.
Ha ka Pool C’ ki long ka Chiehruphi SYWSC, R.
Pohskur SC, R.
Synrang Shahkhain SC bad Pamrapaithlu SC.
Katba ha ka Pool-C ki long ka Bataw YWSC, Lumpu-thoi SC, Khliehriat West FC bad Byndihati SC.
Haba phai sha ka jingïalehkai kaba nyng-kong hapdeng ka Wahïa-jer NYSSC bad Ladrym-bai BSC ki la ïasam mar shi point hadien ba ki la ïakhaid mar 2-2 kol.
Ha kane ka jingïakhun ka Ladrymbai B.
SC ka la ïoh ban pynkhih jar nyngkong ha ka minit kaba 4 ba la thep da u Dasu-khame Dkhar bad u Laxman Lamare ula thep ha ka minit kaba 45+1.
Katba ïa ki kol jong ka Wahiajer NYSSC la thep da u Dawanmonmi Myn-song ha ka minit kaba 27 bad u Skillfull Tariang ula thep ha ka minit kaba 66.
Ha ka jingïakhun kaba bud, ka Tpepswer SSWO ka la pynliem ïa ka Lumshken SC da 2-0 kol.
Ïa kine la thep da u Pyni Myrchiang ha ka minit kaba 38 bad u Slitor Shylla haka minit kaba 78.
Ka jingiakhun ha ka sngi Palei kan long hapdeng ka Rymbai Pohskur SC pyrshah ïa ka Chiehruphi SYWSC ha ka por 12 mynsngi, katba ka Lumputhoi SC ïa ka Bataw YWSC ha ka por 2:30 janmiet.
U nongkawang bol jong ka ri u Mohammed Siraj u la bteng ban jam sha ka kyrdan ba nyngkong kat kum ka kyrdan ba la pyllait na ka bynta ka ICC napdeng ki nongkawang bol ha ka ODI.
Kane ka la wan urlong hadien ba u la lah ban pynkhyllem 6 wiket ha ka final jong ka Asia Cup kaba dang shu kut shen.
U Siraj, uba la ïoh ban bat ia ka kyrdan ba hakhlieh ha u Kyllalyngkot hashwa ba un shah knieh noh ha u Josh Hazlewood ha u Lber, u la wan ha ka kyrdan ba phra lyngba ka jingïalehkai bha ha kaba u la lah ban pynliem noh ïa ka Sri Lanka na ka bynta 50 run bad bat pynkut da ka jingjop ba 10 wiket.
Na ka liang uwei pat u nongkawang bol u Kuldeep Yadav u la jam lai kyrdan kata sha kaba khyndai.
U Jasprit Bumrah u la jam ar kyrdan kata sha kaba 27, katba u Hardik Pandya u la jam phra kyrdan kata sha kaba 50.
Napdeng ki nongtied, u Shubman Gill bad u Rohit Sharma ki la ïai bat ïa ka kyrdan ba-ar bad ba shiphew, katba u Virat Kohli u la jam sha ka kyrdan ba phra.
U Pandya u la long tang marwei na ki ‘all-rounder’ ban don hapoh ka thup kaba 20, hadien ba u la jam haduh hynriew kyrdan.
Ki bor pyniaid ka Ukraine, kiba na ka thaiñ Shatei lam mihngi jong ka Kupiansk ha Ukraine, ki la iathuh ba 6 ngut ki riew paidbah ki la khlad  na ka jingshah thombor ha ki shipai ka Russia ha katei ka shnong.
Katei ka jingkhlad thymmai jong ki briew ha Kupiansk, ka la nang kyntiew ia ka jingdon jong kiba khlad baroh sha ka 9 ngut baroh.
Kumjuh ruh la ong ba katei ka jingshah thombor ka thaiñ Northeast jong ka nongbah Kharkiv ha khappud jong ka Ukraine bad Russia, ka long ruh hadien ba ka Russia ka la phah da ki drone ban leit thombor ha ka miet ba la lah, ha kaba iwei i la khlad ha katei ka miet.
Kitei ki 6 ngut kiba khlad, ki kynthup ia 4 ngut ki shynrang bad 2 ngut ki kynthei kiba dei hi na katei ka shnong Kupiansk.
La ong ba ki shipai ka Russia ki la ioh ban knieh ia katto katne ki bynta jong ka nongbah Kharkiv naduh ba sdang ka thma ha u Rymphang jong u snem 2022, hynrei ki shipai ka Ukraine ki la lah ban iada bad pynher krad biang ia ki shipai ka Russia na katei ka thaiñ dang ha kine ki khyndiat por ba la leit.
Kumjuh ruh ha kawei pat ka shnong kaba don sha bynta South jong ka nongbah Kherson, uwei u pulit ul a khlad noh hadien ba kawei ka bos kaba don hajan jong u, ka la shah siat, ha kaba 2 ngut kiba shong ha katei ka bos ruh ki la mynsaw bad ngat lang ha katei ka jingshah siat.
Uwei na kitei kiba shah siat bad mynsaw, u dei u tymmen 57 snem bad tang hadien kumba katto- katne por hi ba u la mynsaw jur bad ba la pynkit ia u sha jaka sumar naka bynta k jingsumar, u la khlad noh khlem da ioh shuh ban ai ia ki jingsumar kiba dei.
U Lat ka Lviv na ka phang West, kumba 1,000 Kilometre lane kumba 600 Miles na khappud bad ka Poland, dang shen u dang dep pynbna ba uwei u briew u la duh noh la ka jingim ha ka jingleit thombor ki drone ka Russia ha ka por shiteng miet.
Shuh shuh ruh la ong ba ia 7 tylli kitei ki drone ba la phah da ka Russia ha katei ka miet, la ioh ban siat pynbthei noh.
Hynrei katei ka iing kaba don hapoh ka nongbah Lviv ka la dep shah thombor hashwa ba yn ioh siat ia kitei ki drone bad kumta la ong ba ka ding kaba heh ka la klang ha katei ka ïingmala ha katei ka miet.
Ia ka met jong utei u rangbah 32 snem la ioh tam na ka kamra ba la pluh bad ingkhong ha katei hi ka jaka ba la shah siat pynbthei ha kitei ki drone.
Katba ia utei u samla 26 snem pat ki dang ioh ban pynkit sha jaka sumar naka bynta ban ioh sumar bniah.
Ki shipai Ukraine ki la iathuh ruh ba ha katei ka miet, ki la ioh ban siat pynhap noh ia kumba 27 na ka 30 tylli ki drone ‘Shahed’ ba la pynmih da ka Iran bad kiba la pyndonkam da ka Russia ha kane ka thma.
Ka Organising Committee ka la rai ban khang haduh lai kynta ïa ka surok na Laitsohpliah shaduh Mawsmai na ka bynta ka 2nd Sohra International Half Marathon ka ban long ha ka 30 tarik mynta u bnai.
Kane ka komiti ka la shong jingïalang ha ka sngi Ba-ar ha Conference Hall kaba ha Secretariat ha kaba ïa ka jingïalang la pynïaid da u Bah John F Kharshiing, Co-Chairman jong katei ka komiti na ka bynta ban bishar bniah ïa ka jingpynkhreh jong katei ka marathon kaba 21 km.
Ha katei ka jingïalang la ïakren sani bha halor ki jingdonkam bapher bapher na ka bynta ban pynlong ia ka 2nd Sohra International Half Marathon kaba jop namar kumba ka long ha u snem ba la dep ka la long kaba seisoh.
Ha katei ka jingïalang la ïadon lang ruh u Bah Sylvester Nong-tnger, Superintendent of Police, East Khasi Hills District, Dr P.
N Chyne, Joint Director ka Health Services (SS), Kong J.
M Umdor, Asst Commissioner ka Sohra Civil Sub-Division, Bah P.
B War Nongbri, Assistant Director ka tnat Sports and Youth Affairs bad u Bah Finely L Pariat, Organising Secretary ka Sohra Run bad uba long ruh u General Secretary ka MSOA nalor kiwei pat.
Ha katei ka jingïalang la pynpaw halor ka jingtiud ki nongïashim bynta kiba la dep ban pynrung kyrteng ialade lyngba ka online kiba la don kumba 3000, katba ha u snem ba la lah ki la don tang 300 ngut.
Nalor katei ka jingïakop mareh kaba 21K, kin don ruh ki jingïakop mareh kum ka 10K, 5K.
Ka jingkhang ïa ka surok naduh na Laitsohpliah shaduh Maw-smai, Sohra kan long naduh ka por 7 haduh 9 baje mynstep ha ka 30 tarik.
La pynpaw ruh ha katei ka jingïalang ba ïa kane ka marathon yn pynïaid kat kum ki jingpruid dak da ka Athletic Federation of India bad ka World Athletics.
Na ka liang ki dkhot ka AFI kin wan poi ha kane ka nongbah ha kaba kut jong ka taïew.
Ka Hima Khadsaw phra (lane Hima Nongkhlaw) ka dei ka Hima Khasi kaba ar ban ïateh kular bad ban rung hapoh ka jingïada jong ka British East India Company, kaba nyngkong ka dei ka Hima Sutnga (lane Hima Jaintiapur).
Ha ka por  ba ïateh kular, u Syiem Sutnga u shong ha Jaiñtiapur, ka jaka kaba don ha Jaiñtia Pargana ha Rithor Sylhet bad ïa u Syiem la khot u Syiem Jaiñtiapur.
Ki Syiem Khadsawphra bad ki Syiem Sutnga ki ïa dei shikur.
Ka jingïateh kular hapdeng ka Hima Jaiñtiapur bad ka British East India Company ka la jia ha ka snem 1824 ha ka por ba long Syiem u Ram Singh.
U Ram Singh u dei u khun ka Rata bad u long Syiem naduh ka snem 1789 haduh ka snem 1932.
Hadien u Ram Singh, la long Syiem u pyrsa jong u, uba kyrteng u Rajendra Singh.
U Rajendra Singh u dei u khun jong ka Lakhi.
Ka Lakhi ka dei ka hynmen jong u Ram Singh.
Kumba don ki Khasi mynta kiba ïa kyrteng phareng ïa la ki khun (lehse na ka jingtrei jong ka niam Khristan) kumjuh ruh don ki Khasi mynshuwa kiba kyrteng dkhar ïa la ki khun (lehse na ka jingtrei jong ka niam Hindu).
Katkum ka jingthoh jong u Dr.
R.
M.
Lahiri ha ka kot “Annexation of Assam, u Rajendra um dei u pyrsa hynrei u dei u pyrsa ksiew jong u Ram Singh, kata ka mut ba ka Lakhi ka dei ka pyrsa jong u Ram Singh.
La ong ba u Rajendra Singh um nang ban kren Sutnga bad um don ruh ka jingïadei jingmut bad ki khun ki hajar kiba don ha elaka rilum.
Ha ka snem 1835 ha ka por ba long Syiem u Rajendra Singh, ka British East India Company ka la shimti noh ha lade ia ka jingsynshar iaka Hima Jaintiapur baroh kawei.
ïa ka bynta jong ka Hima Jaiñtiapur baroh kawei.
ïa ka bynta jong ka Hima Jaiñtiapur (Gobha) kaba don ha rithor Nowgong la pynïasoh bad ka Nowgong District bad ïa ka bynta jong ka Hima Jaiñtiapur (Jaintia Pargana) kaba don ha rithor Sylhet la pyniasoh bad ka District Sylhet.
ïa ka elaka rilum jong ka Hima Jaiñtiapur la khot Jaiñtia Hills.
Ia u Rajendra, ka British East India Company ka la shu ai noh da ka pension ha ka dor 500 tyngka shibnai (ka hynmen jong u Rajendra Singh ka don ar ngut ki khun shynrang, u Mahu Singh bad i Chitra Nap).
Ka British East India Company ka la tyrwa ïa u Rajendra Singh ban bat ïa ka jinglong syiem tang ha ka elaka rilum jong ka Hima Jaiñtiapur hynrei um treh.
Don bun ki daw balei ba u Rajendra Singh um treh.
Don bun ki daw balei ba u Rajendra Singh um treh ban long syiem tang ha ki elaka rilum jong ka Hima Jaiñtia, bad la ong ba kawei na ki daw ka long ba um lah ban lum khajna na la ki khun ki hajar kiba don ha ki elaka rilum kumba u lum khajan na ki raiot kiba don ha rithor.
Lada u Rajendra Singh u la pdiang ïa ka jingtyrwa jong ka British East India Company, ka FEDERATION OF KHASI STATES ïa kaba la seng ha ka snem 1946 (hapoh ka jinglong President jong u Olim Singh Syiem Khyrim) kan jian da la long ka Federation kaba kham heh kaba yn kynthyp 26tylli ki Hima Khasi bad ba ha ka Lama jong ka yn jin da la don 26 tylli ki KHLUR.
Kumba la ong, ka Hima Khasi kaba ar kaba la ïATEH KULAR bad ka British East India Company ka dei ka Hima Khadsawphra (lane HIma Nongkhlaw) ka jing-ïateh kular ka la jia ha ka snem 1926 ha ka por ba long syiem u Tirot Singh.
Ha ka snem 1829 la khie ka thma hapdeng ka Hima Nongkhlaw bad ka British East India Company.
Bun ki Syiem Khasi, kum ki jong u Bormanik (u Syiem ka Hima Shillong) ki la ïa synrop lang bad u Tirot Singh ha kaba ïaleh pyrshah ïa ka British East India Company.
U la ong ba 6 tylli ki Hima Khasi (Jaiñtiapur, Khyrim, Sohra, Langrin, Nongspung bad Nongstoiñ.
Kim shym la ïa synrop lang bad u Tirot Sing ha kaba ïaleh pyrshah ïa ka British East India Company.
Hapdeng ka snem 1929 bad 1833, ka British East India Company kala ioh kem ïa u Bormanik.
Hadien ba la shah kem, da ka jingbym banse u  Bormanik u la ïateh kular bad ka British East India Company.
Hynrei u Borminik um sngewhun satia ban sah kum u Syiem hapoh ka jingïada jong ka British East India Company.
Kumta ryngkat bad katto katne ki nongbud jong u, u la mih na la ka Hima bad la ong ba u la poi sha Tibet.
Katkum ba ka paw na katei ka jingïateh kular imat ka British East India Company kam shym ithuh shuh ïa u Bormanik kum u Syiem ka Hima Shillong, hynrei tang kum u Syiem jong ka Hima Mylliem.
Katkum ka jingïathuhkhana pateng la ong ba dei hadien u Bormanik ba ïa ka Hima Shillong la phiah ha ki ar Hima (Hima Mylliem bad Hima Khyrim) bad ba u Syiem uba nyngkong jong ka Hima Khyrim u dei u Sing Manik.
Mynta yn ïa phai biang sha ka jingïaleh hapdeng ki Hima Khasi bad ka British Eat India Company.
Hadien ka jingïaleh kaba la neh kumba saw snem ei – ei, u Tirot Singh u la pyndem wait pyndem stieh ha ka 13 tarik January 1833.
Hynrei wat ha-dien ka jingpyndem wait pyndem stieh jong u Tirot Singh ruh, dang don ki Hima Khasi kiba ka British East India Company kam pat lah ban pyndem, bad kawei na kita ki Hima ka dei ka Hima Maharam  hapoh ka jingïalam jong u Sngap Singh, u Syiem jong ka Hima Maharam ha kata ka por.
La ong ba ka jingïaleh kaba jur eh ka dei ha ki thaiñ Nongnah ha kaba ïa ki kut ba skhem jong ka Hima Maharam la tei ha Nongkdait, Mawtajem bad Tynrong Bamon.
Ka jingïaleh hapoh ka jingïalam ba radbah jong u Sngap Singh ka la neh bun snem bad dei ha ka snem 1939 ba u Sngap Singh u la pyndem wait pyndem stieh bad da ka jingbymbanse u la ïateh kular bad ka British East India Company.
Lait noh ïa ka Hima Jaintiapur, ka British East India Company kam shym shimti lut ha lade ïa ka jingsynshar ïa kiwei pat ki Hima Khasi.
U Syiem Nongkhlaw uba kyrteng u Rajon Singh, uba long syiem hadien u Tirot Singh u la ïateh kular bad ka British East India Company ha ka 29 tarik March 1834.
Ha ka snem 1857 la khie ka thma.
ïa kaba ha ki por synshar Phareng la ju tip kum ka Thma Haramnimok (Sepoy Mutiny).
Hadien ka thma, ka Sorkar Bilat ka la shimti noh halade ïaka jingpynïaid na ka kti jong ka British East India Company.
Kumta ka jingïadei  jong ka Hima Khasi bad ka Sorkar Bilat ka la long lyngba u Vice – Roy.
Ha ka snem 1863 ha ka por ba u Mile Singh u long u Syiem jong ka Hima Mylliem, ka Sorkar Bilat ka la kwah ban ioh ka jaka katto katne ha Shillong bad lehse da ka jingbym banse u Mile Singh u la ai bad ïa soi ïa ka Agreement.
U Dr.
Hamlet Bareh ha ka kot jong u, “The History And Culture Of The Khasi People" u ong, “In 1863 Mile delivered large plots of lands in Shillong Town for the establishment of military cantonment and sanitorium to the Government.
He renounced his sovereignty and personal rights therein.
Na kawei ka por sha kawei  ka por, ki Hima Khasi ki la ïa tyngkhuh kam bad ka Sorkar Bilat lyngba u Vice Roy bad lyngba u Governor kum u Agent.
Ka jingïateh kular jong ka Hima Khasi bad ka Sorkar Bilat ka la kut ha ka 15 tarik August 1947 katkum ka section 7 jong ka INDIAN INDEPENDENCE  ACT, 1947.
Ki Hima Khasi ki la long ka bynta jong ka India da kaba soi ïa ka Instrument of Accession ha ka snem 1948.
Ka Tura District Cricket Associa-tion ka la pynliem noh ïa ka South Garo Hills DCA da 16 run hashwa ban shah pynthut noh ha u slap ha ka lympung ïalehkai U-19 Boys Inter District Cricket ba la pynïaid da ka Meghalaya Cricket Association ha ka sngi Balang.
Ha kawei pat ka jingïalehkai la hap ban pynsangeh noh hadien ba ka Ri-Bhoi DCA ka la sdang ban ïalehkai bha pyrshah ïa ka East Jaiñtia Hills DCA.
Ha kane ka jingïakhun, ka Tura kaba la jop ïa kynting pisa ha ka Zone 2 kaba la long ha Salpara, Mendipathar, hynrei ka la lah ban kamai 107 run bad shah pynkyllem 9 wiket ha ki 35.
1 over.
U Salchang Sangma bad u Silgar M.
Sangma ki la khur mar 3/22 bad u Ayush M Sangma u la ïoh 2/11, na ka bynta ban khanglad ïa ka TDCA ban kamai kham bun.
Ki san ngut kiba la tied kham hashwa ki la shah pynkhyllem noh ha ka por ba ka Tura ka la kamai 30/5.
U Shahin Alone (21) bad u Darnell Sangma (11) ki la lah ban ïatied lang 43 run na ka bynta ki 6 wiket.
Ïa kiwei pat ki 15 run la wan lyngba u Agatchu Chetai K.
Marak na ka bynta ban pynurlong ïa ka TDCA ban kynjoh sha ki 100, hynrei u la shah pynkhyllem noh.
Ki nongkawang bol ka Tura kiba kynthup ïa u Denikcheng Marak (2/18) bad u Fernando Barbaryo M Sangma (2/12) ki la lah ban ïakhun tyngeh ïa ki nongtied ka liang pyrshah ha kaba ka la pynlong ïa ka SGH ban kamai tang 42/5 ha ki 13.
3 over.
Kat kum ka DLS method, ka SGH ka la dei ban kamai 59 ha katei ka por, te kumta ka Tura ka la jop da 16 run.
Haba phai sha kawei pat ka jingïakhun ha ka Zone 1 jong ka Group-A kaba la long ha Umbuda, Nongpoh, ka Ri-Bhoi ka la lah ban ïalehkai bha na ka bynta ban kamai 184/8 ha ki 28 over.
Hynrei na ka daw ka jingshah pynthud ha u slap ym shym la lah shuh ban bteng biang ïa ka jingïalehkai.
U Banialam Mylliemngap u la long u nongtied uba la ïoh bun ha kaba u la ïoh ban khyrwit 34 run bad khlem shah pynkhyllem na ki 18 bol (4x4s, 2x6s).
Katba u Dev Rai (3/29) bad u Jeffre Chyrmang (3/34) ki la lah ban pynhap wiket na ka bynta ka EJH.
Ka jingïalehkai ha ka sngi Palei ha ka Zone 1 (Group-B), ka East Khasi Hills Cricket Association kan ïakhun pyrshah ïa ka West Jaiñtia Hills DCA.
Katba ha ka Zone 2, ka North Garo Hills DCA kan ïakhun pyrshah ïa ka Tura.
Ka jinglap ïa ka met jong iwei i khunlung ba dang kha ha ka kali bret ñiut ha Mawpat ka la pynsuhjer ïa kiba bun ba lang bad la wanrah ruh ïa ka jingpynrem.
Mynta ngi la tip ba ka kmie jong ito i khunlung ka dei kaba dang khynnah hadien ba ka shnong Mawpat ka la pynlong hi ïa ka jingtohkit bad ka jingwad.
Ngi dei ban ai jingïaroh ïa ka Dorbar Shnong Mawpat kaba la shim hi ïa ka jingkitkhlieh ban wad ïa ka kmie bad u kpa jong itei i khunlung bad ka la leh ïa kaba donkam.
Mynta, ka shong sa ha ki bor jong ka aiñ ban pynshitom ïa kine ki shijur katkum ki kyndon.
Kane kam dei ka sien banyngkong bad da lei-lei ym ka sien bakhatduh ba ngin lap ïa ki met kiba sah jong ki khunlung ba dang shu kha lane ïa ki khunlung kiba dang im hynrei ba la shah iehnoh ha ki kmie/kpa.
Ngi ïohi na ki jingkynthoh, haba mih kum kine ki khubor ba sngewsih, ba kiba bun ki kyntu ïa kito ki kmie/kpa ban ai sngewbha ïa kito ki khunlung jong ki sha ki ïing ki sem kiba kwah ban ri khun lane sha ki kynthei/shynrang ki bym don khun bad kumta ter-ter.
Ban shu ieh ne pynïap ïa ki khunlung ka long ka pap ka sang.
Ka long shisha ka jingpangnud ban ïohi ïa kiba kum kine ki jingjia namar kim dei ban jia hi ruh.
Ka jingshongkha khynnah lane ka ‘Teenage Pregnancy’ ha kane ka jylla ka jyllei bha na ka por sha ka por.
Kiba bun ki kynthei/shynrang ki la shu kiew sha ka kyrdan longkmie/longkpa khlem pat dei ka ïa jong ki.
Kam dei kaba suk ban shimti ïa ka kyrdan kmie/kpa namar ki jingkit ki bun.
Na ka bynta ki kynthei/shynrang kiba wan na ki longïing longsem kiba bit ba biang, ka kham shu rukom namar kito ki kmie/kpa kin wan shakhmat ban ïarap lem ïa la ki khun.
Hynrei ym baroh kiba kot bor kumta.
Namarkata, ki sa mih ki jingeh, jyrwit-jyrwat, diengpyngkiang kiba buh jingma ïa ka jingïadei ki shijur.
Don ki shijur kiba wat ki dang khynnah makna ruh, ki shim ïa ka jingkitkhlieh da ka jingieid bad jingïasngewthuh jingmut.
Hynrei kiba kum kita ki don tang khyndiat eh.
Kiba bun ki ïaleh ban lait na ka ban shim jingkitkhlieh.
Ka rta jong u briew ka long kum ki saw aïom – khynnah, samla, rangbah, tymmen.
Don kiba la tymmen wat ha rta ba ki dang khynnah.
Don kiba sngew khynnah wat haba ki la tymmen.
Hynrei kaei kaba donkam ka long ka mynsiem bad ka jingkut jingmut ban shim jingkitkhlieh, bad ban long kiba kitkhlieh.
Ngim dei ban len ba ka jingshongkha khynnah ha Meghalaya ka jur bha.
Katta ngi nang len, katta kan nang kynrei.
Kaei kaba ngi donkam ban leh ka long ban ïakhun ïa kane ka jingeh kaba don hakhmat jong ngi.
Ka dei ka kamram jong kawei pa kawei ka longïing longsem, ka kur ka jait, ka shong ka thaw bad ka jaitbynriew baroh ban ïa wan shakhmat ban ïathir, ïatai bad ai jingmut kumno ba ngin ïarap ïa ki khynnah/samla jong ngi ba kin lait na ka jingshongkha haba ka rta jong ki kam pat biang satia.
Ka jingshongkha khynnah khamtam ha kum kine ki por ka wanrah ïa ki jingeh – naduh ka jingktah ïa ka koit ka khiah jong ka kynthei kaba hap ban pun bad kha, bad jingktah ïa ka jingmut jingpyrkhat namar ki khynnah kim pat kot bor ban pyrkhat kum ki rangbah bad ka met ka phad jong ki ruh, kam pat ïahap ba kin kit ïa ki jingkhia kiba bun.
Ka don ka por ïa kiei-kiei baroh kynthup ïa ka por jong ban shongkha shongman.
Ki skul/kolej ki don ka bynta bakhraw ban saiñdur ïa ka jingmut jingpyrkhat bad ka jinglong ki khynnah/samla.
Ki nonghikai ki dei ban ïakren bad pynsngewthuh ïa ki khynnah/samla pule halor kane ka mat bakongsan bha.
Lada ïoh kurim ne ïoh khun ha ka rta kaba dang khynnah palat, ki jingeh ki ap lypa ha ki liang bapher-bapher.
Ha kane pyrthei kyrduh kam kyrduh jam sorkar, ki samla ki dei ban ïa pyntbit shwa ïalade ban trei ïa kiwei pat ki jait kam khnang ba kin lah ban ïeng ha la ki jong ki kjat bad ba kin long kita ki rangbah ki ban don ka bor ban kit ïa ka khia ka shon ynda ka la dei ka ïa ba kin shongkha shongman.
Ka jaitbynriew kan khlaiñ lane tlot namar ki longïing longsem.
Ngi lah ban kynnoh ïa kiwei ïa ka jingring swai ka jaitbynriew, hynrei ngi dei ban kynmaw ba haba ngi kdew kti ïa kiwei, ki don ruh ki shynriah ’ti kiba kdew shalade.
Namarkata, hap ban ïa ïit shwa ïalade bad kylli pyrthew ïa la ki jong hashwa ba ngin kdew ïa kiwei.
Lada ngi la biang nalade, kiba nabar lei kin ym lah ban leh eiei pyrshah ïa ngi.
Hynrei lada ngi tlot naduh na ïing, kane ka jingtlot kan ktah salonsar ïa ka jaitbynriew.
Hap ban ïa shim ïa ki sienjam kiba khlaiñ bad ba ïaineh bad weng ïa ki jingtlot hashwa ba kita ki jingtlot kin bam duh syndon ïa ngi iwei pa iwei.
Tang ban shu pynkynmaw –“Uba rkhie la dei ban ïam,Uba shngain la sah marwei,Lada dei haduh ban mih snam,Ha uta kin shaniah kiwei.
"Ioh ba ngi klet.
Kane ka pyni ïa ka jinglong rangbah bad jinglong shynrang u briew.
Kane ka dei ka mynsiem shynrang namar wei ba u briew u tip bad u nang ban shaniah ïalade, u tip ruh ba u lah ban ioh ïa ka jingsha-niah na kiwei.
Kane ka jingshañiah ïalade ka wan na ka jinghikai bad jingïalam jong ki kmie ki kpa ïa la ki khun  naduh ba ki dang rit.
Kam dei ka jingnang bad jingpnah ktien kaba kiwei ki lah ban shaniah, hynrei dei ka jinglong rangbah ka jingnang ban bat la ka kyntien wat la dei ban ïap ruh bad ka jingwad ïa ka jingshisha ba ïa u briew la pynlong ïa u, u rangbah.
Kumno yn lah ban shaniah ïa uta u briew uba lah ban kylla kumba kylla u bnai ha Suiñ bneng man la ka khyllipmat ? Kumno phin lah ban shaniah ïa uta u rangbah uba nang tang ka ktien hynrei haba dei ha ki mat ki mat pat u kynran dien bad u kylla jutang ? Kumno  phin shaniah ïa uta u rangbah uba ksan rympei bad uba rem dorbar ? Khlem pep yn nym lah ban ai ïa la ka jingshañiah ha uba kum uta u briew.
Namar kata, ka ïing ka sem, ka jaidbynriew ki donkam ïa ki briew kiba long rangbah kiba wei haba ’em’ te ’em’ bad haba la ‘hooid’ te ‘hooid.
Ka ri ka donkam ki rangbah bad ka lawei ka ri ka dawa ba kine ki khynnah ki samla kiba mynta dei ban pynsan bad pynrangbah ïa ki ha ka rukom kaba dei bad ha ka rukom ba ki dei ban long ki khynnah bad ki samla kiba dei ban bha khala bad kyntiew ïa ka ri, ha ki la shai ki la shisngi bad ki ban long ki rishot jong ka.
Lada ïa kine ki rishot la shah ïa kiba kim pyut naduh mynta khlem pep kata ka jaidbynriew bad kata ka ri kan kyllon bad man dpei.
Kane ka long ka jingkyntu kaba jur ïa ki kmie ki kpa jong ki ïing ki sem ban phikir bha namar kam biang tang ba la ai ka bam ka dih ne ka kup ka sem ïa kine ban pynshong skul hynrei lada ïa ka Nongim ka jingim, kata ka jinglong briew bad jinglong mynsiem jong ki khun la buh noh sha kyndong, khlem da ri bad sara bha.
Uwei u khynnah skul na Texas uba dei u doh-iong, u la shah sospon na skul haduh arsien kynthih tang namar jong ka rukom thaiñ shñiuh jong u ha ka dur ba ki bor pyniaid skul kim itynnad.
La ong ba hadien ba u la shah sospon na skul ha ka sngi ba nyng-kong, ha ka sngi kaba bud pat u la leit phai biang sha skul ha kajuh hi ka rukom thaiñ shñiuh bad kumta u la shah suspon biang na skul sa ha kane ka sien kaba ar.
Ia utei u khynnah la ithuh kyrteng kum u Darryl George, uba long u khynnah ‘Junior’ jong ka skul Barbers Hill High School kaba don hapoh Mont Belvieu, bad u la shah pynshitom ruh da kaba shah phah thoh dak da ki spah sien bad nalor kata u la shah pynsangeh bad shah khang ban leit sha skul ha ka sngi kaba bud tang namar jong katei ka rukom thaiñ shñiuh jong u, la iathuh ka kmie jong utei u khynnah- ka Darresha George.
Ka Daressha ka la iathuh ba utei u khynnah u la shah sospon la arsien kynthih tang hapoh jong kajuh ka taiew bad kane ka long hadien ba la pyntreikam ia ka aiñ ‘CROWN Act’ ha kaba katei ka aiñ ka long ban pyllait na ka jingshah ñiew beiñ ne jingshah khang haba iadei bad ka rukom khap shñiuh bad rukom pynwan dur ia u shñiuh.
Ha kane ka khubor, la ong ba ki bor pyniaid jong katei ka skul ki la kynnoh ba ka rukom pynwan dur jong utei u khynnah ia u shñiuh, ka long pyrshah ia ki kyndon ba la buh da katei ka skul Barbers Hill Independent School District bad katkum ki kyndon ba la buh ha katei ka skul, ki khynnah skul shynrang kim lah ban ieh jrong ia u shñiuh hynrei ki dei ban khap lyngkot katkum ka rukom ba ju dei ia ki shynrang.
Kumta, ka Darresha ka la iathuh ba u khun jongka u don hapdeng ka jingkulmar jingmut bad ka jingkhuslai kaba khraw namar katei ka jingleh jong ki bor pyniaid skul namar utei u khynnah u la ju mlien bad sngewtynnad ban pynwan dur ia u shñiuh jong u ha katei ka rukom bad kam long hi ruh kaba i pher ne i kynsha naba baroh ki khynnah dohiong ki ju leh hi kumtei.
Katba la ong ba pat ba, kaba kham pynkhuslai ia katei ka longiing, ka long namar ba utei u khynnah u ju shah pynshitom man ka por.
Hynrei, ka daw jong ka jingshah pynshitom jong u kam ju dei kaba don jingiadei eiei bad ka jing pule.
Pynban ki daw ki long kiba shabar jong ka pule- puthi bad kane ka long ka bym lah ban pdiang.
Katkum ka jingiathuh jong katei ka kmie, la ong ba ha ka iing ka sem jong kitei ki jaitbynriew, baroh hi ki shynrang ki ju ieh shñiuh bad ki ju thaiñ ia u shñiuh ha ki rukom ‘Deadlocks’ kumba ju iatip paidbah bad katei ka rukom thaiñ shñiuh jongki, ka long kum ka jinglong tynrai bad ka rukom ngeit jong kitei ki jaitbynriew.
Ki Nongpynmih ka POWER TRIP Festival ki la pynbna ia ka kyrteng jong ki kynhun rwai ki ban shim bynta ha katei ka tamasa ka ban long haduh lai sngi.
Katkum ka jingpyllait khubor ia kane ka tamasa yn sdang naduh ka 6 haduh 8 tarik u Risaw ha Empire Polo Club kaba don ha Indio, California.
Ka Power Trip ka dei kawei na ki Metal Music Event ha kaba ha ka sngi sdang jong kane ka tamasa yn shim bynta nyngkong eh da ka Iron Maiden bud sa ka AC/DC, JUDAS PRIEST, METALLICA bad ka kynhun rwai TOOL.
Ka jingpynlong ia kane ka tamasa ka dei ban khring ia kito kiba ju sngewtynnad bad ieit ban sngap ia ki jing rwai Metal na ka por sha ka por.
Ka Power Trip ka dei ruh ka tamasa kaba ju pynia kynduh lang ia ki katto katne ki kynhun rwai Metal ha kawei ka rynsan bad mynta u snem kane ka tamasa kansa long kaba itynnad bha da ka jingwan shim bynta lang jong ki kynhun rwai Metal ba paw bad ba bna nam bha ha ka pyrthei.
Ha kaba iadei bad ki tiket na ka bynta kane ka tamasa yn sdang ban die noh naduh mynta ka taiew.
U Micheal Caine u la shim ia ka rai ban shongthait noh na ka kam ak phlim ha kaba kane ka dei tang shu dep ak ia ka  The Great Escaper ha kaba une u tyngshop u sngew ba ka por ka la biang ia u katto ban sangeh noh ban ak phlim bad ban pynleit jingmut ban sumar noh ialade.
U Sir Micheal Caine u dei  uwei na ki tyngshop bakhraw jong ka Hollywood bad ula don bynta bad kane ka karkhana la bun bun snem mynta.
Kum u tyngshop u Micheal ula ioh ban ak ha kiba bun ki phlim ba itynnad bad ha ka rta kaba 90 snem u Micheal u sngewdei ba un hap ban sangeh noh syndon ban ak phlim.
Ha ka jingiaid lynti jong u kum u tyngshop u Micheal ula shim bynta ban ak haduh 160 tylli ki phlim.
Ka Great Escape kan dei ka phlim ba khatduh eh ba ki nongpeitkai kin iohi ia u Micheal ha kaba ha kane ka phlim ula ak ia ka bynta kum u Bernie.
Ka khana jong ka Great Escape ka iathuh halor u Bernard Jordan uba long uwei na ki shipai jong ka World War II bad uba ha ka rta kaba 89 snem ula mih tuh na kawei ka jaka ai jingsumar ban ioh leit shim bynta ha ka jingrakhe ia ka jingdap 70 snem ka D-Day.
Kawei na ki daw halor ka jingthmu u Micheal ban iehnoh syndon ia kam ak phlim ka dei namar ba u sngewthuh ba ka met ka phad jong u kam ailad shuh bad mynta ula sngewthut bha ban iaid ban ieng bad um long shuh kumba long ha ki por bad snem ba laleit.
U Micheal ula ak ia kiba bun ki bynta ha ki phlim kaba long ruh kaei kaei kaba ki nongpeitkai ki ai jingiaroh bha ia u.
U Steven Spielberg bad ka Kate Capshaw ki la ai jingiarap bad noh synñiang haduh $1mn sha ki dkhot ka SAG/AFTRA ha kaba kine arngut kim lah satia ban shu peit tang da ka khmat hadien ba ki iohi ia ki jingeh kiba ki dkhot jong ka SAG/AFTRA ki mad naduh ba la pynlong ka jingsangeh treikam ha Holly wood.
Haduh hajar ngut ki dkhot ka SAG/AFTRA ki la shem jingeh ban pyndap pynbiang haiing hasem na ka daw jong ka jingbym donkam donjam ha kaba bun ki la shu kyrmen ba da ka jing leh isynei bad da ka jingai jingiarap lem jong kiba bun kin ioh hi ka lad ban pynbiang ia ki jingdonkam haiing hasem.
Ka jingwan sha khmat jong kiba bun ki khlur ak phlim ka la long ka jingmyntoi bakhraw ia ki dkhot ka SAG/AFTRA bad mynta sa u Steven bad ka Kate ki la shim ruh ia ka lad ban ai jingiarap kat kaba ki lad eh sha katei ka seng.
Naduh ba la sdang ka jingiakhih ha u Jymmang la ong ba ki dkhot ka SAG/AFTRA kim shim la ioh ia ka jingsiew bad ka jingsngap mynthi jong ki hehduh jong ki kompani pynmih phlim kan nang pynjur shuh shuh ia kane ka jingiakhih bad ka la don ruh ka jingiakren ba kane ka jingiakhih kan iai bteng beit kumne khlem sangeh.
Ka Khasi Students’ Union (KSU) EJHD Unit ryngkat ki nongïalam shnong ki la pynpaw ka jingpyrshah ha kaba ïadei bad ka jingthmu jong ka NHAI ban pan jingbit na ka bynta ban sdang lum khajna ha ka Toll Plaza ha Lumshnong katba kam pat lah ban maramot ïa ka surok kaba la jot rathai.
Kane ka jingshim rai ka la wan hadien ka jingïalang kaba la long ha ka Sngi Ba-ar hapoh ka kamra jingïalang jong u Deputy Commissioner ka East Jaiñtia Hills District ban ïakren ha ka jingïadei bad ka jingkwah jong ka NHAI ban plie Tollgate.
Ha kane ka jingïalang la wan ïashim bynta da ki katto katne ki nongïalam shnong bad ki dkhot ka KSU EJHD Unit, ha kaba la pynïaid ïa ka jingïalang da u Additional Deputy Commissioner, Bah G Warjri, hynrei ym shym la don satia ki ban wan mihkhmat na ka liang ka NHAI.
Kumta na ka liang ka seng bad ki nongïalam shnong ki la ïeng pyrshah ïa ka jingthmu jong ka NHAI, kata da kaba ïeng skhem ruh ha ka nongrim ba katba ka jingpynbha surok kam pat dep, ka NHAI kam lah ban plie ïa katei ka jaka lum khajna.
Na ka liang u Additional Deputy Commissioner ruh u la kular ban phah ïa katei ka rai sha ki bor NHAI bad sha ki bor sorkar ba halor.
Shuh shuh ka KSU ka pynpaw ruh ïa ka jinglyngngoh namar ka tharai ba ka sorkar kan khot jingïalang ban ïatai halor ka jingbym shimkhia ka NHAI halor kane ka surok, hynrei ka khot pynban ban ïakren ban plie ïa ka khyrdop lum khajna.
U Myntri Rangbah ka Jylla u Conrad K Sangma u la pynpaw ka jingkmen bad pdiang sngewbha ïa ka rai jong ka Sorkar Pdeng ban buh bhah ba 33% ïa ki kynthei ban mihkhmat sha ka ïingdorbar Parliament bad ki ïingdorbar thawaiñ jong ki Jylla.
“Kum ka Jylla kaba ai jait sha ka kmie bad kum u briew uba ngeit ha ka jingpynkup bor ïa ki kynthei, nga da kmen palat halor kane ka aiñ rew (Bill) bad nga pdiang sngewbha ïa ka.
Nga thikna ba kane kan lam sha ka jingpynkhlaiñ bad jingmihkhmat jong ki kynthei ha Parliament bad ïingdorbar ki Jylla," la ong u Conrad haba kren sha ki lad pathai khubor ha ka Sngi Ba-ar.
U Myntri Rangbah u la ong, kane ka rai la thikna ba kum ka jylla baroh kan pdiang ïa ka namar ka dei kawei na ki katto katne ki Jylla ha ka Ri kaba ngeit ha ka jingpynkup bor ïa ki kynthei ha ka imlang sahlang da ka lynti ka jingdon ïa ka jingaijait kmie.
Shuh shuh u la pyntip ba shen yn sa khot ïa ka jingïalang ban shim ïa ka rai jong ka sorkar halor kane.
