Katkum ka ejahar ba la ujor sha ki pulit utei u rangbah u la iathuh ba kitei ki riew kieng-atiar ba tap dur khmat ki la lute ia ka pisa kaba T.
1,30, 700 /- kaba u la rah na ka bynta ban leit thied masi na shnong Umkhyrmi thain Block I.
U la iathuh ruh ba kitei ki riew kieng atiar kim shym la ieh wat ia ka Mobile Phone jong u, ka jacket bad u biri, kwai bad tympew.
Shillong:  Ka seng BJP ha ka  South Shillong Mandal, ka la ia kynduh hynnin ka sngi,  ha iing dorbar jong ka RLSSCO hadien ka Sankar Dev College kaba ha Kench’s Trace Shillong.
Ia ka elekshon la pyniaid da uba dei peit ia ka elekshon u Bah Ernest Mawrie, bad da ka jingdon ryngkat jong u Vice President ka BJP jong ka jylla Meghalaya  u MLA Bah Sanbor Shullai bad katto katne ki bor bahalor jong 23 tylli ki jaka jong ka 19 constituency South Shillong.
Ha  kane ka jingiakynduhlang u Bah Ernest Mawrie u la iaroh ia ka jingpyrshang jong u MLA u Bah Sanbor Shullai uba la shim khia ban pynrung bun ia ki briew kumba 20000(Arphew hajar) ngut ki briew kiba na 19 South Shillong Mandal.
Ia kane hi baroh kawei la pyntreikam da kaba lumlang ryngkat bad ka jingiaphylliew jingmut bad ki 23 ngut ki president bad ki bor bahalor jong kito ki jaka kiba hap hapoh ka 19 South Shillong Mandal.
Ki don 161 ki briew kiba la ia shim bynta ha kane ka jingialang kiba la mynjur ia ka jingshah jied  u Bah Hubert Marbaniang kum u President ka 19 South Shillong Mandal.
Ki briew kiba halor  jong ka 19 South Shillong Mandal kiba la don lang ha kane ka jingiamir jingmut  ryngkat bad 161 ki briew ki long u Bah Hubert Marbaniang u President, Bipen Pradhan u General Secretary,  ki Vice President ki long u Shibu Das, Bah Danny Jyrwa, Krishna Tamang, Raju Limbu, Shibu Das, Bah Danny Jyrwa,  Krishna Tamang, Raju Limbu, ki Secretary ki long i  Kong Christabel Pyngrope, Bah Pynshngain Marbaniang, Radhika Chettri, Kajol Gurung, Ananta Ranjan Das, Treasurer pat ka Suman Pradhan  bad  161  ngut ki Executive Members.
AIS Suja“Ngi ruh te ngi long kiba matlah?" Kane ka dei ka jingkylli jong ki pharisi para maki hi.
Kane ka jingkylli ka mih hadien ba u Jisu u la pynpeit ia ki khmat jong uba matlah ha ka sngi Sabbaton jong ki Jiw ha Israel hyndai.
Ki Jiw ki niewkor eh ia ka sngi Sabbaton haduh mynta naba ki ngeit ha ki hukum u Moses bad ki burom ia ki ain u Moses bad ki ong – “Ngi ngi long ki synran u Moses" Ioanis 9:28.
U Jisu u long u ksiang ka jutang bathymmai.
Hebru 9:15.
U Jisu u la pyndam noh ia kaba Nyngkong ba un ioh pynneh ia kaba Ar.
Te lada kata ka hukum ne ka ain ba nyngkong ka biang yn ym da la pynneh ia kata kaba Nyngkong.
Hynrei namar ba kam biang, u Jisu kum u trai ka Sabbaton, u la pynkhein ia kane ka ain Sabbaton kaba ki Jiw ki niewkor haduh mynta bad ki mane ha kane ka sngi kein namar la thoh ha ka jutang barim, ba ym bit ban leh ei ei ha kane ka sngi Sabbaton.
“Rakhe khuid ia ka" Exodus 20:8.
Haba u Jisu u la wan, u la pynkhein ia ki ain ka Sabbaton, te ki Jiw ki la kem daw ia u Jisu namar u la pynkhiah ha ka Sabbaton.
Kumta kita kiba na ki Pharisi ki la ia ong – “Une u briew (u Jisu) um long na u Blei, namar um sumar ia ka sngi Sabbaton.
Ioanis 9:16.
U Jisu u ong – “La thaw ia ka Sabbaton na ka bynta u briew, ym u briew na ka bynta ka Sabbaton.
The Sabbath was made for man, not man for Sabbath.
So the son of man is Lord even of the Sabbath" Markos 2:27-28.
Kumta u khun u briew (U Jisu) u dei u trai ka Sabbaton.
Ki Jiw ki sngewphylla bad artatien namar kim ngeit ba u Jisu uta uba pynkhiah ha ka sngi Sabbaton u dei uba la phah da u Blei na bneng uba la wan ha ka jinglong doh (Born in flesh) namar ki ong ba bun ki tip bad ithuh ia u.
Ki ong – “Ia une ngi ia ithuh nangno u long!" Ioanis 7:27.
Ki Jiw ki ong ba ki ithuh bha ia u Jisu, hynrei kim ngeit kim pdiang ia u.
Na kata ka daw ki ong – “Kumno u briew uba pop u lah ban leh ia ki kambah kat kine?" Bad ki ia kylli ruh ha uta u matlah ba dei uei uba la pynpeit ia ki khmat jong u? U matlah  u jubab u ong – u dei u Nongiathuhlypa u Prophet.
Don pat napdeng ki Jiw kim ngeit ba uta uba matlah ba u dei uba matlah! Ki Jiw ki kylli ia ki kmie ki kpa jong u hei bah hei kong, une u dei u khun jong phi ia uba phi la kha matlah? Te kumno mynta u la iohi mat? Oh! une u dei u khun jong ngi uba ngi la kha matlah hynrei u la iohi mat mynta bad ngim tip mano ba la pynpeit ia ki khmat jong u.
Ki kmie ki kpa jong u ki ong – u lah khynraw te phin ia kylli hi noh na u! ka daw ka long namar ba ki kmie ki kpa ki sheptieng ia ki Jiw, namar lada phla ba u long u Khrist uba la pynkhiah ia u, yn kyntait noh ia u khun jong ki napoh Synagog" Ioanis 9:19-22.
Kita ki Jiw ki la ong ha uta uba matlah lada kumta te ‘to ai burom ha u Blei, namar uta u briew (Jisu) u long uba pop.
Uta ba matlah u la ong – hynrei tang kawei nga tip ba nga uba la juh matlah baroh shikatta, mynta nga iohi ki khmat! Ioanis 9:24-25.
Nangta ki lorni pat ia uta uba matlah ki ong “Kaei u la leh ia me?" “kumno u pynpeit ia ki khmat jong me?" u matlah u ong – Nga la dep iathuh naduh mynne ia phi hynrei phim sngap.
Te ki la ia kren bein ia u ki ong – “Oh me long u synran jong u? ngi te ki synran u Moses.
“Ngi tip ba u Blei u kren ha u Moses, hynrei une te tip nangno u long?!.
Uba matlah u ong – wow kaba sngewphylla shisha, haba u la pynpeit ia ki khmat jong nga hynrei phim tip pat nangno u long?! U matlah u ong ha kita ki Jiw – “U Blei um sngew ia kiba pop hynrei tang ia kita kiba leh ia ka mon jong u.
Naduh hyndai haduh mynta ym don uba lah ban pynpeit ia ki khmat uba matlah lymda u la long na u Blei".
Ki Jiw ki la sngew bitar ia uta uba matlah bad ki ong – “La kha ia me ha ki pop suda te me hikai mame ia ngi? Ki la shop ia u shabar" Ioanis 9:26-34.
U Jisu te u la kylli ia uta uba matlah “Me ngeit ha u khun u Blei? U matlah u la kylli – U long uei te kynrad ba ngan ioh ngeit ha u?! u Jisu u la ong – “Me la iohi ia u, bad uta uba kren bad me, long ma u" u matlah u ong – “Nga ngeit ko Trai, bad u la mane dem ia u Jisu, bad u Jisu u la ong ha u – “Dei ia ka jingbishar kein ba nga la wan sha kane ka pyrthei; ba kita ki bym iohi, kin iohi: bad kita kiba iohi kin long noh kiba matlah" Ioanis 9:35-39.
Ki Pharisi ki la iohsngew ia kane ka jingiakren bad ki la kylli ia u Jisu ki ong – “Ngi ruh te ngi long kiba matlah?"u Jisu u jubab ia ki – “Lada phi la long kiba matlah, phim don pop.
Hynrei mynta phi ong – “Ngi iohi".
Kumta kata ka pop jong phi ka sah kein ha phi" Ioanis 9:40-41.
U Jisu u la pynpeit ia kiba matlah hynrei bun kiba peit ki khmat, ki long pynban kiba matlah haduh kine ki sngi na ka daw ka jingbymngeit bad bymkohnguh.
Kumta ka pop jong ki ka sah ha ki.
Bun bah ki ong “Ngi ngeit" hynrei ki iaid ha ka jingmatlah wat haba ki peit, bad kita kiba matah ki ialam ia kiba matlah, baroh ar ki ia hap ha ka thliew, namar ki hikai ki jinghikai briew bad da ki rukom pateng la pateng.
Mathaios 15:3-6.
Na kata ka daw to ngin kylli halade katba ka dang shah ka por- “Ngi ruh te ngi long kiba matlah?" Ioanis 9:40-41.
sngew bhai ai IA nga Kane ka nong rim to peit phi kiba matlah to sngew phi kiba kylluit.
Shillong:  Myn hynnin ka sngi, u Deputy Commissioner jong ka East Jaintia Hills, U bah  FM Dopth u la khot ia ka jingialang na ka bynta ban pynkhuid bad pynim biang ia ka wah Lukha ha ophis treikam jong u, ha kaba baroh ki ophisar na ki department bapher bapher ki la wan sha kane ka jingialang ryngkat ki nongialam bad ki nongkitkam ka 6 Shnong Wah Lukha Association, lait tang ka Meghalaya State Pollution Control Board(MSPCB) bad ka Industries Department ki bym poi sha kane ka jingialang.
Ha kane ka jingialang la ioh ban iakren sani bha kumno ban pyntreikam bad ban pyniaid ia ka kam shakhmat na ka bynta ban pynkhuid bad ban pynim biang ia ka wah Lukha.
La ioh ban batai lyngba ka presentation bad peit lyngba ki google bad satellite map ia ka jingshah ktah ka wah Lukha na u ophisar na ka water Resource Department.
Na ka liang u Secretary ka 6 Shnong Wah Lukha Association, U Ma Daiapherbha Lamare u la pynpaw ia ka jingsngewnguh kaba khraw ia u Deputy Commissioner ka East Jaintia Hills, uba la shimkhia ia kane ka kam na ka bynta ban pynim biang ia ka wah Lukha bad ula pynpaw ka jingsngew diaw ruh ba na ka liang ka Meghalaya State Pollution Control Board (MSPCB)  ka bym shym la poi sha kane ka jingialang, nalor ba ka la shah khot na u DC bad u la ong baka lah ban don eiei sha lyndet halor ka jingbym poi ki ophisar na ka MSPCB, hynrei wat la katta ruh u khmih lynti ba kin sa poi ha kawei pat ka por.
U la ong ha khmat U DC ba dei ban leh wut wut ia kane ka kam khnang ba kan long ka jingmyntoi ia ki paitbah kiba shong ba sah harud kane ka wah.
Na ka liang u DC bad baroh ki ophisar ki la mynjur ban leit da ka Joint inspection ban leit jurip ia ki jaka ba la shah ktah ka wah Lukha bad ki la buh ruh ia ka por ban leit ha ka 29tarik Naiwieng 2019 ban leit lang baroh naduh u DC, ki Magistrate, ki ophisar jong ki Department bapher khnang ban lah ban shim ia ka rai ba khatduh ban leh kumno ban pynbha ban iada bad ban pynkhuid ia ka wah Lukha khnang ba ka wah Lukha kan lah ban khie im biang kum ha ki por mynshwa.
Shillong:    Ka Executive Committee (EC) ka Khasi Hills Autonomous District Council (KHADC) kan wanrah da ka rai ban pyrshah ia ka jingthmu wanrah ka sorkar pdeng ia ka Citizenship Amendment Bill (CAB) hapoh ka iing dorbar jong ka dorbar tlang kaban sdang naduh ka 19 tarik mynta u bnai.
Haba kren sha ki lad pathai khubor, u Executive Member ka KHADC u bah TW Chyne u la iathuh ba ka Council ka pyrshah jur ia ka jingthmu ka sorkar pdeng ban wanrah ia ka CAB bad ha kane ka dorbar tlang kan sa wanrah da ka rai syndon ban pyrshah ia kane.
“Ha kane ka dorbar tlang ban wan, ngin wanrah da ka rai da ka iing dorbar ban pyrshah ia ka jingthmu wanrah ka sorkar pdeng ia ka CAB", la ong u bah TW Chyne.
U la ong ba ka Council kan wanrah ia ka rai ba ka CAB kam dei ban pyntreikam ha kane ka jylla khamtam hapoh u pud u sam ka Council ne jaka rilum.
Ha kajuh ka por,  ka EC ka la phah da ka jingthoh sha u Myntri rangbah ka jylla u Conrad K Sangma ban pyrshah jur ia kane ka CAB khamtam hadien ba la iohi ia ka jingkren ki nongialam bad ki myntri ka sorkar BJP ba kan wanrah biang biang ia kane ka Bill hadien ba ka la iap noh na ka jingbym lah ban pynlong kam ha ka dorbar parliament kaba la dep.
“Ka Council ka ieng ha ka nongrim ba ka jingai hok nongshong shnong ia ki briew kiba shu wan buhai shnong ka long kaba beain bad kam shongnia haei haei ruh", la ong ka dorkhas jong ka EC kaba la phah da u CEM u bah Teinwel Dkhar sha ka sorkar jylla.
Ka Council ka la ong ba ka jingailad ia ki briew kiba sah 11 snem ban long ki nongshong shnong ka long kaei kaei kaba ma shibun ia ka jaitbynriew jong ka Meghalaya.
Nongstoiñ:  Ki Pulit ka Nongstoiñ Police Station kila ioh pdiang ia ka jingujor na kawei ka longkmie kaba la tip kyrteng kum ka kong Daiakmenlang Wanniang 25 snen ka arta na ka shnong Lawse kaba la leit ban ujor pyrshah ia u wei u briew u ba la tip kyrteng kum u Badondor Wahlang 27 snem na ka shnong Mawkawah.
Katei ka longkmie ka la kynnoh ruh ba u tei u Badondor Wahlang ha ka 11 tarik u Naiwieng 2019, ha ka por kumba 8:45 PM u la rah bor ia ka hapoh ka la local taxi ka jong u kaba don ia u number ML06 3930 na shnong New Nongstoiñ bad kit ruh sha Phodkynthei.
Shuh shuh katei ka longkmie kala iathuh ruh ba u tei u briew u la shoh lah dat ruh ia ka bad khap ia u shniuh khlieh jong ka ha ryngkat ki jingbyrngem byrsit ruh ia ka da ki kyntien kiba khor.
Ha kaba iadei bad kane ka bynta na ka liang jong ki Pulit ka Nongstoiñ Police Station kila kem bad register ia ka case bad pyngat ruh ia u tei u briew ha ki kyndon aiñ bapher bapher jong ka IPC bad ka jingtohkit halor kane ka dang iaid shakhmat.
Shillong: Mynnin ka sngi ka 13 Naiwieng 2019, ka kynhun KSU ka la leit iakynduh ia u SP ka Hailakandi halor ka jingshah rahbor jong kawei ka khynnah Khasi kaba dang rit ha kaba ki khlem lap dak eiei ruh em ha kine ki arsngi kiba mynta bad u SP u la jubab bad u la ong ba kane ka jingujor ka dei  ka jingujor kaba ngi la buh halor eh bad ki pulit ruh ki dang wad ia une u nongrahbor.
Halor kane u SP u la iathuh bad ki pulit ki la  dep ioh kem ia saw ngut ki briew  kiba don ka jingiadei kaba jan bad u nonglehkam sniew bad iarap  ban pyn phet ia u nonglehkamsniew.
Nongpoh:  Ka la long ka jingkmen kaba khraw ia ki paidbah ka shnong Khulia, ka shnong kaba don ha syndah eh bad ka Assam, namar hynnin ka sngi ki la ioh ban plie paidbah ia ki 4 tylli jingdonkam ki paidbah jong katei ka shnong, kiba kynthup ia kawei ka Aganwadi Center, kawei pat ka Iing kaba la pynlong kum ka jaka ban tylliat khaw bad Shynrai, kawei ka VIP Galery ha Madan Phutbol bad kawei ka Painkhana paidbah hapoh katei ka shnong.
Ha kaba plie paidbah ia kitei ki skim sorkar, la sakhi da ka jingdon u Bah Mayraldborn Syiem, MLA ka Nongpoh, u Bah Balajied Ranee, MDC, ki ophisar na ki tnat sorkar, ki rangbah shnong lem bad ki riew rangbah ka thain Marmain.
Haba iadei bad katei ka jinglah ban plie ia kitei ki kam pynroi, ki paidbah jong katei ka shnong, ki la kmen eh ban iohi ba ka sorkar ka shimkhia ban pynpoi ia ki kam pynroi ha katei ka thain, kaba dei ruh ka thain kaba don ha syndah eh bad ka Sunapur jong ka Assam.
Ki la don kiba la pynpaw, da kaba ong ba lada ka sorkar jylla, ka kwah ban lait na ka jingshah kyntur pud ha ka Assam, kam dei ban shu kut tang ha ka jingiakren, hynrei kaba bha eh ka long ban shimkhia ha ka ban pynpoi ia ki skim pynroi, namar kan long ka jingmyntoi ym tang ia ki paidbah, hynrei kaba kham kongsan eh ka long ba lyngba ki kam pynroi na Meghalaya, kan long kum kawei na ki lad ban iada na ka jingwan kyntur pud ka Assam.
Namarkata, ka sur kaba la mih na ki paidbah ka long ba ki la kyntu ia u Nongmihkhmat ka Nongpoh, ba u iakren sha ka sorkar na ka bynta ban shimkhia da kaba pyrkhat kyrpang ia ki shnong kiba don ha khappud, namar dei ma ki kiba iada ia u pud u sam jong ka jylla.
Na ka liang u Bah Mayraldborn Syiem, u la ong ba kum u nongmihkhmat u da trei shitom bad don eh kata ka jingthmu ban wanrah ia ka jingkylla bad ka roi ka par ha ki shnong ki thaw bad khamtam eh ia kito ki shnong kiba don ha khappud bad ka Assam.
Kumta u la kyntu ia ki paidbah, ba kin long kiba iaishah bad kiba kloi ban iatreilang, khnang ba kum u MLA, un nanglah shuh shuh ban nangtreibha na bynta ka bha ka miat jong ki paidbah kiba sah ha katei ka thain, khamtam eh ba katei ka thain ka dei ka thain kaba don ha khappud eh bad ka Assam.
U  Somchai Sing khorn,  uba 40 snem ka rta ha kane ka miet sngi ba ar u la dem ha jingthiah ryngkat bad ka jingdih sngewbha  ba u dang peit TV na ka mobile phone jong u ryngkat bad jing pynsngew ha ki shkor.
Une u Somchai u trei  kum u nongshet jingshet ha kawei ka restaurant, bad la lap ia u ba u la iap mynnin mynstep ha ka kamra jong u ha Samut Prakan kaba ha Thailand, ryngkat bad ki dak ing ha ki kti bad ryndang.
Ia kane ka mobile u la charge bad  ia u jingpynsngew shkor u dang pyniaid lyngba ha kti, ka dur bad ka ryndang.
Kane ka la pyn lyngngoh ruh ia u paralok ba sah lang u Saeng 28 snem ka rta uba marjan ka Laos, bad u la iathuh ia u baheh jong u ba u paralok jong u, u pang.
Hynrei hadien jong kata un sa lap ba u Somchai u la iap shisha.
U Saeng u la ong “U ju  iohi man ka por ba u Somchai u sngap jingrwai bad peit football na ka mobile ha shwa ba un thiah".
U la ong ruh ba u ju mlien ban thiah miet bad pynleit jingmut ha ka mobile jong u ha shuwa ba un thiah.
Mynnin mynmiet nga iohi ba u dang im bad leh ia kane kumba u ju leh man ka miet ba u dang peit football.
Une u paralok ba sahlang ba na Laotian u la ong ba mynstep u la pyrshang ban kyrsiew ia u hynrei u khlem jubab.
U la khot ia u baheh jong ki u Wiroj Poolsawatmongkol ba 51 snem ban iarap ban pynpeit ia kaei kaba la jia.
U Saeng u la ong: “Nga la kyrsiew ia u bad u khlem khih te nga la pyrkhat ba ioh u pang.
Nga la phone ia u trai hynrei ynda u la wan ban peit, u iathuh ba u Somchai u la iap.
Shillong: Ka jingialang ka kynhun myntri mynta ka sngi, ka la mynjur ia ka jingpynkylla ia ka  Meghalaya Excise Rules na ka bynta ban kyntiew ia ka jingioh lum khajna ia ka jylla.
U Myntri rangbah ka jylla u Conrad K Sangma hadien ba la wai ka jingialang mynta ka sngi, u la ong ba ka sorkar ka la rai ban pynkylla ia ka Rule 3 sub rule (2) ka Meghalaya Excise Rules ban khang lad ia ka jinglait ei ka khajna na ka kyiad.
U la iathuh ba shwa ban wanrah ia kane ka jingpynkylla, katkum ka Rule 3 sub Rule (2), ki kudam kyiad kim siew khajna bad ruh ka jingsiew haba ki thied na ki kompeni.
“Ka jingsiew la shim haba ki die na ki kudam sha ki nongthied khutia.
Kiba buh kudam kin thied na ki kompeni bad hadien kata, haba ki die khutia ki siew katkum ka jingthied mar “, la ong u Conrad.
U la ong ba na ka T.
227 klur ka jingioh khajna na ka kyiad man u snem, kumba 90 percent kane ka khajna ka wan na kane.
“Ngi la pynkylla ia ki kyndon bad ka la donkam ia kiba thied ban siew lypa, kin hap ban siew khajna haba ki thied kyiad na ki kompeni", la ong u myntri rangbah.
U la ong ba ia kane la leh ban pynthikna ban nym lait ei ka khajna ban pynsngaid ia ka iarong pisa ka jylla.
U Conrad u la ong ba da kane ka jingpynkylla, ka jylla kan kamai khajna kumba T.
40-50 klur shi snem na ka kyiad.
Ha kajuh ka por, ka sorkar kala rai ban pynjari da ka jingsiew kaba T.
2 tyngka haba ki sei ia ki kyaid na ki kudam.
U Myntri rangbah u la ong ba mynshwa ki nongkhaii ki rejister bad ki siew ia ka khajna bad ki sa thied ia ka challan bad ia kane ka rukom la pynduh noh.
“Mynta lada kim siew, kin don kiwei ki lad, bad ngi la kynthup ba ki dei ban siew haba ki sei na ki jaka buh kaba long  2 tyngka shi synduk.
Kan kyrsoi ban pynmih khajna T.
60-70 lak na kaba ju ioh mynshwa" la ong u Conrad.
U la ong ba ka sorkar ka la rai ban lum khajna na ka kyaid kaba pyniaid bad thied ruh da ki shipai.
Katkum ka jingong u myntri rangbah, ki shipai ki pyndonkam ban thied kyiad na Narangi ha Assam hynrei ka tnad Excise kam shym la oh dor eiei na ki bad la rai ba 40 percent dei ban pynhap ha ka khajna kaban kyntiew shuh ia ka jingioh khajna sha ka T.
1-1.
5 klur ha ka shi snem.
Nongpoh: Ki Pulit ka Umsohlait Police Station, myn hynnin ka sngi ki la kem noh ia u Linus Marngar, u rangbah uba la shah kynnoh bad suba jur ba u la donkti ha ka ban thang ia artylli ki Iing kiba don ha shnong Jatah, kaba don ha ka thain Mawhati ha Ri Bhoi.
Haba iadei bad katei ka jingpluh iing, la ioh jingtip ba kitei ki artylli ki iing kiba la ingkhong, ki dei ka Iing jong ka Kong Sirda Mukhim bad ka Kong Aidalin Mukhim, kiba dei shi kmie shi khun bad utei uba la shah kynnoh ba u la thangh ia katei ka iing, la tip kyrteng kum u Linus Marngar, u lok ka Aidalin bad uba dei Kiaw ia ka Kong Sirda Mukhim.
Halor katei ka jingpluh kynsan kitei ki ar tylli ki iing, la ioh jingtip ba ka la jia mynta ka step ha ka por 2 baje ei ei mynstep, ha kaba katkum ka jingtip kaba la ioh jingtip da u Nongthoh khubor, la ong ba ka daw kaba la pynlong ia katei ka jingpluh jong kitei ki iing, la suba jur ba ka dei namar ka jingthang khnang da utei u Bah Linus Marngar.
La ioh jingtip ruh ba ha katei ka miet, ka la don ka jingiamai iania hapdeng utei u rangbah bad ka Kong Aidalin Mukhim, kumta ha kaba kum katei ka por katei ka Kong Aidalin Mukhim, ka la mih noh na la iing ban leit sah sha iing ka Kmie lajong bad kumta ka la long ka daw bah kaba utei u Bah Linus Marngar, ba un shim ia katei ka kabu, katkum ka jingkynnoh kaba la iohlum da u nongthohkhubor.
Shuh shuh, la ioh jingtip ruh ba ka iing jong ka Kong Sirda Mukhim, kaba dei ka Kmie bad ka Kong Aidalin Mukhim kaba dei ka khun ki ia sah marjan, kumta ka jingsdang jong katei ka jingpluh ka la sdang na ka iing jong ka Kong Aidalin Mukhim (Khun) bad nangta ka sa pur pat sha ka iing jong ka kmie, tad haduh ba kan da wanrah ia ka jingjulor kaba jur bad baroh ki tiar ki tar ki la ingkhong lut khait.
Kumta haba iadei bad katei ka jingjia bad kumjuh ruh ba la ioh ban kem ia utei u suba, na ka liang ki pulit kin dang pynlong ia ka jingtoh kit, khang ba ki jingshisha baroh kin sa paw.
Nongstoiñ: Kawei ka longkmie kaba la tip kyrteng kum ka kong Sipna Kharlait kala mynsaw jur hadien ba kala shah dung da ka wait ha wei u briew u bala tip kyrteng kum u Toman Bethom Marwein 53 snem na ka shnong Nongdom kaba don sha ki thaiñ Mairang West Khasi Hills.
Katkum ka tyllong khubor bala ioh na ki pulit la ong ba katei ka jingjia kala jia ha ka 12 tarik mynta u bnai ha kapor kumba 2:00 AM ha kaba u tei u Toman Bethom Marwein u la wan rung jubor hapoh ka iing jong ka bad dung ruh ia ka da ka tari ha ryngkat ki ktien byrngem byrsit.
Kumta ha kaba iadei bad katei ka jingjia na ka liang jong u khun jong katei ka longkmie u bala tip kyrteng kum u Overding Kharlait 27 snem na ka shnong Nongdom u la leit ban ujor da ka ejahar sha Mairang Police Station pyrshah ia u tei u briew u ba dei ruh u kpa nah jong u bad u lok jong katei ka longkmie ia kaba kila ia shong khlad noh.
Ia katei ka longkmie la pynkit noh mar mar sha Tirot Sing Hospital Mairang na ka bynta ban ioh ia ka jingshah suamar bad na ka liang jong ki pulit kila kem noh ia u tei u briew bad la phah ia u sha iing bishar (Court) bad ki pulit kila register ruh ia ka case bad pyngat ruh ia u ha ki kyndon ain bad ka jingtohkit halor kane ka dang bteng.
Katei ka dei ka dur, kaba U Evo Morales, President barim jong ka Bolivia, u shon hi ialade.
Katei ka dei ka jaka thiah jongu, ha ka miet nyngkong, ba u shah pynhap noh na ka kam President jong katei ka Ri.
La iohi ba u thiah ha ka kamra kaba i ja ing shi katdei, nangta u thiah ha madan bad u tap da ka musari.
Ka don ruh ka kor suhjain ha kyndong.
Lehse ula trei sa ka kam bylla suhjain, mar ia duh ia ka shuki President jong katei ka Ri.
Ka tweet jong U Morales, kaba ula pynmih ha ka Sngi Hat Majai, kaba la thoh ha ka kotkhubor Daily Mail, ka ong ‘my first night after leaving the presidency forced out by the coup [organised by opposition leader Carlos] Mesa and [opposition activist Luis Fernando] Camacho with the help of the police’.
Ka long ka jingjia kaba phylla shi katdei, ha kaba uwei u heh pulit jong ka Bolivia, ula lait na ka jingiap, namar ba u thep hapoh pla jongu ia ka baibl rit.
La iathuh ba utei u pulit, ula shah siat na shadem jongu, ha ka jing ia kynad hapdeng ki riew pyrshah jong U President Evo Morales, uba la mih noh ban leit phet rieh sha Mexico.
U heh pulit, U Oscar Gutierrez, u  iathuh ba katei ka jingjia, ka dei hynnin ka sngi, ha kaba la siat ia uwei na ki pulit jongu, da u kuli 9mm ha ka nongbah  Yapacani.
La iathuh ba utei u kuli, u dei uba la pyndonkam, da kito kiba la ioh tuh ia ka pistol jong ki pulit.
La iathuh da U Oscar, ba utei u pulit, uba kim shym kwah ban ia thuh kyrteng, ula shah siat na ka liang ka diang jong ka shadem jongu, hynrei, ka jingdon ka baibl ha ka pla shadem jongu, ka la pyllait ia u na ka jingiap, ha kaba u kuli, ula leit dei ha katei ka baibl bad sied noh sharud.
U Gutierrez, u kam ba katei ka dei shisha ka jingjia kaba phylla bad ula ong shuh shuh “U dei u ophisar, uba dang samla bad la lah ban pyllait im ia u bad ka dei ka pistol, kaba la ioh tuh na ki pulit jong ka Bolivia".
Mr.
D.
NongpohKa Ri Bangladesh ka dei ka Ri kaba don marsyndah bad ka jylla Meghalaya jong ngi; ka dei ka Ri ha kaba ka jylla jong ngi ka ïoh bha ïa ka lad na ka bynta ban pynïaid ïa ka khaï ka pateng.
Ha kine ki sngi ba la dep ngi ïohi ïa ka jingleit jngoh jong u Myntri Rangbah jong ka sorkar jylla, u Conrad K.
Sangma bad ka kynhun jong u, kaba kynthup ïa ki Myntri jong ka sorkar jylla, kata u bah Lahkmen Rymbui, u bah Banteidor bad u bah Sniawbhalang Dhar.
Ka jingthmu jong kane ka jingleit jong u sha kane ka Ri, ka long ban ïa kynduh ïa ki bor sorkar jong kane ka Ri na ka bynta ban nangpynkhlaiñ shuh ïa ka khaï ka pateng hapdeng ka Ri Bangladesh bad ka jylla jong ngi.
Ha kane ka jngleit u la ïa kren ruh ha kaba ïadei bad ka kam ban kyntiew shuh shuh ïa ka kam jngoh kai pyrthei (Tourism) hapdeng ka jylla Meghalaya bad ka Ri Bangladesh bad ban nangpynbha ïa ki lynti ki syngkien ha ka ban nangwanrah ïa ka jingïadei kaba jan ym tang bad ka Meghalaya hynrei bad ki jylla jong ka North East India ruh kumjuh.
Na ka bynta kine ki kam, ngi ïohi ba u Conrad K.
Sangma u la ïa kynduh ïa ki dkhot ka Sylhet Chambers of Commerce, ïa u Commerce Minister jong ka Bangladesh u Tipu Munshi bad kumjuh ruh ïa ka Myntri Rangbahduh jong ka Bangladesh ka Sheikh Hasina.
Ha kane ka jingleit sha Bangladesh, ngi ïohi ba naduh Tamabil la pdiang sngewbha ïa ki da ki ki shipai BSF ryngkat bad ki shipai jong ka Bangladesh.
Kaba sngewtynnat ka long ba kane ka kynhun hapoh ka jingïalam jong u Conrad K.
Sangma kam shym la klet ban hiar ha Jaiñtiapur, kaba dei kawei na ki jaka ba pawnam, kaba long ka nongbah Tlang jong ki syiem Jaiñtia.
Ha kane ka shnong la pdiang sngewbha ruh ïa ki da ki paid Khasi-Pnar kiba dang shong dang sah ha kane ka jaka.
Kaba itynnat eh ka long ba kane ka kynhun ha ka jingïalam jong u Conrad K.
Sangma ka la leit ban peit ruh ïa ki jaka ba pawnam, kiba dei ki jaka shong jaka sah jong ki syiem Jaiñtia.
Kaba pynsngew tynnat shuh shuh ka long ban ïohi ba U Conrad K.
Sangma u la pynpaw ka jingsngewkhia ha kaba ïadei bad kine ki jaka jong ki syiem Jaiñtia.
Kane ka jingsngewkhia jong u, ka la pynlong ïa u ban kyntu ïa ki bor sorkar jong ka Ri Bangladesh ba kin shim khia na ka bynta ban sumar, ban ïada ïa kine ki jaka ba don nam jong ki syiem Jaiñtia.
Kane ka sien jam ba U Conrad K.
Sangma u la shim ryngkat bad la ka kynhun, ka dei ka sien jam kaba ngi kum ka Ri bad ka jaitbynriew ngi dei ban ai ïa ka jingïaroh.
Kumba ka paw, imat kane ka dei ka sorkar ba nyngkong eh ha ka jylla jong ngi, kaba leit jngoh bad pynsngew ha khmat ka sorkar Bangladesh halor kitei ki jaka don nam jong ki syiem ha ka ban sumar bad pynneh pynsah ïa ki.
Sa kawei pat kaba ngi itynnat ka long ba kane ka kynhun ha ka jingïalam jong u Conrad K.
Sangma kala leit ban jngoh ruh ïa ka patok ha Dhaka bad buh syntiew ruh hangne, kum ka dak ka jngkynmaw burom ïa u syiem Tirot Singh uba la khlad noh ha kane ka jaka ha ka 17 tarik Naitung 1835.
Dei ha kane ka patok ba ka Sorkar phareng ka la pyndonkam ban set ïa u Tirot Singh uba long u syiem ka Hima Nongkhlaw, u riewkhraw jong ka jaitbynriew jong ngi.
Kine ki jaka kiba don ha Bangladesh, ki dei ki jaka kiba ngi kum ka Ri bad ka jaitbynriew, ngi dei ban sngew sarong bad ngim dei ban klet; ki dei ki jaka kiba ki syiem ka Ri jong ngi ki la shon shap ban pynpaw ïa ki kam radbah jong ki bad haduh mynta kine ki jaka ki dang ïeng sakhi ïa ka jingkhraw jong ki syiem jong ka Ri bad ka jaitbynriew jong ngi.
Ngi kyrmen ruh ba lyngba kane ka jingïakren jong u Conrad K.
Sangma (Chief Minister) bad ki bor sorkar jong ka Ri Bangladesh kan sa don ka jingshimkhia na ka liang ka sorkar Bangladesh ban pynneh pynsah ïa kine ki jaka donnam jong ki syiem ka Ri Khasi-Jaiñtia jong ngi.
Shillong: Halor  ka jingwan tur jong ka JAC na hima Sohiong ban dawa ia ka jingweng noh ia u Lyngdoh Sohiong bad ka jing aiti noh ia ka shnong Nongwahmawtamur ka ba u lyngdoh ka hima Sohiong u la aiti sha u Syiem ka hima Jirang.
Na ka liang u EM incharge ka  Elaka u bah Pyniaid Sing Syiem, haba iakren bad ki lad pathai khubor u la iathuh ba  ka daw ka long ba ar bnai ki la wan buh ia ka dorkhas, ba ka don jing suba ba ka jingaiti ia ka Shong Nongwah mawtamur ka ba hap ha ka hima sohiong sha ka hima Jirang bad u iathuh ba hadien ba la ioh ia ka jingujor, ki la khot ia ka jinghajir  ia u lyngdoh bad u syiem ka hima JirangHa k jing hajir na ka liang u lyngdoh ka hima  Sohiong u bah Shemphang Thabah u la pynpaw ha khmat ka KHADC ba ka shnong Nongwahmawtamur, ka la long ka ba jngai bad ba um don ki kot ki sla ban pynshisha ba ki hap ha ka hima Sohiong bad ba ki pyrkhat ba kan bha ba kin ai ti noh ha ka hima Jirang ban wan rah ia ka roi ka par ha ka shnong dei halor ka ne ba na ka liang ka KHADC  ha ka 6 tarik Nailur 2015,  ki la pynskhem noh ia ka shnong Nongwahmawtamur sha ka hima Jirang.
“Ha ka 18 tarik u risaw 2019 ngi la khot ia ka hearing ban pynbeit ia kane ka kam bad na kane ka hearing ngim shem la lap ba la don kano kano ka jingiadie ne ka jing aiti sopsop ia ka Nongwah Mawtamur sha ka hima Jirang bad dei na kane ka daw ba ngi khlem leh eiei pyrshah ia une u Lyngdoh ka Hima Sohiong u bah Shemphang Thabah" ong U bah Pyniaid.
“Ngi lap ba ka don ka jingaiti ia ka jaka naka liang jong ka KHADC   ha ka 25 tarik u risaw 2019 ngi la pynmih ia ka shithi sha u syiem ka Jirang ha kaba ngi la aipor  ban pynphai noh ia ka Nongwahmawtamur sha ka hima Sohiong   hapoh shibnai kata haduh 25 tarik u Naiwieng 2019" ong shuh U EM Elaka.
Mynta ka sngi ka jingwan tur jong ka JAC Sohiong, ka long  ba ka KHADC ka khlem ioh pyntip ia ka JAC bad dei na kane ka daw ba ki wan ban dawa ban pyndep noh ia ka kam, ula ong biang.
Na ka liang ka tnad  Elaka ki la ong ba kin ym pynshlur ia ki hima,ne elaka ne ki raid, Lyngdohship ba kin ia bujli na aiti jaka na kawei ka hima sha kawei pat, khamtam ha ba iadei bad ka Meghalaya bad Assam.
Shillong: U Bah Hamletson Dohling u ba long u MLA jong ka Mylliem, uba dei ruh u myntri ka tnad pynroi sor mynta ka sngi, u la ia kynduh bad ki ophisar ka tnad PWD ban ia kren halor  ban rah ia ka Jhalupara Police Outpost sha jingkieng Umshyrpi.
Haba ia kren bad ki lad pathai khubor u bah Hamlet u la ong ba ka jaka ha Umshyrpi kaba dei jong ka jingkieng rim ba hap hapoh ka jingpeit jong ka PWD ka la lait ha dien ba la dep shna ia ka  jingkieng kaba iaid mynta.
Ka jingialeh ban wanrah ia kane ka Police Outpost sha katei ka jaka long namar ba ka jaka ha jingkieng Umshyrpi kam long kaba shngain ia ka iaid ka ieng jong ki paidbah namar ha kane ka jaka la bun ka jingshah lute ha ki riew sniew.
Kawei pat ka daw kaba u la ai ka long ba ka Jhalupara kaba don ka Police Outpost mynta ka peit naduh Jahalupara sha duh Mylliem bad kane ka police out post kaba don mynta ka shem jingeh ia ki paidbah ban leit ha ka por miet, namar ka dei sha kyndong.
Na ka liang  u bah Hamlet kum u nongmih khmat katei ka jaka u kwah ba ia ka Jhalupara Police Out post dei ban rah noh sha jingkieng Umshyrpi, ka jaka balong pdeng bad ka jaka ruh ka dei ka jaka jong ka sorkar.
La iathuh ba ka jaka ba don ki pulit ha Jhalupara ka dei bka shu shong wai kan bha ia ka sorkar ba kan don ia la ka jong ka iing ia ki pulit, la iathuh ba kane ka jingiakren ka dang iaid bad ka sorkar.
Shillong: Mynta mynstep, ki dkhot ka  JAC Sohiong, ki la wan tur sha KHADC, ban pynpaw ia ka jing pyrshah ia ka jing sngap mynthi jong ka Council halor ka jing dawa ban weng mardor ia u Lyngdoh ka  hima Sohiong u bah Shemphang Thabah ha ka jingdonkti ban aiti sopsop ia ka shnong Nongwah mawthamur kaba dei jong ka hima sohiong sha ka hima jirang.
Kum ban shu pynkynmaw ka JAC Sohiong ka la wan buh ia ka dorkhas ha u CEM ban weng mardor ia u Lyngdoh Sohiong u bah Shemphang Thabah la jan 3 bnai mynta bad na ka liang ka KHADC, ki la kular ba kin pynbeit ia ka ne ka kam hapoh 2 bnai, hynrei kat haduh mynta na ka liang ka KHADC kim pat lah pynbeit eiei.
Ia kane ka kam ba aiti sopsop ia ka Nongwah Mawtamur ka badei jong ka hima Sohiong sha ka hima Jirang la lap  lyngba ka Right to informatiom(RTI) ba ka la pan na khasi Hill Autunomous District Council (KHADC) ha ka ba ki la lap ba ha ka 17tarik Iaiong 2015, ba u Lyngdoh ka Hima Sohiong u bah Bashemphang Thabah u la aiti ia kane ka shnat hima Nongwah mawtamur sha ka Hima Jirang khlem kano kano ka jingtip lane ka jing thoh jingtar.
Shillong: U bah Prestone Tynsong, Deputy Chief Minister ka sorkar jylla, u la kynthoh hynnin ka sngi, ba um don jingkwah satia ia ka shuki myntri rangbah ha ka Jylla; hynrei, ula pynsngew ba ka jingthmu  jongu, ka long beit ban ioh shakri ia ki paidbah ka Jylla.
Ka la don ka jingiakren ha ki khyndiat sngi ba ladep, ba ki don kiba bun ki MLA jong ka seng Congress, ban aiti ia ka shuki myntri rangbah ha U bah Tynsong, lada u lah ba ialam ia ki MLA jong ka seng NPP ban ia trei lang noh bad ka seng Congress.
Hynrei halor katei ka phang, U Bah Tynsong, ula ong “Ym don man mano na ka seng Congress, kiba wan ia kynduh ia nga, hynrei ka  kamram jongnga, ka long ban trei ia ka roi ka par jong ka Jylla".
U Bah Tynsong,  ula ong biang “Ym don mano mano ba wan ia kynduh ianga bad kan bha ba phin kylli toi na ki".
Da U NongaikhuborShillong:     U Bah Karmel Mawlong uba dei u khun jong i kong Kotilda Mawlong bashong basah ha Mawblei Block B u la jah rngai na la iing naduh ka 10 tarik mynta u bnai naduh ka por 8 baje mynstep, la lap noh ia ka met jong u ne u rangbah najan khlaw Mawblei.
Ha ba pyrshang ban pyntikna na ki pulit ka Madanrting Police Station, la iathuh ba la lap ia ka met une u rangbah ha ka por 5.
30 jan miet eiei.
Wat la kim shym la lah ban batai shai hynrei ki la ong ba ka met ka sdien halor dieng.
Ia ka met la rah sha Civil Hospital ban leh ia kaba donkam bad ka jingothkit halor kane ka dang iaid.
Shillong:  Ka HYC Laban Circle myn hynnin ka sngi, ka la pynlong ia ka jingleit khynra ia ki nongtrei bar jylla ha kylleng ki jaka hapoh ka thain laban baroh kawei.
Ha kaba ka seng ha kane ka jingkhynra ha ki construction site kynthup ia ka iing jong u Ex Home Minister u Bah HDR Lyngdoh.
Ka la lap ia palat phew ngut ki bar jylla kiba dei na Assam kiba trei ha kine ki jaka ki bym don ia ki kot ki sla kiba biang kynthup ia ka Labour Liscence,NRC bad kiwei.
Kumta ka seng ha kane ka sngi ka la pynsangeh noh mardor ia kine ki bar jylla ban trei bad ka la phah leit phai lut noh ia baroh sha Assam.
Ka seng lyngba kane ka kyrwoh ka  maham tyngeh ruh ia baroh ki Trai jaka bad ki contractor ba ki  dei ban sangeh noh mardor ha kaba  wan ialam da ki nongtrei bar jylla hapoh ka thaiñ Laban bad ka seng nangne shakhmat kan nang pynjur shuh shuh  ia ka Sier lapalang Operation ha ka thain Laban.
Ex.
Rev.
K.
LangrinHa kawei ka shnong la don uwei u samla     uba jaipdeh.
Uta um ju leit sha lyngkha      bad um ju iarap kam ia la u kpa bad ka kmie la ha kano kano ka kam ruh.
La ki hikai bad sneng katno katno ruh uta u iaineh kajuh ka jinglong.
Kumta u kpa bad ka kmie ki la beh noh ia u na iing.
Ma u ruh khlem da pan map ne kylla bamut, u la mih na iing bad bran u la phet.
Ha kata ka jingiaid ruma jong u u la iakynduh bad uwei u samla uba don kajuh ka jinglong kum ma u uba dei na kawei pat ka shnong.
Ia uta ruh u kpa bad ka kmie ki la beh noh na iing namar ba um ju kohnguh.
Haba ki la iakynduh ha lynti, uta uwei u la kylli, “Shano kumne men leit?" uta uba shah ylli u la iathuh, “Nga dei u khun jaidpdeh, nga sslia ban trei ban ktah, kumta nga la shah beh na iing".
Uta uwei pat u la ong, “Kata te me la kumba phah u Blei, nga ruh nga dei u khun ka alhia, nga la shah beh na iing bad nga la shu iaid ruma.
Mynta ba ngi la iakynduh para ba shah beh te to ngin ia iaid lang noh".
Uta uwei ruh u la mynjur.
Naduh kata ka sngi ki la ia iaid lang.
Ka kam kaba nyngkong eh ba ki la ia rai lang ka long ban leit tuh bad lute ia ki briew katba ioh.
Ki la shang arngut arngut na kawei ka shnong sha kawei pat, bad ki la ioh tuh ia ka pisa, u khaw, ki syiar, ki soh bad kiwei kiwei de.
Ha kawei ka sngi ki la iohi ia uwei u briew uba bat suloi ban leit sikar mrad sha khlaw.
Kita ki jaipdeh ki la iakren, “Lada ngin ioh sa ia ka suloi te ka la biang bha, to ia ngin leit leh mynleh iakren bha bad utai u briew bad sa knieh ia ka suloi".
Kumta ki la leh shisha kumba ki la iakren.
Ki la pyrta ia u nongsikar, “Ei bah, phi don jingpruid?" uta uba pli khlem poi pyrkhat u la ong, “Don".
Kita ki jaipdeh ki la ong, “To ngin ia shong dih duma shuwa hangne".
Uta u nongsikar u la shong bad u la buh ia ka suloi ha madan.
Katba ki dang ia kyllain duma, uta uwei u jaipdeh u la shim kai ia ka suloi bad u la ong, “Katno bah phi thied kane ka suloi?" Uta uwei pat u la pruid ia ka jingpruid ban pynthang duma ia u nongsikar.
Sa uta uwei pat u la tied da ka suloi ia ka khlieh jong u nongsikar.
Ynda haba u la kyllon, ki la bom la shoh ia u haduh ban da iap.
Naduh kata ka sngi ka jinglute jong ki ka la long kaba seisoh bha da kaba ki leit pynap suloi ia kiba leit iew leit hat, bad ha ki iing briew kiba don sha kyndong.
Tang hadien ar bnai ki la ioh lum ia ka pisa haduh ar lak.
Ki la leit wad ia ka jaka ban shong ban sah arngut bad ban buh ia ka pisa ha krem.
Ha kawei ka sngi iew, ki la ia pyrkhat mano ban leit thied khaw bad shini na iew.
Ki la la rai ba uwei un leit iew bad uwei pat un ap krem.
Uta uba leit iew u la kit ia ka khoh ban thep ia ki tiar bad ki jingbam ban sa thied.
Katba u dang iaid ia ka lynti, ka mynsiem sniew ka la rung ha u ba ia ka pisa ar lak u dei ban ioh marwei.
U la kren wei briew, “Kato ka pisa ha krem ka don tang ar lak, lada iasam arngut yn ioh tang mar shi lak.
Te ka bha ba ngan ioh marwei.
Kumta, shibit ngan thied jingbam bad ngan ber da ka bih khla".
Sa uta uwei pat uba ap krem ruh u la pyrkhat, “Kane ka pisa ar lak, lada iasam arngut ngin ioh tang mar shilak.
Kumta ka bha ba ngan ioh marwei.
Ngan ap siat noh da kane ka suloi ia uto u paralok shibit u tang shu poi hajan kane ka krem".
Uta uba leit iew hadien ba la dep dih sha, u la thied shuwa ia u khaw, ka shini, ka doh bad ki jhur; bad khatduh u la leit thied sa ia u kpu bonsoh.
Nangta u la leit thied sa ka bih.
U la kylli na man ki dukan, “Bah phi don bih khla?" hynrei kiba bun ki iathuh ba ki don tang ka bih khnai.
Ha kaba khatduh u la ioh shisha ia ka bih khla bad u la ber halor u kpu bonsoh.
U la dap da ka jingkmen haba u la ioh ia kaei ba u kwah.
Haba u la leit phai sha krem u la dap da ka jingphuh samrkhie namar u tip ba uta u paralok jong u un sa iap un tang shu bam ia u kpu.
Uta uba ap ha krem ruh u la thap bha ha khmat ka krem ban ap siat da ka suloi ia la u paralok.
Haba u la iohi ba uta uba leit iew u la wan, ka shadem jong u ka la kyndeh.
U ruh u la kmen namar u tip ba ia ka pisa ar lak un sa ioh marwei.
Kumta haba u paralok jong u u la poi ha khmat krem u la siat shi kuli ia u na shadem.
Uta uba wan iew u la kyllon kram ha khyndew.
Uta uba siat namar ba u la thngan eh, u la kynrup shuwa ia u kpu bonsoh bad u la bam.
Mar ia bam u la kyllon kram ha khyndew kum uta uwei.
Baroh arngut ki la shu ia peit pyrshah namar kim pat dkut mynsiem.
Ki ktien ba khatduh ba ki la iakren ki long, “La dei hok ia ngi ban iap namar ngi la leh ia ki kam kiba sniew".
Baroh arngut ki la dkut mynsiem ha kajuh ka por.
Ia kata ka pisa ar lak la shu bam ei da u kruin.
Ka jinghikai ba ngi ioh na kane ka khana ka long – Ka bainong jong ka pop ka long ka jingiap.
(Kane ka khana kam dei ka jingjia ba shisha.
Hynrei ka dei tang ka jingpynwan dur ki ki tymmen Lyngngam ban sneng bad hikai ia ki khun samla shynrang ba ki dei ban kohnguh ia la ki kmie ki kpa bad ban trei shitom.
Wat la ka dei tang ka jingmutdur.
Pynban ka urlong shisha ia ki khun samla ki bym kohnguh la kmie la kpa kumba la jia ha ki snem mynshuwa).
Jowai:  Ki nongkhaii masi tuh ki bym shym la ithuh satia ki la bret ia ka masi iap ha wah syndon bad kane ka la long imat ka nusib ba bha eh ki dohkha dohum kiba don ha katei ka wah namar ki la ioh ban bam ia ka jingbam ba bang bad ban sah da ki bnai.
Kane ka la jia ha wah Lakroh, Amlarem Sub-division ha kine ki katto katne sngi ba ladep.
Ka Wah Lakroh kadei kawei na ki wah ba dang bun bah ki Dohkha Dohpnat ha thain Jaintia Hills.
Halor kane ka jingbret pathar ia ki Masi Iap na ka liang ka War East Elaka Satpator Fishing And Environmental Protection Association (WEESFEPA), Muktapur ka la khang pyrshah ban bret ia ki Masi ne kino kino ki mrad ba la iap hapoh ka wah Lakroh ne ha ki shnat wah jong ka.
Lada lap ia kino kino kiba leh ka kuna ka long 50 hajar tyngka ha kaba 20 hajar kan leit sha ka fund jong ka Association, 20 hajar sha u nongkem ne nongai jingtip katba shiphew hajar sha ki nongtep ia ka mrad ba la iap.
Kane ka la long katkum ka rai jong ka General Meeting kaba la long ha ka 13 tarik mynta ka sngi ka la rai ruh ban nym ai lad ia ka District Council JHADC ban die lilam ia ka wah Lakroh khnang ban dup lah ban pynneh pynsah ia ki jingim hapoh kateika wah.
Ka WEESFEPA ka maham bad mana ruh ia kito ki briew kiba thep tender na ka bynta ban thied ia katei ka wah.
Lada ki leh pyrshah, ka seng kan nym don jingbahkhlieh lada jia eiei ia ki.
“Ka jingduhnong kan long ka jong ki", la ong u President ka seng.
Shillong: U myntri rangbah ka jylla u Conrad K Sangma mynta ka janmied u la khot ia ka jingialang jong baroh lai tylli ki District Council ban ia kren halor ka jingpynkylla ia ka Sixth Schedule, halor ka Meghalaya Residents Safety and Security Act 2016 bad halor ka jingkhynra Trading Laisen bad Labour Laisen da ki kynhun.
Ha ka ba iadei bad ka jingkhynra trading lisen bad labour laisen na ka liang u myntri u ba dei peit ia ka District Council u la ong ba ki la poi ki kaiphod sha ka sorkar ba ki don ki kynhun kiba leit kylleng kylleng ban jurip ia ki Labour Laisen, haba ia dei bad kane la bthah ia ki District Council ba kum kine ki jingleh dei ban sangeh syndon bad lada don dei ban leh da ki briew jong ki District Council.
Na ka liang ka sorkar ka la bthah ia ki District ba ki dei ban pynmih ia ka hukum ban khang pyrshah ia kane ka jingleh bad ki dei ban pynmih kloi ia kane ka hukum ki ban jurip ha kaba ia dei bad ki labour laisen dei ban leh da ki birew jong ka District Council ki riew shimet ne ki seng kam dei ban leh ia kane.
U Myntri Rangbah jong ka jylla u la pyniaid ia ka jingialang ha kaba ki CEM jong ka JHADC bad KHADC kila ia don lang katba na Garo Hills la wan mih khmat da u Executive Members.
Kane ka jingialang la khot namar ki don ki bynta kiba ia dei bad ki District Council.
Ha kane ka jingiakynduh la ia batai sha ki District Council ha kaba ia dei bad ka jingkwah ka sorkar pdeng ban pynkylla ia ka Sixth Schedule la batai sha ki District Council ba kane mynta ka don bad ka Parliamentary Standing Committee bad la pynsngew ba la da ki dang don ei ei ban ai jingmut, hynrei kumba ka long ki District Council bad ka sorkar jylla ki la pynpaw ia ka jinglong kawei.
Ha kane ka jingiakynduh la ia kren ruh ha kaba ia dei bad ka Meghalaya Residents Safety and Security Act 2016 kumba la rai da ka kabinet bad lada ki don ei ei ioh leh ki don ka jingsngew halor ka jingeh lada don ia ka don kano kano ka jingwit ha kaba ia dei bad ka jingwan jong ki nongwan jngohkai pyrthei.
Na ka liang jong ka sorkar kala pynshai ba kane kan nym ktah ia ki briew.
Haba jubab ia ki jingkylli ha kaba ia dei bad ka jingkyrduh pisa ki District Council, na ka liang jong u myntri ba dei peit u James K Sangma u la ong ba kane ka jingeh kam dei kaba mynta, kawei na ki daw ka jingbun palat ki nongtrei.
Jowai:  Ka All Jaintia Cement and Clinker Transporters’ Association (AJCCTA) ka pynrem jur ia u pulit 2 khlur uba la donkti ban leh khlem akor ia ka samla kaba trei kum ka nongiasaid ain kat haduh ba ka la hap ban ujor da ka Ejahar.
Ka seng ka dap da ka jingsngewkhia bad lyngngoh haba iohsngew kum kane ka khubor, namar ha ka jingshisha da don u pulit ki paidbah ki sngew shngain bad wat u nongtuh nongpyniap briew ruh u sngewshngain haba don ki pulit, namar ka kamram jong ki ka long ban iada ia uno ne kano kano na kino kino ki jingleh be-ain, hynrei utei u pulit uba la tip kyrteng kum u bah Habanjop Khonglah u la leh ia ka kam be-ain ha ka jaka ban iada.
Na ka liang ka seng ka la kyntu bad ban jur ia ki nongbat ain ba halor ba kin khmih bad shimkhia ia kane ka jingjia bad ban ai ka jingpynshitom kaba tyngeh ia kum une u Ophisar.
Ha kawei pat ka khubor, ki  4 tylli ki Sengbhalang kiba don ha Jaintia Hills District Kum ka KSU-JHDU,JSM-CB,FKJGP-JH & STIEH ki la pynrem jur ia katei ka jingleh khlem akor jong uwei na ki pulit ophisar incharge Ladrymbai ia kawei ka kynthei kaba dei artad ka nongiasaid ain(lawyer) ba la iohi kumba la dep pynmih ha ki lad pathai khubor naduh kine ki sngi ba la dep.
Kine ki saw seng ki pynpaw ia ka jingsngew bitar kaba jur kumno da u briew u ba don haka ain u leh ia kum katei ka kam pohjait khamtam ia ka long rynieng Jong  ki kynthei.
Kitei ki saw seng ki la shim ia ka rai bad dawa na ka Sorkar ba dei ban kem mardor bad ban pynshitom kat kum ki kyndon jong ka Ain bad ban weng kam syndon ia kum u ne u briew, u bym tip ia ka burom ka ijot.
Nongpoh: Na ka bynta ban sngewthuh ia ka jingeh kaba la iakynduh da ki paidbah kiba sah ha ki shnong kiba don ha ka thian Block-2, ki shnong kiba hap hapoh ka Raid Nongtung ka Meghalaya, u Dasakhiatbha Lamare, MLA ka Mawhati, myn hynnin ka sngi u la leit ban hiar jurip sha ki saw tylli ki shnong kiba don ha katei ka thain.
Ki shnong kiba utei u MLA u la leit ban jurip, ki kynthup ia ka shnong Jatalong, Khlieh Umwang, Madan Umwang bad ia ka shnong Sabuda, ha kaba lyngba jong katei ka jingleit jurip, utei u MLA u la sakhi bad iohsngew ia shibun ki jingeh, kiba la iakynduh da ki paidbah kiba sah ha katei ka thian Block-2 ha Ri Bhoi.
Haba katei ka sngi kaba utei u MLA u la leit ban jurip, la synranlang ruh da u Raja Brahma, BDO ka Umsning Block, u Bah Miwel Shadap Syiem ka Raid Nongtung, ki rangbah shnong lem bad ki riew rangbah ka thain jong ka Raid Nongtung.
Lyngba katei ka jingleit jurip, u MLA ka Mawhati, u la leit ban kynduh ia ki nongialam shnong bad ki riew paidbah kiba sah ha kitei ki shnong, ha kaba u la iakren bad kid a kylli ruh na ki halor ka jingeh kaba ki iakynduh halor ka roi ka par bad khamtam eh haba iadei bad ka jingshah pyndik ha ki bor Pulit ka Assam.
U Dasakhiatbha Lamare, u la leit ban jurip ia kawei ka Surok MNREGS, kaba la pyntrei ha shnong Jatalong bad kaba la shah pynsangeh noh ha ki Pulit ka Assam.
Nalor katei utei u MLA u la leit ruh sha ka shnong Khlieh bad Madan Umwang, na ka bynta ba leit jurip ia ki skul kiba la shah pynpra noh ha ki Pulit ka Assam ha u snem ba la dep.
Haba iadei bad ka jingleit jurip halor ka jingpyntrei ia ka surok MNREGS ha ka shong Jatalong, u Dasakhiatbha Lamare, u la kyntu ia ki nongialam shnong bad paidbah jong katei ka shnong, ba ki dei ban bteng beit ia katei ka jingpyntrei bad lada ki iakynduh ia kino kino ki jingeh, kum u MLA u la long uba kloi na ka bynta ban bah khlieh bad ban iakren la ka long sha ka sorkar Meghalaya bad Assam.
Haba u leit ban jurip ia ki skul ba la shah pynpra ha Madan bad Khlieh Umwang, utei u MLA u la ong ba un sa shimkhia na ka bynta ban iakren bad ka sorkar, khnang ba kitei ki skul yn ioh ban shna thymmai bad ka ban long ka jingmyntoi ia ki khynnah skul kiba don ha kitei ki shnong.
Lyngba katei ka jinghiar jurip u Dasakhiatbha Lamare, ki nongialam shnong lem bad ki paidbah ki la kmem eh, namar u MLA hi dalade u la hiar ban jurip, na ka bynta ban sngewthuh ia ka jingeh ki paidbah kiba sah ha khappud, la ka long ha ka liang ka ki lynti ki syngkien, ka roi ka par bad ka jingshah kyndik ha kiba bun ki liang.
Shillong: U Myntri Rangbah ka Jylla, u Conrad K Sangma ha ka sngi Balang u la plie paidbah ia ka India International, Cherry Blossom Festival, 2019 kaba la pynlong ha ka rukom kaba shongkun bha.
Ha kane ka tamasa kaba rakhe ia ka jingphuh jong ki syntiew Cherry Blossom ne ki syntiew synrai, na ka liang ka sorkar jylla ka la pynkhreh ruh bun ki prokram kiba iadei bad ka kolshor ba har rukom ha nongbah Shillong naduh ka 13tarik haduh ka 16tarik mynta u bnai.
Mynta u snem, ia ka India International, Cherry Blossom Festival, 2019 la pynlong ha ryngkat ka jingiatrei lang bad ka Embassy jong ka Republic of Korea bad ruh bad ka Korean Cultural Centre.
Ki paidbah nongpeit kai ba wan na kylleng kin ioh ruh ia ka lad ban iohi ia ki jingiakob pyni riam, ki jingkhawai jingrwai, ki jingiakob thei bhabriew bad ruh wat ha ka jingialehkai Golf.
Nalor kine, la buh ruh ia ki dukan ban pyni ia ki jait jingbam tynrai bapher bapher kiba shet ha kane ka thaiñ, nangta ki waiñ bad ruh ki jingshna ba harukom nalor ba kin ioh ruh ia ka lad ban iohi ia ka jingpyni ia ka kolshor na Korea, ki K-Pop concert bad ruh ki dukan bam jong ki nong Korean nalor ba ailad ruh ia ki paidbah ba kin tip shuh shuh ia ki lad ban ioh leit pule sha South Korea.
Ki jaka ban pynlong ia kitei ki prokram bapher bapher ki kynthup naduh ha mdan Fifth Ground Polo, State Central Library, Ward’s Lakae, Golf Course bad ruh ha State Convention Centre.
Ha kane ka kynti, na ka liang u nongkit ‘tien Syiem jong ka South Korea un wan ban shim bynta lang ha katei ka prokram ha ka 15tarik.
Na ka liang u Myntri Rangbah hadien ba la dep ban plie ia katei ka tamasa, u la ong ba ka jylla Meghalaya hi ka la iai bteng ban paw kum kawei na ki jaka jngohkai pyrthei kaba ki paidbah na kylleng ki phaikhmat ban wan nyngkong.
“Mynta, ka Cherry Blossom Festival ruh kadei kawei na ki lad ban khring shuh shuh ia ki nongjngohkai pyrthei," u la ong.
Katkum ka jingong jong u, katei ka tamasa kadei ruh kawei na ki rynsan ban pyni sha ka pyrthei ia ka jingriewspah ka jylla ha ka spah mariang kaba shi rta ban khring ia ki nongwan jngohkai kaba lah ban long ka jingmyntoi bad ka jingiohnong kaba khraw ia ka jylla.
U la ong ruh ba ka sorkar ka kwah ban pynleit jingmut ha ka spah mariang khamtam eh ia ki lum ki wah ba i tynnad kiba la don lypa ban khring shuh shuh ia ki nongwan kai.
Haba iathuh halor ka jingleit jong u bad ka kynhun dang shen ha Bangladesh u Myntri Rangbah u la ong ba ka sorkar mynta kan pyrshang ruh ban wanrah ia ki cable car khnang ba ki paidbah kin iohi shynna shuh shuh ia ka jingitynnad ka mariang na ki jaka jngohkai pyrthei kiba don kylleng kylleng.
La ioh ruh ia ka jingkren na u Myntri ka tnad Forest, Bah Lahkmen Rymbui uba la kdew ba haba phuh hi u syntiew cherry blossom ym don shuh kiwei ki syntiew kiba lah ban ia kot bor.
“U lah ban khring ia ka jingmut jingpyrkhat jong ki paidbah ha baroh kawei ka pyrthei," u la ong.
Na ka liang u Dinabandhu Sahoo, uba dei u nongmait lynti ia katei ka tamasa u la ong ba u la iohi shisha ba ka jingwan ki nongjngohkai ka la nang kiew katba nang iaid ki snem da ka jingpynlong ia katei ka tamasa.
Kawei kaba u kdew ka long ba namar ka jinglong ka suiñ, ka jingphuh jong kitei ki syntiew ruh kam long tikna man u snem namar ha u snem ba la dep u phuh ha taiew ba khatduh u Risaw katba mynta u snem u phuh ha u Naiwieng.
Ha katei ka sngi sdang ka la don ruh ka Fitness Art, Fashion Show bad Nostalgia (Elvis bad Beatles show) ba la pynlong ha Polo Fifth Ground, Ward’s Lake, ka Northeast NCC Cultural Jamboree nalor ka tem ka put.
Ha kane ka sngi, u Myntri Rangbah u la pyllait paidbah ruh ia ka kot, “Trees of Shillong" kaba la pynmih da ka tnad Forest and Environment.
Shillong: Ka kynhun ANTF  ba na East Jaintia Hills  ryngkat  ki pulit jong ka Khliehriat bad ka ktem pulit jong ka Ladrymbai  ki la pynlong ia ka jingkhynra kaba bunsien  ban wad ia ki nongkhaii  drok ha kane ka distrik hynrei ha kine ki lai sngi ba la dep ki la ioh kem kumba 45gms u drok Heroin.
Ha ka jingkhynra kaba nyngkong  kata ha ka 11 tarik u Naiwieng 2019, ka kynhun ka la ioh  4.
2 gms u drok na ka kali kaba don ia u nombar ML-10A-4268 na Moopala bad ki la ioh kem  ruh  ia saw ngut ki  briew kiba ka  kyrteng jong ki ka long u Kyrshan Syrti, u Trusty Latam,  u Ferdinand Pale bad Chanmi Patwet.
Ha ka jingkhynra kaba hadien pat kata ha ka 12 tarik U Naiwieng 2019, ka kynhun ka la ioh biang sa 1.
48 gms na ka kti u Sanjit Singha uba la  wan da ka kali kamai jong ki tourist kaba don ia u nombar ML-04A-4819 na Byndihati.
Nangta ha kajuh hi ka janmiet, ka kynhun ka la ioh biang  sa 34.
29 gms u drok na ka kali kaba don ia u nombar AS-24A-1861 na Moopala bad la ioh kem  ruh arngut ki briew kiba ka  kyrteng jong ki ka dei u Sabul Uddin bad Aftab Uddin.
Sa kawei pat ka jingkhynra kaba mynta mynstep, ka kynhun ka la ioh sa 4.
15 gms u drok na ka iing sah kaba ha Ladrymbai Dongwah Pohktieh bad la kem noh noh ia i trai jong  katei ka iing ka Kong Chales Myrchiang.
Ka jingtohkit na ka bynta kitei ki jinglap ba la kdew haneng ka dang iaid sha khmat.
Ki Pulit ka East Jaintia ki la ai ka jingkhublei sha ki nongkitkam jong ka imlang ka sahlang kiba la iarap lang ia ki ha kane ka jingkhynra.
Nongpoh: Ha ka sngi kaba u Dasakhiatbha Lamare, MLA ka Mawhati, u la hiar ban jurip sha ki shnong kiba don ha ka thain Block-2, u la lap ba kawei ka Police Outpost ka dei ban don ha katei ka thain bad kaba long kum ka nongiada ia ki paidbah Khasi Khara, kiba sah ha katei ka jaka kaba dei ruh ka jaka, kaba shait mih ki huri hura hapdeng ka Meghalaya bad Assam.
Haba kren sha ki lad pathai khubor, u Dasakhiatbha Lamare, u la pynrem halor ki kam wan pyndik da ki bor Pulit ka Assam bad kiba la ju wan pynthut ia ki paidbah nongshnong shnong kiba sah ha kitei ki shnong bad khamtam eh haba ki pyntrei ia ki kam pynroi kaba ki la ioh na ka sorkar Meghalaya.
Halor ka Police Outpost ha Block-2 kaba hap hapoh ka Raid Nongtung, u Dasakhitabha Lamare, u la ong ba kum u nongmihkhmat u don ia kata ka jingangnud kaba khraw ban pynurlong ia katei ia katei ka Police Outpost, khnang ba ki paidbah ha katei ka thain kin shngain bad lyngba ka Police Outpost kan sa ai ka jingshakri kaba paka ia ki paidbah kiba sah ha khappud.
U la ong ruh, ba lada ka Assam ka iai bteng ia ki kam pyni bor, kum u nongmihkhmat ngam banse ban shim ia ki lad ki lynti na ka bynta ban iada ia u paidbah Khasi ba kin lait na ki kam shah pyni bor ha ki Pulit ka Assam.
“Kum u Nongmihkhmat ngam shongthait, hynrei ngan trei shitom ban pynioh ia ka Police Outpost hapoh katei ka thain bad halor kane ka jingangnud nga kyntu ia ki nongialam shnong bad ki riew paidbah, ba kin ai ka jingiatreilang, khnang ba katei ka jingdawa kan urlong" ong u Dasakhiatbha Lamare.
Shuh shuh, u la ong ruh ba kumba ka long mynta ba ka Meghalaya kam pat don ia ka Police Outpost ha katei ka thain, hynrei u shimkhia da kaba kren ia ki bor Pulit na ka Mawlasnai OP ba kin shimkhia, ha kaba leit iaid pahara sha kitei ki shnong, khnang ba kan long ka jingshngain ia ki paidbah kiba sah ha kitei ki shnong.
Haba iadei bad u pud u sam, utei u MLA ka Mawhati, u la ong ba un sa nangiakren sha ka sorkar jylla na ka bynta ba iakren bad ka Assam, ban iapynbeit noh ia u Pud u sam hapdeng ka Meghalaya bad Assam, namar tang namar ka jingbymbiang u pud u sam ka pynjynjar pat ia ki paidbah kiba sah ha ki thain khappud bad ka Assam, u la bynrap.
Shillong: U myntri rangbah ka jylla u Conrad K Sangma mynta ka sngi hadien ba wai ka jingialang jobg ka cabinet, u la iathuh ba ka jingiakynduh jong ka cabinet mynta ka sngi, ka long ban ia kren halor ka tnad Excise kumno ban kham pynmih shuh shuh ia ka khajna na kane ka tnad sorkar.
Haba kren ha ki lad pathai khubor u la ong ba kumba ka long mynta ka sngi ka kabinet kala pdiang ia ka rai ban pynmih shuh ia ka khajna lyng ba kane ka tnad Excise, hynrei dang don kam ban pynkylla ia ki  rai ha ba iadei bad kane ka bynta kumta yn sa rai la shai ka sngi ha dien ba la lah ban pynbiang ia ki jingthoh.
Na ka liang jong u myntri rangbah u la ong ba ha kane ka kabinet kila ia kren ruh ia kiwei kiwei ki tnad sorkar kumno ban leh na ka bynta ban wad ia kilad ki lynti ban pynmih pisa kane ka long tang ka jingiakren namar ka phang kaba la wan rah hapoh ka kabinet dei tang halor ka tnad excise.
Shillong: Ki dkhot jong ka HNYF mynta ka sngi ki la leit ban kynduh ia u EM incharge ka Elaka  u bah Pyniaid sing Syiem halor ban pan jingshai halor ka jingbym shah ban pynlong jingialang ha ka raid mynsaw.
Hynrei na ka liang u bah Pyniaid Sing Syiem u la iathuh ba ia ka Raid Mynsaw la dep pynduh bad la pynlong da ka Hima Nongmynsaw bad ka don da u acting syiem ba la ithuh da ka  District Council.
U bah S K Rani u vice  president ka HNYF central body u la iathuh ba hadien ba ki la ioh jingbit ki la leit sha ka shnong Langpih ban pynlong jingialang, ban ia kren shaphang ka jingeh ba ki briew na khappud ki ia kynduh, hynrei ka lamih ka jingpyrshah na u sordar barim ka Raid Mynsaw u Hindro Samakha.
Halor ka jingkam jong u sordar barim u bah Hindro Samakha kum u nongialam ka raid Mynsaw, na ka liang u EM ka Elaka un sakhot ha ka 22 tarik mynta u bnai ban pynbeit ia kine ki kam.
Shillong: Ka seng Hynniewtrep United Awakening Movement Central Movement mynta ka sngi ki la leit ban ia kynduh ia u Syiem Mylliem halor ban pan  jingshai ha ka ba ia dei  bad ka iew masi sha  khyndai mer Khanapara.
Kat kum u President ka HUAM, u bah Gillbert Kharraswai u la iathuh ba la don shiteng snem ym don jingeksamin ia ki masi shohdoh na ka liang ka tnad Vetanary bad ki masi ki ba mih na katei ka iew kim don shuh ia ki Marka ne shohkor bala shon mohor da ka tnad vetenary bad kane ka pynshong syier ia ki briew ki ba bam ia ka doh khlem tip la ka dei ka doh ba bha ne ba pang.
Ka HUAM North khasi Hills District (Ribhoi District) ka la pan ruh ka jingpynshai ia ka rukom pyniaid ia ka tei ka iew ia  die ia thied Masi kaba don sha 9mer Khanapara ha ka ba  pyniaid ne shim wai ia ka tei ka lew bad ha kano ka rukom la iatehkut hapdeng ka Hima bad ki Nong shim wai ne Nong pyniaid ia ka lew lane ka don ne em kano kano ka jing ia pynbeit.
U la iathuh ruh ba ki iew kaba  dei ban long  tang shisien shi taiew bad 3 sngi ban pyllait ia ki masi ba kin rah, hynrei la lap ba man ka sngi ha kaba ki masi ki mih beit man ka sngi bad kane ka pynpaw shai ba ka don ka jingkhaii tuh ia ki masi shabar ri kane ka long ka jingia donkti lang ban ioh jing myntoi jong no re jong no.
Ki la buh jing kylli ruh ba kano ka rukom la issue ia ki chalan ha katei ka iew jong ka Hima la ka long tang ha ka sngi iew ne man ka sngi.
Bad u la iathuh ruh ba ha ka iew die masi khanapara don 95% kiba long ki bar jylla kiba trei ha katei ka jaka, kumta na ka liang ka HUAM ka dawa ia ki nongshim wai ba kin ai kam ai jam ia ki trai jylla.
Na ka liang ka HUAM ki la iathuh ba naduh lashai kin peit ngor bha bad kin ym shah shuh ia ki masi ban mih na katei ka iew khlem da don marka bad ka iew ruh ngin shah tang ha sngi longiew bad 3 sngi ba kin kit  ia ki masi.
Shillong: Ka Ministry of Law and Justice, jong ka sorkar India, ka la pynmih hukum mynta ka sngi, na ka bynta ban thung ia U bah Wanlura Diengdoh, kum u nongbishar ba thymmai jong ka Meghalaya High Court.
Ka Meghalaya Police, ka khot aplikeshon, na bynta ki kam pulit bapher, ha kaba dei ban  thep kyrteng haduh ka 14-12-2019.
Ki kam kiba lait, ki long 41 tylli ki UB Sub Inspector,  nangta 268 tylli ki Unarmed Branch Constables, 37 tyli ki Firemen,  25 tylli ki kam Driver, 21 tylli ki kam MPRO Constables, 383 tylli ki kam Armed Branch Constables, 98 tylli ki kam Commando Constables (shynrang), 41 tylli ki kam Commando Constable (Kynthei), 64 tylli ki kam Follower  (Male).
Na bynta ki jingtip ba kham bniah, lah ban ioh na ka website www.
megpolice.
gov.
in.
Advertisement for various posts of Meghalaya Police Department 2019  – PDF icon   File size:   802.
42 KBKmno ka snem 18 haduh 21 kadey csha me kmno daka dey kmne te bun bam iohkam hire.
U Justice Mohammad Rafiq mynta ka sngi u la bam smai kum u nongbishar ba rangbah jong ka High Court jong ka jylla Meghalaya ha Raj Bhavan  mynta ka sng la pynbam smai ia u  Justice Mohammad Rafiq da u Lat jong ka jylla u Tathagata Roy.
Haba kren ha ki lad pathai khubor hadien ka jingpynsmai u JusticeMohammad Rafiq,  u la ong ba ki kam kiba ha khmat eh kaba un leh ka long ban pynkhlain ia ka tnad computer, ka media cell bad ia ka Lok Adalat.
Ha kane ka sngi  la ia don lang u myntri rangbah ka jylla u Conrad K Sangma, u symbud myntri rangbah u Bah Prestone Tynsong, Bah Sniawbhalang Dhar, Bah Lahkmen Rymbui bad u James K Sangma baroh ki myntri sorkar.
Ha kane ka sngi la don lang ruh ki nongbishar jong ka High Court jong ka jylla Meghalaya, ki ophisar, ki heh shipai, ki pulit jong ka jylla bad kiba ha iing ha sem jong u Justice ban ia sakhi lang ia kane ka jingpynsmai.
Shillong: Ki briew ki bym lah ban ithuh mynta mynstep ha ka por kumba 8:30 baje eiei ki la leit ban thang dusmon ia ka staff room jong ka skul Nongrah Presbyterian School.
Ia kane ka jingjia la lap da ki katto katne ki nongtrei jong katei ka skul ha ka ba ki la iohi ia ka jingmih jong ka tdem na ka kamra jong ki staff ha kaba nyngkong ki la mut kadei na ka jingthut ka ilektrik, hynrei ynda la plie ia kane ka kamra la lap ba don ki ba shu thang dusmon ia ki  kot ki miej bad ki shuki jong kane ka kam ra,ka jinglap kloi noh ia ka ne ka jingjia kala iarap ban ioh tem kloi noh ia ka ding ha ka ba ka la shu ioh ban ing tang khynniat ki jingbuh ha kane ka kamra.
Ha ba ia kren bad ka principal kane ka skul, ka kong B T Jyrwa, ka iathuh ba ki nongthang dusmon ia kane ka skul ki la buh ruh ia ka kot ha notice board jong kane ka skul ha ka ba ki la byrngem bad kren shaphang ka pisa.
Na ka liang ka principal, ka la pynpaw ka jinglyngngoh ba ka skul ka dei ba pyniaid ki mission bad ka bym dei ka skul ba rem ban ia nujor bad ki wei ki skul.
Na ka liang ki nongpyniaid ka skul ki pynrem jur ia kane ka jingleh dusmon ia ka skul bad ki ong ruh ba lada don kano kano ka daw dei ban wan ia kren ym ban leh dusmon ia ka skul.
Nongpoh: Kawei ka trok kaba don ia u number AS-01-DD-1381, ka la leit ban tynrah ia kawei ka dukan kaba don harud ka surok Shillong By-Pass kaba dang hap hapoh u pud u sam ka shnong Umdohbyrthih, Umroi.
Katei ka jingjia ka la jia mynta ka step ha ka por 7 baje eiei, ha kaba katei ka trok kaba wan na ki thain Jaintia, ka la leit ban tynrah beit ia katei ka dukan, tad haduh ba katei ka dukan kan da julor bad baroh ki jingdon jingem hapoh katei ka dukan, ki la julor lut khait.
Wat la katei ka trok ka la leit ban tynrah ia katei ka iing, donbok ba ka dei ha ka por mynstep bad ym don briew satia kiba shong hapoh katei ka dukan bad kaba dang lait na ka jingmynsaw ki briew, laitnoh tang ka jingjulor ha ki tiar ki tar.
Hapoh jong katei ka trok ki don saw ngut ki briew bad lai ngut na kitei ki la kham mynsaw, ia kaba la rah noh sha Bhoirymbong CHC, na ka bynta ban ioh ia ka jingsumar.
Ka Riiona Shabong, ka la iathuh ba ha katei ka jingjia, ka la wanrah ia ka jingduhnong, namar haba khein kyllum ka jingjulor ka la poi sha ka T.
5 lak tam eiei.
Shillong: Ka sorkar Jylla, ka la phah ia ka  ain jong ka Meghalaya Resident Safety and Security Act, 2016 sha Raj Bhavan, na ka bynta ka jing mynjur jong U Lat ka Jylla, ban pyn treikam shwa kum ka Ordinance, ia kane la iathuh da U bah Prestone Tynsong, myntri rangbah ba ar ka sorkar Jylla, hynnin ka sngi.
Na ka liang ka kynhun myntri, ka la mynjur ha ka 1tarik Naiwieng 2019, ban pyn trei kam ia ka MRSSA, 2016 kum ka Ordinance, ha kaba kito kiba wan jngoh ia ka Meghalaya, ki dei ban pynrung kyrteng ialade sha ka sorkar Jylla.
La hap ban buhteng katto katne sngi, ia ka jingleit sha U Lat, namar ba U Conrad K Sangma, myntri rangbah ka Jylla, um don ha ka nongbah ha ki khyndiat sngi ba ladep, namar ba ka donkam ia ka jingsoi kyrteng jongu.
U hati pyniap briew lane uba la ju tip kum U Bin Laden jong ka Assam, uba la ioh kem da ki briew, ka tnat khlaw ha Goalpara, ula shah khang lad ha Mangaldai, da ki bun bun kynta, namar ba ki trai shnong, kim kwah ban leit buh ia u ha Orang National Park.
Utei u hati saw kuna, ula pyniap ia san ngut ki briew ha ka 29tarik Risaw ha Goalpara District bad ban lait na kano kano ka jingma kaba nang jur, ki briew jong ka tnat khlaw, ki thmu ban leit buh noh sha Orang, hynrei ki riew paidbah ki shim ba lada yn leit buh hangtei, utei u hati runar, un sa leh biang ia ki kam pyntriem Bin Laden jongu bad un nang pyniap shuh ia ki bun ngut ki briew ha katei ka thain.
La iathuh ba ki trai shnong, ki la ia lum ha ka ktem pulit ha Silbari ban khanglad ia ka jingiaid lynti jong U Laden.
Utei u hati, u dei uba la tip da ka kyrteng Krishna bad la ioh ban siat pyniapler ia u, ha ka jingthwet jong ka tnat khlaw, ba la ialam da U Padma Hazarika, U MLA jong ka seng BJP na Sootea Constituency.
Kat haduh ba thoh ia kane ka khubor, U Bin Laden, u dang don ha ka lynti ban leit sha Mangaldai, ha kaba la pynsangeh ia katei ka trok, ba kan iaid shakhmat, na ka bynta ban lait na kano kano ka jingma ia u hati bad ia kitei kiba kit ia u ruh.
Shillong: Ki nonghikai jong ka jylla Meghalaya ki la iakynduh jingeh ha kaba iadei bad ka resolt D.
El.
Ed ba la pyniaid da ka NIOS.
Ki nonghikai kiba la don ha ka kam ki long kumba 7822 ngut kiba dei ruh ki nonghikai kiba khlem pat ioh ia ka jingpyntbit ha kane ka elementary level bad kine ki nonghikai ki la pynrung ialade ha ka arsnem jong D.
El.
Ed NIOS ba la peit da ka sorkar jylla.
Ki nonghikai jong ka batch kaba nyngkong kata jong u snem 2013- 2015 ki la pyndep ia kane ka jingpule naduh u bnai Risaw bad Naiwieng jong u snem 2015 hynrei haduh mynta ka NIOS kam pat lah ban pynbeit ia ka  jingbakla ha ka rukom pynmih resolt, bad kumjuh don katto katne ki nonghikai jong ka batch 2013-2015 kiba la ialeh biang ia ki sobjek kiba shah bat ha u bnai Iaiong bad u Jymmang 2018, u bnai Risaw bad Naiwieng 2018 bad u bnai Iaiong bad Jymmang 2019 bad kine ki la pass ia kane ka jingpule hynrei haduh mynta kumba shisnem ki khlem pat ioh ia ki original marksheet bad ki certificate na ka NIOS.
Bad kane hi kajuh ka NIOS ka la leh bakla biang ia kane ka batch 2015-2017.
Ha ka jingthoh ba iadei bad ka jingpule D.
El.
Ed lyngba ka NIOS ba la ai da ka Director Educational Research and Training kaba ha Shillong la ong ba ia kane ka jingjia la dep iakren da kane ka Association ha kane ka 6 tarik u Naitung 2018 bad kumjuh ruh ha ka 24 tarik u Naitung 2018  u Myntri Rangbah ba donburom u la dep pynthikna ruh ba ka sorkar kan sa shim khia halor kane ka mat.
Hynrei haduh mynta ki khlem ioh jubab eiei ruh naduh ba la kut ka NIOS bad kane ka la pynlong ia ki nonghikai ba kin shem jingeh ba ioh ki duh noh ia ka kam ka jam ka jong ki namar kat kum ka kyndon sorkar India  ka la pynshai ba ki nonghikai ki bym pat ioh ia ka jingpyntbit ki hap ban pyntbit ialade ia ka D.
El.
Ed hapoh ka 31 tarik u Lber 2019 bad ia ki bym don ia ka jingpyntbit yn weng noh na ka kam jong ki.
Na ka liang ka General Executive Meeting jong ka SSA School Association Central Body  jong ka Meghalaya kaba la pynlong  ia ka jingiakynduh lang ha ka 8tarik Naiwieng 2019 bad  ka la buh ruh ka jingkyrpad ia ka sorkar jylla ba kin sngewbha ba kin shim khia halor kane ka mat na ka bynta ka jingbha jong ki nonghikai.
Shillong: Ki dkhot ka Garoland State Movement Committee, ki la ia leit sha New Delhi bad ka jingthmu jongki, ka long ban ia lum lymbung ha Jantar Mantar, na ka bynta ban dawa ia ka jylla Garoland.
La iathuh ba kitei ki dkhot kiba don kumba 100ngut tam eiei, kin pynlong ia ka jing ia shong kyrain ha ka 28tarik mynta u bnai, naduh ka por 11baje mynstep haduh ka por 2baje nohsngi, ong ka khubor.
Lah ban pynkynmaw ba ka jingdawa jong ka GSMC, ka long na ka bynta ban ia khlad noh ia ki jaka jong ki Garo na ka Jylla Meghalaya kaba mynta, kaba ia snoh lang bad ka Khasi Jaintia.
Nongstoiñ:Kumba palat 60 ngut ki riew Rangbah ka thaiñ Rambrai ha ryngkat ki paidbah nongshong shnong ka thaiñ Rambrai West Khasi Hills District kum shi bynta ban dawa pynkynriah kam noh ia ka Branch Manager jong ka Meghalaya Rural Bank Rambrai Branch kila pynher syndon da ka jingthoh sha u Chairman ka Meghalaya Rural Bank Shillong.
Katkum ka jingthoh bala ia soi da kitei ki 60 ngut ki riew Rangbah katei ka thaiñ la ong ba ka jingdawa ka jong ki ban pynkynriah kam noh ia ka Branch Manager kadei namar ka jingbymlah jong ka ban pyniaid beit ia ki kam ki jam khamtam ka jingbym lah jong ka ban ai ka jingshaniah ba khambha ia ki paidbah.
Shuh shuh ha ka jingthoh ki la pynpaw ruh da kaba ong ba naduh ba katei ka BM ka la shimti ia ka kam mynta la kumba katto katne bnai kiba bun ki kam ki la dkoh lut bad kane ka la buh jingeh haduh katta katta ia ki paidbah ha ka ban leit thep ne sei pisa bad kumjuh ban pyndep ia ki jingdonkam ha katei ka Bank.
Ki paidbah ki la kynnoh ruh ba katei ka BM kam ju sngewthuh ia ki jingeh ba ki paidbah ki ïakynduh nalor kata kam ju wan tista sha ka jaka trei bad ki paidbah ruh ki shem jingeh ban ïakynduh ïa ka na ka bynta ki kam ba kyrkieh namar ka rukom treikam jong ka ruh ka iapher na kiwei pat ki BM ba la leit.
Halor kane ka bynta, ki paidbah katei ka thaiñ ki la dawa na u Chairman ka MRB, Shillong ba un pynkynriah noh ia katei ka BM na Rambrai bad ban phah bujli noh da kiwei pat kiba lah ban treikam kham bha.
Shillong: Ka Meghalaya Aids Control Soceity (MACS) ryngkat ka Shillong Endurance Motorsports Club, kan pynlong ia ka jingiakop ñiah kali  ka 3rd Shillong Endurance Motorsports Challenge 2019 naduh 14 haduh 16 tarik mynta u bnai ha Iew Shyllong  ha Umtyngar.
Ki khusnam na bynta ki 4by4 ka long T.
1 lak, T.
50 hajar bad T.
20 hajar, katba ia kiwei pat ki kyrdan iakop kan shong ha ka jingwan ki nongiashim bynta.
Ka jingthmu jong kane ka jingiakop ñiah kali ka long ban pynsaphriang ia ka khubor halor ka jingpang ñiangkulia (AIDS) bad ban leit shah test ia lade.
Kane ka jingpang ka long kaba ma haduh katta katta ia ka jingim jong u briew uba ngat ha kane ka jingpang.
Ki la khmih lynti ban poi bun ki nongiashim bynta namar ba mynshem snem ki la wan bun bha.
Ki jingiakop ki long  ka 4 by 4 Modified, 4by4 Stock, Motocross kali saw shaka, non gear (scooter), down hill na ka bynta ki bycycle.
Nongpoh:  Kan da long shisha ka jingkmen kaba khraw bad ka ban pynsah jingkynmaw ia ki paidbah nongshong shnong ka thain Umden, ha kaba hynne ka sngi u Ma Vincent H Pala, MP ka Shillong Seat, u la leit ban buh Mawnongrim na ka bynta ban shna thymmai ia artylli ki surok kiba don ha ka thain Umden, kata kawei na Umden sha Mawlong bad kawei pat ka dei na Umden sha Umrang.
Ia kitei ki Mawnong rim kaba la buh na bynta ban maramot ia kitei ki surok, ki dei lyngba ka Skim PMGSY ia kaba la pynmang pisa da ka Ministry of Rural Development jong ka sorkar kmie, ha kaba ka la pynmang haduh T.
3.
26 klur na ka bynta ban shna pynbha ia ka surok na Umden sha Umrang bad T.
32 lak kum ka jingmaramot hapoh ka 5 snem.
Katba kawei pat ka surok kaba la buh mawnongrim ha katei ka sngi ka dei ia ka surok na Umden sha Mawlong, kaba la pynmang haduh T.
3.
50 klur lem bad ka jingpynmang pisa na ka bynta ban maramot ia kitei ki surok na ka bynta 2 snen, kaba dei ruh lyngba ka skim kaba la tip kum ka Pradhan Mantri Gram Sadak Yojana (PMGSY) jong u snem 2018-19.
Lah ruh ban kdew hangne, ba kitei ki surok kiba la buh Mawnongrim mynta ka sngi, ki dei ki surok kiba la sniew bad kiba dei ruh ki surok ba donkam bha da ki paidbah jong katei ka thain Umden.
Ha kaba buh ia kitei ki artylli ki Mawnongrim, nalor u MP, la sakhi ruh da ka jingdon u Bah Mayraldborn Syiem, MLA ka Nongpoh, u Bah Balajied Ranee, MDC, ki heh ophisar sorkar, ki rangbah shnong, ki riew rangbah ka thain Umden lem bad kiwei de.
Haba iadei bad katei ka jingwan buh Mawnongrim da utei u MP, ki riew rangbah ka thain Umden, ki la ai ka jingiaroh bad pynpaw ruh ia ka jingkmen kaba khraw, namar ki la ioh ia kaei kaba ki la angnud kaba la slem bah.
Ki la ai ruh ka jingiaroh ia u MP bad MLA, namar ka jingshimkhia ka jong ki ban pynurlong na ka bynta ban shna pynbha ia kitei ki ar tylli ki surok, kiba dei ruh ki surok ba donkam tam da ki paidbah jong katei ka thain.
Haba kren ha katei ka sngi, u Bah Mayraldborn Syiem, u la ong ba ka long ka jingshisha ba ha Ri Bhoi hi, ka surok kaba bha ka dei tang ia ka surok bah NH-6, hynrei lait nangta haba phai sha ki surok shnong, kat shaba phai ki don tang ki surok sniew bad kaba la pynsyrtok eh ia ki paidbah nongleit nongwan.
U Bah Mayraldborn Syeim, u la kyntu ia ki paidbah ba kin iatreilang na ka bynta ban pynbha ia katei ka surok bad ruh ban sumar bha ynda la dep, namar lada sumar bha ka surok kan sa neh bun bun snem bad kaba long ka jingmyntoi ia ki paidbah ka thian Umden.
Kumba la pynpaw da u MLA ka Nongpoh, na ka liang Ma Vincent H.
Pala, kum u MP, u la  pynpaw ia kijuh ki kyntien bad kata ka long ba u la kyntu ia ki paidbah ka thain, ba ki dei ban iatreilang bad ban sumar bha ia ki surok kaba la ai da ka sorkar, namar ka jingneh jong ki surok kam shong tang ha ka jingpeit ka sorkar, hynrei kaba kham bha eh ka dei ba ki paidbah kin sumar bha ia ki.
U Ma Vincent, u la ong ruh ba kum u MP, u la ialeh shimtom na ka bynta ban wanrah ia ka roi ka par hapoh ka jylla hi baroh kawei bad khamtam eh haba iadei bad ki lynti syngkien ne ki surok bad kiba la tip ruh kum u budlum jong ka roi ka par.
Da U NongaikhuborShillong:  U Bah Karmel Mawlong uba dei u khun jong i kong Kotilda Mawlong bashing basah ha Mawblei Block B u la jah rngai na la iing naduh ka 10 tarik mynta u bnai naduh ka por 8 baje mynstep.
Katkum ka jingujor ba la ai da i khun jong une u rangbah i kong Rishalin Kharmutee ha Madanrting Police Station la ong ba u kpa jong i u la mih na la iing ha katei ka step naduh kapor 8 baje bad u khlem wanphai shuh sha la iing haduh bathoh ia kane ka khubor.
La iathuh ha une u nongaikhubor ba u bah Karmel Mawlong u don ka jingshitom king khlieh, kumta la kyrpad ia ki paidbah lada ki lap ne shem ia i ban pyntip lem sha ki pulit ne ban phone ha u no.
6009035554.
Shuhshuh la ong ba une u rangbah u la don 56 snem karta bad u phong da ka patlun iong, jaket jyrngam lieh bad u kup da ka jain saw bad teh khlieh da ka jain sala ba lieh.
U don ka sniehdoh ba lam shai bad shiliang na ka liang ka tmoh jong ka shyntur ka lam noh shilliang.
Kumta na ka liang ka iing ka kyrpad ia kino kino ki paidbah ba don jingtip ne iohi ia i ha kano kano ka jaka ban pyntip lem sha ki pulit.
Shillong: Ka Executive Member ka Khasi Hills Autonomous District Council kaba peit ia ka tnad Information Technology (IT), ka kong Macdalyne Mawlong ka la ong ba ka jingpyntreikam ia ka mashin tynruh kti ia ki nongtrei ka Council yn pyntreikam noh ha kine ki sngi shen.
Haba kren sha ki lad pathai khubor, ka kong Macdalyne kala ong ba kane ka mashin Biometric Punching machine la dep thied na ka pla jongka hi namar ba ka Council kam don pisa ha ka dor T.
8 hajar.
“Nga la pynlut na pla lajong T.
8 hajar ban thied ia ki 2 tylli ia ka mashin", la ong ka kong Macdalyne.
Ka la iathuh ba ka jingthmu ia kane ka long ban tip ia ka rukom wan trei ki shakri ka Council namar ba kumba ka long mynta, ym tip ia ka rukom wan trei jong ki nongtrei namar ba kam don ka rekod kaba biang hynrei da ka jingpyntreikam ia kane ka mashin, yn tip ia ka por ba ki wan trei bad mano bym wan trei.
“Ngin pyrshang ban treikam noh ha kane ka taiew ban wan namar ba la dep shim jingtip ne rekod lut ia baroh ki nongtrei", ka la ong.
Ha kajuh ka por ka la iathuh ba ka tnad Information Technology ka Council ka shem jingeh mynta ban pyntreikam namar ba kam don ka pisa watla ka la don ka jingthmu ban pyntreikam ia baroh ki tnad da ka juk mynta lyngba ka komputer ne computerised ia baroh ki tnad ka Council.
Ka la iathuh ba ka Council kala dep iateh bad ka tnad NIC ka sorkar jylla ban pyntreikam da ka computer ia ka Professional Tax hynrei ka shem jingeh namar ba kam don pisa eiei.
“Ngi la kwah ban pyntreikam da baroh ki tnad  ka Council da ka kor komputer naduh ka tnad Legislative, Executive bad Judiciary.
Ngi dang pan pisa na ka sorkar pdeng T.
2.
42 klur na ka sorkar pdeng ban pynbiang ia ki jingdonkam baroh", la ong ka kong Macdalyne.
Ka la ong ba ka donkam ban biang ki jingdonkam baroh katkum ha kane ka juk mynta, donkam bha ha kane ka juk ban pynsuk ia ki nongsiew khajna kum namar ba ka jingsiew da ki challan ka la pynngiah ia ki briew bad bun kim ju wan siew.
“Da ka jingleh computerised (pyntreikam da ki kor komputer), lah ban siew online ruh bad kane kan pynsuk bad kan pynbha ia ka rukom ka Council", ka la ong.
Shillong: Ka Shillong Lajong ka la rah ia ka nam lahduh ka Shillong Premiere League 2019 hadien ba ka la pynliem ia ka Ryntih ha ka jingiakhun kaba long mynta ka sngi.
Ka Lajong ka la pynliem da 4-0 ia ka Ryntih bad ia  kine ki kol la thep da u A.
lepcha 13′, F.
Kharbangar 38′, S.
kynshi 46′ bad u N.
Singh 89′.
Ka Lajong ka la kamai 27 point na ki 12 sien ialehkai ha kane ka lympung.
Ka la jop 8 sien, iakhaid 3 sien bad ka shah rem shi sien.
Lashai ka jingialehkai kan long hapdeng ka Laban SC pyrshah ia ka Nangkiew irat SC.
Shillong:  U bah Ivanlumlang Marbaniang u la iehnoh ia ka kam President ka People Democratic Front (PDF) bad ia kane la pdiang da ka jingialang ka party hynnin ka sngi.
Ia ka kam Acting President la bynshet ha u bah Banteidor Lyngdoh, MLA ba long ruh u myntri sorkar ban peit haduh ban jied da uba pura.
Haba pynbna ia kane mynta ka sngi ha ka jingiadonlang ki nongkitkam ka party, u bah Ivanlumlang u la ong ba ka jingiehnoh kam jongu, kam dei namar ba u shah pynbor ne shah pynhiar hynrei ka dei da ka mon sngewbha namar ba u don ki kam ba kham khia nalor ka kam iing.
“Nga la rai ban aiti da ka mon sngewbha ha u bah Banteidor.
Kam don kano kano ka jingiakhun ne ka jingiaknieh na kano kano ka jinghuri hura ha ka party hynrei ka don jong nga namar ba nga don ki kam ba khia nalor ka kam iing", la ong u bah Ivanlumlang.
U bah Ivanlumlang u dei uwei na u president uba seng ia ka PDF bad u bah Pynshngain N Syiem mynshwa ha u snem 2017 bad katkum ka kyndon, ka por ka dei ban long lai snem kaban sa kut noh shen.
U la iathuh ba ia kane ka kam, la iakren ha ka Central Executive Committee ka party hynnin ka janmiet kaba la pdiang ia kane ka rai jong u.
“Ka dei ka khana ha ka seng sain pyrthei ba u president un aiti suk khlem kano kano ka jingiakhun", la ong u bah Ivanlumlang.
Ha kane ka jingkren sha ki lad pathai khubor, la don lang  ki nongialam ka party naduh ki MLA bah Hamletson Dohling, bah Gavin Mylliem, bah Banteidor Lyngdoh, lait noh u bah Jason Mawlong bad ka kong Macdalyne Mawlong kiba jah.
Ha kajuh ka por, ka PDF ka la bynshet noh ha u bah Ivanlumlang ia ka kam kaba kham rit kata ka kam chairman kaba ju bat da u bah Pynshngain N Syiem shwa ba un mih na ka PDF.
Ha kajuh ka por, u bah Banteidor u la ong ba ka jingialang ka party hynnin ka dei kaba jrong tam haka jingiashong pyrkhat kam ka party namar naduh ka 5:30Pm la wai haduh 10baje janmiet.
U bah Banteidor u la ong ba kum ka party ka dei ka kamram jong ki nongialam bad ki nongkitkam ban iatreilang ban kyntiew ia ka party bad khamtam ia ka elekshon MLA ha u snem 2023.
Ka PDF ka jop saw ngut ki MLA hadien ba la thaw ha u snem 2017 ba kynthup ia u bah Hamlet Dohling, bah Banteidor Lyngdoh, bah Gavin Mylliem bad u bah Jason Mawlong.
Ka don ruh 2 ngut ki myntri u bah Banteidor bad u bah Hamletson ha kane ka sorkar Meghalaya Democratic Alliance (MDA).
Shillong: Ka Tnat treikam jong ka Sports & Youth Affairs, Meghalaya, Shillong kum shi bynta ban ban Rakhe ia ka India International Cherry Blossom Festival 2019 (World’s only Autumn Cherry Blossom Festival) kan pynlong da ka “Cherry Blossom Run 2019" ha ka 14th November, 2019 ban sdang na Madan Iewrynghep (Fire Brigade Ground) naduh kapor 6.
30 baje mynstep.
Kalynti ban mareh (Route) :- MadanIewrynghep(Fire Brigade Ground) – St.
Edmund’s School – Dhankheti – Malki Point – Barik Point – Round P.
W.
D.
compound – State Central Library – IGP – Kachari/DC’s Office – Raj Bhavan – YWCA – Chief Secretary Bungalow – BSNL Quarters – Polo Towers – Polo Bazar- CRPF Camp-Mertin’s Restaurant to finishing point at VIP Gate,  J.
N.
Sports Complex, Polo, ShillongHa kane ka jingiamareh lah phiah ha ki ar bynta, kawei na bynta ki paidbah nong shong shnong kynthei bad shynrang bad kawei pat na bynta ki shipai iada Ri kynthei bad shynrang jong ka Ri India.
Ki nongjop kin ioh da ka song pisa ha ryngkat ki trophi bad syrnot.
1st prize – Rs 6000/-, 2nd prize – Rs 3000/- & 3rd prize – Rs 1500/- ha baroh ar bynta.
Ki nongiashim bynta kin hap ban wan ai kyrteng ha office jong U District Sport Officer, Shillong kaba don ha J.
N Sports Complex Polo, Shillong ha ka13 tarik u Naiwieng, 2019 tang ha ki por long trei.
Na ka liang ka office jong u District Sports Officer, Shillong ka iawer paidbah ia baroh ban iawan shim bynta shit rhem ha kane ka jingiamareh.
La  ban spot registration lashai  ne em.
Shillong: Ka shnong Nongthymmai kaba don hapoh jong ka South West Khasi Hills District kan sa dap 64 snem naduh ba la seng ia ka ha u Kyllalyngkot 2020 bad ka long ka burom ba kane ka shnong ka la ioh ia ka iing dorbar ha kaba la plie da u Chairman jong ka KHADC u bah PN Syiem MDC jong ka Mawkhar Konstitwensi.
Haba kren kum u kongsan ha kaba plie ia ka iing dorbar jong ka shnong Nongthymmai kaba u la pynioh na ka skhim SCA jong u snem 2015-2016, ha kaba por u dang long MDC jong ka Mawsynram Konstitwensi, u la ong ba kum u MDC ha katei ka por u la pynioh shibun ki iing dorbar ha ki shnong bapher bapher jong ka Konstitwensi.
Ha ka jingkren jong u la ong ba balei ki MDC ba mynshuwa kiba la long bun bun snem kim shym la lah ban pynioh ia ka iing dorbar.
Ban shu kdew ba kane ka shnong ka hap hapoh jong ka Langrin MDC Konstitwensi, dei tang ha u snem 2014, ba kane ka shnong ka la hap hapoh jong ka Mawsynram MDC Konstitwensi.
Ha kane ka sngi u Bah Alvin K Sawkmie MDC jong kane ka thain ha ka jingkren ka jong u la kyntu ia ki nongshong shnong ba kin ri sumar ia kane ka iing dorbar ban pyndonkam  na ka bynta ka jingdon kam ka shnong ka thaw ha kaba pynlogn ia ki dorbar jong ka shnong.
Ha ka jingkren jong u Bah R L Kharpran kum u myntri ba rim jong ka shnong, u la pynpaw ia ka jingsngewnguh ia u MDC barim u Bah PN Syiem u ba la lah ban pynioh ia ka iing dorbar hapoh jong ka shnong Nongthymmai bad u ai ka jingkyrkhu kyrdoh ba un dang lah ban trei kham bha ha konstitwensi kaba u la jop thymmai namar kum ka jaidbynriew ka don kam ia u.
Ha kane ka sngi la don lang ki paidbah nongshong shnong ban sakhi lang ia kane ka jingplieia ka iing dorbar, ia ka jingialang la pyniaid da u bah F Nongsiej myntri shnong bad ia ka jingkren pdiang burom la ai da u bah Phindar Wanniang bad ia ka jingkren ai khublei la ai da u Bah WN Lartang.
Kane ka long ka sien kaba nyngkong ba kan don kum kane ka jingialang hapoh ka shnong Nongthymmai.
Mynta ka sngi, la pynhap ia ka Maharashtra, ha ka synshar President, lyngba ka jing mynjur jong ka kynhun myntri jong ka sorkar India bad ba la soi ruh da ka muhor jong U President ka Ri, U Ram Nath Kovind.
Katei ka jing synshar President, ka dei lyngba ka jing ai jingmut jong U Lat ka Jylla, U BS Koshyari bad ka daw, ka long hadien ba kam don kano kano ka seng sain pyrthei, kaba lah ban thaw sorkar, hadien ba la pynbna ia ka result jong ka elekshon MLA ha ka 24tarik Risaw 2019 bad ka daw ka long namar ba ka Shiv Sena, kam treh shuh ban dang ia trei lang bad ka kynhun synrop jong ka, ka BJP.
B.
MukhimKa pyrthei baroh kawei ka ju rakhe man la u snem ia ka 5 tarik u Jylliew kum ka sngi ban pynneh pynsah ia ka Mariang bad ia ki sawdong sawkun jong ka.
Hynrei kaei kaba ngi iohi ka long, ba ka jingrakhe ia kane ka sngi ka la kylla long tang kum ka jingpyndep rukom.
Don ruh kiba shim ia ka tang kum ka tamasa shisngi ha kaba ka sorkar bad ki kynhun bapher bapher ki thung ia ki tynrai dieng ha kylleng ki jaka ha katei ka sngi bad hadien kata ki shu iehnoh kumto khlem sumar, kumta bun na ki tynrai dieng ruh ki iap noh.
Ka jingri jiingsumar ia ka Mariang bad ia ka sawdong sawkun jong ka, kam dei satia ka kam shisngi ne ka kam shisien shisnem hynrei ka dei ka kam kaba ngi dei ban bteng baroh shisnem.
Ka United Nation Organisation (UNO) ka la buh khnang ia katei ka sngi ban pynkynmaw ia ngi ia ka jingdonkam ban pynneh pynsah ia ki khlaw bad ban kiar ba kaba pom pathar ia ki dieng khnang ban iada ia ki ba-im ba-par baroh kiba don ha ka pyrthei, ban iada ia ki tyllong um bad ban pynioh ha ngi ia la lyer kaba khuid ba ngin ring mynsiem.
Ha ka jylla Meghalaya, ngi la ioh ban rakhe ia kane ka sngi mynta la palat 46 snem da kaba thung ia ki tynrai dieng ha kylleng ki jaka jong ka jylla.
Hynrei haba ngi peit ia ka report jong ka Forest Survey of India (FSI), ngi shem ba ki khlaw ki la nang duna pynban na kawei ka por sha kawei pat.
Ha ka snem 2011, ka FSI ka la pynmih ia ka report kaba pyni ba ka jylla Meghalaya ka la duh noh haduh 45 sq.
km ki jaka khlaw.
Ha ka snem 2015 pat ka la pyni ba ka jylla Meghalaya ka la duh noh 71 sq.
km.
ki jaka khlaw bad ha ka snem 2017 pat kane ka report ka la pyni ba ka jylla Meghalaya kala duh noh haduh 112 sq.
km ki jaka khlaw.
Kane ka pynpaw ba ngi thung dieng da ka kti kadiang bad ngi pom pat da ka kti ka mon.
Ha ka FDI report jong ki snem 2011 bad 2015, ka sorkar ka la pynpaw ba ka daw jong ka jingduh noh ki khlaw ha ka jylla Meghalaya ka dei na ka rep-shyrti bad na ka jingiap traw jong ki dieng.
Hynrei ha ka FSI Report jong ka snem 2017, ka la kubur ba ka dei ruh na ka daw ka jingpom dieng bad ki kam pynroi.
Ka jingpom dieng na ka bynta ban shalan ia ki dieng sawdong, thang rnga bad tih mawshun (ia kiba ka sorkar ka kam ba ki dei ki kam pynroi), ka dei ka daw kaba kongsan kaba la pynlong ia ka jylla Meghalaya ba kan duh noh haduh 112 sq.
km ki jaka khlaw.
Ka Office jong u Controller & Auditor General (CAG) dang shen ka la lap ba don haduh 348 tylli ki kharkhana ot-dieng kiba treikam be-ain ha kane ka jylla nalor kito kiba don ha ki Industrial Area jong ka sorkar.
Ka Mait shaphrang Movement lyngba ka RTI, ka la ioh jingtip ba ki kharkhana-nar ha Byrnnihat ki la pyndonkam haduh 5,61,400 metric ton lane 56140 truck u rnga naduh ka snem 2000-2009 (6237 truck shi snem).
Ki stad science jong ka North East Space Application Centre, Umiam pat ki la lap ba ka jingsyllen jong ki khlaw ha Jaintia Hills ka dei na ka jingdon jong ki kharkhana dewbilat bad ka jingtih mawshun.
Hapdeng ki snem 2005-2011, haduh 1265.
35 hectare ki jaka khlaw ki la syllen na kane ka daw.
Ha kine ki khyndiat sngi ba la dep, ngi la ioh ban pule ia kawei ka jingthoh ha ka kotkhubor Meghalaya Guardian da u Dr.
Ravi Mishra halor ka phang “Thar Desert was once a tropical forest, new fossil discovery reveals".
La iathuh ba kane ka jaka ri-shyiap kaba don ha Rajasthan, mynshuwa eh ka dei ka jaka khlaw kaba rben.
Ki stad science (researchers) jong ka Jain Narain Vyas University ki la pynshisha ia kane da ka jinglap ia ka dak (fossil) jong ki khniang kiba im tang ha ki tropical forest.
Ka jingpynsyllen ia ki khlaw namarkata, ka lah ban pynkylla ri-shyiap ia kano kano ka jaka namar ba ki tyllong um baroh kin rngad noh bad ki kynja ba-im ba-par baroh kin phet ne kin iap noh.
I Bah H.
H.
Mohrmen ha kawei na ki jingthoh, i la pynkynmaw ia ngi ba ka theme jong ka UNO na ka bynta ka jingrakhe ia ka World Environment Day mynta ka snem ka long “Beat Plastic Pollution" bad la jied ia ka Ri India kum ka ‘Host Country’.
Ka plastic ka dei shisha kawei na ki daw kiba kongsan kaba pynjaboh ia ka mariang bad ia ka sawdong sawkun jong ka bad ka dei ruh ka bym ju pyut satia.
Lada thang pat ia ka ruh, ka pynmih ia ka lyer bih kaba bun jingma ia ka koit ka khiah.
Ka sorkar namarkata, ka dei ban khang noh ia ka plastic ym tang ha iew ha hat hynrei ruh kan nym shah shuh ia ki company pynmih tiar bad jingbam ban song ia ki da ki plastic.
Ha kaba iadei pat bad ka jylla Meghalaya bad khamtam ia ka Ri Khasi, ka jingpom pathar ia ki dieng na ka bynta ban shalan shabar ia ki dieng sawdong, ka jingthang rnga ban pynbiang rnga ia ki kharkhana nar bad ka jingpynsyllen ia ki khlaw na ka bynta ban tih mawshun, ka dei ka jingma kaba kham khraw bun shah ban ia ka plastic.
Kawei pat ka jingma kaba ap ka dei ka jingpyntuid ia ka jaboh (effluent) na ki kharkhana, kiba la suba jur ba ka dei ka daw kaba pyniap ia ki dohkha ha ka wah Lukha.
Hynrei ka jingma kaba khraw tam kaba ap ia ka Ri Khasi ka dei na ka jingtih Uranium.
La suba jur ba ka jingkylla rong jong ka um bad ka jingiap jong ki Dohkha ha ka wah Ranikor ka dei na ka jingtih ia u uranium ha Porkut.
ka jingtih ia u Uranium ha Domiasiat ha ki snem 1989-90 da ka Dept.
Of Atomic Energy (DAE) ka la pynlong ia ki briew bad kumjuh ruh ia ki mrad ban ioh ia ki jingpang khyllah ki bym pat ju bna mynno mynno ruh ha katei ka thain.
Ngi khmih lynti namarkata,ba ka sorkar thymmai (MDA) kan teh-lakam noh ia ka jingkhaii dieng sawdong, kan pynshitom ia ki kharkhana dewbilat kiba tih mawshun ha ki jaka khlaw, kan khang khyrdep noh ia ki kharkhana kiba pyntuid ia ki jaboh (effluent) sha ki wah bad ruh ban khang noh shisyndon ia ka jingtih uranium.
P.
S.
sngewbha pule ia ka kot “Ri Khasi ba nga ieit" Bynta I (Ki jingma kiba ap) na ka bynta ban ioh ia ki jingtip kiba kham bniah halor ka jingma na ka jingpynjulor ia ka Mariang.
Ia kane ka kot lah ban ioh na Ri Khasi Book Agency, Mawkhar Main Road.
Shillong:  Ka HYC Shillong City ka ai khublei ia ka KHADC khamtam eh ia u Bah Paul lyngdoh kiba la shim ka rai rangbah ban rat dyngkhong ia ka Benami bad ban iarap ia ki Khun Hynniewtrep kiba im ja na kaba shong madan.
Ha ka kyrwoh ka HYC Shillong u bah John Lyngdoh, ka la ioh jingtip ruh ba bun bah ki Khasi kiba shong madan ki la leit shim phom (Form) na KHADC ban rejister ialade kum ki nongdie madan.
Na ka liang ka seng ka la ioh jingtip ba kiba bun ki khasi ba leit iakhih ha KHADC ki la shah ialam bakla ha kito ki briew kiba iadei shyiengkrung bad ki dkhar, kiba la mlen ka leh benami bad kito kiba kamai ja ban pyrshah ia ki mat ka jaidbynriew Hynniewtrep man ka por.
Hadien ba la pynshai ki bun kiba la shai bad mynta ki la kloi ban iatreilang.
Ka seng HYC Shillong City da kawei ka jingmut ka pyntip sha ki khun Hynniewtrep ba lada don mano mano ki khun Hynniewtrep kiba shem jingeh bad lada jia ba ki shem jingeh ban pyndap ia ki Form ne pynbiang ia ki jingdonkam, kin pyntip sha ka seng bad ka kloi ban iarap.
Ex Rev.
K.
LangrinKa triangle ka dei ka dur lai dong ba la   shna da ki lai tylli ki side.
Ka lah ban   long ha kano kano ka dur tangba dei ban don tang lai tylli ki side bad lai tylli ki dong.
Haba shna triangle ngi dei ban sdang na ka Base sa ruid sa ki lain pynieng la na ka mon ne kadiang ban kiew shajrong.
Nangta na jrong pat ngi ruid sa uwei pat u lain segment ban iakynduh bad ka Base.
Balei ba nga ong, ia ka jingim u briew la pyniasyriem bad ka triangle? Namar ha ka por ba ngi dang don hapoh ka kpoh jong ka kmie ngi dang long kum ka base jong ka triangle.
Haba la kha briew ia ngi pat ngi sdang shuwa na ka jinglong khunlung.
U khunlung u nang kiew kum u lain segment ba ngi ruid pynieng.
Naduh ka por khunlung haduh ban dap 45 snem ka dei ka por ban kiew shajrong.
Ynda la kut ka 45 snem pat ngi la sdang hiar shapoh kumba ngi ruid sa uwei pat u lain segment ban iakynduh bad ka base.
Haba la iakynduh bad ka base ka mut ba u briew u la tymmen bha, um lah shuh ban khie na jingthiah.
Ia ka ja ka sha ki khun ki ksiew ki hap ban leit ai da u shamoit ha jingthiah.
Hangta u briew u la poi biang ha ka kyrdan jinglong khunlung.
U babu Soso Tham u la kylla Khasi ia ka Phawer jong u Easop ia kawei ka jingiathuhkhana shaphang – U Kulai, u masi bad u ksew.
U Kulai u dei uba la ju set ha sem.
Don ki por ba hap ban pyllait ia u.
Kumta u kulai haba u trai u pyllait ia u na ka sem, u mareh bad mastih, la ha madan ne ha ki riat ki ram.
U briew u ba dang hapoh 45 snem u long shisha kum u kulai set sem, uba sngewtynnad ban mareh ban mastih.
U sngew khlain, kat u te um don shuh.
Ynda u la palat 45 snem pat u long kum u masi lur uba minot thop ha ka kynshew kyndiap, ban lum spah na ka bynta la ka iing ka sem bad ba un bam ha ki sngi jong ka jinglong tymmen.
U ksew pat u dei u jait jingthaw uba khapnap.
Te u brew uba la poi ha ka kyrdan ksew u dei uba la tymmen.
U tymmen borabor u dei uba khapnap.
Ka jinglong jong u ka long kaba dei namar ialade um lah shuh ban trei ban ktah.
Ka don sa kawei pat ka jingong, “A man who is below 50 years collects money but a man who is 50 years above collects diseases".
Nga ia mynjur bad kane ka jingong ba, u briew uba hapoh 50 snem u lum spah man ka sngi, katba uba la palat 50 snem u lum sa ia ki jingpang.
U briew uba hapoh 50 snem u dang khlain ka met ka phad, katba uba la palat 50 snem u la sdang ring tymmen namar kita ki shipai ka snam (Red Blood Corpuscles) ruh ki la tymmen bad kim lah shuh ban ialeh thma bad ki khniang jingpang.
Kumta, nga don ka jingai jingmut ia phi ki samla ba dang khie ba phim dei ban sngew sarong ia la ka bor jingkhlain, ia ka spah ba phi lum, ia ka jingstad ba phi la ioh, ia ka jingbhabriew bad ia ka burom briew ba phi ioh namar kan poi ka por phi ruh phin hap ban hiar sha ka jinglong tymmen.
To nang ban burom bad wat niew bein ia ki tymmen.
Baroh ngin poi sha lum jingtep ne jaka thang.
Phim lah ban long samla sah junom.
AIS SujaDei ban khapat (Born again) ong u Jisu.
Dei ba kha sa shisien pat ia u briew.
Namar ia kaba la kha na ka jong ka doh, ka long ka doh; bad ia kaba la kha na u Mynsiem, ka long Mynsiem" Ioanis 3:6.
La kha ia uwei pa uwei u briew sha kane ka pyrthei da ki kmie ki kpa.
Ka mut la kha ka ka longdoh longsnam.
Kumta katkum ka ktien u Blei, lada kha ia u briew tang shisien, un iap arsien.
Kata ka mut u briew un iap ha ka doh bad ha ka mynsiem, ka mynsiem (Spirit) kam lah ban leit sha bneng sha ka Hima u Blei.
Na kata donkam ban kha pat ia u briew, lymda khapat (Born again) ia u briew, um lah ban iohi ia ka Hiam u Blei" Ioanis 3:5.
U Jisu u ong ha u Nikodimos – “Wat sngew kyndit te ba nga la ong ia me, ba ka dei ban kha pat ia phi" Ioanis 3:7.
Dei na kata ka daw, ia uba la kha tang shisien tang ha ka doh, u kut ha ka doh hi bad um tip ia kiei kiei kiba kynja mynsiem (Spritual), bad um lah ruh ban bsut hapoh ka hima u Blei.
Ioanis 3:5 / 1 Korinth 2:14.
Ym dei ban sngewphylla ne sngew kyndit ia kane namar ka dei ia u briew ban kha pat ia u lym kumta um lah ban poi bneng, ka ktien u Blei ka kren shai kdar.
U Jisu u ong – “Ym u briew uba ong ha Nga Ah Trai Ah Trai, u ban ioh leit bsut hapoh ka hima ki Bneng" Mathaios 7:21.
Ym tang ba ngi la long Khristan te ngin ioh beit ban bsut sha ka hima u Blei, hynrei, tang uta kein uba leh ia ka Mon u Kpa jong nga uba ha Bneng" Mathaios 7:21.
Ka jingkha pat ka long kawei na ka Mon u Blei khnang ba u briew un ioh jingim bymjukut, kata, ban kha pat na ka um bad na u Mynsiem.
Namar ia kaba la kha na ka jong u Mynsiem, ka long mynsiem" Ioanis 3:5-6.
Na ka um – “Ia uba ngeit bad ioh pynbaptis yn pynim" Markos 16:16.
Na u Mynsiem – Haba ki la ia leit ha u (Ioanis), la pynbaptis ia ki ha wha Jordan – ki da ia phla noh ia ki pop jong ki" Markos 1:5.
Ki da ia phla pop (repent) bad shah pynbaptis, ong ka ktien u Blei.
Kumno u Petros u ong? “To phin kylla bamut (repent) ba yn pynbaptis ia phi uwei pa uwei IA KA BAN IOH MAP KI POP: BAD phin ioh diang ia ki jingai (Gift) jong u Mynsiem Bakhuid (Gift of the Holy Spirit).
Ki kam ki Apostol 2:38.
Kane kein dei kata kaba la kha na u Mynsiem Bakhuid, bad u ioh diang ki jingai sngewbha na u Mynsiem Bakhuid jongu Blei.
Kane ka dei ka jinghikai u Jisu ka jinghikai u Mynsiem Bakhuid jong u Blei.
Ka jingai sngewbha (Gift) na u Blei dei hadien ba la kha pat (Born again), kata u briew u la long u jingthaw Bathymmai (a new creation), ym shuh u briew uba rim (old man) ne uba kynja doh hynrei uba thymmai kein uba kynja mynsiem.
Namar ia kaba la kha na ka jong u Mynsiem, ka long Mynsiem.
Ioanis 3:6.
U Jisu um kren tang ha u Nikodimos, hynrei u dang kren mynta ha kane ka pateng bynriew lyngba ka ktien jong u, ba ka dei ban kha pat ia u briew.
Kumta ka jingkha pat ka iaid lang ryngkat ka jingphla (repent) bad ka jingpynbaptis ha ka um, kane ka dei ka jingkylla bamut bashisha, namar u briew u donkam ban pynkhuid ialade namar u Blei u long uba khuid, namar ka bym khuid kam ioh bynta ha ka Hima ki Bneng.
“Bad uba iaileh ia ka pop, u iai leh ia ka jingpalat hukum: Te ka pop ka long ka jingpalat hukum" 1 Ioanis 3:4.
Dei halor kane ka nongrim ba u Jisu u la ong ha u Nikodimos – “Shisha shisha, nga ong ha me, lymda kha pat ia u briew, um lah ban iohi ia ka Hima u Blei" Ioanis 3:3.
Mynta ka por kam don shibun ba u Blei un dang iai ap shi iai ap ia u briew ba un kylla bamut, namar ka sngi u Trai kan wan kum u nongtuh, bad u Blei um kwah iano iano ban jot noh, hynrei ba baroh kin poi sha ka jingkylla bamut (da ka jingkhapat)" 2 Petros 3:9-10.
Amen.
Nongpoh:  Ki riew shim ki bym shem la lah ban ithuh durkhmat, ki la wan ban bret dusmon da ka masi ba la iap haruh ka surok Shillong Bye Pass ha ki thain Umroi bad na katei ka jingwan bret masi iap, ka la pynsma iwtung eh bad kaba la ktah ia ki nongleit nongwan.
U President ka HPF Sengkmie, u Bah G.
Khongsit u la ong ba katei ka jingwanleh khlem akor da ki riew shim kabu, kam dei shuh ka sien kaba nyngkong, hynrei ka dei kaba ki la leh la jan man ka por bad kaba la ktah eh ia ki paidbah nongleit nongwan bad ki nongshong shnong jong katei ka thain.
Namarkata, haba iadei bad katei ka jingiai wan bret masi iap kaba na ka por sha ka por, na ka liang utei u Nongialam ka HPF, u la maham ia kito ki trok kit masi ba nangne shakhmat ba kim dei ban bret khlem akor ia ki masi iap, namar kan ktah ia ki paidbah kiba ring mynsiem na ka jingsma kaba mih na ki mrad ba la iap, ong ka kyrwoh na katei ka seng.
Shillong:  Ha ka 8 tarik u Naiwieng 2019  ha ka por 2 shiteng janmiet ki pulit ki la ioh kem ia lai ngut ki nong Nigerian na Dawki.
Ka kyrteng jong ki ka long u Bah Okafor Kelechukwu ba 22 snem ka rta lane Vitus Okafor, u Bah Okolie Desmond ba 24 snem ka rta lane Lt.
Okolie bad u Bah Obilom Raymond ba 33  snem ka rta lane Lt.
Obilom la ioh kem ia kine katba ki dang ruh na u pud Bangladesh sha u pud India.
La lap ia kine ba ki don ia ka passport kaba dei hynrei la lap pat ba ka visas jong ki ka dei kaba shu thok.
Kine mynta ki la don ha kti jong ki Pulit ka Dawki bad ka jingwad bniah ka dang iaid sha khmat.
Te la don ka jingkyrpad ruh ba lada don mano mano kiba don jingtip kiba leh ia kum kane ka jait jingwan rung kaba beain na Bangladesh sha India ki lah ban leit pyntip sha ki Police Station kiba ha jan  bad ia ka kyrteng jong ki nongpyntip yn buhrieh noh.
Nongstoiñ:  Kawei ka longkmie kaba la tip kyrteng kum ka kong Shin Wahlang ka la leit ban ujor sha ki pulit ka Mairang Police Station pyrshah ia u wei u briew u bala tip kyrteng kum u Diel Rina halor ka jingkynnoh ba u la dung da ka wait ia u hynmen jong ka u bah Arjon Wahlang 33 snem.
Katkum ka jingujor jong katei ka longkmie la ong ba u tei u bah Arjon Wahlang u ba dei ruh u hynmen jong ka u la mynsaw jur na katei ka jingshah dung wait bad la pynkit ruh ia u sha Civil Hospital Mairang na ka bynta ban ioh ia ka jingsumar.
Shuh shuh la iathuh ruh ba katei ka jingjia kala jia ha ka 8 tarik mynta u bnai ha kapor kumba 8:00 PM ha kawei na ki jaka jong ka shnong Mawlieh Laitdom kaba don ha ki thaiñ Mairang WKHD.
Ki pulit ka Mairang Police Station hadien ba kila ioh pdiang ia katei ka jingujor na katei ka longkmie ki la kem noh ia u tei u Diel Rina bad pynngat ruh ia u ha ki kyndon 325 IPC bad ka jingtohkit halor katei ka jingjia ka dang iaid shakhmat.
Shillong:   U Executive Member ka Khasi Hills Autonomous District Council (KHADC) ba peit ia ka tnad khlaw u bah Victor Ranee u la pynpaw ia ka jingsngew bynniaw ba ki khlaw ka Council kila nang syllen syllen.
Haba kren sha ki nongthoh khubor, u bah Victor u la ong ba ki dieng ba thung ka Council ha Arodonga, ha Lailad, ha Byrnihat kila bun kiba shu jah lut bad ki khlaw kila syllen lut phleng phleng.
Haba twad jingtip kaei kaba la pynlong ia ki khlaw ban shu syllen, u EM u la ong ba ka jingjur ka jingpom dieng tuh, nalor kiwei ki daw, ka la pynlong ia ki khlaw ban syllen lut.
“Kane ka jingshah pynsyllen ki dieng ka la jia ha ka por ka jingsynshar mynshwa", la ong u EM.
U la ong ba katkum ka jingtip ba u la ioh ha ka ophis, ka jingsyllen ki khlaw ka dei na ka jingshah rat ha ka eriong, ka jingiap namar ba ki la tymmen bad ki don kiba la pynkhyllem ha ki hati.
Hynrei na ka liang u EM, um sngew lah ngeit bha ia kine ki daw namar ba kan long kaba sngew thamula ba ki dieng kin shah rat lut ha ka eriong ne shah bam ha ka ding.
“La ai jingmaham ba kito kiba don ha ka kam, kin kitkhlieh bad lada jia ba shah pom dieng, kin kitkhlieh", la ong u EM bad bynrap, “Nga la dep long jingialang halor kane.
Ka jingsyllen ki khlaw ka la jia ha ka por ba la dep mynshwa.
Don ka jingjah ki dieng da kaba ai daw ba shah pynkhyllem ka eriong bad ka  jingpom noh ia ki dieng iap".
Khnang ban tehlakam ia kane, u EM u la ai ka jingmaham ia ki nongtrei kiba ap khlaw ba ki dei ban shim khia ia ka kam ba la bynshet ban da soi ia ka jingwan trei bad lada jia ba dang don ka jingshah pom dieng, yn shim kam kaba tyngeh ia kiba leh sting ia la kamram.
Ha kajuh ka por, u la iathuh ba dang shen, u la pan skhim na ka sorkar pdeng ba kan ai pisa ban buh noh ia ka jaka sara dieng jong ka Council.
“La pan pisa na ka sorkar pdeng ban thung dieng sara ha Lailad.
Yn thung biang ha ki dieng ba syllen.
Ngi la pan T.
77.
13 klur  na ka sorkar pdeng ban pynjyrngam biang ia ki khlaw ka district Council", u la ong.
U la iathuh ba ka jingthung da dieng jri ha jaka u dieng teak bad u dieng sar ha Bhoi ha jaka ka Council ruh kila jah mynta.
U la ong ba nangne shakhmat yn sumar bha ia ki khlaw ka Council ha kaba ia ki dieng yn tah number noh ban lait na kaba shah tuh.
Nongpoh: Ki nongialam ka Synjuk ki Nongialam jong Phra Tylli ki shnong, kiba kynthup ia ka Shang bangla, Umskun, Pahamrioh Lum, Pahamrioh Them, Lumbyrhing, Umryngksai, Umlyngkdait bad Umshangling, ha kane ka Taiew ki la leit ban kynduh ia u Bah Paul Lyngdoh, EM ka KHADC, na ka bynta ban pynsngew sha u halor ka jingthmu jong ki ban mih noh na ka Nongpoh Town Committee.
Haba pyntip sha ki Nongthohkhubor, u Bah E.
S Umlong, u la iathuh ba ka nongrim kaba la pynlong ia ki nongialam jong katei ka Synjuk ban leit kynduh ia u Bah Paul Lyngdoh, kaba dei ruh kum ka jingbuddien jong ki halor ka jingkwah jong ki ban mih noh na Nongpoh Town Committee.
Shuh shuh, u la ong ruh ba kum ka Synjuk kham mynshwa ki la phah da ka Dorkhas, kaba long ruh kum ka jingdawa da katei ka Synjuk ba weng noh ia kitei ki Phara tylli ki shnong na ka jingdon jong ki hapoh ka Nongpoh Town Committee.
Kiba la donlang ha katei ka jingleit kynduh ia u Bah Paul Lyngdoh, ki kynthup ia u Bah D.
Kharshandi, Chairman katei ka synjuk ki Phra shnong lem bad ki rangbah shnong na kitei ki Phara tylli ki shnong kiba hap hapoh katei ka Synjuk.
Shillong:  Ka seng MIPF hapoh ka jingialam jong u bah Kitboklang Lyngdoh, myn hynnin ka sngi ki la leit ban ia kynduh ia u Bah Titosstarwell Chyne EM ba dei peit ia ka khyndew ka shyiap hapoh jong ka KHADC ban dawa ba ka KHADC ka dei ban pyntrei kam noh ia ka ain bat khyndew.
Haba kren ha ki lad pathai khubor u bah Kitboklang Vice President ka seng u la ong ba ka jingwan jong ki ban dawa na ka KHADC ban pyntrei kam noh ia ka ain bat khyndew ka long ba bun ki paidbah haba ki don kam ram ban shna iing ki hap ban leit sha ka sorkar bad ka dor bai register ka long kaba rem.
Hynrei ha JHADC ki bank ki pdiang ia ka ain bat khyndew jong ka JHADC, katba hangne ha KHADC kim pdiang ia kane kala buh ai ki paidbah ha ka jingeh kaba khraw namar ban register bad ka sorkar ka dor ka long kaba rem palat kiba bun kim kot bor.
Haba ia dei bad kane na ka liang jong u EM ha kane ka jingiakynduh mynta ka sngi u la ong ba u pdiang ia kane ka jingai jingmut ka jong ki bad la shai ka sngi ym khot ia ka jingialang ia ki ophisar ban ia kren ia kane ka kam kham bniah.
La ong ba namar bym don kane ka ain bat khydnew bun na ki jaka la shah knieh noh khamtam ha khappud bad ka jylla Assam, ki trai jaka lada ki kwah ban register ruh ka long kaba eh ia ki namar ka rem ka dor.
Lada ka KHADC ka pyntrei kam ia kane ka ain bat khyndew ka dor kan kham duna ha kaba ki paidbah ruh kin lah ban register ia ki jaka jong ki.
La ong u bah Kitboklang.
Nongstoiñ: Ka jingbym pat lah satia jong ka State Bank of India Nongstoiñ Branch (SBI) ban pyn biang ia ki kor sei bad thep pisa (ATM Machine), kala pynsyllangshisha ia ki paidbah ka thaiñ Nongstoiñ namar ki hap ban ieng ia u lain u ba jrong bad hap ap ruh da ki kynta tang ban ioh sei pisa bad kiwei kiwei de ki jingdonkam.
Kumba ka long haduh mynta katei ka Bank ka don haduh 3 tylli ki kor sei pisa bad kawei ka dei kaba thep pisa bad nalor kitei kadon ruh sa kawei ka kor ban update ia ki passbook hynrei ka kor kaba treikam pat ka long tang kawei katba kiba bun kidei kiba la sniew bad khlem treikam satia mynta la kumba 1 snem eiei.
Kumban shu pynkynmaw ba naduh u snem bala lah kiba bun ki paidbah nongshong shnong ka thaiñ Nongstoiñ bad kumjuh ki nongthep bad kynshew pisa ha katei ka Bank kila iai ud na kapor sha kapor bad kumjuh na ka liang jong ki sengbhalang ka thaiñ ruh kila iai dawa bad tynruh na ki bor pyniaid jong katei ka Bank ba kin pynbit pynbiang noh ia kitei ki kor sei bad thep pisa hynrei haduh mynta mynne kam shymla don satia kano kano ka dak.
Kumta ha kaba iadei bad katei ka jingbym pat lah ka SBI ban pynbiang ia kitei ki kor na ka liang jong ka Seng WYF Central Body hapoh ka jingialam jong u Bah Mawkordor Kharsyiemlieh kum u President mynta ka sngi ka 11 tarik Naiwieng kila leit ban dawa biang na ki bor pyniaid ka SBI Nongstoiñ Branch ba kidei ban pynbiang noh mardor ia kitei ki kor kiba la sniew.
U bah Mawkordor Kharsyiemlieh haba iakren bad ki nongthoh khubor hadien katei ka jingiakynduh ia u CM ka SBI u la ong ba kane ka jingleit tur jong ka Seng ia ki bor pyniaid jong ka SBI kam dei shuh kasien kaba nyngkong hynrei kala dei ka sien kaba lai hynrei bad ka shu kut tang ha ki jingkular jong u CM ka SBI khlem da poi shaei shaei kumta u la ong ba na ka liang jong ka Seng kan sa leit ruh ban ujor noh sha ki bor ba hlor jong ka SBI kaba don ha Nongbah Shillong ba ka leh eiei noh mardor halor kitei ki kor sei bad thep pisa.
Shuh shuh ha katei hi kajuh ka sngi na ka liang jong ka Seng ki la leit ban ujor sha u DC ka WKHD halor ka jingbymlah jong ka SBI ban pynbiang ka SBI ia kitei ki kor sei bad thep pisa bad hadien ka jingiakynduh ia u Dc ka WKHD u bah T.
Lyngwa na ka liang jong u tei u nongialam ka Seng u la ong ba u DC u la kular ban shimkhia ia katei ka kam.
Shillong: Hadien ka jingiakynduh ia  u myntri ka koit ka khiah u bah A L Hek, ka  Meghalaya EMRI Worker Union mynta ka sngi ki la pynpaw ba na ka liang ka Sorkar ka la kloi ban pynkut noh ia ka jingiateh soskular bad ka company GVK na ka ne ka jylla.
Ka MEMRIWU ka la pynbna ban pynkut noh ia ka jingia khih da ka ba shah thngan mynta ka sngi,ha ka ba ki la pynpaw ba kin dang ia khih tyngeh biang tad haduh ba ka Sorkar kan weng noh mardor ia ka GVK company.
Halor ka jing bym don ka jingthikna ban pynneh ia ki kam jong ki nongtrei 108 na ka liang u nongialam ka MEMRIWU u bah Roipar Kharrasswai, u la pynpaw ba ka long ka ba sngewdiaw ba da ki phewsnem ki la ai ka jingshakri ia ka sorkar bad kumjuh ia ki  paidbah ka jylla, hynrei na ka liang u Myntri ka koit ka khiah u la pynpaw ba lada ki weng noh ia ka company baroh ki ba trei ha ka 108 EMRI kin duh lut ia ka kam.
U la ia thuh ba na ka liang u myntri ka koit ka khiah, u la pynpaw ba ban weng noh ka GVK mardor kan ym lah hynrei kin hap ai por sa 15 sngi bad 60 sngi bad hadien kata kin sa lah ban weng noh kat kum ka soskular lada ki weng ia ka GVK, hynrei na ka liang u myntri u la iathuh shai ba lada ki weng ia ka company ia ki nongtrei ruh  baroh kin  shah weng noh.
Na ka liang ka MEMRIWU ki la pynpaw ba kin dang ia khih bad kin ym treh ban bteng ia ki kam namar ban a ka liang ka GVK  kam pat lah hi ban pdiang ia ki jing dawa jong ngi.
Lada weng ka sorkar na ka Jing ia teh Lok bad ka GVK,kata ka mut Kum ba la pynshai da u myntri ka tnad ka koit ka khiah u Bah Al hek,ba ki ba bun ki nongtrei ki ba trei hapoh Jong ka EMRI 108,kin duh noh ia ka Kam ka ba ki ju trei ban shakri ia ki paidbah ha ka iap ka im ka pun ka kha,ha ki bynta Jing accident,ki ba mynsaw bad Kum ta ter ter,ka ne ka pyni bad paw Shai hiruh bad Kat Kum ka Jing siew Jong ka sorkar Sha ka company GVK,Ka poi bad kot Sha ka 8klur tyngka shisnem,Kum ba la batai da u president Jong ka MEMRIWU.
Kan eh aiu Lada ka sorkar jin da ka pyniaid hi ia ka EMRI 108,ban shakri paidbah,Hap ban da don Kam aiu ban ai Sha ki ta company nabar,mut baroh ki Minister bad ki Officers,ne ki riew  paidbah ki dei Kita ki Dohlun bam maw bam sohpailen,ka long kaei kaei ka ba sngew Jah burom,la ju don mo ki Wei company na bar kin wan ai wai ne iateh Lok ha MEGHALAYA Ia ki Kam Jong ki to ia pyrkhat lem ma phi ka paid bah ka ri khasi kham tam kito ba don ha ka shatri Jong ka EMRI 108.
Shillong: Kawei ka khynnah kynthei Khasi, kaba dang 15 snem ka rta, kaba dang pule Class 10, ka la shah rahbor ha ki katto katne ngut ki khar Muslim kiba na Bangladesh, ha ka 5tarik Naiwieng 2019 ha ka shnong Nagracherra.
Katei ka khynnah samla, ka dei kaba na ka shnong Paloicherra.
Katei ka khynnah, ka shah rahbor, katba ka dang shong shuti bad ka hynmen jongka, ha katei ka shnong Nagracherra, ha Hailakandi District jong ka Jylla Assam, kaba hap ha Lala Police Station.
Ka KSU, ha ka jing ialam jong ka BVKJWO, ka la leit ban ia kynduh ia kiba ha iing jong katei ka khynnah, kaba shah rahbor bad mar kumta, ki la leit ia kynduh ia u heh pulit jong ka Lala PS, ha kaba la dawa ban pyllait mardor hapoh 24 kynta ia katei ka khynnah, kaba la shah rahbor bad ban kem ia kitei kiba donkti ha katei ka kam runar.
Ki nongialam ka KSU lem bad ka BVKJWO, ki byrthen ruh ba lada ki pulit kim leh eiei, kumta kin pynlong da ka jing iakhih kaba tyngeh bad la maham ruh ia ki riew sain pyrthei, ba kim bit ban lushia halor katei ka jingjia baroh kawei bad la ong shuh shuh, ba lada ka tnat pulit kam leh eiei, kumta kan mih ka jing ia kynad kaba jur, ha kaba ki pulit kin hap ban bah khliehU Bah Wanbor Pdang, General Secretary jong ka  BVKJWO, ula iakren bad u SP ka  Hailakandi distrtrict, da ka phone halor katei ka jingjia, ha kaba U SP, ula pynthikna ba yn pyllait im ia katei ka khynnah, kaba la shah rahbor ha kitei ki runa bad ban kem ruh ia kiba donkti.
Shillong: Ka Shiven Arts Production ha ka 15 tarik u Naiwieng kan pynlait paidbah noh ia ka phlim Iewduh ha ki ar tylli ki cinema hall ha shillong kata ha Biju Cinema hall bad Galleria Cinema hall.
Kane ka phlim kin pyni tang shitaiew bad kin pyni ia ka ne ka phlim  san sien ha ka shisngi kata kan long ha ka 11:00 baje mynstep,1:00 baje, 3:00baje, 5:00baje bad 7:00 baje.
Ki tyngshop ki puron ki ba la shim bynta ha kane ka phlim ki long u bah Albert Mawrie,i kong Baia, u bah HN Lamare bad u bah Elmer war Distian Kharpuri.
Ia ka phlim Iewduh ka dei ka phlim khasi ka ba nyngkong duh ka ban pyni paidbah ha kiwei pat ki jylla jong ka Ri India, yn sa pyni ha ki 11 tylli ki Jylla ha kaba nalor ka Jylla Meghalaya,ia ka ne ka phlim yn pyni ruh ha Delhi, Mumbai, Pune, Bangalore, Kolkotta, Assam, ArunachalPradesh, Nagaland, bad ha Manipur, Chandigar,Goa.
Ia kane ka phlim ladep screening ruh ha ka Bushan internaltional phlim festivalha South Korea,ha Mami International Flim Festival ka ba long ha Mumbai, bad kane ka phlim kan pyni ruh ha ki artylli ki phlim festival ka ban long  ha Goa bad kawei ha Kerela Phlim festival.
Mumbai: U Sanjay Raut, u nongialam ba ha khmat duh jong ka Shiv Sena, ula leit shah sumar mar mar mynta ka sngi ha ka hospital Lilavati ha Mumbai, namar ba u pang kyndeh shadem.
U Raut, u dei uba wan ha khmat bha ban tyllun ha ka sain hima sima iaknieh sorkar ha kine ki sngi, hapdeng ka BJP bad ka Shiv Sena, hadien ka result elekshon jong ka 24tarik Risaw 2019.
“U ud pang shadem bad ula leit ban phah peit ha ki doktor bad ki la ai jingmut ba un shong thait shwa shisngi ar sngi.
Kam don kano kano ka jingma ia ka koit ka khiah jongu" ong U Sunil Raut, uba dei u hynmen jong U Sanjay.
U Raut, la iathuh ba u bunkam bha ha ki khyndiat sngi ba ladep, khamtam lei lei naduh hynnin ka sngi, haba U Lat ka Jylla, ula ai por 24 kynta ia ka Shiv Sena, ba kan thaw sorkar ha ka Jylla, hadien ba ka seng BJP, kaba ioh 105 ngut ki dkhot, kam lah satia ban thaw sorkar, naduh ba la mih result ha ka 24tarik Risaw 2019.
Ka jing ai por jong U Lat, ka kut ha ka por 7.
30 mynta ka janmiet.
Kham mynshwa, U Arvind Sawant, uba dei u dkhot ba marwei jong ka Sena, uba dei ruh u myntri ha ka sorkar India, ula mih noh ialade, na ka kynhun myntri jong ka sorkar BJP ha Delhi, halor ka jingkynnoh ba ka BJP, ka la shet kylla ia ka Sena.
Jowai: Ka jingialang paidbah kaba la khot da ka Jaintia Hills Amalgamated & Redressal Forum ha ka sngi Saitjain ha Madan ialehkai ka shnong Tuber Shoh-shrieh, ka la rai ban leit ia kynduh ia ka Executive Committee ka JHADC hapoh ka jing ialam u ma Thombor Shiwat ban kyntu ia ka EC ba kan ujor biang sha ka iing bishar badon burom kaba ha khliehduh ka ri ban pyllait ia ka jylla Meghalaya napoh ka MMDR Act.
Ka JHADC ka don ka hok ban leh ia katei, namar ka jylla hi ka dei kaba hap hapoh ka Sixth Scheduled bad katkum ka Sixth Scheduled Application Law,1952 lah ban tih dewiong hapoh jylla khlem ka MMDR Act, la ong u Chairman ka Forum, u ma Helping Phawa.
Katei ka jingialang paidbah ka la rai ruh ban leit ia kynduh ia u Chief Minister na ka bynta ban shna ia ka mining Policy khnang ba ki paidbah kin ioh ban tih dewiong khlem da pynjot satia ia ka mariang.
U ma Helping Phawa, u la ong ba kane ka sorkar kaba mynta ka bunkam tang ban ioh pyllait ia u dewiong ba 32 lakh ton tam ia kaba ka NGT ka la dep ban aiti sha ka Coal India ban die lilam tang ban ioh ia kamai para nongialam bad khlem bun kam satia kumno ban thaw ki lad ki lynti ba ki paidbah kin ioh tih dewiong bad ban im jakpoh.
Na ka liang u ma Obil Kyndait, u CEM barim bad u MLA barim, haba kren ha ka jingialang paidbah u la kynthoh tyngeh ia ka Executive Committee ka JHADC.
U la ong ki MDC ka JHADC ha kine ki sngi kim shym la trei shitom ban wad pisa ban ioh siew wat tang ia ki tulop ki nongtrei hynrei ki dei ki MDC kiba shu ap khmih lynti ba yn hap eiei na bneng kum ba hap ka mana.
U ma Lakhon Biam,  MDC ka Nongbah bad u nongialam ka BJP ha Jaintia Hills u la kyrpad ia ki khon ka Ri Jaintia ha baroh ki 29 tylli ki Constituency ba kin leit sha u MDC jong ki ban pynbor ia ki ban wanrah ia ka rai hapoh ka Iing Dorbar ka JHADC ha kaba bad ka kam tih bad shallan deiwong.
Na ka liang u ma Erwin K Sutnga, haba kren u la kyntu ia ki paidbah ba kin wan hiar sha Shillong ha ka 12 tarik u bnai ban wan na ka bynta ban pyrshah jur ia ka jingthmu jong ka Sorkar kmie ban pynkylla ia ka Sixth Scheduled.
U la ong ba ka sorkar India ka la dep ban pynduh pyndam ia ka Artikel 370 kaba iada ia ki paidbah ha katei ka jylla bad u la ong ba lada kane ka sorkar ka pynduh sa ia ka Arikel 371 ka mut ka Sixth Scheduled kaba iada ia ngi ki rit paidpaid ka don ha ka jingma kaba khraw.
Kane ka jingialang paidbah kaba la pynthut da u slap hynrei wat la katta ruh kumba 1200 ngut eiei ki paidbah ki la wan poi.
Ha kane sngi, la ioh ruh ki nongkren na ki nongialam Sengbhalang, kynthup ia u President ka KSU JHDU, Ohibait Dkhar, ki Rangbah Shnong bad kiwei kiwei.
U ma ER Ryngkhlem u la pynsmai bad pynskhem ia ki nongialam katei ka Forum kiba kynthup ia u ma Helping Phawa kum u Chairman, u ma Satly Ryngkhlem bad u ma Dunno Nongpluh kum ki Vice Chairman, u ma Justine Dkhar MLA barim kum u Spoke Person, u ma Thomas Nongtdu kum u nongbat Iarong Pisa bad u ma Kermi Ksoo kum u Legal Adviser.
Ha ka sngi saitjain ba ladep, u khun jong u kilo kilonser ne u myntri kam poh iing jong ka seng National Socialist Council of Nagaland-Unification (NSCN-U), u Bohoto Kiba, u ia poi kha ha 5mer jong ka Dimapur.
Ha katei ka jing ia thoh la pyni ba u khun jong utei u myntri kam poh iing ka  NSCN-U, ba ki bat ia ka suloi AK 56 bad ka suloi M16, ha ka jing ia shondur jongki kum ki arngut shi kurim.
La iathuh ba kito kiba leit sha ka jingshah khot iathoh, ki la kyndit, haba ki iohi, ba kitei ki arngut shijur, ki kieng da kitei ki suloi kiba khlain bor bha.
Kham mynshwa, lah ban pynkynmaw, ba U  Bohoto Kiba, uwei na ki nongialam jong ki seng ehrang Naga, ula byrngem ban siat ia ki nongthoh khubor ruh, namar ba ki ju pyndonkam ia ka kyntien  ‘self-styled’ lane ‘ss’ ha shwa jong ki kyrteng jong kitei ki nongialam seng.
Ka seng NSCN-U, ka dei kaba la seng ha ka 23tarik Naiwieng 2007, hadien ba ka la la don ka jing ia pait hapdeng ka NSCN – IM bad ka NSCN – K.
Shillong: Ka seng FKJGP Nongmensong circle ka la ioh bat noh phra (8) ngut ki bar jylla, ha ka 8 tarik u Naiwieng, ba wan bylla beain khlem ki kot ki sla ki ba biang, ha ka jingtohkit na kine ki barjylla la ioh jing tip ba la wan ia lam ia ki da u wei u contractor Khasi, bad kum ka seng mardor ka la phun ia u ban wan kynduh hynrei haba la ap katto katne por la wan mih uwei u Khasi u ba kam ialade kum u private site engineer da ka ba ong ba uta u contractor u don shabar, te na ka liang ka seng ka la phah lang noh ia u wei na ki bar jylla bad u ban leit lum lut ki tiar ki tar baroh na ka jaka ba ki sah bad la phah leit phai lut ia ki baroh sha ka jylla la jong.
Ka seng ka maham jur ia uno uno u contractor u dei ban da bishar bniah shwa ia ki kot ki sla kum ka NRC bad labour license, shwa ban pyntrei ia ki bar jylla lym kumta ka seng kan ym don jingkit khlieh eiei lada jia eiei ia kine ki poi ei shi sngi ki ba wan ban klun ia ka spah bad wan knieh ia pliang ja jongi ki para ri, la pynpaw na ka liang u sport secretary FKJGP Nongmensong circle Simon Myrthong.
Shillong: Ka Meghalaya Editors and Publisher Association (MEPA)  kaba la pynlong ha ka 7 tarik u Naiwieng 2019 ka la kut jingmut ban pynkynmaw biang  ia u Myntri Rangbah ka Meghalaya  ia ki katto katne ki mat kiba dang sah halor ka jingdonkam ban pynkiew ia ka jingiarap ia ki nongthoh khubor kiba pang bad kata kam dei ban long tang  ka jingiarap kaba shisien,  kumjuh ruh halor ka  ka skhim bam tymmen na ka bynta ki nongthoh khubor jong ka Meghalaya kumba leh ha Assam bad  kumjuh ba kin pyn trei kam ia ka Media Policy, kaba dei na bynta ki kotkhubor jong ka Jylla.
Nongpoh:  Ka jingiakop khwai kaba la pynlong da ka Ri Bhoi Tourism Environment Development Forum (RBTEDF) hynnin ka sngi Saitjain ha wah Umtrew Lailad, ka la iaid beit khlem da don kino kino ki jingshah pynthud, kata wat hadien ba na ka liang ka FKJGP, Sohkhwai Umdu, ka la pyrshah jur halor katei ka jingiakop khwai ha katei ka wah.
Ha katei ka jingiakop khwai, ki la don ki nongkhwai dohkha (Rawon) na ki jaka bapher bapher, kiba la leit ban iashimbynta sha katei ka jingiakop khwai, kaba ki nongialam ka RBTEDF ki la pynlong ia katei ka jingiakop, kaba long kum shibynta ban pynsngewthuh paidbah halor ka jingkordor ki kynja don kiba im ha katei ka wah bad ruh pynsngewthuh sha ki paidbah ba ki dei ban sumar ba ia ki.
Haba phai sha ki nongjop, u Bah Puson Maiong, u la ioh ia ka kydan kaba nyngkong hadien ba u la ioh ia ka dohkha kaba khia haduh 4.
5 kg, u Bah Pyniohbor Sumer ha ka kyrdan ba-ar bad u Bah S.
Maiong, u la wan ha ka kyrdan balai.
U Bah Plielad Tiewsoh, Chairman ka RBTEDF, u la ong ba ka jingthmu ka Forum ban pynlong ia katei ka jingiakop khwai, ka long ban pynsngewthuh ia ki paidbah ba ki dei ban sumar ia ki dohkha kiba im ha katei ka Wah bad khamtam eh ba ka RBTEDF, ka la don ia ka jingthmu ban pynkylla Fish Sanctuary ia ki katto katne ki bynta jong katei ka wah, kaba dei kawei na ki Wah ba la paw bha ha Ri Bhoi.
Shillong: U Vikash Gupta, u Ward Commissioner ka Shillong Cantonment Board, ula shah kem ha ki pulit hynnin ka sngi, namar ba la kynnoh ba u thmu ban bat bor ia kawei ka samla kaba 18 snem ka rta.
La kem ia U Gupta, hadien ba ka kmie jong katei kaba shah leh beijot, ka la ujor sha ki pulit.
La iathuh ba katei ka samla, ka la trei bad u bad ula thmu ban bat bor ia ka, ha ka 6tarik Naiweng 2019.
Ka jingjia ka paw pyrthei, ha ki khyndiat sngi ba ladep, hadien ba katei ka samla, ka thmu ban pyniap noh ialade, da kaba dih da ka phenyle.
Mynta katei ka samla, ka dang shah sumar ha Woodland Hospital, Shillong.
Nongpoh:  Kan dei kawei na ki nuksa kaba bha tam ia kaba la pyni da ka Seng Samla Shnong Umden Nongtluh, ha kaba hynnin ka sngi Saitjain, ki la pynlong ia ka Prokram kaba shisngi, na ka bynta ban hikai sha ki khun samla katei ka thain haba iadei bad ka burom ka akor, ka jingdih drok, ka shongkha khynnah lem bad kiwei.
Ha katei ka Prokram kaba ki la pynlong ha Umden Parish Hall, ki khun samla kiba la don da ki spah ngut na ki shnong bapher bapher ka thain Umden, ki la wan ban iashimbynta ha katei Awareness Progrram kaba la pynlong da katei ka Seng Samla.
Ha ka prokram kaba la sdang naduh mynstep, kitei ki samla kynthei bad shynrang, ki la ioh ia shibun ki jinghikai na ki nongwan jinghikai, kiba la batai halor shibun ki jingdonkam kaba kum ki khun samla ki dei ban tip, kata la ka long haba iadei bad ka jingktah na ka jingdih drok, nangta kaba shongkha khynnah bad khamtam eh haba iadei bad ka burom ka Akor, kaba ha kine ki sngi ka la hiar arsut.
Kiba la donlang ha katei ka sngi, ki kynthup ia u Bah Mayraldborn Syiem, MLA ka Nongpoh, u Bah Thomas Lew Syiem Rangbah shnong ka Umden, Kong Lucia Malai President ka Seng Longkmie Umden, u samla Benedict Maiong President ka Seng Samla, ka samla Susana Syngkli bad kiwei de ki khynnah ka thain Umden.
Na baroh kiba la ai jingkren ha katei ka sngi, kiba kynthup ia u MLA ka Nongpoh, ki la iaroh shikatdei eh ia katei ka sienjam, kaba la shim da ki nongialam ka Seng Samla Shnong Umden Nongtluh, namar ka dei shisha kawei na ki Prokram kaba don jingmut shikatdei eh, khamtam eh haba iadei bad ka jinglong jingman ki khun samla ha kane ka juk.
Kaba la pynshon jingmut ia ki nongai jingkren, ka dei halor ka burom ka akor, namar kumba ka long mynta ia ki khynnah bad ia ki khun samla, ym shem la don shuh kiba la hikai halor ka burom ka akor bad kaba la pynlong ruh ia shibun ki samla ba kim tip ban ri ia la ka burom ka akor bad kaba pynhiardor ym tang iai u shimet, hynrei ia ka iing ka sem bad ia ka jaid bynriew hi baroh kawei.
Namarkata, nalor ka jingdon kiba kum kine ki prokram, ka donkam ruh ia ki kmie ki kpa ba kin shimkhia ha ka ban hikai ia ki khun ki kti, namar lada jia kano kano kaba sniew ia ki khun ki kti, ka dei namar ka jingbymlah ki kmie ki kti ban hikai ia ki khun, kaba la pynlong ba kane ka imlang sahlang ba kan sa sniew kumba ka long mynta.
Nongpoh: Uwei u Rangbah u la khlad noh bad Lai ngut kiwei pat ki nongshong ha kawei ka Maruti Van kaba don ia u number ML-10B-6223, ki la mynsaw jur, hadien ba katei ka kali kaba ki shong, ka la iatyngkhuh bad kawei ka Kali kit kali ha surok NH-6 kaba hap hapoh ka shnong 19Mer ha Ri Bhoi.
Ka jingtip kaba la iohlum, la ong ba katei ka jingjia mynha ka miet Sngi Thohdieng, ha ka por 9:30 baje ei ei mynmiet, ha kaba katei ka Maruti Van, kaba kiew na ki thain Byrnihat, ka la iatyngkhuh bad katei ka kali kit kali kaba don ia u number AS-25EC-2060.
La ioh jingtip ruh, ba ka daw kaba la pynlong ia katei ka jingjia aksiden, ka dei namar ba katei ka kali kit kali, ka la wan na ka liang bym dei (Wrong Side) bad kaba la wanrah syndon ia katei ka jingjia aksiden kaba sngewsih bym poi pyrkhat.
Ia utei u rangbah uba la khlad noh na katei ka jingji aksiden, la tip kyrteng kum u Bah Koparsil Suting bad kitei kiba la mynsaw la tip kum u Parksiar Suting, u Alberin Suting lem bad uwei u bym pat shem la ioh kyrteng.
Tang mar ia jia katei ka aksiden, ki Pulit ki la leit mar mar sha katei ka jaka bad iarap ruh ban pynpoi sha ki jaka sumar ha Nongpoh, hynrei haba la poi ha Nongpoh, utei u rangbah u la khlad noh, katba ia kitei ki laingut kiba mynsaw la pynkit noh mar mar sha Nongbah Shillong, na ka bynta ban ioh ia ka jingsumar kaba kham biang.
Haba iadei bad katei ka jingjia, na ka liang ki Pulit ka Ri Bhoi, kin dang pynlong ia ka jingtohkit bad khamtam eh ban thwet ia u Nongniah jong katei ka Kali kit kali, uba la phet krad noh tang mar ia jia katei ka aksiden.
Ban pynshoh biej ia la ki jong ki samla, ki don la ki jong ki jong ki jingmut bad na ka bynta uwei u samla, u don da kawei ka jingmut ban pynshoh biej ia ka samla jongu lane ha kawei ka kyntien, kaba u ong  “will you marry me?" bad katei ka long, da kaba thoh da u tattoo ha ka shadem jongu.
La iathuh ba utei u samla, uba na  Gloucester, ha United Kingdom, ula phah wan ia ka samla jongu, ha kawei ka jaka dro tattoo, te hynrei, namar ba um thikna, ia ka jubab jongka, ula buh lypa ruh ar tylli ki jaka ban tip bad kawei ka long “Yes" bad kawei pat ka long “No", khnang ba kan sngew laitluid ban jubab ia kaba ka sngew iahap.
La iathuh ba ha katei kajuh ka jaka, un sa dro sa ka dur jong u dohnud, hadien ba katei ka samla jongu, ka la mynjur ia ka jingtyrwa jingieid jongu.
La iathuh ba mar ia poi ha katei ka jaka dro tattoo, katei ka samla, ka la lyngngoh shi katdei, haba ka la lap, ia katei ka jingthoh, kaba ula thoh ha ka shadem jongu, ha kaba ula thoh “will you marry me" bad da ka jingsngew kyndit bad sngew ieid ia ka jingleh jongu, ka la mynjur ban tik, ha ka kyntien, kaba thoh “yes" lane “hooid".
Shillong: Wat hapdeng kane ka jingpynthut jong ka mariang,  palat lak ngut ki paid riew ngeit na kylleng ki parish bapher bapher jong ka balang katholik ki ba la wan tuid sha ka jingiaid prosesion ka ba ju long man u snem ha ka ba na kylleng ki paidriewngeit ki ba don hapoh jong kane ka jylla naim bah Shillong, kum juh na ka jylla niam Jowai bad Nongstoin.
Ha ka por mynstep ka la don ka jinglehniam jong ka Mass ba khuid ha iing mane bah ha kaba u Kardinal Charles Maung Bo SDB,DD u  Archbishop jong ka Yangon jong ka Ri Myanmar, ha kaba  u la tyrwa ia ka jingknia Mass.
Ha kane ka jinglehniam ha ka jingiadon lang jong u Archbishop Emeritus MC Thomas SDB, DD jong ka  Guwahati, u Bishop  John jong ka Itanagar Diocese, Bishop Victor Lyngdoh jong ka Jowai Diocese lem bad ki paid Lyngdoh.
Ha ka jingkren jong u Kardinal Charles Maung Bo sha ki paidbah khristan mynta ka sngi u la ong “U Blei u kwah ia ngi ban pdiang ia kaei kaei ba jia ha jingim kiba wan ha jingim jong ngi ki briew “.
U la iathuh ruh ba hapoh jong ka jylla Myanmar ki don 16 tylli ki Diocese bad na kine  14 tylli ki dei ki jylla niam riewlum kum maphi sha ne bad kum ka balang, ngi long kawei ha ka Eukharist.
U la ong ba kane ka long ka sien kaba nyngkong ba u la wan sha Shillong da ka jingkhot sngewbha jong u Archbishop Rev Dominic jala SDB DD bam kwai ha dwar u blei.
U Kardinal   Charles Maung Bo SDB,DD u la ong ba u la juh ioh sngew ia ki jingiathuh na u Archbishop Rev Dominic Jala SDB DD bam kwai ha dwar u blei sha phang kane ka jylla niam bad mynta ka long thylli ha kaba um lah ban ia don lang ha kane ka jinglehniam.
Ha ka noh phai sngi la pynlong ia ka jingiaid prosession ha kaba ki paid riew ngiet ki la ia shim bynta da ka jingshit rehem wat ha pdeng ka jingpynthud jong ka mariang.
Ka jingiaid prosession kala sdang na khmat iing mane bah bad la pynkut ha kalbari da ka jingkyrkhu ia ki paid khristan da ka sacrament bakhuid na ki kti jong u Kardinal.
Shillong:   Ki pulit jong ka Anti-Norcotics Task Force (ANTF) ryngkat bad ki pulit ka Sardar Police station ha ka janmiet jong ka  7 tarik u Naiwieng 2019,hapoh ka jingialam  jong u SP ka East Khasi Hills District ki la ïoh ban jingtip ba uwei u nongkhaïi drok un sa leit ban pynpoi ïa u drok sha ka thaiñ Khyndailad.
Hadien ka jingioh jingtip ba tikna na ka liang  ki pulit ANTF ki la pynap shrip bha ha kaba ki la ioh ban kem  ïa u Lobkush Bohara ryngkat bad 5.
93 gms u drok heroin bad la ioh kem ruh ia kawei ka kali.
Kat kum ki pulit ki la iathuh ba u Lobkush u dei uba dang pule ha ka kyrdan BA (English) ha ka ICFAI University, Shillong bad u dei ruh u ba ïa jan bad uwei pat u nong khaïi drok ïa uba la tip kyrteng kum u Haleem Miah uba ki pulit dang shen ki la kem noh na Nongthymmai.
La register case  ha Sadar PS lyngba ka Case no 279(11)19 hapoh ka section 21(b) jong ka NDPS Act 1985.
Katba ha ka sngi ka ba bud pat, kata ha ka step jong ka 8 tarik u Naiwieng 2019, lyngba ka jingïarap jong ka kynhun syntiat  jong ka Assam Rifles, ka kynhun ANTF ka la ïoh ban kem sa ia u wei pat u briew u ba kyrteng u Rahul Das bad na u la ioh ban kurup ia u drok heroin u ba  119.
48 gms,hynrei  uwei pat u nongkhaii uba la tip kyrteng kum u Imran Mynthlu u la lait phet na ki Pulit.
Na ka liang ki pulit ki dang pynlong ia ka thwet kaba jur ïa utei uba la lait phet, ha kajuh ka por ki kyrpad ïa ka jingïa trei lang jong ki paidbah ban pyntip sha ki bor pulit lada ki ïohi lane ioh  jingtip eiei shaphang u Imran Mynthlu.
La register ïa ka case pyrshah ïa kitei ki arngut, kata u Lobkush Bohara bad u Rahul Das ha Lumdengjri PS lyngba ka case no 125(11)19 hapoh ka section 21(b) jong ka NDPS Act 1985.
Shillong: Kum shi bynta ban ia snohkti na ka jingiakhih ha ka ri baroh kawei ban pyrshah ia ka jingsynshar bakla jong ka BJP bad ia ka jingthmu ban pyntrei kam ia ka Citizenship Amendment Bill, ka Meghalaya Pradesh Congress Committee mynta ka sngi kala pynlong ia ka jingiakhih ha kane ka nongbah Shillong da kaba iaid paidbah na Congress Bhavan sha Khyndailad.
U President jong ka MPCC u Dr Celestine Lyngdoh, haba ia kren bad  ki lad pathai khubor u la iathuh  ba ka All India Congress Committee kala bthah ia ba baroh ki jylla ha ka Ri India ban ia khih pyrshah bad kane kala sdang naduh ka 5 tarik haduh ka ka 15 tarik mynta u bnai.
Kane ka jingiakhih ka long ban pyrshah ia ka jingsynshar bakla jong ka BJP, ba ka jingkyrduh kam jong ki samla ka long kaba siew palat mynta ban ia ki 45 snem kiba la leitnoh.
La kynnoh ba la nangbun kiba noh iap ki nongrep, ka jingwanrah ia ka jigniashrud na ka kyrteng jong ka niam.
Haba phai sha kata ka “Make in India" ka sorkar pdeng ka la pynlut pisa shibun, hynrei ym don ba wan ban seng kam ha kane ka Ri India, u Dr Lyngdoh u la ong ba wat uta u ba kren ia katei ka phang ruh u la sngap jar.
U la ong ruh ba ka sorkar  pdeng ka la pynlut shibun ka pisa ha ki jingpynbna paidbah.
Ki nongkyrshan jong ka party Congress kiba la ia mih mynta ka sngi ki long hapoh ka shispah ngut, ki MLA kiba la ia poi ki sha kane ka jingiaid  ki long u Bah Himalaya Shangpliang, Bah PT Sawkmie, Dr Azad Saman, ki MDC u bah Banjop Pyngrope, bah Carnes Sohshang bad u bah Charles Marngar.
Shillong:Ha ki 24 kynta ki ban wan kasuinbneng kan long kaba dum lyoh bad kan don ruh ka jinghap slap ha ki kattokatne ki jaka jong ka Meghalaya.
Jingmaham: Kandon ka jinghap slapHa ki 24kynta ba la dep, ka jinglong jong ka suinbneng ha Shillong ka long 18.
6 ka bashit duh bad 13.
5 kaba khriat duh, ha Sohra ka long 20.
2 kaba shit duh bad 16.
2kaba khriat duh bad ha Barapani 20.
8 kaba shit duh bad 15.
5 kaba khriat duh.
Yn donkajinghap slap ha Shillong , Sohra bad BarapaniKa jingsngemjong ka suinbneng ha Shiilong ha ka por mynstep ka dei 91% bad katba ha ka  janmiet pat ka dei 98%.
Shillong: Ka kong Sweety Kharsati, kaba na Nongthymmai, Nongshiliang, Block 4, ka la ujor sha ki pulit jong ka Bengaluru, Karnataka, ha kaba ka la iathuh ba u khun jongka, U Amon D Kharsati (24), ula leit trei ha ka call centre ha Punjab, lyngba ka kam, kaba la pynioh da u paralok jongu, U Jason Marbaniang, ha kaba u iathuh ba katei ka dei ka kam ha ka kompeni Amazon.
Hadien ba ula trei ar taiew ha katei ka kompeni, la don kiwei pat ki paralok jongu, kiba tyrwa ba un trei ha kawei pat ka kompeni, da kaba ki tyrwa ia ka jingsiew kaba kham heh bad katei ka dei ha Coimbatore.
Hadien, ba ula trei kumba katto katne sngi ha katei ka jaka, u sngewthuh ba ka dei ka kompeni kaba thok bad ba u kwah ban mih noh na katei ka jaka; hynrei kitei ki briew kiba don ha katei ka jaka, ki la kynnoh, ba ula tuh ia ki tiar na katei ka jaka bad ki la shoh ruh ia u bad ki dawa ruh ba un siew pisa T.
20,000, ha kaba ki phah ban thep ia ka pisa ha ka account jong u paralok jongu, U bah Jason Marbaniang.
Kitei ki da mynjur, ba ynda ula siew ia katei ka pisa, kin sa pyllait noh da kaba suk, ba un mih na katei ka jaka, hynrei hadien kata, ki knieh noh ia ka mobile phone, ka id card bad kiwei ruh bad ha ka por 3baje mynstep jong ka 9tarik Naiwieng 2019, la iathuh ba utei U BahAmon, ula lait phet na katei ka jaka, hynrei shaei ba u don pat, ym shym la tip satia haduh mynta, ong ka ejahar na ka kmie jongu.
MM ThaiangKhlem da ia kren shaphang ka riam, ka     beit, ka kup ka sem kaba long maka ka      Nongda- Nongkdup ia ka rain ka rem jong ka longbriew man briew,ha kane ka jingthoh, ngan shu iehnoh shwa bad yn phai sha ka Jainspong kaba long shibynta jong ka riam ka beit kaba pynphuh pynphieng, kaba khraw main ia u Rangbah briew pynban haba la pyrshang ban lum ban lang bad ban shim ia ka jingmut ba tynrai jong ka, ka thew ruh ia ka BOR BAD KA IKTIAR jong uto uba phong ia ka.
Shisien phai la ki khmat bad kyrtoh lyndet sha ka Riti ka Dustur jong ki longshwa manshwa lah ban ong ba ka JAINSPONG ka dei kawei na ki dak ki shin kaba paw kaba pyni ia ka jinglongkhraw bad jingdon-iktiar jong u briew.
Na ka Jainspong lane na ka TUPIA la lah ban ithuh uno irit uno u khraw bad uno uba don ka bor bad ka iktiar.
Ki ‘riewtymmen jong ka thain Labang-Nongphyllut, Elaka u Doloi Nongphyllut, haba kren ha une u Nongthoh la ong ba ka jingkhraw jong u briew kim da thew eh na ka jingheh ka met ka phad lane ka jingkhlainbor jong u da ka jingheh ka met ka phad, hynrei da ka Jainspong lane da ka Tupia.
Ia kane ka jingong jong ki ‘riewtymmen kiba dangsah syllai sahyiaw hangne hangtai hapoh ka thain Labang-Nongphyllut danglah ban pynshisha ia ka jingkhraw bad ka jingdon iktiar jong u briew uba phong ia ka khamtam ha ki kam Niam kam Rukom, ha ka kam BISHAR- KHADAR jong u Doloi u Pator hapoh ka Elaka bad ha ka kam NIAM ha ka KNIA ka KHRIAM ha ka kam IAP kam IM jong kito kiba dingbat skhem triang ia ka riti ka dustur kaba la saindur da ki longshwa manshwa.
Ha ka jingiaid jong ka POR bad ka jingkylla jong ka JUK bun na ki riewrangbah, ki Knia Rangbah, ki Longsan, Longheh jong ka Raij ka Muluk wat u Knia Rangbah (Kni Waheh), u Doloi u Pator kiba dei ban spong ruh kim ju kham pyndonkam ia ka Jainspong la katta ruh ha ka Knia ka Khriam ha ka kam sngewbha sngewmiat bad ha ka kam iap kum ha ka PHUR ka SIANG ki dang pyndonkam hi ia ka Jainspong bad kat kum ka jingiathuh jong ki riewtymmen ha Une u Nongthoh ba khlem ka Jainspong, u Nongknia Nongkhriam, u Nongshat u Nongkhein lane u Kni Rangbah (Kni Waheh ha ki Labang-Nongphyllut) um lah ban kop ia u Klong u Skaw, ia ka Harak ka Sidhiar( Sidhiar-Rice beer) lane wat ban sneng ban kraw ia ki Para ki Pyrsa ha kaba iadei bad ka Niam ka Rukom khlem ka Jainspong lane ka Tupia kaba kyrpang.
Haba pyrkhat sani bha ia ka dor, ka bor, ka iktiar jong ka Jainspong lane ka Tupia kaba kyrpang lah ban ong ba kam da thew eh tang ia ka jingpynphuh pynphieng ia ka MAIN jong u briew kum shibynta na ka riam ka beitha khmat ki briew, hynrei ka thew ruh ia ka jinglong Rangbah jong u briew hakhmat u Blei.
Haba phai sha ka Riti ka Dustur jong ki longshwa manshwa la shem ba u Lyngdohsohblei uba bat ia ka niam ka rukom ia ki riti ki dustur u longshwa manshwa,ha u Nongshat Nongkhein lane u Knia Rangbah (Kni Waheh) la ong ba haba lehniam lehrukom khlem ka PHALI ka JAINSPONG, ki sngewlymboit ki sngewlymbiang, ki sngew ba kim don kata ka bor ne ka iktiar ban ting ban khot ia u Blei-ka Blei ne ki Blei bad ki sngew halade ba kim long kiba la jied napdeng kiba bun ban mihkhmat ha kaban ia kren ne iasaid na ka bynta ka jingdonkam uba bun uba lang khamtam ha kaba iadei bad ka kam Blei.
Ki Nongshat ki Nongkhein ( ki Nongthmat ki Nongtrong ha ka ktien Pnar) bad ki Nongknia Nongkhriam haba ki iathuh ha une u Nongthoh la ong “ KA JAINSPONG KA PYNI IA KA BOR BAD KA IKTIAR ha kaba iadei bad u Blei.
Haba shim ia ka jigmut ba tynraiduh jong ka Jainspong bad u briew uba phong ia ka, ka pyni ia ka bor bad ka iktiar ba la pynkup ha u briew kum u Nongmihkhmat jong ki ban long u Nongiasaid u Nongiathew, u Nongkyrpad u Nongkyrpon, u Nongsaindur, u Nongwadlad wad lynti, u Ksiang u Nongiasaid na ka bynta uba bun uba lang.
Shuh shuh kat kum ka jingiathuh jong ki Nongknia ki Nongkhriam la ong ba ha ki briew kiba dingbat skhem triang ia ka SAINDUR jong ki longshwa manshwa kim nud wat ban pan ia ka dak ka shin na u Blei na ka Blei lane na ki Blei khlem ka JINGDA KHLIEH.
ka TUPIA lane ka JAINSPONG.
(Spainkhlieh ong ki Pnar).
Ha ki Nongknia Nongkhriam hapoh ka Thain Labang-Nongphyllut la ong ba khlem ka Jainspong (Spainklieh) kam kup hi ruh ka wad daw wadlynti bad ka pawdak pawshin ha kata ka knia ka khriam jong ki.
Ia ka jingkhraw-main bad jingdon iktiar jong ka jainspong lah ruh ban iohi na ka jingwan u Kni-Rangbah (U Kni Waheh- ha ki Labang-Nongphyllut) haba don kano kano ka jingwan-sneng wan-khraw ia la ki para ki Pyrsa khamtam ha kaba iadei bad ki kam mynsiem lane ha ka kam kaba iadei bad U Blei.
