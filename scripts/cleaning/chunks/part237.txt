“Ngi la kyrpad ïa ka Sorkar India ba kan buh noh ïa ki CUET Centre ha baroh 12 tylli ki district jong ka Meghalaya ha ki jaka pule kiba don ïa ki tiar kiba biang na ka bynta ban pynlong ïa ka eksamin CUET," la ong u Sangma.
Ka Sorkar Meghalaya ka la ai jingmut ba ïa ki CUET Centre dei ban buh ha Shillong, Tura, Jowai, Nongstoiñ bad ha Williamnagar ba kin kynthup lang ïa kiwei kiwei ki District bamarjan.
Ha ka jingïakren, u la pynpaw ruh ïa ki jingeh kiba ju mih na ka por sha ka por ba la ïakynduh da ki Teacher Training Institutions kiba don ha ka Jylla ha kaba thep ïa ki kot ba donkam katkum ba la bthah da ka NCTE.
U la ïathuh ïa ki jingeh kiba mih ha website jong ka NCTE kaba ju jia na ka por sha ka por.
U la pyntip ruh ba ka Sorkar India ka la leh jynsur mynsiem ban buh ïa ka NERIE ha Meghalaya kaba ïa mynta ka dang pdiang tang 50 ngut ki samla pule ban bteng ïa ka jingpule B.
Ed na ka bynta ka thaiñ Shatei Lammihngi baroh kawei.
Hynrei, u la kdew ba ka jingïoh rung jong ki samla pule ka jylla Meghalaya ha NERIE ka dang duna shaba palat haba ïanujor bad kiwei pat ki samla pule kiba wan na kiwei jylla kiba nabar.
U Sangma u la kyrpad ruh ban kyntiew ïa ka jingpynrung ïa ki samla pule ha NERIE, Meghalaya khnang ba ki samla pule na kiwei pat ki jylla bad ha ka Meghalaya kin ïohlad ban pyndep ïa ki jingpule ha NERIE kaba long ka shlem pule kaba pawnam ha ka thaiñ.
Nongpoh, Naitung, 04: U MLA jong ka Nongpoh Constituency u Bah Mayral Born Syiem ha ka sngi Baar u la pynpaw ka jingsngewkhia kaba jur halor ka jingthmu jong ka Sorkar Pdeng ban pyntreikam noh ïa ka Uniform Civil Code (UCC) ha baroh kawei ka ri India ïa kaba yn sa rah sha Parliament ban ïoh ïa ka jingmynjur.
“Kane ka dei ka aiñ rew kaba shyrkhei bad ka dei ka buitpoh jong ka Sorkar BJP ban thombor ïa ki jaitbynriew riewlum kiba don la ka jong ka jinglong kyrpang naduh ka shongkha shongman, ka jingpynlait san shyieng, ka jinghiar pateng bad kiwei kiwei," ong u Bah Syiem ha ka jingïakren bad ki lad pathai khubor.
“Haba ngi ïakren shaphang ka UCC ka la kdew ha ka Article-44 jong ka riti synshar ka ri bad ma ngi kum ki riewlum ha ka dong Shatei Lammihngi ngi don ka jingïada kaba kyrpang ïa ka riti ka dustur, ka khyndew ka shyiap bad ki riti ki dustur, namarkata, lada ka UCC kan treikam ha kane ka ri ka jong ngi ka long kaba ma haduh katta kata namarba ngi don la ka jong ka riti dustur," u la ong.
U la bynrap ruh ba lada pyntreikam ïa ka UCC kaba mut kan don tang kawei ka aiñ ha ka ri India baroh kawei naduh ka shongkha shongman, ka jingpynlait san shyieng, ka jinghiar pateng, ki kur ki jait ki kynja bad kiwei kiwei ha kaba kan ktah shibun ïa ka jylla bad ka jinglong kyrpang kaba kum ki riewlum ki im baroh shi katta.
“Ngi don ïa ka Christian Marriage Act 1872 kaba dang pyntreikam haduh mynta bad ka UCC kan dei ka aiñ kaba shyrkhei haduh katta katta lada pyntreikam ha ka ri," u la bynrap.
U la ong ruh haduh mynta ym pat tip ïa ka Draft jong ka Bill kaba dang dei ka Aiñ-rew namarba ka Sorkar ba la ïalam da ka BJP ki la don ka rukom pyrkhat ban wanrah ha Parliament.
“Ngim pat ïohi ïa ki jingthoh ha ka Bill la ki jaka riewlum kiba dei ki Schedule Area ki lait neem, hynrei kumba lah ban sngewthuh lada kan treikam hi daleilei ngim dei ban pdiang ïa kane ka Bill namarba ïa ngi la ithuh kyrpang wat ha ka Khyrnit Bahynriew jong ka Riti Synshar ka ri bad ka jingdon jong ki Autonomous District Council, ki Dorbar Raid bad kumta ter ter," u la ong.
U Bah Syiem u la kyntu ruh ïa ki MP kiba mihkhmat ïa ka Jylla Meghalaya bad ki jylla jong ka thaiñ Shatei Lam Mihngi ba kim dei ban ai ka jingmynjur bad kam dei ban ktah ïa ka jinglong jingman ha ka jylla, namarba kine ki dei ki buitpoh kiba shyrkhei bad kiba ima ban peit kumba ka Sorkar Pdeng ka pyrshang ban tuklar bad mushlia wat ïa ki rukom im namar lada kane ka aiñ kan treikam baroh ngi hap ban bud kajuh ka rukom im ha baroh kawei ka ri.
New Delhi, Naitung 04: Ha ka rai kaba lah ban weng ruh ïa ka jingsheptieng ha kaba ïadei bad ka jingtuklar ka Supreme Court ïa ka jingpyntreikam ïa ka Reservation Policy, ka Supreme Court jong ka ri India mynta ka sngi, ka la kyntait ïa ka jingujor uwei u Nongsaid aiñ uba kyrteng u Sachin Gupta ba ka ïingbishar ba ha khlieh duh jong ka ri India kadei ban tuklar bad bthah ïa baroh ki jylla bad ki jylla rit ha ri India ba kin pynduh noh suki suki ïa ki Reservation Policy.
Haba shim bishar ïa kane ka jingujor mynta ka sngi, ka Division Bench kaba kynthup ïa u Chief Justice bad ïa u Justice Pamidighantam Sri Narasimha, ka la ong ba ka jingkyrpad une u nongsaid aiñ katkum ka Article 32 jong ka riti synshar ka ri India, kadei ka jingpyndonkam bakla ïa jingtreikam jong ka ïingbishar.
Da kaba kyntait bad pynkut ruh artad ïa kane ka jingujor jong une u nongsaid aiñ, ka ïingbishar ka la bthah ruh ïa u ba un siew ruh 25,000 tyngka sha ka Fund jong ka Seng ki Nongsaid aiñ ka Supreme Court bad ka la ai por ruh ïa u ba un pyndep ïa ka jingsiew hapoh artaïew bad un hap ba pyni ïa ka receipt ha u Registrar jong ka Supreme Court.
Shillong, Naitung 04 : U Myntri Rangbah ka Jylla u Conrad K Sangma mynta ka sngi Ba-ar, ula ïakynduh ïa ki dkhot jong ka International Solar Alliance (ISA) ha Gurugram, New Delhi bad ïasyllok bad ïamir jingmut sani kumno ba ka Jylla kan shim ïa ki buit treikam kiba paka duh ha ka ban lah pynmih bording na ka bor jong ka Sngi.
U Myntri Rangbah ula sam paidbah ruh ïa ki dur ba ula shon bad ki dkhot ka ISA lyngba ki rynsan social media jong u.
“Ki buit treikam bala batai da ka ISA kan plie lynti ïa ngi ban shim ïa ki buit treikam kiba ïasyriem na ka bynta ban pyntrei kam ïa ka CM Solar Mission hapoh ka Jylla" ong u Myntri Rangbah hapoh ka twitter.
Kane ka jingïakren ka la wan ruh ha ka por ba ka Sorkar Jylla ka don jingthmu ban pyllait paidbah ïa ka jingtreikam jong ka Chief Minister’s Solar Mission ha une u bnai Naitung, kaba la mang ban pynlut haduh T.
100 klur.
Hashuwa kane, u Myntri Rangbah ula ïakynduh bad ïashong jingïalang ruh bad u Chairman bad Managing Director ka NTPC Gurdeep Singh.
Haba phai sha ka Solar Mission, u Myntri Rangbah ha ka sngi Nyngkong, ula pyntip ba ka Sorkar ka la dep pynkhreh lut ïa ki kot ki sla ba donkam.
U pyntip ba ha kane ka project, kan don ka bynta ba ai subsidy ka Sorkar, ka jingairam bad kiwei kiwei.
Ula pynpaw ruh ba ka Sorkar Jylla kan pyrshang ha ka ban pynbun ïa ka subsidy.
Lah ban kdew hangne ba dang shen, ka Kynhun Myntri ka la ai jingmynjur ban pyntreikam ïa ka Chief Minister’s Solar Mission hapoh ka Jylla.
Shillong, Naitung 04 : Ka Tnad Meghalaya Police mynta ka sngi Ba-ar ka la pyntip ba ka la thung da ka kynhun Special Investigation Team (SIT) ba kan tohkit ïa ka jingmih ka jingbthei ba ïasyriem kum ka jingbthei bomb hynnin ka Lah Sngi U Blei ha Lumkynsai, Smit, kaba la shim ïa kawei ka mynsiem briew.
U Superintendent of Police (SP) ka East Khasi Hills Bah Sylvester Nongtnger ula pyntip ba ïa kane ka SIT yn khlieh da u Superintendent of Police (City) Bah Vivek Syiem.
U pyntip ruh ba ka tnad Pulit ka la register da ka Suo-Moto FIR hapoh ka Madanrting Police Station halor kane ka jingjia.
Hynrei, u SP ula kyntait ban batai ïa kiei ka daw kiba lam sha kane ka jingbthei haba ong ba ka tnad kan sa pyllait ïa ka kyrwoh hadien ba ka SIT kala aiti ïa ka kaiphod jingtohkit.
Lah ban kdew hangne ba ka jingbthei kaba jam bha kala jia ha kawei ka ïing ha Lumkynsai, Smit kaba hap hapoh ka Madanrting Police Station bad uwei u briew ba kyrteng u Pynsuklang Khongwir ula khlad hadien ha kane ka jingbthei.
La suba jur ba kane ka jingbthei ka lah ban dei na ka jingbthei ka tusok elektrik kaba la pynjulor ïa katto katne ki kamra jong ka mala ba nyngkong kane ka ïing.
Hynrei u SP ha ka kyrwoh ba pyllait hynnin ka sngi nyngkong, ula pyntip ba ha ka jingtohkit ïa kane ka jaka ba mih ka jingbthei, ki pulit ki la ïohtam ïa ki lyngkhot lyngkhai kiba dei ki thymmei ba pynmih ia ka jingbthei.
Ula pyntip ruh ba ka kynhun Bomb Squad bad ka CSU ki dang pynthikna ïa ki daw jong ka jingbthei.
Nongstoiñ, Naitung, 04: Ar bnai kynthih ki la ïaid naduh ba bthei ka jingïaklumar bad jia ka jingïaum snam ha ka Jylla Manipur, kata naduh ka 3 tarik u Jymmang 2023, buh bah ki mynsiem ba kordor ki la ïap bad da ki phew hajar ngut ki la kylla phetwir.
Bun bah ruh ki shnong ki thaw ki la shah wiang ding, ki Ïingmane ki la shah thang bad shah pynjulor, nangta ki skul bad ki jaka pule baroh ki la shah khang lut.
Ki hajar ngut ki la shu sah mynta ha ki refugee camp namar ki la hap ban iehnoh ïa la ki shnong ki thaw.
Halor kane ka jingjia kaba sngewsih khamtam ka jingkhlad noh jong ki briew bad ka jingshah thang ki Ïingmane Blei, ki ïing ki sem bad ka jingbym don ka suk ka saiñ, na ka liang ka Balang Catholic Jylla Niam Nongstoiñ (Nongstoiñ Diocese), ka la pynlong ïa ka jingduwai ba kyrpang mynta ka sngi 4 tarik u Naitung 2023 ha Nongstoiñ, ha kaba la donlang ruh u Bishop jong ka Nongstoiñ u Most Rev.
Wilbert Marweiñ, ki Phadar, ki Sister, ki khynnah skul, ki nonghikai bad kiba bun ki paidbah.
Ha kane ka sngi la pynlong ïa ka Peace Rally kaba la sdang na Ladweitang hajan Indoor Stadium bad la ïaid paidbah suki suki haduh ka madan New Nongstoiñ, ha kaba la ïoh ruh ïa ka jingïalang kaba lyngkot ha kane ka jaka.
Na ka liang ki khynnah skul bad kiwei kiwei, ki la rah ruh ryngkat ïa ki jingthoh kiba pynpaw ïa ka jingsngewkhia halor ka jingjia bad ka jingkhot jingwer ruh ba ka jingsuk kan wanphai kloi noh sha kane ka Jylla.
U Bishop Wilbert haba kren ha ka jingïalang lyngkot u la ong, “ka Diocese baroh kawei ka sngewkhia halor kane ka jingjia, kaba la jia ïa ki hymmen ki para jong ngi kiba don ha ka jylla Manipur.
Ngi sngewkhia namar kam don shuh ka jingsuk bad namar kane ka daw baroh kiba ngeit hapoh ka Jylla niam bah jong ngi, ngi pynlong ïa ki jingduwai kiba kyrpang halor kane, namar ngi thrang ïa ka jingsuk ha Manipur".
“Ngi da sngewkhia haduh katta ïa ki hymmen ki para jong ngi, kiba la duh ïa la ki ïing ki sem, ki jaka puta, ki Ïingmane ki ïing skul.
Ngi ieng hangne ban kyrpad ïa ka sorkar lyngba u Chief Minister jong ka Manipur ban wanrah pat ïa ka jingsuk, hapdeng jong kane ka jingjynjar bad jingïakajia jong ki khun ka Manipur baroh kawei.
Na ka liang jong ngi, ngi pyrta ba to rah ïa ka jingsuk namar ka jingim briew ka long kaba kordor".
“Haba ngi phai sha kane ka jingjia, hooid, ka jingïakajia kumba la ïoh sngew ka mih na kata ka jingpynrung ïa ki Meitei ha ka Scheduled Tribe, kaba long kawei ka daw.
Kawei pat ka daw ka long ba na ka liang jong ka sorkar ka kwah ban peit ïa kita ki jingdon ki khlaw ban pynlong ri lum.
Hynrei, lada peit ïa kata ka jingïakajia hapdeng ki ar jaidbynriew hapdeng ki Meitei bad Kuki, balei keiñ kan wanrah ïa ka jingpynjot ïa ki Ïingmane, balei keiñ kan wanrah ban pynjot ïa ki ïing ki sem," u la ong.
“Hato kata ka jingïakajia ka pynjot pynban ïa ki ïingmane bad ïa ki skul", u la ong bad bynrap, “Ka don kaei re kaei shalyndet ka jingthmu jongno re jongno, kiba thmu ban pynjot pyntroiñ kiba wanrah ïa ka jingïakajia bad jingïaumsnam hapdeng ki para Tribal.
Ki don bun ki briew ba sniew shalyndet kiba kwah ban pynïakajia hapdeng jong ngi ki Tribal ban pynïaumsnam bad ïa shoh ïa dat iwei ïa iwei pat bad kin rkhie pat sha lyndet".
“Ngi dei ban husiar namar kane ka dei kaei kaei kaba la thmu na shalyndet kaba ngim lah ban shemphang ba kum kane ka jingïakajia hapdeng ki Meitei bad Kuki ka jia.
Hynrei ha lyndet hi ka don ka jingthmu kaba sniew ban pynjot ïa ki khun Khristan bad ki Ïingmane.
Ngi dei ban mih bad dawa ba dei ban pynkut ïa kine ki kam klumar bad ban pynjah burom ïa ka North East baroh kawei".
“Ngi kum ka Diocese ngi kyrpad ïa ka sorkar pdeng bad ïa ka sorkar Manipur, ba ki dei ban wanrah noh ïa ka jingsuk ha Manipur bad ban pynsangeh noh shisyndon ïa kane ka jingïaumsnam.
Ngi duwai ïa ka jingsuk ba kin don ki lad ki lynti ban ïoh biang ka jingsuk ha Manipur.
Ngi duwai ba u Blei un pynsngew ïa ki briew kiba peit kiba khmih bad kita kiba don ha ka bor, ba ki dei ban pynsangeh shisyndon ïa kum kane ka jingjia umsnam, kaba ym lah ban pdiang ha ka imlang sahlang", ong u Bishop Wilbert Marweiñ.
Kiwei pat kiba la ai jingkren ha kane ka jingïalang ki long u Bah Marcel Myrthong bad ka Kong Yondalin Nongkynrih, kiba la pynsngew ïa kajuh ka phang ban kyntu sha kiba ngeit baroh ban pynlong ïa ki jingduwa ba jar jar ba u Blei un pynphai pat ïa ka jingsuk sha ki paidbah nongshong shnong jong ka Jylla Manipur.
Kumjuh ruh la pynlong ïa ka jingduwai ha kaba la ïalam da u Phadar Nicholas Maiong bad shwa ban pynkut noh ïa ka jingïalang, la ïoh ïa ka jingduwai kyrkhu kyrpang da u Bishop Wilbert Marweiñ.
Shillong, Naitung 04: Ka Division Bench jong ka ïingbishar ka Meghalaya mynta ka sngi, ka la ong ba kan long kaba bha na ka bynta ka jingbit jingbiang lang baroh ban aiti noh sha ka CBI ban tohkit halor ka jingbteng ka kam tih bad khaïi dewïong beaiñ ha ka jylla.
Kane ka hukum jong ka ïingbishar kaba kynthup ïa u Chief Justice Sanjib Banerjee bad u Justice W.
Diengdoh, ka la ong, “Hadien 15 bnai ka jingshim bishar halor kane ka kam tih dewïong bad khaïi dewïong beaiñ, ka kam kam shym la poi shano shano bad kan long kaba bha ban aiti noh sha ka CBI ban tohkit ban lap ïa ki jingshisha".
Ka hukum ba la pynmih mynta ka sngi, ka la ïathuh ruh ba u nongujor, u la wanrah ban pynshisha ruh da ki Video bad ki dur.
Ha ki video ba la pyni hapoh ïingbishar, la lap ka jingtih dewïong kaba dang thymmai bad kumjuh ruh ïa u dewïong ba la lum thup.
Ha ka bynta kaba ar bala pyni da ki dur, la lap ïa ka ki jaka tih dewïong ha kylleng kylleng kiba dang tih thymmai kynthup ruh ïa u dewïong uba la lum thup thymmai.
“Kine ki video bad ki dur ki long ka jingpynshisha ba ka jingtih dewïong bad ka jingkhaïi dewïong ka dang ïaid ha jylla Meghalaya, wat hadien ka jingkhang jong ka NGT naduh u snem 2016 bad ka jingbthah ka Supreme Court naduh u 2016, 2017 ter ter", la ong ka ïingbishar.
Ha kane ka jingshim bishar mynta ka sngi, la wanrah ruh sha ka jingtip jong ka ïingbishar ba ki nongujor ki la shah byrngem ha ki briew ne u briew uba donkti bha ha ka kam khaïi dewïong beaiñ.
Na ka liang ka ïingbishar ka la bthah ïa kine kiba shah byrngem ban wanrah da ka affidavit ha ka 6 tarik mynta u bnai.
Ka Division Bench ka la ther biang sa shisien ïa ki bor sorkar bad ki bor Pulit halor kane ka jingbym lah ban teh lakam ïa ka jingkhaïi dewïong beaiñ, da kaba ong ba kine baroh kin nym jia khlem ka jingïatip lang ki bor synshar bad ka jingkheiñ sting ki bor Pulit.
Na ka liang ka ïingbishar ka la kynthah ruh sa shisien ïa ka jingtreikam ki karkhana saiñ dewïong ne ki coke factory kiba la shu mih kumba mih ki tit khlem da ïoh kano kano ka jingbit kaba biang na ki bor sorkar.
Shillong, Naitung, 4: Ha ka sien banyngkong eh ka Sorkar Jylla ka la rai ban thaw da ka Advisory Board kaba don lai ngut ki dkhot ban shong bishar ïa ka jingïai pynkheiñ aiñ jong ki nongkhaïi drok na ka por sha ka por.
Ka jingthaw ïa ka Advisory Board ka long katkum ka Prevention of Illicit Traffic in Narcotics Drugs and Psychotropic Substance (PITNDPS) Act, 1988, kaba la don mynta la 35 snem tam.
Ki lai ngut ki dkhot jong ka Advisory Board ki kynthup ïa u Justice (Retd) Shivaji Pandey kum u chairman bad arngut kiwei pat ki kynthup ïa ki Senior Advocates jong ka Ingbishar Meghalaya High Court, kata, u Bah ND Chullai bad u Tshering Yangi kum ki dkhot.
“Da ka jingthaw ïa ka Advisory Board, ngi don ha ka lynti ban pyntreikam pura ïa ka PITNDPS Act nangne shakhmat," ong u Myntri ka tnat Social Welfare u Bah Paul Lyngdoh ha ka jingïakren bad ki lad pathai khubor ha ka sngi Baar.
U la ong ba ki don bun ki jingduna ha ka NDPS Act, 1985 bad katto katne ki jingduna ki long ka jingïohlad jong ki nongleh be-aiñ ban lait na ki jingshah pynngat ha ki kti jong ka Aiñ bad namarkata ka aiñ ka tlot shaba palat.
U la ïathuh ba hadien ba la shong jingïalang arsien kynthih bad u Symbud Myntri Rangbah uba peit ïa ka tnat Kam Pohing u Bah Prestone Tynsong, la lah ban pynurlong ïa ka aiñ kaba la tip kum PITNDPS Act, 1988.
“Kane ka aiñ ka kham khlaiñ," ong u Bah Paul bad bynrap ba kane ka Aiñ la ithuh ïa ka Jylla Meghalaya kum kawei na ki jaka kaba jyllei bha ka jingshalan be-aiñ ïa u drok.
Haba pynpaw ba ka PITNDPS Act ka treikam ïa ki nongkhaïi drok kiba ju ïai bteng ban khaii drok, u Myntri u la ong, “kane ka aiñ ka pynkupbor ban bat ïa kum kita ki briew haduh lai bnai khlem ka ka Advisory Board bad lada ka jingbat ïa ki briew kan palat ïa ka hynriew bnai ïa kane ka kam yn ban bishar da ka Advisory Board.
"U la ong ba ïa ka Advisory Board la pynkup bor ban kem ïa ki briew bad ka jingset along ka lah ban poi haduh shi snem hapoh ka Clause 7 jong ka Section 9 bad ar snem pule lang bad ka sub section 2 jong ka Section 2.
“Kane ka mut ba ka jingkem ïa kiba donkti kan sdang naduh lai bnai haduh 2 snem," u la ong.
“Kino ki briew kiba shah kem hapoh kane ka hukum, bad yn pyllait ïa ki lyngba ka jingai jingmut jong ka Advisory Board bad ki lah ruh ban shah kem biang bad ban shah set along lada jia ba dang don kiba ujor pyrshah ïa kum kita ki briew," u la ong.
Haba kylli, balei ka Sorkar Meghalaya kam shym la lah ban pyntreikam ïa ka PITNDPS Act la bun bun snem, u Bah Paul u la ong, “ngam lah ban batai ïa kaei kaba la jia ha ki snem kiba ladep.
Mynta ngi hap ban ïaid shakkhmat.
Ngi lap ba ka NDPS Act, 1985 ka don bun ki jingduna haba wat ka tnat Pulit ruh ka sngewkhia namarba ba ha ki jingpyrshang bun ki khep ban kem ïa kiba donkti hynrei ym lah satia namarkata, kiba donkti ki rung bad ki mih shaba ka Kashari.
"Katkum ka jingong jong u Myntri, ki lai tylli ki jaka khappud kiba jur bha ka jingshalan be-aiñ ïa u drok, ki long ka khappud India-Burma ha ka jylla Arunachal Pradesh, Mizoram bad Nagaland, kaba ar, ka dei ka khappud Indo-Bangladesh ha ka jylla Assam, Meghalaya bad West Bengal bad kaba lai ka dei ka khappud Indian-Bhutan ha ka jylla Arunachal Pradesh, Assam, Sikkim bad West Bengal.
“Nga kyrmen ba kiwei kiwei ki jylla ba la kdew da ka Aiñ kinl ïatreiang namarba kane kam dei shuh tang ka jingeh jong kawei ka jylla, hynrei ka la long ka jingeh jong ka thaiñ Shatei Lammihngi kaba sam shaduh Burma bad ter ter," u la ong.
Nongstoiñ, Naitung 05: Ban sei madan ïa ki samla bad ki rangbah ba dang sap ha ka jingïalehkai Chess, ki bor pynïaid jong ka West Khasi Hills District Chess Association ka la pynkhreh ban pynlong da ka lympung lehkai Chess kaba khyndai, ïa kaba la ju pynlong barabor man u snem, kaba la tip da ka WKHDCA State B Chess Championship cum Inter Schools Chess Championship 2023.
Ka jingthmu jong kane ka lympung, ka long ban sei madan ïa ki samla kiba don sap ha kane ka jait jingïalehkai bad kaba kongsan ka long ban jied napdeng ki nongïalehkai na ka thup ‘Open to All’ ki ban mihkhmat ïa ka District sha ki kyrdan ïakhun ba kham sha jrong, kata ha ka State Level.
Katkum ka kyrwoh kaba la pyllait da ka West Khasi Hills District Chess Association, ïa kane ka lympung lehkai la bynta ha ki kyrdan ïakhun bapher bapher, kiba kynthup ïa ki nongïalehkai ba dang hap hapoh ka 12 snem ka rta, 15 snem bad hapoh ka 18 snem, bad la ïoh jingtip ruh ba na ka liang jong ka seng ka la pynkhreh ban plie pyrda ïa ka jinglehkai naduh ka 8 tarik mynta u Naitung bad ka por kan long 9.
30 myntsep.
Ka jaka ban pynlehkai kan long hapoh ka SGRY Hall C&RD Block, ha Nongstoin.
ïa kane ka lympung championship kan long naka bynta ki paitbah bad ki Khynnah skul jong ka thaiñ West Khasi Hills District.
Shuh shuh, na ka liang jong ki nongpynïaid ki la pynbna ba yn sam khusnam Momento ryngkat ruh bad kiCertificate ia baroh ki nongjop ha ki kyrdan bapher bapher.
Katba ha ka kyrdan lehkai bym shym la kynthup rta ka seng kan sa ïoh ban jied ïa ki 6 ngut kiba ha khmat duhna ka bynta ban leit mihkhmat ïa ka District ha rynsan lehkai Meghalaya State Level ka ban long ha RibhoiDistrict, ïa ka ban sdang naduh ka 14 bad 15 mynta u bnai.
Kiba kwah ban shim bynta kin phone lane Message ha U Secretary, i Bah Bonney Kharbani (8258898775) bad President, i Bah Richard Sun (7005842605).
Jowai, Naitung 05: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long mynta ka sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Newhills kala pynliem da 3-0 kol ïa ka Khliehshnong Ialong, ïa kitei ki kol na ka Newhills la thep da u Hamedamanbha Thma haka minit ba 2, u Samson Swer ha ka minit ba 20 bad u Damehipaia Niangti haka minit ba 70+3.
Ha ka jingïakhun kaba ar ka Mookaswan Dongneiñ kala pynliem da shikol 1-0 ïa ka Salaroh, ïa kane ka kol na ka Mookaswan Dongneiñ la thep da u June Shylla haka minit ba 14.
Ka jingïakhun kaba lai ka kynhun ïalehkai jong ka Myrjai kala pynliem 1-0 kol ïa ka Chyrmang Wah, ha kaba ïa katei ka kol na ka Myrjai la thep da u Lamphrang Kyndait haka minit ba 7.
Katba ha ka jingïakhun kaba saw ka Pammanik kala pynliem da 2-1 kol ïa ka Riatsaliya Mihmyntdu, ïa ki kol na ka Pammanik la thep da u Emlang Pakma haka minit ba 17 bad u Dami Talang ha ka minit ba 40, na ka liang ka Riatsaliya Mihmyntdu shikol la thep da u Monlangki Chyrmang haka minit ba 6.
Shillong, Naitung 05: Ki thei kynjat bol jong ka ïasnohktilang Madanrting FC bad ka Umpling SC hynnin ka Sngi Balang ki la ïoh ban khur ïa ka namjop kaba nyngkong ha rynsan ïalehkai jong ka lympung Shillong Sports Association’s Women’s League kaba la long ha madan Third Ground, Polo.
Ka jingïalehkai jong kine ki saw kynhun ka la long shisha kaba ïakhaid hynrei ki ar kynhun ki bym pat shym la jop shisien ha kane ka lympung ki la ïoh ban khylliap ïa ka jingïalehkai da kaba khur shalade ïa ki lai point.
Haba phai sha ka jingïalehkai kaba nyngkong, ki thei kynjatbol jong ka ïasnohktilang ki la long ki nongjop hadien ba ki la lah ban pynliem da 2-0 kol ïa ka Kharang SC na ka thup jong ka Group B, katba ka Umpling kaba ïakhun hadien ha ka por 4 baje ka la jop salit ïa ka Mawkriah West SC da 1-0 kol na ka thup kynhun jong ka Group A.
Na ka bynta ka ïasnohktilang kine ki ar kol la ïoh ban thep ha ka kylla kaba ar.
Ka Jerina M Mawlong ka la ïoh ban pynkhih ïa ka jar kaba nyngkong ha ka minit kaba 51′ bud sa ka kol na ka Aitibha Thabah ha ka 56′ minit.
Haba phai sha ka jingïalehkai kaba hadien, ka kynhun lehkai jong ka Mawkriah West ka la dei ban sngew sarong hadien ba ka la lah ban ïalehkai bha ban kyrshan skhem shadien khlem da ailad ïa ki player ka Umpling ban pynkhihjar tad haduh ka 54 minit shuwa ban shah thep lyngba ka penalty kaba la shut da ka Streamlet Taro (54′).
Haduh mynta, ka Mawkriah ki la shah thep haduh 32 kol ha ki ar tylli ki jingïalehkai ba ladep jong ka hynrei ha kane ka jingïakhun ki la lah ban ïada na kane pyrshah ïa ka Umpling wat hadien ba ki la hap ban kyrshan skhem shadien naduh kaba sdang jong ka jingïalehkai.
Ka jingïakhun lashai ka sngi kan dei na ka thup kynhun ka Group A, ha kaba ka PFR Football Academy kan aireng ïa ka Kick Start Football Coaching Centre ha ka por 2:30 baje jan miet bud sa ka jingïalehkai hapdeng ka Laitkor SC pyrshah ïa ka Lawei Smit SC ha ka por 4:15 janmiet.
Ka Them Metor ka jaka ba la ithuh kum ka Slum bah jong ka nongbah Shillong, ka dei ka jaka kaba buhai shnong da ki paid Harrijan kiba trei kum ki nongsar surok, ki nongleit lum jakhlia na ki iingbriew bad ter ter naduh ka por jong ka jingsynshar ka Sorkar Bilat.
Hynrei hadien ka jinglaitluid jong ka Ri India bad ka jingïoh ka Meghalaya ïa la ka jong ka Jylla, ka Shillong Municipal Board (SMB) ka la shimwai ïa kane ka jaka ban pynshongshnong tang ïa la ki jong ni Nongtrei haba ithuh ruh ïa kiwei kiwei kum ki nongshongshnong ba be-aiñ.
Ka Sorkar naduh ki snem 1980 ter ter, ka la ithuh ïa ka Them Ïew Mawlong kum ka Slum Colony ba be-aiñ (illegal slum colony) bad ka la pynmih ruh ïa ka hukum ban kyndang ïa ki briew ba shong be-aiñ kaba la tip kum ka ‘The Meghalaya Public Premises (Eviction of Unauthorised Occupants) Act, 1980’ hynrei ïa kane ka hukum la pynsangeh da ka Iingkashari Guwahati High Court ha u snem 1986 da ka jingleit mudui jong ki Harijan kiba ieng pyrshah ïa ki bor sorkar.
Ka Them Ïew Mawlong ka dei ka ishu kaba la ïakhih da ki trai ri trai muluk ban weng noh na Them Ïew Mawlong naduh ki snem 1970 ter ter haba kynnoh ruh ba kane ka jaka ka la kylla long ka ktem ki riew sniew, ki nonglute, ki nongtuh nongthiem, ki nongleh bymman bad ki briew kiba pyndik ïa ka leit ka wan, ka khaii ka pateng bad ka kamai jakpoh jong ki babun balang khamtam ki paid Khasi kiba shah thombor na ka por sha ka por.
Hynrei ka jingïakhih jong u snem 2018 ka dei kaba la jur thikna bad kane ka jingïakhih ka la pynkylla madan thma ïa ka thaiñ Motphran bad ki shnong ba marjan namar ka jingshah thombor ki paid Khasi ha ki Harijan ka Them Metor.
Kane ka jingïakhih ka la pynkhie im ïa ka mynsiem ieid ri, ieid jaidbynriew jong ki Khun ka Bri u Hynñiewtrep bad kane ka mynsiem ieid ri ka la paw shai kdar ha ki samla shynrang bad kynthei kiba la mih paidbah ban ïakhun pyrshah ïa ka jingshah thombor, jingshah iuhroit bad jingshah leh kheiñpoh kum ka jaidbynriew hakhmat kiwei pat ki jaidbynriew heh paid.
Ka mynsiem ba shynrang bad ba satar jong ki khun Khasi ka dei ruh ka dak ban pyni sha ki bor synshar ba kim dei shuh ban shu leh khun jakai ïa u paidbah, ym dei shuh ka por ban shu ïa pynthame da ki buit bapher bapher hynrei ban pyni beit da ka kam katkum ka jingkwah u paidbah.
Ka Sorkar Jylla ba la synshar da ka Meghalaya Democratic Alliance (MDA-I) bad mynta ka kynti ka MDA-II ka la shimkhia bha ïa kane ka jingdawa u paidbah da kaba thung ïa ka High Level Committee (HLC) ban wad ïa ka lad ki lynti ban dup lah ban pynkynriah noh ïa ki briew kiba sah be-aiñ Them Ïew Mawlong.
Da ki jingai jingmut jong kane ka Committee, ka Sorkar ka la thied duh syndon ïa ka jaka ha Them Metor na ka Hima Mylliem ha ka dor ba T.
2 klur bad ka la pynïaid shakhmat ïa ka kam kaba ïadei bad ka jingpynkynriah ïa ki nongtrei ka Shillong Municipal Board (SMB) bad jong kiwei kiwei pat ki tnad Sorkar kiba sah ha kane ka jaka.
Ki trai shnong ka jylla ki ap mynta sa tang lano ba ka Sorkar kan pynkynriah noh ïa la ki jong ki nongtrei na Them Ïew Mawlong bad ban kyndang ïa ki nongshong be-aiñ na ka jaka Sorkar katkum ka “The Meghalaya Public Premises (Eviction of Unauthorised Occupants) Act, 1980" kaba dei ka aiñ ban kyndang ïa ki nongshong shnong be-aiñ ha ki jaka Sorkar.
Dang shen, ka Ingbishar Meghalaya High Court ka la thalaiñ tyngeh ïa ka Harijan Panchayat Committee (HPC) kaba la leh shalak bad leh bym hok (playing fast and losse) ïa ka Sorkar Jylla bad ïa ka Iingkashari ha kaba ïadei bad ka jingpynkynriah ïa ki briew kiba sah na Them Ïewmawlong.
Ka Ingbishar ka la hukum ïa ka Sorkar ba ka dei ban pynstet noh mardor ïa kane ka kam da kaba shim ïa ki sien jam kiba ïahap bad ka kam bad ban pynkloi noh ban pynkut ïa kane ka kam kham kloi kat kaba lah.
Ka aiñ ka dei ka aiñ bad kam ju don satia ka jingsngew isynei ne sngew sangsot ïa ki nongpynkheiñ aiñ.
Ki nongshongshnong kiba burom ïa ka aiñ jong ka Sorkar ki don da ki lak ngut kiba khlem iing khlem sem, khlem ki jaka puta, hato mano ba don hok ban ïoh jaka ei na ka Sorkar?Baroh ki khmat mynta ki phai sha ka Sorkar Meghalaya Democratic Alliance ba kumno ban leh bad kaei ka sienjam ba kan shim halor kane ka kam ban law syndon shi junom ïa ki sohkyrdot kiba la jyrthiaw da ki phew phew snem.
Khliehriat, Naitung, 05: Ka tnat District Planning jong ka East Jaiñtia Hills District ka pynbna paidbah ba shen yn sa pyllait ïa ki form jong ka Chief Minister Youth Development Skim ha kaba ki kynhun bapher bapher kum ki NGOs/VA ki lah ban aplai ïa kane ka skim bad ba ki lah ban pynlong ïa kino kino ki awareness prokram ka ban kyntiew ïa ki samla.
Ïa ka aplication form lah ban ioh na ka ophis jong u District Planning Officer Khliehriat ha kaba yn pyllait ïa ki form ha ka 6 tarik u naitung 2023 haduh ka 18 tarik u naitung 2023 bad yn ym pdiang shuh ïa ki form hadien ka 18 tarik.
Jowai, Naitung, 05: Ka Khasi Students’ Union West Jaiñtia Hills District Unit (KSU-WJHDU), ka shim ïa kane ka kabu ban ai khublei Behdieñkhlam basuk ba kmen ïa baroh ki khun Niamtre jong ki Seiñraij Bapher bapher “To ai ba kane ka Behdieñkhlam ka long mynta u snem kan long kaba ïaid beit ïaid ryntih bad kan beh ïaka jingpang kiba bapher bapher jong kane ka phyrthei khamtam ban beh ïa ki jingpang khlam ba har rukomKa seng ka ngeit skhem lyngba kane ka Behdieñ-khlam kan teh song ïaka jaidbynriew ban don ka mynsiem ïatylli kum ka Jaidbynriew rit pait hapoh ka Bri u Hynñiewtrep Hyn-ñiewskum".
Ka seng ka kitbok kitrwiang kyrpang ïa ki khun jong ki Seiñ Raij bapher bapher hapoh Ri-Lum Jaiñtia ba kin dang lah ban dang ïaid shakhmat ban pynneh pynsah ïa ka leh ñiam ka leh rukom bad ka Riti dustur kan im bad ka jaidbynriew jong ngi kan neh kan sah ha sla phyrthei.
Ba U Blei u Trai kynrad Nongbuh Nongthaw un dang theh ia ki jingkyrkhu khyrdoh ban ïoh ïa ka koit ka khiah krad, ka kamai ba bha,ban kiew irat ha ka pule puthi ka pyrkhat pyrdaiñ ka ban kyntiew ïa ka Ri bad ka Jaitbynriew, pynkut ka kyrwoh ba la phah da u samla Juhhi Tariang, Publicity Secretary KSU WJHDU.
Ha kawei ka khubor bala phah da ka Hynñiewtrep Integrated Territorial Organization (HITO) West Jaiñtia Hills District lyngba u Publicity Secretary u samla Yomiki Passah ka ai Khublei Behdeiñkhlam basuk ba kmen ïa baroh ki Khun ka Seiñraij Jowai ka ban sdang naduh ka 6 tarik Naitung haduh 9 tarik naka liang ka Seng ka ai Khublei ïa baroh ki nongïalam ka Seiñraj kiba la prat lynti haka ban pyntyllun ïaka ñiam ka rukom kumba la suit la Shor daki long shwa manshwa ban pynneh pynsah ïaka ñiam tynrai.
La ong kum ki dkhot jong ka jait bynriew Hynñiewtrep sngewsarong ïaka ka jong ka tynrai kumba la saiñdur naduh hyndai hynthai, to ai baka Behdeiñkhlam 2023 kan wan rah ïa jingsuk jingkmen ka koit k khiah ka ïoh ka kot ïa baroh ki paradoh parasnam haka Seiñraij Jowai bad kumjuh ruh ïaka bri u Hynñiewtrep hi baroh kawei ïaka jinglong “tip briew tip Blei tip kur tip kha bad kamai ïa ka hok.
"Ka Seng Khihlang ka ai khublei Behdieñkhlam ba suk ba kmen ko ïa ka Seiñ Raij Jowai bad ïa baroh ki khun jong ka Seiñ Raij Jowai, ïa ka lehñiam Behdieñkhlam jong ka Seiñ Raij Jowai kan sdang naduh ka sngi 06/07/2023 bad kan kut ha ka sngi 09/07/2023, bad to ai ba hapoh kine ki ‘Saw Sngi lai miet’ kaba ngi khot ‘Soo sngi Le iaw’ kin long ki sngi kiba kyrpang bad kyntang ïa baroh ki khun ka Seiñ Raij bad kumjuh ruh ïa ki khun ka Niam Khasi.
Ka Seng Khihlang ka khmut lynti balyngba kane ka jingleh ñiam Behdieñkhlam, ba hadien kane ka lehñiam ka pang ka shitom ka khlam ka ngoh kan pher na kane ka Rilum ba kyntang, ba ka pang ka shitom kan duh kan dam Noh bad kan wanrah ïa ka imlang ka sahlang kaba shong suk shong saiñ hapoh ka Shnong ka thaw.
Kumta ha ka juh ka por ruh ka Seng Khihlang ka pynbna sha phi ki khun ka Bri u Hynñiewtrep Hynñiewskum Skum ba ka Lympung jong ka Sengkhihlang jong u snem 2024 Kan long ha ka Seiñ Raij Wahiajer West Jaiñtia Hills District ha ka tarik 19,20,21/04/2024.
Kane ka long katkum ka jing pyllait khubor u ma S.
Sari Publicity Secretary ka Sengkhihlang.
Jowai, Naitung, 05: Ka Lehñiam Shad Behdeiñ-khlam jong ka Seiñ Raij Jowai kaba ju long manla u snem ka ‘Saw sngi Lai miet’ kan sdang naduh ka sngi ‘Pynsiñ’ 6 tarik bad pynkut ha ka sngi ‘Muchai’ 9 tarik u Naitung 2023.
Ki khun ka Seiñ Raij Jowai kila pynkhreh pynkhrum ïa kane ka shad Behdieñkhlam, ha kaba la sakhi mynta ka sngi ïa ki bynta jong ka ïaw Musiang khamtam kito jaka pynïeng kali ban buh ïa ki Dieng Khlam la pynkhuid bha ïa ki da kaba kynshait um.
Ha ka sngi ‘Pynsin’ 6 tarik kan don ka lehñiam naduh ka por mynstep da ka bam Tyngkong ha ‘Iung Langdoh’ nangta ki khun ka Seiñ Raij Jowai ki la pynkhreh ïa ka Siang ka Pha ban pyndep da ka kmie jong ka ïing kum ka jingburom ïa kiba la khladnoh.
Ha ka por janmiet ki khun ka Chilliang Raij (Khon Raij) ki la leit rah na khlaw ïa ka “Symbood Khnong" ha ryngkat ka shad ka kmen.
Nongpoh, Naitung, 05: Ban ai jinghikai halor shibun ki skhim sorkar kiba ai jingmyntoi na ka bynta ki nongrep ba hap hapoh ka tnad Horticulture, ka ophis ka National Horticutlure Board, Guwahati da ka jingïatrei lang ka ophis ka District Horticulture Officer ka Ri Bhoi ki la pynlong ïa ka prokram ai jinghikai ba kyrpang ban ai jinghikai halor ki kam ai jingmyntoi na ka bynta ki nongrep lyngba ka tnad treikam jong ka tnat Horticulture ha Ri Bhoi.
Ïa kane ka prorkam la pynlong ha ka 30 tarik u Jylliew 2023 ha phyllaw jong ka ophis ka District Horticulture Officer ka Ri Bhoi ha Nongpoh.
Kiba la ïa don lang ha kane ka sngi ki kynthup naduh ka Navanita Mahanta, Deputy Director, NHB, Guwahati, Ka Kong F Sun, District Horticulture Officer, ki ophisar na Bank ba kynthup naduh ka State Bank of India, Meghalaya Cooperative Apex Bank, Axis Bank, NE Small Finance Bank, ki nongrep, ki dkhot ka FPOs/FPCs, Cooperative societies bad SHG.
Ka jingthmu ba kyrpang jong kane ka prokram ka long ban kyntiew ïa ki nongrep ba kin tip ïa ki jingmyntoi ba la pyntreikam da ka NHB.
Khliehriat, Naitung, 05: Ka Khasi Students Union East Jaiñtia Hills District Unit, lyngba ka jingthoh ba la phah sha u Deputy Commissioner ka East Jaiñtia Hills ka la ai jingmut ïa u ha kaba ïadei bad ki jait jingpule ki ban pynrung hapoh ka ITI Institute khnang ba kan long ka jingmyntoi ïa ki samla khamtam ïa kito ki samla ki ba la iehnoh shiteng ïa ka jingpule bad hashwa kane ka seng ka la dep dawa ba dei ban don noh da kawei ka shlem ai jinghikai ne ka ITI hapoh ka district.
Na ka liang ka seng ka la ai jingmut ban pynrung ïa ki jait jingpule bad ki jingai jinghikai ba kynthup ka Stenography, plumber, welder, fitter, friut and vegetables procedding, wireman, electrician, mechanic( motor vehicle), draughtsman civil, information & communication technology, system maintainance, general carpenter operator, advance machine tools, eletronics mechanics, digital photographer multimedia animation & special effects, driver cum mechanic(LMV), solar technician electrical, baker& confectioner, masonry.
Kum shibynta ban ïarap ia ki samla wad kam bad ruh ban kyntiew ïa ki sap ki phong jong ki samla, ka Khasi Students Union East Jaiñtia Hills District Unit, ka la dawa na u Deputy Commissioner ka East Jaiñtia Hills District ban pynioh noh da ka Industrial Training Institute lane ka Vocational Training Centre ha Khliehriat, halor kane ka jingdawa ka seng myn ha ka 9 tarik jong u bnai jylliew 2023 ka la leit ban buh da ka jingthoh hakhmat u Deputy Commissioner.
U General Secretary jong ka Khasi Students Union East Jaiñtia Hills District, u bah K.
S.
Suchiang, u la pynpaw lyngba ki pathai khubor bad ong “Mynta la bun tylli ki snem ngi la ioh ïa ka district la jong bad sngew khia ruh ban ong ba ka dei kawei na ki district kaba dang sah dien, kane ka jingdawa jong ngi ïa kane ka Vocational Training Centre lane ka Industrial Training Institute ka dei namar ba ka seng ka la lap ba bun ki samla jong ka district khamtam ki samla kiba la pyndep ïa ki jingpule jong ki ha ki kyrdan bapher bapher bad don ruh ki samla kiba ymlah shuh ban bteng ïa ka jingpule jong ki, te ka jingdawa jong ngi ban don kane ka centre hapoh ka district ka long kaba donkam haduh katta katta, namar ngi tip ba ka sorkar hi kam lah ban ai kam ïa baroh ki samla wad kam, ngi sngewthuh ba da ka jing don kane ka centre kan ïarap shibun ïa ki samla wad kam, ngi tip ba ki samla ki don ruh la ki sap ki phong bapher bapher bad lyngba kine ki Centre kan ïarap ban kyntiew ïa ki samla don sap".
“Haba kylli na u Deputy Commissioner halor kane ka ITI, u ong ba ka la don ha ka ophis ba rim jong u DC, te halor kane u la ong ruh ba ka KSU ka lah ban ai jingmut ban jied ïa ki jait jingpule (Course), kiba hap ban pyn rung ha katei ka ITI, lada ngi ioh ïa kane ka ITI ka ban ai jinghikai ïa ki samla ha ki jinghikai bapher bapher, te na kane ki lah ruh ban ieng hala ki jong ki kjat ban seng ïa ki kam ki jam, nga ai nuksa ba shibun ki samla kiba pyrshang ban wad kam sha ki karkhana pynmih dewbilat kiba don hapoh ka district, ki tang shu aplai kam hangtei, ka mih pynban ka jubab ba ki samla kim pat don jingtbit (skill) ha ka kam, hynrei ngi don ka jingkyrmen ba lada kane ka ITI Centre ka don ia ka ophis hapoh ka district ki samla kin sa iohlad ban pyntbit ialade bad lashai la shisngi bad kan long kaba suk ïa ki ha ka wad kam wad jam, ym tang ha kita ki jingtrei ha ki karkhana hynrei kin ioh lad ruh ban seng ïa ki kam la jong kum ki karkhana kiba rit kum ki workshop bad kiwei kiwei ki lad" la bynrap u bah Suchiang.
Halor kane ka jingdawa, ki dkhot jong ka seng na East Jaiñtia Hills District ba kynthup ruh u President, u bah Streamly Suchen, Asst General Secretary, u bah Pynshaikupar Dkhar, u Finance Secretary, u bah Shaniahskem Dkhar, u Asstt Finance, u bah Cherity Suja, u Education Secretary, u bah Emmon Chyrmang ki la ïoh ruh ban ïa phylliew jingmut bad u Deputy Commis-sioner, u Abhilash Banarwal, IAS halor shibun kiei kiei kiban ïarap ban kyntiew ïa ki samla jong ka district bad ruh ban wanrah ïa ka bha ka miat hapoh ka district.
Nongstoiñ, Naitung, 05: “Ka kam rep kam riang ka dei ka kam kaba uwei pa uwei u nongshong shnong, u long kynrad halor lade bad ka dei ruh ka kam kaba khraw tam ha ka jingim kaba man ka sngi, namar lada ym don ki nongrep wat ki sahep sorkar ruh ki hap ban shah thngan", ong u babu Dominik Lyngkhoi uwei na ki nonghikai u ba la shah weng kam ha ka sorkar ha ki snem ba la dep.
Utei u babu u la ong ba naduh ba ka sorkar ka la weng noh ïa u bad ïa kiwei pat ki nonghikai, ki la ïakhun da ka mokotduma ban dawa ïa ka hok ka jong ki.
Hynrei hadien katto katne snem ka sorkar ka la daiñ kuna pynban haduh sanphew hajar tyngka ïa baroh ki nonghikai kiba don ha ka thup kyrteng ryngkat bad u.
Utei u babu u la ong ruh ba naduh ba u la shah weng na ka kam hikai skul, u la sdang ban rep synsar, u la trei shitom bad minot thop ha ka rep ka riang bad u la rep shibun bah u phrisbin, u ri, ki jhur bad kiwei kiwei.
Dang ha kane ka sngi balang kaba dei ka sngi ïew Nongstoiñ u la kheit shibun bha u ri bad phrisbin bad u la wan rah sha ïew Nongstoiñ, da ka jingkyrmen ban ïaoh ka bai siew ba tda, hynrei haba leit die ha ki mahajon ka dor ka poi tang arphew tyngka shi kilo.
U la ong ruh ba ka long kaei kaei kaba lyngngoh namarba lada leit thied ki paitbah ki mahajon ki die ha ka dor arphew san shi pawa bad lada shi kilo u shong dor shispah tyngka, katba lada leit die u nongrep pat ki shim tang arphew tyngka shi kilo.
U la ong ruh ba ka jingkhñiot beiñ jong ki majahon ïa ki nongrep, ka la paw tyngkreiñ ba kata ka hok u nongthied nongpet kam trei kam satia ha kane ka juk ba mynta.
U la ong ruh ba lada kan long kumne ban rep ban riang da kaba kyrmen ban ïaoh bai siew bai tda ha ïing hasem, kam don jingmut satia bad lada dei u jait mar rep ba long ban ai bam sñiang, ka la bha ban shu ai noh sha ki sñiang ban ïa kaba pynriewspah ïa kito ki riew shim kabu.
Ha kajuh ka por u la ong ba ki nongdie ïa ki mar ki mata, la ki dei ki mar rep ne kiwei pat ki mar, la kumno kumno lada ki thied arphew tyngka shi kilo lada ki die tang ha ka dor laiphew lane laiphew san tyngka shi kilo ruh ka la biang palat, hynrei ban thied arphew sa die shispah tyngka shi kilo te kam ïahap shuh.
Mawkyrwat, ‘Naitung, 05: Ka ophis jong ka District Legal Service Authority (DLSA) ryngkat ka jingïatreilang bad ka ophis jong u Labour Inspector, ka ophis jong u District Protection Officer, South West Khasi Hills District lem bad ki khynnah skul jong ka Jakrem Presbyterian Higher Secondary School, Jakrem ki la ïoh ban rakhe ïa ka sngi ban pyrshah ïa ka jingpyntrei ïa ki khynnah ne ka ‘World Day Against Child Labour’ ba la rakhe hapoh ka Hall jong ka Jakrem Presbyterian Higher Secondary School, South West Khasi Hills District.
Haba kren ha ka jingïalang, ka kong D.
Sohtun, Chief Judicial Magistrate-cum-Secretary District Legal Service Authority (DLSA), South West Khasi Hills District ka la ong ba ban rad-dyngkhong ïa kane ka jingphah trei ha ki kam bapher bapher ïa ki khynnah rit kaba nyngkong eh ka dei ka jingnang jingstad.
Namarkata, ka la ai jingmut ba kum ki khynnah skul ryngkat ka jingkitkhlieh lang jong ki kmie ki kpa la ki dei ha ki jaka sor ne wat kiba don ha ki jaka nongkyndong kim dei ban don ka mynsiem jong ka jingartatien ne buh ha ki ïa kata ka jingduna ha ka ïoh ka kot hynrei ki dei ban ïar ka jingmut namar ki ïoh ki juh ki jinghikai lyngba ki kot pule bad wat ka sorkar ruh ka la don kata ka jingpeit kyrpang ïa ki khynnah ha ka liang ka pule dang-le.
Haba kren ha kaba ïa dei bad ka ‘Child Labour’ katkum ka riti synshar jong ka Ri India, ka la ong ba ha ka khyrnit kaba 24 ka la pynshai ba ym shah da lei lei ban pyntrei ïa ki khynnah kiba hapoh ka 14 snem ha ki kynja karkhana kiba lah ban ktah ïa ka koit ka khiah jong u ne ka khynnah.
Ka la ong ruh, “Ban shna ïa ki kynja duma kum u Biri, u kyndok jingpruit bad kiwei ki trai jong ki karkhana ki la ju pyndonkam da ki khynnah kiba rit", ïathuh ka kong Sohtun.
Namarkata, da kaba ki lap ïa kiba kum kita, lymba ka jingujor hapoh ka Supreme Court na ka liang ki bor jong ka aiñ mynta ka la khang pyrshah ban phah pyntrei ïa ki khynnah rit ha kiba kum kita ki karkhana.
Ha kane ka sngi ka la kren ruh halor ka ‘Child Labour and Protection Act’ kaba ïada ïa ki khynnah kiba shah pyntrei ha kino kino ki jingtrei kiba ktah bad don jingma ïa ka koit ka khiah jong ki khynnah, ka ong kumtei namar ki khynnah kiba hapoh ka 18 snem ki dang donkam shibun ka jingheh jingsan, ka jingpule bad kiwei de ki jingdonkam ha ka jingim jong ki kiba long lyngba ka jingkyrshan na ki kmie ki kpa.
Shuh shuh ka kong Sohtun ha ka jingkren ka la pynshai ba kim dei ban sngewthuh bakla ha kaba ïa dei bad ki jingtreikam namar ki kam ha ïing ha sem bad ki kam ha ki karkhana ki dei la ka jong.
Ka la pynshai ruh ba lada phah treikam ïa ki khynnah, dei ruh ban don ka por ban phah shongthait ym ban shu phah trei jubor namar ka met jong ki ka donkam bun ka por ban shongthait ban ïa ka por ban treikam.
Ha kawei pat ka liang ka la ong, “Ka sorkar lyngba ka Free & Compulsory Education ka la buh ban peit ba kine ki khynnah rit kim dei ban duh ïa ka jingnang jingstad tang na ka daw jong ka jingduk, bad kiwei de ki daw".
Namarkata, ka la ai mynsiem ïa ki khynnah skul ba kim dei ban pynleh noh ei ïa ka por jong ka jingpule jong ki ïoh la shai la shi-sngi kin sa babe bad ha kajuh ka por ka la kyntu ruh na ka bynta ki kmie ki kpa ba ki dei ban long kiba ai mynsiem na ka bynta ki khun jong ki ha ki jingpule khnang ba ka lawei la shai ka shi sngi jong ki kan long kaba phyrnai.
Ka la pynkut ïa ka jingkren jong ka da kaba ka la ai mynsiem ïa ki khynnah skul ba ki dei ban pyndonkam hok ïa ka sap ba ki ki don lyngba ki jingpule bad kin heh kin san ryngkat ka jingtrei shitom ban kiew na kawei ka kyrdan sha kawei pat.
U bah Teibormi Kyndiah, Child Protection Officer, South West Khasi Hills District ha ka jingkren jong u la batai shaphang ka ‘Juvenile Justice Care and Protection Act’ kaba batai halor ka jingai jingïada na ka bynta ki khynnah kiba hapoh ka 18 snem karta.
“Ka jingbuh kyrdan kumne ka long namar ki khynnah kiba dang hapoh kane ka karta ki dang donkam shibun kiei kiei kiba long ka jingmyntoi ha ka met ka phad khamtam eh ka met jong ki ka dang donkam ïa ka jingheh jingsan bad kyrpang eh ka jingnang jingstad", ong u bah Kyndiah.
Namarkata, u la ong ba ka jingthmu ban buh ïa kane ka ‘Child Labour Act’ ka long ban ai jingïada ïa ki khynnah bad ba ma ki kin lah ban im ka jingim kaba kmen ym kaba shah teh ha ki jingtreikam kiba ktah ïa ka koit ka khiah, ka jingmut jingpyrkhat jong ki.
U la ong ba kaei ka jingma ïa ki lada jingpyntrei ïa ki khynnah, lada dei ki khynnah kynthei lei lei ki lah ban ïa kynduh ïa ka jingshah jrong kti jrong kjat bad kiwei de ki jingshah leh beiñ wat ka poi haduh u pud ban ïalam sha ki kam pynsniew.
Kumta u la buh ka jingkyrpad ba lada kino kino ki khynnah kiba shem ki jingeh kim dei ban shu sngap, hynrei ki dei ban mih shakhmat ban ai jingtip ha ki bor jong ka aiñ khnang ba kin ïoh ki lad jingïarap.
Katba ha ka jingkren jong u bah Shankurpar S.
Kurbah, Labour Inspector, South West Khasi Hills District u la ong ba kane ka sngi ka dei ka sngi ba kyrpang jong ka jingthmu ban pynkut noh ïa ka jingphah treikam jubor ïa ki khynnah kiba rit ha ki kynja karkhana kiba ktah ïa ka koit ka khiah.
U la ïathuh ruh ba ïa kane ka sngi ba kyrpang la rakhe nyngkong eh ha u snem 2002 lyngba ka International Labour Organisation.
“Ka jingmut bad jingthmu jong kane ka jingrakhe ka long ban ai jingtip sha ki paidbah ba ka jingpyntrei ïa ki khynnah ba hapoh 14 snem ha kano kano ka rukom trei ka long kaba beaiñ, kaba pynsniew ïa ki khynnah ha ka koit ka khiah, ka bor pyrkhat, ïa ka jinglong khynnah, bad ïa ka lawei hadien habud", ong u bah Kurbah.
U la ïathuh ba katkum ka jingkheiñ naduh u snem 2016 ha ka pyrthei ki don haduh 152 million ki khynnah kiba trei ne child labour, hapoh Ri India pat ki don 5.
8 million ne 50 lak tam ki khynnah kiba trei ha ki kam bapher bapher bad kiba la duh ruh ïa ki jingleit skul jong ki.
U la ong ruh ba bunsien haba ki khynnah ki shah pyntrei kumta, ka bam ka dih jong ki ruh kam da biang, ka thiah ka dem jong ki ruh kam biang, bad ka jingsiew ruh kam biang.
Namarkata, ban long ka jingïada na ka bynta jong ki ka sorkar India ha u snem 1986 ka la pynmih da ka kyndon aiñ ka hapoh ka ‘Child and Adolescent Labour Prohibition Act 1986’ ha kaba ki kyndon hapoh jong kane ka aiñ kiba pyrkhing bad pyrshah ïa ka jingpyndonkam bad pyntreikam ïa ki khynnah ha ki jait kam ba ktah ïa ki.
“Ki la buh ruh ki kyndon ba ki khynnah ba hapoh 14 snem kim lah ban trei ha kino kino ki jaka treikam, bad ki khynnah samla kiba hapdeng 14 haduh 18 snem pat ki lah ban leit ha ki jaka pule hynrei kim dei pat ki jingtreikam kiba ktah ïa ka koit ka khiah, kiba ktah ïa ka jingheh jingsan bad khamtam eh ïa ka jingleit skul jong ki", ong u bah Kurbah.
Ha ka jingkren jong u la pynshai ruh ïa ki katto katne ki aiñ kiba don ha ki Section 3, ka la mana ban nym shah pyntrei ïa ki khynnah, ha ka Section 14 pat ki don pat kyndon jingteh bad ki jingpynshitom lada don kiba briew kiba pynkheiñ bad phah trei ïa ki khynnah.
U la batai ruh ïa ki katto katne ki jaka ba la khang bad mana ban phah trei ïa ki khynnah, kita ki long ha ki jaka tih maw, tih dewïong, ban bud kali, ha ki jaka bam (restaurant), ha ki jaka ban shna ïing, ha ki karkhana shna kali, saiñ nar bad ha ki karkhana ot dieng.
U bah T.
Nongsiej, Vice Principal jong ka Jakrem Higher Secondary School, Jakrem uba la pynïaid ïa ka jingïalang bad uba la ai ruh ki kyntien pdiang sngewbha bad ka jingkren khublei na uwei na ki staff napoh ka ophis DLSA, South West Khasi Hills District, u bah S.
Sangriang.
Shillong, Naitung, 05: Ka Khasi Students Union (KSU) Laban Circle ha ka sngi balang ka la aiti da ka dorkhas ha u Divisional Forest Officer (DFO) ka East Khasi Hills halor ka jingsah be-aiñ ki bar jylla ha Mahadev Khola.
Ha u kyrwoh ba la phah sha ki lad pathai khubor, ka seng ka la pynpaw ba katkum ka jingwad bniah jong ka Seng la lap ba ka Forest Department ka la ai jaka sha ki riewngeit Hindu ban shna ïa ka Mandir ha Mahadev Khola ha u snem 1923 bad ka jingai jaka ka long beit thik tang ban lehniam bad ym ban buhai shnong.
“Hynrei ha ka jingleit jurip na ka liang ka Seng la lap ba ki don haduh 30-40 tylli ki longiing kiba nabar jylla bad bun tylli ki dukan ki bar jylla ba sah khlem ki kot ki sla.
Kaba kham ishyrkhei ïa kane ka jaka ka long ba ki Dorbar Shnong kim lah leh eiei namarba ka dei hapoh ka jingpeit ka Tnad Forest bad ki briew kiba nabar jylla ki ïoh ban rung ban mih katba mon khlem don kano kano ka jingpyrkhing," ong u kyrwoh na ka Seng.
“Ki jaboh na ki thliew iing ruh la lap ba ki pyntuid beit sha ka wah bad ïa ka jaboh la shu bret pathar khlem ñiewkor ïa ka mei mariang.
Kane ka jaka ka long kum kawei na ki ktem jong ki nongdih drok bad bun tylli ki jingjia shah tuh sha lute ki ju jia na ka por sha ka por," la kynnoh ka seng.
“Na ka liang u DFO u la pan por ba un leit jurip bad ban pynmih ïa ki briew kiba sah beaiñ," la bynrap u kyrwoh.
Jowai, Naitung 05: Hadien ka jingmih khubor ha kine ki khyndiat sngi halor ka jingshahkem jong u Jimmy halor ka jingdonkti ha ki kam khaïi drok, uba la kam ba u dei na ka kur Sutnga na ka liang jong ki nongïalam jong ka Seiñ Kur Sutnga 14 Khrong ka la leit ban ïakynduh ïa ki bahaïing hasem jong u Jimmy ha Jowai na ka bynta ban ïoh pynthikna ïa ka jingkam kur jong u kumba ula phla ha khmat ki Pulit kum u Jimmy Sutnga.
Ha kane ka jingïakynduh jong ki nongïalam Kur bad hadien ka jingtohkit kaba bniah na ki bahaïing hasem jong u Jimmy la lap ba u Jimmy u dei na ka kur Pdang ym na ka kur Sutnga.
Kumta ka Kur Sutnga ka la kyntu sha baroh ki paidbah ba ki dei ban pule kum u Jimmy Pdang ym kum u Jimmy Sutnga, ong u kyrwoh na u General Secretary ka Seiñ Kur Sutnga 14 Khrong, Jowai.
Ia ka lut T 2000 la pyllait paidbah ha u Naiwieng 2016 hapoh ka Section 24(1) jong ka RBI Act, 1934, ban pynbiang ïa ka jingdonkam pisa ha ka ïoh ka kot ha ka rukom kaba sted hadien ba la weng ïa ki lut T 500 bad T 1000 kiba dang ïaid ha katei ka por.
Ka jingthmu ban pyllait ïa ki lut T 2000 ka dei kaba la urlong haba la lah ban pynbiang ïa kine ki lut katkum ka jingdonkam.
Kumta, la sangeh ban shon ïa ki lut T 2000 ba thymmai ha u 2018- 19.
Bun na ki lut T.
2000 ki dei kiba la pyllait paidbah shuwa u Lber 2017 bad ki la poi sha kaba kut jong ka jingneh jong ki kaba long 4-5 snem.
La ïohi ruh ba bun ki bym pyndonkam ïa ka kot T 2000 ha ka jingsiew jingdiah.
Shuh shuh, ka jingdon kiwei kiwei ki lut ka long kaba dap ïa ka jingdonkam pisa u paidbah.
Namar kane, bad ha kaba bud ïa ka “Clean Note Policy" jong ka Reserve Bank of India, la rai ban pynsangeh noh ia ka jingpyniaid ia ki lut T.
2000.
l Kaei ka Clean Note Policy?Kadei ka policy ba la pdiang da ka RBI ban pynthikna ka jingdon ki pisa kiba bha na ka bynta ki paidbah.
l Hato ki lut T.
2000 ki dang ïaid?Hooid.
Ki lut T.
2000 kin dang ïaidl Hato lah ban pyndonkam ïa ki lut T 2000 na ka bynta ki kam jingsiewHooid.
Ki paidbah ki lah ban bteng ban pyndonkam ïa ki lut T 2000 na ka bynta ki kam jingsiew jong ki bad kumjuh ruh ban pdiang ïa ki ha ka jingsiew.
Hynrei, la pynshlur ïa ki ban thep bad/lane kylliang ïa kine ki lut tyngka ha lane shuwa ka 30 tarik Nailur, 2023.
l Kaei kaba ki paidbah kidei ban leh bad ki lut T 2000 ba don bad ki?Ki pidbah ki lah ban leit sha ki tnat jong ki bank na ka bynta ban leit thep bad/lane kylliang ïa ki lut T 2000 ba don bad kiKa lad ban thep sha ki account bad ban kylliang ïa ki lut T 2000 ka don ha baroh ki bank haduh ka 30 tarik Nailur, 2023.
Ka lad ban kylliang ka don ruh ha ki 19 tylli ki Regional Office (RO) jong ka RBI kaba don ia ki Issue Department 1 haduh 30 tarik Nailur, 2023.
l Hato ka don u pud ban thep ïa ki lut T 2000 sha ka bank account?Ka jingthep sha ki bank account ka lah ban long khlem ki jingpyrkhing da kaba bud ïa ki kyndon Know Your Customer (KYC) ba la don lypa bad kiwei kiwei ki jingdonkam ba ïadei bad ki kyndon bad ki ainl Hato ka don u pud pyntreikam ha kaba ïadei bad ki lut T 2000 ba lah ban kylliang?Ki paidbah ki lah ban kylliang ïa ki lut T 2000 haduh u pud T 20,000/- ha ka shisien kyliang.
Hato lah ban kylliang ïa ki lut T 2000 lyngba ki Business Correspondent· (BC)?Hooid, lah ban kylliang ïa ki lut T 2000 lyngba ki BC haduh u pud T 4000/- shi sngi na ka bynta u briew ba don account.
l Naduh katno tarik lah ban kylliang?Ban ai por ïa ki bank ban pynbeit ïa ki jingdonkam, la kyrpad ïa ki paidbah ban leit sha ki tnat jong ki bank lane RO jong ka RBI naduh ka 23 tarik Jymmang, 2023 na ka bynta ban kylliang ïa ki pisa.
l Hato kalong kaba donkam ban long customer jong ka bank ban kylliang ïa ki lut T 2000 na ki tnat bank jong ki?Em, u bym don account ruh u lah ban kylliang ïa ki lut T 2000 haduh u pud T 20,000/- ha kano kano ka por ha kano kano ka bank.
l Kan long kumno lada don kiba donkam palat T 20,000/- ka pisa na ka bynta ki kam khaii pateng lane kiwei kiwei ki kamLah ban thep sha ki account khlem kino kino ki jingpyrkhing.
Lah ban thep ïa ki lut T 2000 sha ki bank account bad lah ban sei ïa ki jingdonkam pisa hadien kane, katkum ka jingdon pisa ha account.
1 Ahmedabad, Bangalore, Belapur, Bhopal, Bhubaneswar, Chandigarh, Chennai, Guwahati, Hyderabad, Jaipur, Jammu, Kanpur, Kolkata, Lucknow, Mumbai, Nagpur, New Delhi, Patna bad Thiruvananthapuraml Hato donkam ban siew ei ei na ka bynta ban kylliang?Em.
Ym donkam ban siew ei ei.
l Hato kan don ki jingpynbeit kyrpang na ka bynta ki tymmen ki kro, ki briew kiba don jingduna ha ki dkhot met bad kiwei kiwei na ka bynta ban kylliang bad thep pisa?La bthah ïa ki Bank ban don ki jingpynbeit ban pynduna ka jingshem jingeh jong ki tymmen ki kro, ki briew kiba don jingduna ha ki dkhot met bad kiwei kiwei, kiba kwah ban leit thep / kylliang ïa ki lut T2000l Kaei ka ban jia lada don kiba ym lah ban leit thep/kylliang mardor ïa ki lut T 2000?Ban pyniaid beit ïaid ryntih ïa ka kam baroh bad na ka bynta ka jingsuk jong u paidbah, la ailad palat saw bnai ban thep/ lane kylliang ia ki lut T 2000.
Kumta la pynshlur ia ki paidbah ban shim ïa kane ka lad katkum ka jingsuk jong ki hapoh ka por ba la buh.
l Kaei ka ban jia lada ka bank ka kyntait ban kylliang/pdiang ïa ka jingthep ïa ka lut T 2000?Ban weng ia ka jingeh haba ym ïoh jingshakri, u nongujor/ u briew ba shem jingeh nyngkong u lah ban leit sha bank ba dei khmih.
Lada ka bank kam jubab hapoh ka 30 sngi hadien ba la ujor lane lada u nongujor um sngewhun bad ka jubab ba ai da ka bank, u nongujor u lah ban buh ka jingujor hapoh Reserve Bank – Integrated Ombudsman Scheme (RB-IOS), 2021 ha ka rynsan Complaint Management System jong ka RBI (cms.
rbi.
org.
in).
Shillong, Jymmang 19 : Ki ar tylli ki party ba don ha ka Liang Pyrshah ba kynthup ïa ka All India Trinamool Congress (AITC) bad ka Indian National Congress (INC) ha ka sngi Thohdieng ki la pdiang sngewbha ïa ka rai jong ka sorkar na ka bynta ban pyntreikam ïa ka roster system da kaba pyntreikam nangne shakhmat (prospective).
Haba kren bad ki lad pathai khubor hadien ka jingïalang jong baroh ki seng saiñpyrthei hynne ka sngi ha Secretariat, u MLA barim bad Vice President ka party, Zenith Sangma u la ong ba ka jingïalang ka la plie lad ïa ki ban tip shibun kiei kiei haba ïadei bad ka roster system bad kumno ynda la pyntreikam ïa ka.
Katkum ka jingong jong u, kano kano ka bynta kaba la don ïa ka reservation policy dei ban don ka roster system kumba la kdew da ka aiñ.
U ong ruh ba ka jingtuklar jong ka High Court kadei namar ym don satia ka roster system wat ha ba la don ïa ka reservation policy.
“Ka sorkar ka la kular ba yn sa thaw ïa ka komiti haba ïadei bad ka jingpyntreikam ïa ka roster system kaba kynthup ïa ki dkhot naman la ki sengsaiñ pyrthei," u la ong.
Haba bynrap lang, uwei pat u Vice President ka Party, Bah George Lyngdoh u la ong ba ka party ka dawa ba ka jingpyntreikam ïa ka Roster System kadei ban long nangne shakhmat bad ïa kane ruh ka sorkar ka la mynjur.
Ha kajuh ka por na ka liang u nongïalam ki MLA Congress, Bah Ronnie V Lyngdoh u la ong ba ka sorkar jylla ka la kular ba ïa ka roster system kan pyntikan ba kan ym don satia ka jingshah liang ïa kano kano ka jaidbynriew.
“Ka Roster System kan pyntikna ba ka reservation policy kaba ngi don 40:40, 15 bad 5 persen yn pyntreikam pura ïa ka ha ka lynti kaba dei.
Ngi dang da ka jingkmen hadien ba ngi la ïoh ïa ka jingpynshai bad khamtam haba ngi la ïoh ïa ka jingpyntikna ba kan ym don kano kano ka jingshah liang ïa kano kano ka Jaidbynriew, bynrap biang u Bah Ronnie.
Nalorkata, u ong ruh ba ka la shai mynta bad ki samla ruh kim dei shuh ban khuslai namar ka sorkar ka la dep ban pyntikna ba kan ymdon kano kano ka jingleh shilliang khmat ïa kano kano ka jaidbynriew.
Katba ki artylli ki Party ka VPP bad ka KHNAM ki la pynpaw ba kim hun satia ïa ka jingïalang ba la khot da u Myntri Rangbah.
Ka VPP ka la pynpaw ba kam kwah ban ïakren ïa ka Roster khlem pat ïakren shuwa ïa ka Reservation Policy.
Na ka liang ka KHNAM ruh ka la pynpaw ba ka jingdawa jong ka ruh ka long ban pynbeit tthymmai shuwa ïa ka Reservation Policy.
Shillong, Naitung, 05: Hadien ka jingbteng jong ki Karbi ban thombor ïa ki Pnar jong ka shnong Khanduli, West Jaiñtia Hills District kiba leit rep kba, rep soh ha ki thaiñ Khappud bad kiba khang ïa ki Pnar ban mih na khanduli ban rung sha ki jaka bashong basah da ki Karbi ka Khasi Students Union, Namdong Unit ka la talasi naphang ïa ki kali kamai bad ïa ki kali jong ki riewshimet ban khanglad ïa ki Karbi kiba leit iew sha ka shnong Khanduli.
Ka Seng ha u kyrwoh ba la phah sha ki lad pathai khubor ha ka sngi Balang ka la pynpaw ba kane ka jingtalasi ïa ki kali ka dei namar ka jingshah leh donbor jong ki Pnar ha ki Karbi ha kine ki khyndiat por ba la leit noh.
Ka Seng ka kyntu ruh ïa baroh ki nongshong shnong jong ka thaiñ bad ïa baroh ki Waheh Shnong ba kin ïasnohkti lang bad ka Seng ban ym ailad ïa ka jingmih jingrung bad ban khaii pateng bad ki Karbi tad haduh ba ka jingsuk kan wan hapdeng ki Karbi bad ka shnong Khanduli.
Ka Seng ka la maham ruh ba lada don kiba ïaleh pyrshah kin hap shim hi ka jingkitkhlieh.
“Na ka liang jong ka Seng kan ïai don ha syndah bad ka shnong Khanduli khamtam haba ki mad kum kine ki jingeh," la ong u kyrwoh.
Shillong, Jymmang 19 : U Myntri Rangbah ka Jylla Conrad K Sangma ha ka sngi Thohdieng u la pynpaw ka jinglyngoh bad buh jingkylli ruh halor ka jingphet jyndat noh ki nongïalam ka VPP na ka jingïalang ban pynshai halor ka Roster System kaba ka sorkar ka la khot ïa baroh ki party kiba don ha ka jylla.
Haba kren sha ki lad pathai khubor, u Myntri Rangbah u la ong, “Baroh ki sengsaiñpyrthei kynthup na ka Liang Pyrshah bad Liang Synshar ki sngewthuh ïa kaei kaba ka sorkar ka leh halor ka roster system hynrei ngam lah ban peiphang ïa ka jingleh jong ka VPP.
"Shuh shuh u ong ba ha kaba nyngkong dei ma ki kiba kwah ban kren halor katei ka mat hynrei mynta pat ki wanrah da kawei ka mat.
“Kadei ka rai jong ki, nga shu kyrpad ïa ki ba ngi dei ban sngewthuh ba ngi dei ki nongïalam ba don ka jingkitkhlieh bad ban sngewthuh ba ngi don ruh ka jingkitkhlieh ïa ka jylla bad ïa ki nongshong shnong baroh," bynrap biang u Myntri Rangbah.
Kawei pat kaba u Conrad u ong ka long ba donkam pat ban sngewthuh ba kino kino ki kam kim dei pat ban ktah ïa ka jingshong suk shongsaiñ hapdeng ki jaidbynriew bynriew bapher bapher kiba lah ban ktah ïa ka jinglong kawei ha ka jylla.
U ong ruh ba kano kano ka kam ba ki leh kam dei eh tang na bynta ka politik lane ban ïoh jingmyntoi politik hynrei ban don ruh ka jingkitkhlieh na bynta ka shongsuk shongsain bad ka jingshngain jong ki nongshong shnong.
Nalorkata, u la pynpaw ruh ba kum u Myntri Rangbah u long uba kloi ban pyntikna ba un sngap lut ïa baroh kiba kwah ban kren ne ai jingmut.
Na ka liang ka VPP ka la pynshai ba ka jingmih jyndat kadei namar ba ka jingïalang kam treh ban ïakren halor ka Reservation Policy kaba dei ka nongrim ba ka Seng ka ïeng ha ka nongrim naduh ba sdang.
Shillong, Jymmang 19: Ka National People’s Party (NPP), ha ka sngi Thohdieng ka la takraiñ tyngeh ïa ka VPP halor ka jingmih syndet jong ki ïa ka jingïalang kaba ka sorkar ka la khot na bynta ban batai ïa ki seng saiñ pyrthei shaphang ka Roster system bad ki jingpyntreikam jong ka.
Haba kren sha ki lad pathai khubor ka nongaiktien ka NPP ka Kong Ampareen Lyngdoh ka la ong ba ka jingkhot ka sorkar ïa kane ka jingïalang ka long ban ïakren halor kane ka mat ban sngap ruh ïa ka jingai jingmut, ‘hynrei ki jied pynban ban mih sha surok kan ym rah jingmyntoi eiei namar ki aiñ la thaw ym ha surok,’ ka la ong.
U Dr WR Kharlukhi uba dei u State President ka NPP u la ther tyngeh da kaba ong ba kane ka jingleh ka VPP ka dei tang ka drama ba ki leh na bynta ban myntoi saiñ pyrthei ha ka elekshon MDC ban long ha u snem ban wan.
“Kam myntoi ka jingïakhih ha surok hynrei ki dei ban tip ioh ka jia pynban kumba jia ha Kashmir ha ka jylla jong ngi na kata ka daw kim dei ban shu leh shongshit ïa kane ka mat," u la ong.
Ka Kong Ampareen Lyngdoh ka la ong ruh, ba ka sorkar ka bud ïa ka jingbthah jong ka High Court ha kaba ïadei bad ka Roster System jong ka Reservation Policy.
“Ki dkhot jong kawei na ki seng saiñ pyrthei ki la jah ban ïashimbynta ha ka jingïalang watla ka ïing ka long kaba plie ban ïakren halor kino kino ki jingbynñiaw ne jingartatien.
Kane kadei kaei kaei kaba hap ban pynbit pynbiang, ngi hap ban buh ïa kiei kiei ha ka lynti kaba dei.
Lada don kino kino ki jingartatien ne jingkylli kiban buh, ngi la pynbiang ïa ka rynsan" ong ka Kong Ampareen.
Lah ban kdew hangne ba ka VPP kala pynsawa jam ïa ka sur halor ka jingbym iohlad ban kren ha ki rynsan kiba biang ban ïakren halor katei ka mat, hynrei ha ka sngi Thohdieng kila mih jyndat na ka jingïalang jong ka All-Party Meeting namar ka jingsngew ba ka dei ka jingïalang ka bym don jingmut na ka daw ba ki kwah ban ïakren halor ka Reservation Policy ym ha kaba ïadei bad ka Roster System.
Shillong, Jymmang 19 : Ka sorkar jylla hynne ka sngi Thohdieng ka la pynbna ban pynsangeh shwa ïa ka jingthung kam thymmai nalor ba ka la rai ruh ban thaw da ka komiti halor ka Roster System.
Ïa katei ka rai, ka sorkar MDA ka la shim hadien ka jingïalang jong baroh ki party kynthup na ka liang synshar bad liang pyrshah hapoh ka jingïalam jong u Myntri Rangbah ka Jylla ha Secretariat.
Katba ka jingïalang ka dang ïaid, na ka liang ki nongïalam jong ka VPP bad ka KHNAM ki la phet jyndat noh kum ka dak ka jingpyrshah ïa ka jingbym wanrah jong ka sorkar ban ïakren halor ka mat kaba ïadei bad ka Reservation Policy.
Na ka liang u Myntri Rangbah haba kren bad ki lad pathai khubor u la pyntip ruh ba ïa katei ka komiti ba kin thaw yn khlieh da ka Myntri ka tnad Koit ka Khiah ka jylla, Dr.
Ampareen Lyngdoh.
Katkum ka jingong jong u, ha ka jingïakren ki la don bun ki jingpynshai ïa ki jingkylli ba wanrah da ki party bapher bapher haba ïadei bad ka roster system hadien ba la dep ban pynshai paidbah da ka Presentation.
“Kumta, ngi la rai ba khnang ban pyntikna ba baroh kin ïoh jingshai lut la tyrwa ban thaw ïa ka komiti ban khlieh da ka Myntri ka Koit ka Khiah Kong Ampareen Lyngdoh bad ki dkhot kin dei na ki party bapher bapher," ong u Myntri Rangbah.
“Ngin sa ailad ïa ki ban pan jingshai bad ai jingmut ruh kumno ki kwah lane ai jigmut khnang ba ngin lah ban jam shakhmat," u la bynrap shuh shuh.
Nalorkata, u Myntri Rangbah u la pyntip ruh ba ka sorkar jylla ka la mynjur ruh ïa ka jingkyrpad jong baroh ki seng sainpyrthei ban pynsangeh shwa ïa ki jingthung kam kiba thymmai katba ka komiti kam pat phah ïa ka kaiphod halor ka roster system.
“Ngi la mynjur ba kum ka sorkar ngin pynsangeh shwa ïa kane ka kam tad haduh ba ka komiti ka la sngew hun bad aiti ïa ka kaiphod bad ka jingïakren kaba khatduh kaba ngi khmih lynti kan long noh khkam kloi," u la ong.
Ha kane ka sngi u Myntri Rangbah u la pynpaw ruh ba hadien ba ki la dep ban ai ïa ka jingbatai kaba bniah lyngba ka presentation, jan baroh ki sengsaiñ pyrthei ki la pynpaw ïa ka jingsngew hun haba ïadei bad katei ka roster.
Kawei pat kaba u pynpaw ka long ba ki don ki party kina kwah ban kren ïa kiwei ki ishu nalor ka roster hynrei u la ong pat ba na ka liang ka sorkar ki la pynpaw ba ka jingïakren ha katei ka sngi kadei beit halor ka roster bad ym palat ïa kata.
Shillong, Jymmang 19: Ki arngut ki samla Khasi ïa kiba la tip kyrteng kum u u Banshai Syiem na Laitkor bad u Ïohborlang Kharsohnoh na Jongksha kiba ju kamai taxi, hynnin ka miet sngi Palei ki la shah shoh dusmnon ha ki bar jylla ha Khyndailad ha ka por 10 baje tam eiei.
Haba u Mawphor u la leit ban ïakren bad kine ki arngut ki lanot ha ka jaka ba ki shah sumar ha Civil Hospital, Shillong, ki la ïathuh ba wat la ki Pulit kiba don ha katei ka jaka kim shym la ïarap eiei ïa ki hynrei ki ai lad pynban ïa ki ban phet.
“Haba ki paralok ki pyrshang ban ïarap ki pulit ki pyntieng pynban kumba ki mut kawut lathi katba ïa ngi kim shym la ïarap eiei bad ki ai lad ruh ban phet krad kine kiba shoh beiñ ïa ngi," ong u Ïohborlang Kharsohnoh.
Haba la kylli ïa ka daw ba ka jia ka jingshah shoh u Bah Ïohborlang Kharsohnoh u la ïathuh ba ka dei namar ba une udriver bar jylla u la hukum ïa u ban ieng kham sha khmat ba un ieng ha jaka ba u buh kali, ‘ynda nga ong ieng noh me ha khmat mar kumta ki la kurup ban shoh ban bom ruh da u bitor na khlieh jong ngi," u la ïathuh.
“Ynda gi la shah shoh ym tang ki pulit kiba shu peit kai hynrei wat ki para Khasi ruh kim ïarap satia ki ïaleh pynban ban ring video bad kane kaba pynsngewsih eh ïa nga," ong u Banshai.
Na ka liang ki para nongñiah kali kiba don ha katei ka jaka ki la ïathuh ba kine kiba shoh lada shu peit ki dei ki Punjabi bad u Bihari ‘ïa ka dur jong ki ngi kynmaw bha hynrei ïa u numbor kali te ngim kynmaw peit shuh,’ ki la pynpaw.
Lah ban sakhi ba tang hadien khyndiat por ba ka jia kane ka jingshah shoh na ka liang ki nongïalam ka synjuk ki nongñiah taxi bad ki nongïalam seng bhalang ki la poi sha Civil ban ai mynsiem ïa kine ki nongñiah kali.
“Ngi la ai jingmut ba ka KHADC ka dei ban pynthikna ba ki briew bym dei Khasi ki dei ban pynbiang ïa ki kot ki sla ba ki dei ban ïoh na ka konsil bad kumjuh ba ka sorkar ka dei ban talasi ïa ki kot ki sla jong ki namar ngi ïohi ba bun bah ki riewsniew na kiwei ki jylla ki wan rieh tngen ha ka kyrteng ka kam ñiah kali kamai bad na ka liang jong ngi ngi dawa ba ki bor ki dei ban shimkhia ïa kane," ong u Bah Wandonbok Jyrwa.
Ha kawei pat ka liang, ki Pulit Special Cell jong ka East Khasi Hills District, ki la ïoh kem na Guwahati ïa ki 5 ngut ki runar kiba donkti ban shoh dusmon ïa kine ki arngut kat kum ka kyrwoh na Superintendent of Police ka East Khasi Hills Bah Sylvester Nongtnger u la ïathuh ba ka jingïoh kem ïa kine ki san ngut ka dei da ka jingïarap ki pulit ka Guwahati.
Ha ka jingtohkit, ki Pulit kila shem ba kine ki runar ba shoh ïa kine ki nongñiah taxi ki la phet krad sha Guwahati.
Ki Pulit ki la pyntip marmar sha Guwahati bad da ka jingïarap ki Pulit kane ka Nongbah ka Assam, kila ïoh ban kem ïa 5 ngut.
Ïa kine ki 5 ngut la wan ïalam noh hynne hi ka sngi sha Shillong ban pynlong ïa ka jingtohkit kaba bniah.
Kane ka jingïohkem ki Pulit ïa kine ki runar kala wan jia ruh tang da ki kynta hadien ba ka Taxi Driver Association ka Khyndailad, ka la aipor 24 kynta ïa ka Tnad Pulit ban kem ïa kine ki runar lem kumta kin sangeh ïa ka jingkamai kali.
Na ka liang ki nongñiah taxi ha ka sngi Thohdieng ki la sahngeh ban kamai baroh shisngi kum ka jingpynbor ïa ka sorkar ban pynjur ka jingthwet ïa kine kiba don kti hynrei namar ka jingshimkhia ki Pulit ban thwet haban da ioh kem, ki nongñiah taxi ki la rai ban pynsangeh noh ïa ka jingthmu sangeh kamai.
Na ka liang ka seng ki nongñiah taxi hapoh ka shatri ka East Khasi Hills Local Taxi Welfare Association ka la rai ban khynra ïa labour license ïa ki nongñiah kali kamai bar jylla baroh ha ka sngi Nyngkong ban kyndang naphang ïa baroh ki bar jylla bym don ki kot ki sla kiba biang ban kamai.
Jowai, Rymphang 25: U ma O.
R.
Challam kum uwei na ki nongshong shnong ka Jowai u buh ka jingkyntu ïa ki paidbah nongthep vote jong ka jylla ba kin long kiba stad hadien ba kila ïoh sngew ïa kaei ba ki Candidates bad ki kynhun seng saiñ hima sima kila dep ban khlei bad kaei ka thong ba ki don ban treikam ha kane ka san snem ban wan hadien ka jingïalap Election jong ki.
Ula ong kum ki nongshong shnong ki don ka hok ban jied ïa ki nongmihkhmat na ka bynta ki 59 tylli ki Constituency hapoh ka jylla, hynrei mynta ka jingma kaba ap ka dei ka jingwan sam pisa bym khuid da ki katto katne sha manla ki ïing ki sem jong ki paidbah.
“Kane ka pisa ba jaboh kaba ki leit ban tyrwa sha ki thliewiing naduh ka san hajar, 10 hajr, 15 hajar, 20 hajar bad kumta ter ter kala pynjabob ïa ki paidbah nongthep vote bad kan pynsniew dur kumjuh ïa ka ïing ka seng, ka shnong ka thaw bad ka jaitbynriew hi baroh kawei", ong ma Challam.
U Blei ula thaw kyrpang ïa ka mariang da ka jingdon ki mar poh khyndew hynrei haduh mynta ym don kata ka Policy treikam ban wanrah ïa ka roi ka par bad ka ïoh ka kot jong ka jylla, wat ki skim ba wan na ka sorkar kmie ki don kila la dep pyntrei bad ki don ki bym pat dep pyntreikam bad kan jia aiu ïa kine ki skim, la buh jingkylli ma O.
R Challam.
Kumta u kyntu jur ïaki nongvote ba kin long kiba stad ban jied ïa ki nongmihkhmat kiba kumno ban leit mihkhmat shapoh ka ïing dorbar thawaiñ ka jylla na ka bynta ka samoi 2023-2028 bad ka jingjop kan long ka jingjop kaba lah ban wanrah ïa ka jing kylla ha baroh ki liang.
Jowai, Rymphang 25 : Ka Smriti Zubin Irani kaba dei ka Minister for Women and Child Development Minority Affairs jong ka sorkar pdeng mynta ka sngi kaba dei ka sngi khadduh jong ka jingïalap Election hapoh ka jylla ka la wan iuh kjat ha ka shnong Nangbah ban ai jingkyrshan ba pura ïa u kyrtong ka BJP u ma Lakhon Biam na ka 3-Raliang Constituency.
Ïa kane ka prokram ïalap election jong u ma Lakhon Biam la pynlong ha Madanpynkai Nongbah (madan ïatur Masi) ha kaba da ki hajar ngut ki nongkyrshan jong u ma Biam ki la wan sha katei ka jingïalang ha ryngkat ka jingrisa bad ka jingshad jingkmen.
Na ka liang ka Smriti Zubin Irani haba ai jingkren ha kane ka sngi ka la kyntu jur ïa ki nongshong shnong ka Nangbah ba kin pynjop don burom ïa u ma Lakhon Biam ha kane ka kynti da kaba pynsngew ïa ki mat ba donkam ka BJP ynda kan wan ha ka bor bad kaba kongsan duh kin ïoh ar tylli ki Engine kawei hapoh ka jylla bad kawei ha Nongbah Delhi (Central), kala ïathuh na ka liang u Myntri Rangbah duh ka ri u Narendra Modi u don ïa une u kyrtong na 3-Raliang u ma Lakhon Biam.
Kala pynsngew baroh ki skim kiba dei ban pynpoi sha ki paidbah kin long kiba ïaid beit ïaid ryntih, wat ha kine ki snem ba la dep ruh ïa ki skim jong ki nongshong shnong ka jylla kila pyrshang ban pynïoh ha manla uwei pa uwei naduh u khaw rashon, ki marbam, ka jingïarap ïa ki nongrep nalor kiwei de, ong ka Irani.
Shuh shuh kala ong ïa u kyrtong jong ka BJP na 3-Raliang la don bun kiba kynthoh bun jait da ka seng NPP, wat kumjuh ïa ka TMC namar ka jingtieng jong ki ïa ka party BJP ban ïoh synshar hapoh ka jylla, kala ong kiei kita ki NPP ne TMC bad kaba pynshai ba ka NPP kadei ka ‘Non Performing Party’ bad ka TMC ka dei ka ‘Too much Corruption Party’.
Kumta ka dei ka kamram jong ki paidnongshong shnong ka Nangbah ba kin ïohi jngai ba dei tang ka seng BJP kaba lah ban wanrah shibun ki kam pynroi, kala pynsngew ruh wat ha ka por jong ka khlam Covid-19 ka party BJP kaba shim ka jingkitkhieh na ka bynta ki jingdonkam jong ki paidbah da kaba sam ei ïa ki jingbam.
Kala pynsngew ruh ba ka sorkar BJP kala ai ei ïa ka dawai injek ban ïada na ka Covid-19.
Na ka bynta kito ki samla ki bym pat ïoh kam ïoh jam bad ki longkmie ka BJP ka don ka thong ban ai jingïarap mar 1000 tyngka manla u bnai, katba ïa kito ki longkmie bym don lok kin ïoh 24 hajar ha ka shisnem.
Kiba ïoh khun kynthei kin ïoh ïarap haduh 50 hajar tyngka, wat ïa ki nongïalam jong ka shnong ka thaw kum ki Waheh Shnong, ki Dolloi yn pynpoi jingïarap na ka bynta ki paidbah haduh shi phew lak tyngka na ka bynta ban pyntrei ïa ki kam pynroi.
Na ka bynta ka skim jong ki nongrep ka PM-Kisan yn pynkiew na ka 6 hajar sha ka 8 hajar tyngka, lada ki paidbah ki kwah ba kine ki kam pynroi ki wan tuid hapoh kane ka shnong jong ki ki dei ban ai ka vote ba kordor jong ki ha u ma Lakhon Biam uba dei na ka party BJP.
Shillong, Rymphang 25 : Ha ka sngi ba wan iuhkjat u Myntri Rangbahduh ka Ri, u Narendra Modi sha Shillong, ka la pynjynjar bad pynsyrtok ïa ki paidbah nongleit nongwan kiba leit sha ki kam ki bapher bapher.
Shi kynta shuwa ban wan ïuhkjat u Myntri Rangbahduh ka Ri, ki kali ki la shah khang lynti bad ki paidbah kim lait ban ïaid ha ki katto katne ki jaka.
Na ka liang ki paidbah kiba ïaid lynti ki la pynpaw ïa ka jingdom jingbitar ïa ki nongpynïaid kiba khang lynti ïa ki ban ïaid bad kane ka jingleh ki pulit, ka la ktah ïa ka kam ka jam jong ki namar kiba bun kidei kiba leit sha ki jaka trei, sha ki jaka sumar, sha ki ïew ki hat.
Na ka liang ki nongñiah kali kamai, ki la pynpaw ïa ka jingdiaw mynsiem namar ki sahkut hajuh haduh shiteng sngi kaba la pynlong ïa ki ban duh ïa ka kamai kajih ka jong ki, bad wat ki khynnah skul, kim lap por shuh ban beh sha ki jaka pule ka jong ki.
Shillong, Rymphang, 25: Ki Pulit jong ka nongbah ha ka sngi Saitjaiñ ki la weng lut ïa ki poster ba la wah bad teh ha baroh kawei ka surok ha nongbah Shillong tang shu shu kut ki kynta ïalap elekshon, kata, shwa ka 48 tarik ban poi ka sngi thep vote ha ka 27 tarik u Rymphang.
Ka jingweng lut ïa kine ki poster ba la teh ha kylleng ki jaka ka long ban ailad ïa ki paidbah ba kin khan kin bishar hi da lade hadien ba ki la ïohsngew bad sakhi lut ïa ki jingpynshai jong ki kyrtong ïakhun elekshon jon gki seng saiñ pyrthei ha kane ka jylla.
Ki District Magistrate jong ki District ha ka jylla ki la pynjari da ka jingpynbna paidbah hadien ba la pyntreikam ïa ka Model Code of Conduct (MCC) bad kiwei pat ki jingbthah jong ka Election Commission ha baroh kawei ka jylla ba ki kynta jong ka jingjarjar (Silence Period) kin long na ka bynta 48 kynta hashwa ban kut ka jingïathep vote kaba mut ba kane ka kynta jong ka jingjarjar kan sdang naduh ka 4 baje janmiet jong ka 25 tarik, Rymphang, 2023 ha kaba la khang ïa baroh ki jingïalang paidbah bad ki jingpyndonkam ïa ki kor pynsawa, ban sam ïa ki kot lyngkdop bad kiwei kiwei, ban wah ïa ki lama bad ki jingthoh bad kiwei kiwei hapoh 200 mitar jong ki Polling Booth bad ka jingbuh shipor ïa ki ophis treikam jong ki seng saiñpyrthei hapoh ka jingjngai kaba 200 mitar na Polling Booth.
La khang ruh ban rah ïa ki suloi bad kiwei pat ki tiar pynmynsaw bad ban kiar na kaba pynmih kino kino ki jingjia kum ban pyntieng ne pynbor ïa ki nongthep vote bad ïa ki paidbah kumjuh.
La khang ruh na kaba ïalum briew palat ïa san ngut shaneng ha kawei ka jaka.
Shillong, Rymphang, 25: Khnang ban wanrah ïa ka elekshon kaba khuid ba suba ha Meghalaya, ka Election Commission of India ka la hukum ban khang shwa ïa ka khappud Indo-Bangladesh tad haduh ka 2 tarik u Lber, la pyntip u Chief Electoral Officer ka Jylla u Bah F.
R Kharkongor ha ka sngi Thohdieng.
Ka ECI ka la hukum ruh ba khang ïa ka jingïamih ïarung bad ka khappud Assam tad haduh ka 2 tarik, Lber, u la ong.
Ka jingjied ïa ki 60 ngut ki Nongmihkhmat ba thymmai sha ka Iingdorbar Thawaiñ ka jylla kan sa long ha ka 27 tarik Rymphang, bad ka jingñiew ïa ki vote kan long ha ka 2 tarik, Lber.
“Baroh ki distrik kiba don ïa ki khappud bad ka Bangladesh la bthah ba kin khang bad ban pyrkhing ïa ka rung ka mih jong ki briew," ong u Bah Kharkongor.
Ka jingpynlong ïa ki iew khappud (border haats) la pynkynriah tad haduh ban da kut ka elekshon.
“Lada shu ailad ïa ki briew hapdeng kine ki ar tylli ki ri ban ïarung ïa mih katba mon, ka lah ban don ka jingktah ïa ka shongsuk shongsaiñ kaba lah ban buh jingma ïa ka jingim jong ki paidbah bad kaba lah ban pynthung ïa ka shongsuk shongsaiñ," ong shuh shuh u CEO.
Shillong, Rymphang 25: Ka nongaiktien jong ka National People’s Party (NPP) ka Dr Mazel Ampareen Lyngdoh ka la ong ba ka Jylla Meghalaya ka long kaba donbok ba ka la pynmih hi ïa ki briew ban don bynta ha ka saiñpyrthei kiba hiar pateng na la ki kmie ki kpa jongki bad ka jingkynnoh bad kynthoh u Myntri Rangbahduh ka ri, u Narendra Modi kam don nongrim hano hangno ruh.
Kane ka jingkren jong ka Kong Ampareen ka long halor ka jingkynthoh jong u Myntri Rangbahduh ha ka por ba u wan ïalap election ha Khyndai Lad, Shillong.
“Ka Meghalaya ka long kaba donbok ba ka lah ban pynmih ïa ki rangbah bad ki longkmie ban long ki nongïalam ha ka saiñ hima sima, bad ka jingmih ki nongïalam na kajuh ka longïing kadei kaba ym lah ban len bad ka long kaba shisha ha kane ka jylla jongngi," la ong ka nongïalam ka NPP halor ka jingkren u Modi ïa ki nongialam na kajuh ka longïing.
Katkum ka jingong jong ka MLA bad Myntri barim, ka long ka rukom ba ki longïing, la kadei ha ka kam sainpyrthei, kam khaïi ne kiwei ki kam ba ki trei ka ju don ka jinghiar pateng, kaba ong kum u kpa kumta ki khun, bad kane kam dei kaba phylla.
“Ban pynsngewthuh bakla ïa kane ka rukom long ka long kaei kaei ka bym sngewïahap," ka la ong shuh shuh.
Lah ban kdew ba u Modi ha ka jingkren ïalap election ka jongu ha Shillong, u la ong ba ka sainpyrthei tang na kawei ka longïing ka la pynsniewdur ïa ka Jylla ha kine ki khyndiat snem ba la dep.
Shillong, Rymphang 25 : U National President jong ka NPP u Conrad K Sangma ha ka Sngi Thohdieng, u la ong ba ka party ka jong u kan nym.
pdiang ïa ki MLA bad MDC kiba kren pynthohbria ïa ka party bad kiba ïaleh pyrshah ïa ka jingkwah jong ki bor badei peit jong ka party.
U la ong ïa kane ha ka sngi ba pynlong ïa ka rally ha Borogobal, Raksamgre ban ïalap na ka bynta u Limison D.
Sangma uba dei u kyrtong na Raksamgre constituency.
U Conrad Sangma u la ong ba kiwei ki party ki pynlong jinglehkai ïa ka B.
Mahal issue bad ka jingkren jong ki kam long kaba dei bad ka sorkar ka khlem die ïa ka jaka jong ka B-Mahal.
“Ngim don jingmut ban pynduh pyndam hynrei ngin ïatrei ryngkat na ka bynta ki paidbah ki shong ba sah ha B-Mahal," u la ong.
Da kaba pyntip ruh halor ka issue kaba ïadei bad ka district council bad ki myntri, u la ong, “Ha kata ka por ba u MLA barim jong phi, u Benedict Marak, u khlem sngap ïa ka district court bad ïa ki myntri.
U la leh katba u sngewmon bad u la kurup ïa ki katto katne ki jaka jong ka B-Mahal da kaba pynmih da ki aiñ.
Bad ynda nga la ïoh jingtip, ngam lah ban pdiang ïa ka".
U la ong ba ki paidbah na kane ka jaka ki la ai ka jingshaniah sha u ba un long u MLA bad MDC na ka bynta 5 snem, bad u la phah ïa ki MDC ban pynlong ïa u kum u CEM, bad don ruh ki khep ba u leh katba u kwah.
“Shuwa ba ngin wan ha ka bor, katto katne ngut ki briew ki la ïohpdiang ïa ki shithi byrngem, bad ha kine ki 5 snem kam shym don eiei ha Garo Hills bad ha ka jylla ruh baroh kawei ka la shongsuk bad ka long kaba jai jai", ong u Conrad.
Shillong, Rymphang 25 : U kyrtong ka UDP na Shillong North Constituency, U Dr.
Aman War ha ka Sngi Saitjaiñ u la ong ba bun ki jingkynthoh pyrshah ïa u, u la dep ban pynshai kumta mynta u shaniah ha ka jingstad jong ki paidbah ka constituency ba kin bishar bad shim ïa ka rai ha ka 27tarik kaba dei ka sngi thep vote.
“Ïa kito ki jingkynthoh ïanga, nga la dep pynshai lut, hynrei lada ki ïai ban shi ïai ban ïa kajuh, mynta ngam ong ei ei shuh ai ba ki paidbah nongshong shnong ka Shillong North kin bishar bad ai ïa ka rai namar ki paidbah ki long kiba stad bad kin ym shah ïalam bakla ha kita ki riew shim kabu ban shu ïai kynnoh ïa kajuh shi kajuh," u la ong.
Nalorkata, u la ong ruh ba ki paidbah kin hap ban ïakhun ïa ka jingpait jingpra bad ïa ka jingsngewïapher bad ba kum ka seng riewlum kaba la ïoh ïa ka jingshaniah ha kylleng ka constituency u ngeit skhem ba yn poi beit sha ka thong.
“ Nga ngeit skhem kumba ki paidbah ki shaniah ha ka party kin shaniah ruh ïa nga bad kin ai ka jingkyrshan kaba pura khnang ba ngin ïoh iatrei lang na ka bynta ban pynphuh pynphieng bad pynphyrnai shuh shuh ïa ka constituency.
Kynmaw ba ka jingjop kam dei ka jong nga hynrei ka dei ka jong ki paidbah ka constituency" ong u Dr Aman.
Shuh shuh u la ong ruh ba kum ka party ki la trei shitom baroh shi katta kumta ki kwah ban ïohi ba kin ïoh ban kheit ïa u soh ynda la dei ka sngi.
Lah ban kdew hangne ba nalor u kyrtong ka UDP, ka Shillong North ka la don bun bha ki kyrtong kynthup naduh ka Voice of the People Party (VPP), National Peoples’ Party (NPP), Bharatiya Janata Party (BJP), ka KAM, kyrtong shimet, Congress bad ruh na ka Trinamool Congress.
Tura Rymphang 25: U President ka National People’s Party (NPP) u Conrad K.
Sangma haba kren ha ka jingïalap elskhon kaba kut artad shuwa ban poi ka sngi thep vote u la kyntu ïa ki paidbah jong ka Tura bad ka jylla ba ki dei ban kynmaw ba ka jingñion ïa u budam ha ka EVM kam dei tang na bynta shi sngi hynrei na bynta ka san snem kaban wan.
Haba kren ha ka jingïalang kaba long ha Tura u Conrad u ong, “Kynmaw ba ka vote jong phi ka dei na bynta san snem , namarkata kaba donkam eh ka long shuwa ba phin vote da pyrkhat janai ïano phi vote namar lada phi bakla ha kato ka shi khyllipmat ka jingsaja kan dei na bynta baroh san snem.
"“Ha ki aiom elekshon kynmaw wat ju shu bud lymmuh da kaba bud ïa kiwei pat hynrei bishar ma phi bad bad sa shimrai," u la kyntu.
U la ong ruh ba kane ka jingpynkut jong u ïa kane ka jingïalap elekshon ha ïew tura ka dei namar u jied ban bud ïa ka dienjat kaba u kpa jong u u la pruid dak bad u la ong ruh ba ka nuska bad ka jinghikai kaba u la ïoh u la pyrshang ban bud ryngkhi ïa ki.
“U PA Sangma u la dei u nongïalam u ba khraw ym tang ka Garo Hills hynrei jong ka ri namar u la hikai ban buh nyngkong ïa u paidbah ha man ki kam kiba ngi leh," ong u Conrad.
U la ong ruh ka jinglah jong ka NPP ka party kaba la sdang na ka jylla ban kynjoh shaduh ka kyrdan kum ka national party tang hapoh ka 10 snem ka la sakhi ïa ki kam bakhraw jong u.
“Kiwei ki party ki lah ban wan ban leit hynrei ngin ïai don hangne na bynta jong phi," u la bynrap.
Khliehriat, Rymphang, 25: Lai ngut ki briew bakynthup ïa ki ar ngut ki shi kurim, ki la duh-ei ïa la ka jong ka jingim ha ka jingïatyngkhuh kali ha ka surokbah ha shnong Wapungskur, East Jaiñtia Hills District ha ka ka janmiet sngi Saitjaiñ.
Ïa kine kiba la khladnoh la tip kyrteng kum u Bah Marjanki Phawa bad ka kurim jong u ka Kong Sabianka Lyngdoh kiba la khlad hashen bad kawei pat kaba ju khot ka Kong Ba Lyngdoh kaba la khladnoh ha shiteng lynti katba dang pynkit sha Civil Hospital, Jowai na ka daw ka jingjur shaba palat ka jingmynsaw.
Ka thymmei khubor, ka ïathuh ba kane ka la jia ha ka por kumba 6.
40 baje janmiet katba kine ki lai ngut ki dang wanphai na ki thaiñ Ladrymbai bad ki thmu ban leit phai sha shnong sha Tuberkmaishnong hynrei ynda poi ha ka shnong Wapungskur ki la ïakynduh ïa kane ka jingïatyngkhuh kali bad kawei ka trok khatar taïar bad ka kali Maruti car kaba ki shong.
Shillong, Rymphang 25 : Ka rally pyni bun paid jong u kyrtong ka Seng United Democratic Party (UDP) ha Mawlai hynne ka sngi Saitjaiñ ka la long kaba shongshit da ka jingshim bynta jong ki hajar ngut ki paidbah kiba la ïa shad ïa risa ban pynpaw ka jingkyrshan ïa la u jong u kyrtong u Bah Process T.
Sawkmie.
ïa kane ka jingïaid rally jong ka seng UDP, Mawlai Circle la sdang na Wahumkhrah, ter ter sha surok Mawlai Phudmuri, sha Stand bus, Nonglum, petrol pump, sha Iewrynghep bad pynkut biang ha Wahumkhrah.
Na ka liang ki paidbah nongkyrshan ki la ïaid ha ryngkat ka put ka tem, kaba ki la pyndonkam ruh ïa ka ksing ban pynshongshit ha kane ka jingïaid rally kaba khatduh shuwa ban leit sha ka jingïathep vote ka ban long ha ka 27 tarik mynta u bnai, katba ka jingñiew ïa vote kan ha ka 2 tarik u Lber, 2023.
Na ka liang u Bah PT Sawkmie haba ai jingkren sha ki lad pathai khubor shuwa ka jingïaid ïa ka rally u la pynpaw ba kum u kyrtong jong ka seng UDP u don ka jingkyrmen kaba skhem ba un ïoh ïa ka jingjop ha kane ka ilekshon bad ban wanphai biang kum u MLA jong ka Mawlai.
“Nga sngewkmen ba da ki hajar ngut ki paidbah ki la ïa poi ban pynpaw ka jingkyrshan jong ki na ka bynta jong nga bad kane ka dei ka jingphah ïa ka khubor jong ka jingjop jong ka UDP ha Mawlai," ong u bah Sawkmie.
Nalor kata u la bynrap da kaba ong, “Horkit hordang ki paidbah ka thaiñ kim dei ban ailad ïa ka seng NPP ba kan synshar biang bad ba kan suhthied ha Mawlai bad ha ka jylla hi baroh kawei, san snem ngi la ïa mad ia ka jingsynshar ka NPP bad la ïohi ba ka jingsynshar jong ki ïa ka jylla kam biang satia.
"Ha kajuh ka por u Bah Sawkmie u kyntu ruh ïa ki paidbah ba kin sngewbha ban ym pynsepei ïa ka vote bad ban jur ba baroh kiba don EPIC ki dei ban thep ïa ka vote ka jong ki ha ka 27 tarik u Rymphang.
“Jied ïa ka UDP ban ai ka jingshakri kaba bha tam ïa ka constituency," ong shuh shuh u kyrtong ka UDP, uba dei ruh u MLA barim ka Mawlai.
Shillong, Rymphang 25: U President jong ka Voice of the people Party (VPP) u Bah Ardent Basaiawmoit ha ka sngi Saitjaiñ u la wer ïa ki paidbah nongkyrshan ka VPP ba kin long kiba skhem jingmut ban ïaineh ha ka VPP ym ban shah ïalam bakla ha ki riew shimkabu ïa ki nongkyrshan ka VPP.
Haba kren ha ka jingïalang ba khatduh eh jong ka VPP ha Sohryngkham, u Bah Ardent u la khot ïa ki paidbah ban trei shitom na bynta ban pynjop ïa ki kyrtong kiba ka VPP ka pynïakhun khnang ba ka party kan ïoh noh ïa ka jingithuh kum ka recognised party ka donkam ïa ki paidbah ban pynjop bun ngut ki kyrtong khnang ba u symbol Prah un dei noh u jong tang jong ki kyrtong ba pynïakhun da ka party.
“U Prah u la longdoh longsnam ha ngi bad donkam mynta ban pynjop bun ki MLA khang ba yn ym don shuh mano mano ban lah ban shim ei ïa une u symbol jong ngi," ong u Bah Ardent.
Shuh shuh u la ong ruh ba ka jingjop jong ka VPP ha kane ka elekshon kan long ka jingseisoh ban bujli noh da ka party rielum kaba paka naduh ka met, ka mynsiem kaba ka don.
“Kumba long mynta ki party riewlum ki la sah sa tang ka shynrong suda kim don mynsiem seng riewlum shuh bad ka dei ka kamram jong ngi ban shimt noh ïa kane ka jaka ba thylli hynrei ban kynjoh shata ka donkam ïa phi ban trei shitom bad ban skhem jingmut," u la ong.
Haba kren halor ka jingkynnoh da ki katto katne ba ka VPP ka la don ka jingïasylla lupa bad ka TMC bad ba ka jingpynmih ïa ka VPP ruh ka dei namar ka TMC ka la sngewthuh shai kdar ba kan ym lah ban thaw pyrthei sha rilum Khasi-Jaintia, u Bah Ardent u la ong ba ka dei ka jingïalam bakla namar ki la itieng ïa ka bor bad ka jingkhlaiñ jong ka VPP.
“Kito kiba kynnoh ba ka VPP la pynkha da ka TMC ki dei ban tip ba la seng shuwa ïa ka VPP shuwa ba ka TMC kan wan iuhkjat sha ka jylla.
Balei ngim kynthoh ïa ka TMC ha ki rynsan elekshon namar ngi shim ba ka dei tang ka seng kaba rit eh kaba ym don satia wat tang ka jingïapur khana eiei bad ka jinghap aireng kan dei bad kine ki party heh kiba kynthup ïa ka BJP, Congress, NPP, UDP," ong u Bah Ardent.
Lah ban kdew ba kane ka dei ka jingïalang kaba khatduh eh jong ka VPP ha kaba la sakhi da ki hajar ngut ki paidbah ki la wan shim bynta sha ka rally rah prah wat la kiba bun ki paidbah kim shym la lah ban poi shuh ban shim bynta sha ka jingïalang namar ka jingjur ka dheng kali ha naduh na Lad Smit shaduh sor Shillong.
Jowai, Rymphang 25 : Ka jingïalap Election ba khadduh jong u ma Sniawbhalang Dhar u kyrtong ka NPP na ka 1-Nartiang Constituency kala kut mynta ka sngi saitjaiñ ha ka shnong Wahiajer West Jaiñtia Hills, haba kheiñ kyllum da ki nongïalam ka party kiba kam ba ka jingwan poi jong ki nongkyrshan kala kot sha ka 25 hajar tam.
Hashwa jong ka jingïaid rally kaba dei ruh ka sien ba nyngkong hapoh ka Constituency ban pynlong kum kane ka jingïaid paidbah na Wahiajer haduh Ummulong, kala don ka jingïalang ha madan ei-ïadaw rong ha Wahiajer, ïa ka jingïalang la pynïaid da u ma Hamkom Khynriam President ka NPP 1-Nartiang Block.
La sdang ïa ka jingïalang da ki jingduwai na u ma T.
Shullai bad la ïoh ruh ka jingkren na u CEM ka JHADC ma Thombor Shiwat, MDC ma Jesse Suiam, ma Paia Dhar, ma Yooshida Nongspung, ma Damon Dkhar, ma Mutshwa Thabah nalor kiwei de.
Baroh kitei ki nongkren kila pynpaw ïa ki kam ba bha kiba u MLA ka 1-Nartiang Constituency ma Sniawbhalang Dhar ula synñiang ha kiba bun ki liang naduh ki surok, ki jaka sumar, ki ïew ki hat, ki jaka pule bad kiwei kiwei de ki kam pynroi hapoh jong ki shnong ki thaw ka Constituency.
Ha ka juh ka por kila kyntu ïa ki paid nongkyrshan jong u ma Sniawbhalang Dhar ha kane ka kynti ba kin ai biang ka jingkyrshan ba pura da kaba pynjop don burom ïa u, kila ong kumba ïohi mynta ki kam jong u kiba la kren kham jam bad da ka jingkyrmen ha kane ka san snem ban wan shibun ki jingkylla kin wan hapoh ka Constituency.
Katba na ka liang u ma Sniawbha haka jngkren ula ong naduh ba sdang jong ka jingleit ïalap election ym don kano kano ka jingthut bad u ai ka jingïaroh ïa ki President bad ki Secretary Unit hapoh jong ki 72 tylli ki shnong kiba la ïadonlang ban ai jingkyrshan ïa u bad ka jingwan jong ki nongkyrshan mynta ka sngi dei da ka jingkitkhlieh jong iwei pa iwei.
Ula pynsngew hadien ka 2 tarik kumba ki nongkyrshan kila angnud “yn sa shad kmen haduh ban da tdem pum bad ki kam ruh yn trei ha ban da tdem pum", kumta kyntu ïa ki paidbah ban mih dang step ha ka 27 tarik bad leit thep ïa ka vote ha ka party NPP ha ka muhor jongka Kot.
“Ka 1-Nartiang kan dei ka Constituency ka ban thaw syndon ïa ka record kaba nyngkong hapoh ka jylla kata ban jop bun tam u nongjop" kam u ma Sniawbha.
Hadien kane ki paidbah baroh kila shim bynta lang da ka jingshong shit ban ïashad ha ka jingïaid Rally (road show) naduh ka jaka ba pynlong jingïalang Wahiajer haduh Ummulong.
Shillong, Rymphang, 25: U Myntri Rangbah ka Jylla Assam u Hmanta Biswa Sarma, ha ka sngi Thohdieng u la iuh kjat ha Shella Constituency ban ïalap elekshon na ka bynta ka kyrtong jong ka BJP na Shella ka Kong Arena Hynniewta.
Ha kane ka jingïalang kaba la pynlong ha madan shong Dharam Basti, la ïashim bynta da ki hajar ngut ki nongkyrshan jong ka BJP na ki shnong bapher bapher.
Haba kren ha kane ka jingïalang, u Himanta Biswa Sarma u la ai ka jingïaroh ïa ka kyrtong ka Kong Arena da kaba ong ba ka dei ka histori ha Shella Constituency ban ïohi ïa ka jingbun jong ki paidbah kiba ai ka jingkyrshan ïa ka BJP kaba ym pat ju ïohi koit ha ki snem ba ladep bad kane ka dei ka jinglah treikam bad ka jingieid jong ki briew ïa ka Kong Arena Hynñiewta.
U la khlei ruh ka jingkular lada ka BJP kawan ha ka bor ha Shella, un sa ïakren bad ka Sorkar Pdeng ban pynïoh ïa ka kad liengsuiñ ha kane ka thaiñ namarba ka long kaba paka bha ban shna ïa ka jaka hiar ki liengsuiñ.
U la kular ruh ban kyntiew arshah ïa ka khaii pateng ha kane ka thaiñ lyngba ki marpoh khyndew, ban pynheh bad ban pynbha ïa ka surok ban pynkloi bha ïa ki nongñiah kali ban poi na Shillong, sha Majai ter ter sha Shella.
U la buh ruh ïa ka thong ruh ban plie biang ïa ka karkhana dewbilat, nangta ïa ki skul babha ha ki kyrdan bapher bapher, ki College, ki Hospital bad bun ki jngdonkam ki paidbah ka Shella da kaba kyntu ïa ki paidbah ka Shella mynta ka kynti ki dei ban jied noh ïa u Narendra Modi lyngba ka kyrtong jong ka Kong Arena.
Na ka liang jong ka Kong Arena ka la pynsngew biang ka thong jong ka ban thaw ki aiñ ïada bad ïarap ïa u duk u suk, ki khynnah samla ha ki lad ïohkam bad kular ruh ba kan ym ieh ïa ki paidbah jong ka shnong Shella ha kano kano ka por ba ki donkam namar kadei ka trai shnong kan ïaineh ka trai shnong na ka bynta ki paidbah ka thaiñ Shella.
Ka la ong ruh ba ka thong kaba hakhmat eh ka long nan ïoh plie biang ïa ka Border Hat kaba dei ka dohnud jong ka thaiñ Riwar bad ka pliang ja jong kiba bun, ban plie biang ïa ka karkhana dewbilat bad shibun ki jingkylla hapoh ka Shella Constituency.
“Ailad ai nga tang san snem ngan sa pyni da ki kam," ong ka Kong Hynñiewta.
Shillong, Rymphang 25: Katba ka jingjied ïa ki nongmihkhmat ba thymmai ka la nang jan, ka jingpynkhreh jong ka tnat pynïaid elekshon ruh ka la nangjam shakhmat bad ha ka sngi Saitjaiñ la sakhi ïa ki nongpynïaid elekshon kiba la thung da ka tnat Elekshon ha ki kylleng ki jaka ki la kit ïa ki tiar ki tar ban leit sah miet sha ki Polling Station kiba kham jngai ban pynkhreh ïa ka jingïathep vote ka ban long ha ka Lah Sngi U Blei jong ka taiew ban wan.
U Chief Electoral Officer u Bah FR Kharkongor ha ka sngi Saitjaiñ u la pyntip ba ki don kumba 974 ki kynhun ba pynïaid ïa ka elekshon ba la thung na bynta ki 59 tylli ki Constituency bad haduh ka por 9:30 janmiet jong ka sngi Saitjaiñ kumba 893 ki kynhun pynïaid elekshon ki la poi sha ka jaka ba la buh ba kin pynïaid ïa ka elekshon.
U la ïathuh ba kine ki kynhun, ki don kiba hap ban ïaid lyngba ki thiep bad ki sharing lum, ban jam ïa ka wah bad ki jaka kiba eh ban poi briew namar ka jinglong ka lynti synkien hynrei kine ki kynhun ki la poi sha kine jaka da kaba shu ïaid kjat, bad shong ruh da ki ropeway bad da ki lieng kynda.
U la pyntip ba ka Polling Station kaba hab ban pyndonkam da ka lieng kynda ban poi sha ka jaka Polling Station ka dei ka Kamsing Polling Station ha Amlarem Sub Division kaba don tang 35 ngut ki nongthep vote.
“Ki don ki khynhun jong ngi kiba hap ban kit da ka khoh ïa ki EVM ban pynpoi sha jaka thep vote khnang ba baroh kiba la don ka hok ban thep vote kin ïoh pyndonkam la ka hok," u la ong.
U CEO u la pyntip ba ka kynhun pynïaid elekshon kaba dei peit ïa ka Rongcheng Polling Station ha South Garo Hills ka la hap ban ïaid kjat haduh 8 kynta, da kaba mih lypa naduh ka step sngi Saitjaiñ.
Kiwei kiwei ki kynhun pynïaid elekshon ki la hap ban ïaid kjat haduh saw kynta ban poi sha ki polling station.
Ki 2,445 kynhun kiba hap ban pynïaid ïa ka elekshon kin sa leit sha ki polling station ha ka sngi U Blei, shi sngi shwa ka sngi thep vote.
Ïa ka jingthep vote la pynsangeh shwa ha Sohïong Assembly Constituency kaba don 63 tylli ki polling station, na ka daw ka jingkhladnoh jong u kyrtong ka United Democratic Party (UDP) u Bah HDR Lyngdoh uba long u Myntri barim ka tnat Kam Pohing ha ka 20 tarik Rymphang.
Nongstoiñ, Rymphang, 26: Ki nongïalam ka Hynñiewtrep Youth Council ha ka sngi thohdieng, ki la hiar sha Langpih ban pynshai sha ki paitbah ba ha kane ka election ka ban long ha ka 27 tarik, ba shuwa ba kin mih na ki ïing jong ki ban leit thep ïa ka vote, ki dei ban da pyrkhat bad puson bha, namar lada ki bakla ha kane ka kynti ka jingbabe bad ka jingtim kan long ïa ka pateng ban wan.
Ha katei ka jingïalang kaba la pynïaid da u samla Wanteibok Lyngdoh general secretary ka HYC West Khasi Hills la ïadon lang da ki rangbah shnong ki longkmie longkpa bad ki paitbah ki la ïa shah shkor dngong ïa ki jingkren ki nongïalam ha katei ka sngi.
U Bah Robertjune Kharjahrin President rangbah haba pynshai paitbah ha katei ka sngi, u la ong ba ha kine ki san snem ba la dep ha ka jingsynshar jong ka sorkar MDA ba la ïalam da ka NPP, ki paitbah ki la mad shibun ki jingeh na ka jingkiew dor ki mar ki mata na kadaw ba jingpynkiew ïa ka khajna, hynrei wat la katta ruh ka sorkar ka dang sah ram da ki spah klur namar ba la jur palat ka bamsap.
U la ong ruh ba ym shuh lah ban len ïa kata namar ym dei ba ka HYC ka shu thaw, hynrei la pynpaw syndon da u Amit Shah u Myntri kam Pohïing ka sorkar pdeng haba u wan ha Tura.
Utei u nongïalam ka seng u la ong ruh ba ki nongmihkhmat ba ki paitbah ki la jied ha u 2018 bad kiba don lang ha ka sorkar MDA, kim dei satia ki nongïalam hynrei ki dei ki nonglilam ïa ka khyndew ka shyiap, khamtam ha West Khasi Hills ha kaba ïa ki 12 tylli ki shnong kiba hap ha ka hima Nonglang Sirdarship, la die lilam sha ka Assam ha ka por ba ki ar ngut ki Myntri Rangbah ki la ïasoi ïa ka skular pynbeit pud.
Halor katei ka jingleh, ki paitbah ka hima Nonglang lem bad ki nongïalam jong ki sengbhalang ki hap ban ai da ka mokotduma shaduh Supreme Court.
U la ong ruh ba na ka bynta ban saiñ dur ïa ka lawei ka jong ki khun ki kti, ka shong ha ngi ki kmie ki kpa.
Ha kane ka kynti lada bakla ban jied ïa ki nongmih-khmat kam myntoi shuh ban babe hadien.
U la buh jingkylli ruh da kaba ong ba mano ba pynpoi surok rong ha Langpih.
Mano ba pynïoh ïa ka Raid-mynsaw school building bad kiwei kiwei pat ki skul ha katei ka thaiñ.
Mano ba pynïoh ïa ka Border Outpost ha Langpih.
Hato ka dei ka sorkar MDA ba la ïalam da ka NPP ?.
Nalor kata u la ong ruh ba kum u nongïalam jong ka seng, u nud ban kop bad ban ong ba ha kine ki san snem naduh ba ka NPP ka la ïalam ïa ka sorkar ha ka jylla ha ka thaiñ Langpih, ym pat don dak ei ei ei wat tang khyndiat ruh.
Hynrei ki dak ki shin baroh bad ki kam pynroi ki dei ki matti ba la leh da ki nongmihkhmat na ki party riew lum.
U la ong ruh ba ka por ka dang biang ïa ki paitbah ka thaiñ Langpih ba kin kylla kaba mut bad ba kin phai noh sha ki party riewlum, namar lada kin dang ailad ba ki Sangma kin synshar ïa ka jylla kan sa poi ka por ba ka jaitbynriew kan sa jah rngai syndon na kane ka sla pyrthei.
Nongstoiñ, Rymphang, 26: Ka election ban jied ïa ki nongmihkhmat sha ka Ïingdorbar Thaw Aiñ ka jylla ka la poi, ha kaba ki kyrtong kiba la mih madan ban ïa aireng ha kane ka kyntiki la duh thiah duh dem miet la bad sngi.
Ki don ruh ki kyrtong kiba la pyrshang ban pynlut pisa na ka bynta ban thied ïa ki paitbah nongshong shnong, khnang ba kin ai ka jingkyrshan.
Ki don shibun ki sengbhalang kiba la shim ka jingkitkhlieh ban buddien ïa ka ïaid ka ïeng jong ki kyrtong bad ki nongïalam jong ki seng saiñ pyrthei bapher bapher haba ïaid shane bad shatai, khnang ba kin lap la ki sam pisa ne em sha ki paitbah nongthep vote.
Napdeng kiba bun ki sengbhalang ka Federation of Khasi Jaiñtia & Garo People Rambrai circle, ka dei kawei na ki sengbhalang kiba la trei shitom miet bad sngi ban khang lad ïa ki kyrtong kiba thmu ban pybiej ïa ki paitbah da kaba sam pisa.
U Bah Jiedstarlan Lyngkhoi President ka FKJGP Rambrai circle haba pyntip ha u nongthoh khubor u la ong ba la kumba shitaïew ei ei, ki nongïalam bad ki dkhot ka seng ki la peitngor bha bad ki la don ki khep ba ki la ïoh jingtip ba ki don ki briew jong ki kyrtong, kiba thmu ban leit sam pisa sha ki longïing jong ki nongshong shnong bad ki la pyrshang ban khang kdong bun bun sien.
Utei u nongïalam ka seng u la ong ruh ba ha kine ki lai sngi, ki dkhot ka seng ki la ïakhun da kaba tyngeh ban swait bad peitngor bha ha man la ki shnong bad la bthah ruh ïa baroh ki nongkitkam bad ki dkhot jong ki Unit bapher bapher kiba hap hapoh ka Rambrai Circle, ba kin ym kheiñ sting hynrei ba in trei shitom bad peitngor bha, khnang ban lait na kino kino ki jingshah kynnoh hadien ha bud bad ba ka jingjied ïa ki nongmihkhmat kan long kaba khuid ba suba.
U la ong ruh lada ka seng ka lap ïa kiba pynkheiñ ïa ki kyndon ka Election Commission bad kiba ïaleh pyrshah ka seng kan aiti beit sha ki bor ka aiñ.
Old Trafford-Manchester (England), Rymphang 26: Katkum ki khubor bala ïohlum, la ïoh jingtip ba ka kynhun ïalehkai jong ka Premier League, kata ka Manchester United kan sa ïoh ban ïa aireng pyrshah ïa ka Real Betis ha ka Roud-16 jong ka lympung Europa League mynta ka samoi.
Kane ka la wan hadien ba katei ka kynhun kaba la ïalam da u Erik Ten Hag kum u manager ka la lah ban pynliem ïa ka Barcelona da 2-1 kol ha Old Trafford ban khylliap ïa ka jingïakhun hapdeng jong ki da 4-3 kol ka aggregate.
Shuh shuh, ki khubor ki la ïoh ban pynthikna ba ka Manchester United kan sa ïa aireng pyrshah ïa ka Real Betis, katba ka Arsenal kan sa hap ban ïakhun pyrshah ïa ka Sporting Lisbon.
ïa kane la pynthikna hadien ba ladep ban pynkhalai ïa ki kynhun baroh kiba la ïohrung sha ka Round-16 jong kane ka lympyng lehkai Europa League mynta ka samoi.
Haba phai sha ka Arsenal, kan sa ïoh ban pdiang ïa ka jingïalehkai 2nd leg hala ïing hadien ba ka la ïoh ban bteng ïa ka jingïaid lynti da kaba lamkhmat ïa ka Group jong ka naduh kaba sdang jong ka lympung, katba na ka liang jong ka Manchester United kan pdiang ïa ka jingïakhun shuwa hala ïing, kata ha Old Trafford pyrshah ïa ka Real Betis.
Na ka liang jong ki bor pynïaid jong kane ka lympung ki la pynbna ba ka Europa League Round-16 kan sa sdang naduh ka 9 haduh ka 16 tarik u Lber.
Ha kawei pat ka lympung, ka West Ham United kan sa ïakhun pyrshah ïa ka AEK Larnaca ha ka Europa Conference League Round 16Haba phai pat sha ka Arsenal, ka kynhun kaba lamkhmat ïa ka Premier League mynta ka samoi, ka la ïoh ban bteng ïa ka jingïaid lynti jong ka hadien ba ka la wan ha ka kyrdan ban nyngkong na ka Group A, da kaba khur namjop haduh san sien naki hynriew sien ïalehkai.
Katba na ka liang jong ka Sporting Lisbon, ka don ha ka kyrdan ba saw ha ka miej ïakheiñ point ka lympung Portuguese top flight, ka la pynliem ïa ka klob na Denmark kata ka Midtjylland da 5-1 kol ha ka jingïalehkai play-off hadien ba ki la wan ha ka kyrdan ba lai na ka Group jong ka Champions League mynta ka samoi.
Ka kynhun kaba la ïalam da u Manuel Pellegrini, kata ka Real Betis ka don ha ka kyrdan ba san ha ka lympung lehkai La Liga ka la lah ban khylliap ïa ka Group Stage jong ka Europa League khlem da shah rem, da kaba khur namjop san sien bad ïakhaid shi sien na ki 6 sien ïakhun.
Haba phai pat sha ka kynhun kaba la rah haduh hynriew sien ïa ka namlahduh jong kane ka lympung, kata ka Sevilla kan ïakhun pyrshah ïa ka Fenerbahce, katba ka kynhun kaba la lamkhmat da u Jose Mourinho kum u manager, kata ka Roma kan ïakhun pyrshah ïa ka Real Sociedad – kaba wan ha ka kyrdan ba nyngkong ha ka Group jong ka Manchester United.
Kine ki phra tylli ki kynhun kiba la wan shakhmat ha ka Europa League group stage ki la shah pynkhalai ryngkat bad ki kynhun ba la ïohrung lyngba ka knockout round play-off, bad ïa ki klob kiba hap ha kajuh ka lympung la ïoh ban pynkhalai ha ka rukom ba kin nym pat ïatyngkhuh hashwa ka quarter final.
Ki kynhun ki ba dang sah ha kane ka lympung lehkai jong ka Europa League ki long kumne:Ka Union Berlin pyrshah ïa ka Union Saint-Gilloise,Ka Sevilla pyrshah ïa ka Fenerbahce,Ka Juventus pyrshah ïa ka Freiburg.
Ka Bayer Leverkusen pyrshah ïa ka FerencvarosKa Sporting Lisbon pyrshah ïa ka ArsenalKa Manchester United pyrshah ïa ka Real BetisKa Roma pyrshah ïa ka Real SociedadKa Shakhtar Donetsk pyrshah ïa ka Feyenoord.
Nongstoiñ, Rymphang, 26: “Ka Hynñiewtrep Youths’ Council West Khasi Hills District, kam lah khlem da ai khublei ïa ka Khasi Students Union West Khasi Hills District, kaba la shimkhia ban sei ïa ki kam jaboh ha ki tnad treikam jong ka sorkar ha West Khasi Hills, ha kaba ka la lap shibun ki kam ha ki tnad bapher bapher, kiba lait la shu thung sop sop khlem da ïaid da ka lynti ba khuid hynrei la shu thung jubor ïa ki", ong ka kyrwoh khubor ba la phah da u General Secretary jong ka HYC West Khasi Hills samla Wantei Lyngdoh.
“Kane ka long kaei kaei kaba ngi kum ka Seng ngim lah ban pdiang da lei lei, namar ka pynshlur ïa ka kam thok shukor da kaba knieh ïa ka hok jong ki khun Samla jong ka thaiñ, kiba dei hok ban ïoh kiba lah trei shitom lyngba ka jingkyrshan ki kmie ki kpa.
Kane kan dei ka lawei jong ka jingdum lada leh kumne bad kiba bun ki kmie ki kpa, kin duh jingkyrmen ban phah skul, khamtam kan ktah ïa ka ri bad ka jaidbynriew jong ngi", u la ong.
“Kumta halor ka shithi ba lah phah da u Superintending Engineer PHE Western Circle Nongstoiñ ha ka 9 tarik Rymphang sha u DC, ban panmap ba la bakla ba la shu thung khlem jingtip ka District Selection Committee (DSC) bad u la ong ba un sa weng noh hadien ka Election ïa kine kiba lah thung.
Na ka liang ka Seng kam pdiang ïa kane, hynrei dei beit ban weng noh mynta shwa ka jingpynbna ïa ka Result Election".
U la ong ruh, “Ka Seng ka don ka jingsuba ba don ei ei sha lyndet ba leh ïa kane ka jingthung kam sop sop.
Ban lait na ka jingtuklar mano mano hadien Election ïa kine kiba sha thung kam sop sop dei ban weng noh.
Lym kumta ym I don jingkyrmen ban shah weng nabar ba don ba tuklar.
“Ha kajuh ka por ka Seng ka dawa ïa u DC ba dei ban pynshitom ïa kiba don kti ha kane ka jingthung kam sop sop ha kine ki Department Sorkar.
Na ka liang Seng kan sa leit ïa kynduh ïa u DC halor kane ka bynta", ong u samla Wantei.
Jowai, Rymphang 26 : Shi bynta ban wanrah ka jingsuk ha ka leit ka wan ki nongtrei ha ka kam Election sha ka Meghalaya Legislative Assembly Election 2023 ban poi suk sha ki jaka thep vote ha manla ki Polling Stations ha ka 27 tarik u Rymphang, 2023 bad kumjuh ha ka sngi ñiew vote jong ka 2 tarik u Lber, 2023 (counting day).
Na ka liang u Superintendent of Police, West Jaiñtia Hills ula pynbeit ïa kane ka rukom pynïaid kali kiba long kumne la buh No-Entry na Thomas Jones shaduh D.
C Ophis.
Kumjuh na Tpep-Pale sha Iawmusiang, na u surok Mission Compound shaduh Iawmusiang/ D.
C Office.
La khang No-Entry kumjuh na H.
K.
Singh shaduh D.
C Office bad na stan Dawki sha D.
C Office.
Baroh ki kali ba wan na Riatsiatsim kin liet khun sha sha Mynthong District Library, ki kali ba wan Khimmusniang/ Jrisalein kin ïaid na u surok Chutwakhu.
Katba ki kali ba wan na New Hill kumjuh na surok Shillong kin leit khun sha u surok Kynruh Saphlang bad na Thomas Jones.
Lashai ka sngi 27 tarik baroh 4 tylli ki jaka pynïeng kali (parking lots) kiba don Iawmusiang ki dei ban long kiba thylli naduh ka por 2 waje janmiet shaneng.
Jowai, Rymphang 26: Ka Balang Presbyterian Khimusnaing Jowai mynta ka sngi U Blei kala leh burom ïa u Tymmen Basan S.
O.
Bamon uba la kynjop 25 snem jong ka jingshakri ïa ka Balang bad uba dang ïaibteng haduh mynta ki sngi wat lada um da don eh ha ka bor met kaba koit ba khiah.
La ïathuh ba ïa u ma S.
O.
Bamon la jied kum u Rangbah Balang ha u snem 1990, hynrei tang hadien katto katne snem kata ha ka 28.
12.
1997 ba la jied Tymmen Basan ïa u.
U la ju bat shibun ki kam hapoh ka Balang, ïa ka kam Secretary ïingmane ha u snem 1990 ha ka por ba ka Balang ka dang donkam bha ban pynbha pynmiat ïa ki jingdonkam jong ka ïingmane.
Ula ju bat ïa ka kam Secretary ka Balang ter ter ha ka jingïaid ki snem, kum u Finance Secretary, u Vice-Chairman ka Balang ha kiba bun tylli ki snem, ula long ruh u Secretary ha ka snem 2008 ha ka por ba ka Balang ka pdiang ïa ka Jingïaseng Synod.
Ula long ruh u Adviser jong ki Jingïaseng hapoh ka Balang naduh ka Jingïaseng Kynthei bad Jingïaseng Khynnah, kiwei de ki Sub Committee bad u Headmaster jong ka skul ka Balang.
Nalor kine ki kam hapoh ka Balang ula ju bat ruh kum u Treasurer ka KJP Synod kumjuh ruh ïa ki kam bapher bapher hapoh ka District bad ka Presbytery.
Halor kiba kam jong ka jingshakri ka Balang kum ka dak ban kynmaw burom ïa ki kam kiba ula dep ban synñiang hapoh ka Balang la pynlong da ki jingai sngewbha sha u TBn.
S.
O.
Bamon naduh ka Balang, ki Jingïaseng Kynthei, Jingïaseng Samla, Jingïaseng Khynnah, Sunday School bad kumjuh na ka Skul jong ka Balang.
Na ka liang ka Balang ka ai ka jingkitbok kitrwiang ïa u TBn.
S.
O Bamon ba U Blei Trai kynrad un pynïoh ha u ïa ka bor met kaba koit ba khiah, ka jingstad jingshemphang khnang ba un dang lah ban shakri ïa U Blei ha ki sngi ban wan.
Ïa ka jingïaseng leh burom la pynïaid da u Pastor incharge ka Balang u Rev.
K.
Syiemlieh, la ïoh ruh ban sam ïa ka khubor na ka ktein jong U Blei da u TBn.
P.
Bamon uba la pynshong nongrim na ki Proverb 17:3 kaba kren shaphang ka jingkyrmen, ka jingïai ap bad ka jingaiei jong u Blei.
La ïoh ruh ka jingrwai kyrpang na ka Choir jong ka Jingïaseng Samla.
Shillong: Ka Shad Suk Mynsiem ba lai sngi lynter ka Seng Khasi Kmie, ka la poi noh sha kaba kut hynne ka sngi Mawlong ka 10 tarik u Iaiong 2023, hapdeng ka jingiphuh iphieng , ba da shongkun shong Blei, bad ba sakhi ïa kata ka jinglong ba nylla bad ba kyrpang ka jaidbynriew Hynñiewtrep Hynñiewskum, ha lympung Weiking, Jaiaw, Shillong.
Kumba ka juh long ka sngi ba kut jong ka Shad, ka dei da ka jingïalum lang ha ïing Seng Khasi, Mawkhar, Shillong, ha kaba ki Duhalia, ki la shim ïa ka bynta ban tem ïa ka ksing lumpaid hadien kane u Rgh Banteilang S Rumnong President ka Seng Khasi College/ Chairman ka Publicity Committee ka Seng Khasi Kmie, u la shim ïa ka bynta ban pynïaid ïa ka jingïalang.
Hadien kane u Rgh Dipshon.
L.
Nongbri, President Seng Khasi Mawlai, u la shim ïa ka bynta ban ban ïalam ïa ka jingduwai, hadien kane, ka la dei pat ka por ba ki nongshad lem bad ki nongïalam ba rangbah ka Seng Khasi Kmie, bynrap ki parakur parakha, la ïa mihlang khrui na ïing Seng ryngkat ka sur ka ksing lynti ban ïaid kjat sha Lympung Weiking, Jaiaw.
Haba la poi ha lympung, shwa ban sdang ïa ka shad, la ïoh ïa ka nguh ka dem ba la ai ka Komiti u Tymmen U San ïa kaba la pynbud pat daka jingshad ha baroh ki hynniew tylli ki skit.
Ha kane ka kynti ki nongshad ba wan ban ïashim bynta ki long ki shynrang 727 bad ki kynthei 724 bad baroh ki long 1,451 , kaba da pynishong kun shong Blei, haduh katta katta, katno tam lei lei haba ki kjat sngi ba shat thaba jong ka ‘mei ngi’ ki da wan ban shat thaba ha ka riam shad kaba nylla ba hara.
Nalor ki nongshad, la wan ruh ban sakhi da kiba bun ki kynrem ki lyndan bad ba kham paw ki long naduh u Lat ka jylla u Phagu Chauhan, u Symbud Myntri Rangbah bah Prestone Tynsong, CEM KHADC bah Titostrawell Chyne, u DGP ka jylla u Dr L.
R Bishnoi, nangta ki heh ophisar jong ki shnat treikam bapher bapher ka sorkar jylla bad kiwei kiwei.
Shuh shuh la wan ban ïa synran lang ruh da u President bad Secretary jongka Sein Raij Jowai, ki Seiñ Raij Shillong u Dolloi ka Elaka Jowai , ki Pressident bd ki Secretary jong ki jylli bad ki tnat ka Seng Khasi.
Nalor la pyndap hi smam ïa baroh sawdong ka lympung shad da u u paid byllien, kiba da pynleit jingmut lang artad ha ki sur jong ka ksing, ka nakra, ka bom, ka tangmuri.
Haba la kut ka shad ka kmen, shwa ban wanphai biang sha ïing Seng, Mawkhar, la ïoh ïa ki kyntien ai khublei ba la ai da u Rgh Hammar Singh Kharhmar Cultural Secretary Seng Khasi Kmie, ka jingduwai na u Rgh Donbokstar Kurkalang, bad la pynhhiar ïa ka lama ka seng da u Rgh Rubi Binong, President Seng Khasi Raid Marngar bad pynbud biang da ka jingduwai da uwei na ki dkhot ka Kynhun U Tymmen U San bad hadien kane, la ïaid tawiar lai sien lai wat ïa ka lympung bad wanphai noh artad sha ïing Seng, ryngkat ka phawar arted lynti.
Haba la poi ha ïing Seng, u Rgh Hainess Marbaniang, General Secretary, Seng Khasi Kmie, Mawkhar, Shillong, u la shim ïaka bynta ban ai ïa ki kyntien ai khublei bad sa pynkut da ka shad mastieh ha phyllaw jong ka Seng Khasi Hall.
Haba phaidien sha ki lai sngi jong kane ka ka shad ai nguh ba shi sien shi snem, katba nang mih ki sngi, ka dur ka dar, ka jinglong jingman hi jong kane ka shad ka ïai phuh ïai phieng, namar dei ha kum kane ka samoi, ba ïa kata ka tynrai jingngeit kaba janai bad ba jylliew bha jong ka jaidbynriew Khasi, da shisha ka wan ba kan mihpaw ha kane ka shad, namar ka kynthei haba ka iuh kjat ha lympung, ka da wan ha ka longrynieng kaba khuid ba suba ba nylla bad sotti ka jong ka, katba u shynrang, ka riam ka beit ka jong u ka kup shisha ïa ka bynta kum u nong ri u nong da u nongsumar sukher ïalade, ïa la ka kur ka jait bad ïa la ka it ka hima, ka ri ka muluk.
Da kumta, kaei ka dulir bah ban pynpaw ïa ka jinglong ba nylla kum ka jaidbynriew, lah ban ong ba ïa ka jubab kaba shai bad ba paw shynna eh ka dei ha ka dur ka Shad Suk Mynsiem, kaba pynpaw ïa ka jutang kaba la ïateh hapdeng u Bynriew bad la U Blei Nongthaw Nongbuh, haba la bit la biang nadong shadong, u bynriew u pynpaw ïa ka jingsngewnguh ka jong u ïa la u Blei Trai Kynrad da ka ka shad ka kmen ha ryngkat ka duwai ba U Blei Trai Kynrad ba un ïai theh sei ïa la ka kyrkhu kyrdoh ha u khun bynriew ba un lah ba un kai un padun, un kamai un kajih, ba un trei un ktah ban roi parum pareh ha snieh jong kane ka sla pyrthei, ha ryngkat ba un nang ïar ka Tip Briew Tip Blei ka Tip Kur Tip Kha Ban Ieit ïalade bad Burom ïa kiwei bad ban Kamai ïa ka Hok.
Shillong, Ïaïong 10: U Symbud Myntri Rangbah ka jylla uba dei peit ruh ïa ka tnat ki kam pohïing ka sorkar jylla u Bah Prestone Tynsong u la ong ba ki pulit jong ka sorkar jylla ki lah ban teh lakam ïa ka jingkhaïi be-aiñ ïa u dewïong ha ka jylla.
“Ki paidbah ka jylla kim dei ban artatien ïa ka bor bad ka jinglah jong ki pulit jong ngi namar ki don ka jingtbit bad jinglah ban leh ïa kino kino ki kam kiba dei ha ka ka laiñ jong ki," ong u Bah Prestone haba kren sha ki lad pathai khubor.
Kane ka jingkren jong u Bah Prestone ka long hadien ba ka High Court ka la pan ktien na ka Central Industrial Security Force (CISF) la ka long ne em kaba la kloi ban wan pahara khnang ban teh lakam ïa ka jingshalan be-aiñ ïa u dewïong ha ka jylla.
Haba kylli la ka sorkar kan ujor pyrshah ïa kane ka hukum ka High Court, u Bah Prestone u la ong “Ngam pat lah ban ong eiei ïa mynta, hynrei ka la don ka jingphah shithi sha ka Ministry of Home Affairs (MHA) bad na ka liang ka CISF ka la ai jingtip sha ka MHA ba kam don pyrton pulit ban phah ka jylla.
"Shuh shuh u Bah Prestone u la ong ba na ka liang ka sorkar bad ka tnat pulit kin ym shong thait satia ban ïakhun ïa ka jingshalan bad khaïi be-aiñ ïa u dewïong ha ka jylla.
“Ngi dei ban sngewthuh hangne ba lada ki pulit ki ai jingpahara baroh 24 kynta ki kam be-aiñ kin dang jia hi," ong u Bah Prestone.
“Ngim ju tip lupa lano u nongtuh un wan prong ïa ka ïing jong ngi hynrei la jar katta kum ka sorkar ngin pyrshang ïa kaba bhatam ban khang syndon sbak ïa kane ka kam khaïi be-aiñ i u dewïong ha ka jylla," u la bynrap.
Lah ban kdew hangne ba High Court jong ka jylla ha ka 20 tarik u Lber , ka la bthah ïa ka Central Industrial Security Force (CISF) ba kan pynpaw hapoh ka lai taiew, ïa ka jinglong la kloi bad ki lah ne em ban wan tehlakam ïa ka jingkhaïi tuh ïa u dewïong ha ka jylla,Shuh shuh ka High Court ha ka 13 u Lber 2023 u Dr N Mozika ula pyntip ba ki jingdonkam ba hap ban pynkhreh na ka bynta ban wanrah ïa 10 pyrton ki CISF kan shimpor kumba saw taiew eiei.
U Dr Mozika ula kdew ba ka CISF kan wan halor ka nongrim ba ka jingbuh ïa ki kan long tang ar ne lai snem shuwa ba ka Jylla kan buh ïa la ki jong ki briew ban shimti ïa ka kam.
Shillong, Ïaïong, 10: Sa shi wat ki seng saiñpyrthei kiba pynieng ïa ki kyrtong ki ban aireng ha ka elekshon ba la pynsangeh shipor ha Sohiong Constituency ïa kaba la buh sngi da ka Election Commission of India (ECI) ban pynlong pat ha ka 10 tarik, Jymmang, 2023, kin sa hiar biang ban pan jingkyrshan ki paidbah.
Ïa ka elekshon ha Sohïong, kaba dei kawei na ki 55 tylli ki Reserved Seat napdeng ki 60 ki Seat hapoh ka Iingdorbar Thawaiñ jong ka Jylla, la pynsangeh shwa ka sngi thep vote kaba la long ha ka 27 tarik, Rymphang hadien ka jingkhladnoh kyndit jong u kyrtong ka United Democratic Party (UDP), ha ka 20 tarik Rymphang, u Bah HDR Lyngdoh uba long ruh u Myntri barim ka tnat Kam Pohïing.
Ka elekshon ka la long tang na ka bynta ki 59 tylli ki Assembly Constituency, ha kaba National People’s Party (NPP) ka la jop haduh 26 Seats.
Bud pat sa ka UDP kaba la jop 11 Seats kiba la lam khmat ban thaw biang ïa ka Sorkar Meghalaya Democratic Alliance (MDA) 2.
0 da ka jingkyrshan lang jong ka BJP, ka Hill State People’s Democratic Party (HSPDP) bad ka People’s Democratic Front (PDF) kiba jop mar ar Seat, nalor ki arngut ki MLA Independent.
Ka UDP, kaba long ka party kaba wan baar ha ka jingbun jong ki MLA hapoh ka Iingdorbar Thawaiñ dang shen ka la pynbna ïa u Bah Synsharlang Kupar Lyngdoh Thabah uba long u pyrsa jong u Bah HDR Lyngdoh ban mih bujli ha ka elekshon ka ban sa long bad kyrmen ruh ba un jop ïa kane ka jingïakhun.
Ki kyrtong kiba ladep thep kyrteng mynshwa ki long u Samlin Malngiang na ka National People’s Party (NPP), u Bah Osborne Kharjana na ka Congress, u Bah Eric Kharbuki na ka BJP, u Bah Stoding Thabah na ka Trinamool Congress (TMC) bad u Bah Sandondor Ryntathiang na ka HSPDP.
Ïa mynta, sa tang u kyrtong ka UDP uba hap ban thep ïa ka kyrteng.
Ka sngi khatduh ban thep kyrteng kan long ha ka 20 tarik mynta u bnai, ka sngi bishar kyrteng kan long ha ka 21 tarik mynta u bnai, ka sngi thep vote kan sa long ha ka 10 tarik Jymmang bad ka sngi ñiew vote kan sa long ha ka 13 tarik, Jymmang.
Da jingtreikam pura jong ka Model Code of Conduct ha baroh kawei ka East Khasi Hills District, u District Election Officer (DEO) u la pynjari ïa ki jingpyrkhing ïa ki kyndon ba la bthah da ka Election Commission of India (ECI).
Shillong, Iaiong 10 : Ka sorkar ka pat ïoh pdiang ïa ka jubab na ka Harijan Panchayat Committee (HPC) halor ka Blueprint ba la pynkhreh da ka sorkar na ka bynta ban pynkynriah ïa ki 342 tylli ki long ïing kiba sah ha Them Metor, ha Them ïew Mawlong wat hadien ba ka sorkar ka la buh por ba ki dei ban pynpoi hapoh kane ka 10 tarik mynta u bnai.
“ Haduh mynta ngim pat ïoh pdiang kano kano ruh ka jubab na ka HPC hynrei ngi la shu ïohi lyngba ki lad pathai khubor ba ki la mynjur ban wan ïa kynduh ïa ka sorkar" ong u Symbud Myntri Rangbah bah Prestone Tynsong.
U la ïathuh ba ka sorkar ka lah ban khot ïakren ïa ka HPC mynta ka taiew ban ïa pynbeit ïa kane ka kam.
“ Nga la ïohi na ki kot khubor ba ki la rai ban wan ïa kynduh ia ngi, ka lah ban long mynta ka taiew lane ngi lah ban khot ïa ki ban wan ïa kynduh bad ïakren halor kane ka kam namar ngi la dep ai ïa ka blueprint sha ki bad ka shong ha ki ban ai rai namar na ka liang ka sorkar ka la dep pyni bad kdew ha ki ïa ki jingthmu ban pynkynriah ïaki, ong u bah Prestone.
"Lah ban pynkynmaw dang ha ka 16 tarik Lber ka sorkar ka la ai por ïa ka HPC ban ai jubab halor ka blueprint hapoh ka 10 tarik Iaiong namar ha katei ka blueprint la dep kdew shai ïa ka jingpynkhreh ban pynkynriah ïa ki na Them Iew Mawlong sha ka quarter jong ka Shillong Municipal Board hadien ka election MLA.
Ka sorkar ka la aiti ïa katei ka blueprint sha ka HPC naduh ka 29 tarik Nailur 2022 ha ka jingïalang ba la long ha Secretariat.
Ha katei ka blueprint la pyni ïa ka jingpynkhreh ka sorkar ban tei da ki ïing ba bun mala ban ai jaka rah ïa ki 342 tylli ki long ïing.
Ha ka jingshisha na ka liang ka HPC ka la tyrwa ban pan jaka mar 200 square meter kawei ka long ïing jong kitei ki 342 tylli hapoh u pud u sam la European Ward nalor kata ban pyntei ruh ïa kitei ki ïing na ka bynta jongki hynrei ka sorkar ka la kyntait war ïa kane ka jingtyrwa jongki.
Shillong, Iaiong 10 : Ka United Democratic Party (UDP) ka kyrmen skhem ba ki vote jingsngew synei kin treikam bha ha kane ka election ha Sohiong Constituency bad khlem pep u kyrtong jongka party un jop beit ha ka election ka ban long ha ka 10 tarik Jymmang 2023.
ïa ka Election la hap ban pynsangeh noh ha Sohiong hadien ka jingkhlad ba kyndit jong u kyrtong ka UDP uba dei ruh u Myntri ba rim ka sorkar jylla u bah HDR Lyngdoh ha ka 20 tarik Rymphang 2023.
Mynta ka UDP ka sei da u pyrsa trai hi jong u bah HDR Lyngdoh u bah Synsharlang Kupar Lyngdoh Thabah kum u kyrtong jongka ban ïa khun pyrshah ïa u kyrtong ka NPP uba dei ruh u MLA ba rim u bah Samlin Malngiang.
U General Secretary ka UDP u Dr Jemino Mawthoh u la ong ba khlem pep ka jingsngew synei kan ktah jur bha bad u kyrtong ka UDP un jop beit.
“ Kane ka long halor ka nongrim ba ki briew ki ieit bad burom bha ïa u Maheh HDR Lyngdoh namar u la long u MLA jongki la bun bun sien bad u la ïoh bha ban shakri ïa ki" ong u Dr Jemino.
U la ïathuh ba tang ha ka sngi ba la lum ïa ka jingialang ban pynbna ïa ka kyrteng u bah Synsharlang kum u kyrtong ka Party ruh palat 5000 ngut ki briew ki la ïawan tuid sha ka jingïalang ba la long ha Sohiong hi.
“ Hadien kumba 29-30 snem ei ei u bah HDR Lyngdoh u la rai ban pynïasoh noh sha ka UDP hynrei sngewsih pat ba u la khlad noh kyndit na kane ka pyrthei.
Ban da ym dei ba la jia noh kane ka jingjia ka Sohiong ka la dei lypa ka Constituency ba ka UDP kan jop beit.
Mynta ruh haba ngi la pynbna ïa ka kyrteng jong u bah Synsharlang kum u kyrtong ngi ïohi ïa ka jingrhem mynsiem jong ki paidbah bad nongkyrshan jong ka UDP" ong biang u Dr Jemino.
U la ong ka jingpynkhreh na ka bynta kane ka election ka la ïaid shaid shaid bad na ka liang ka Party ka la ïaid shakhmat ban leit pan ka jingkyrshan na ki paidbah ban pynjop don burom ïa une u kyrtong jongka uba dei u pyrsa trai jong u bah HDR Lyngdoh hi.
Shuh shuh u la ong “ Ki Circle jongka Party ki la trei bor bah ryngkat bad ki nongïalam jongka party ba kynthup ïa ki MLA bad MDC ban leit ïalap na ki rynsan ha ki jaka bapher bapher ban wanrah ka jingjop ba don burom ïa u bah Synsharlang Lyngdoh".
U la ong ruh ba ka UDP ka la lehbha ha ka election ba la dep namar na ka 6 ngut ki la jop mynta 11 ngut bad kyrmen ryngkat bad ka Sohiong kin kiew sha ka 12 ngut ka jingdon ki MLA.
“ Ha ka jingshisha ha Khasi bad Jaintia ka UDP ka kiew bha ha ka election ba la dep namar ka jingïoh vote hapdeng ka UDP bad ka NPP ka long mar ïabam bad ïa kane lah ban pynshisha ba ka UDP ka jop 11 seat bad ka NPP 8 seat bad kane ka pynpaw ba ki paidbah ki ieit bad ai ka jingkyrshan ba pura ïa ka UDP.
Shillong, Iaiong 10 : Ka Federation of Khasi, Jaintia and Garo People (FKJGP) ka la ong ba ka jingpyntreikam ïa ka Inner Line Permit (ILP) ha ka jylla kan ym don jingktah da lei lei ruh ïa ka kam jngohkai kumba la kam da ka sorkar.
Haba ïakren bad ki lad pathai khubor hadien ba ïa kynduh ïa ki heh ka tnad Tourism mynta ka sngi u President ka FKJGP u bah Dundee Cliff Khongsit u la ong ka Seng ka la leit jngoh bad jurip bniah ïa ka jylla Sikkim ban tip la ka jingpyntreikam ïa ka ILP ka ktah ne em ïa ka kam jngohkai ha katei ka jylla bad ka la lap ba kam don jingktah ei ei ruh em.
“ Ngi la ïoh jingtip ba ka kam jngohkai ha Sikkim kam don jingktah na ka jingpyntreikam ïa ka ILP bad kane ka long hadien ba la ïamir jingmut lang bad ki heh sorkar bad ki seng bapher bapher kiba trei ha ka kam jngohkai pyrthei ha katei ka jylla" ong u bah Khongsit.
Kumta u la kyntu ïa ka sorkar ba kam dei ban ïalam bakla ïa ki paidbah hynrei ba kan bud dien beit bad ka sorkar pdeng ban ïoh pyntreikam ïa ka ILP ha ka jylla.
Nalor kane u la ong ruh ba ka sorkar ka dei ban buh jingthoh ne ban phah register ïa ki nongwan jngohkai kiba wan sha kane ka jylla.
Shillong, Iaiong 10 : U Symbud Myntri Rangbah ka jylla uba dei peit ïa ka tnad kam pohïing u bah Prestone Tynsong u la ong mynta ka Lah Sngi U Blei ba ka sorkar kan sa rai ban ai jingpynshitom ïa kiba donkti ban siat iap ïa u bah Cherishterfield Thangkhiew General Secretary ba rim ka seng Hynniewtrep National Liberation Council (HNLC) tang hadien ba ka la dep ban bishar ïa kaei kaba ka Tactical Team -I ka ai jingbatai bad pynshai hadien ba ka tnad kam pohïing ka la pan na katei ka kynhun kaba leit khynra ia ka ïing u bah Thangkhiew ha ka 13 tarik Nailar 2021 kaba la wanrah pynban ka jingshah siat iap jongu.
“ Ai ba ka kam kan ïaid shakhmat.
Kumba long mynta ka tnad ka dang shu ïoh pdiang ïa ka jingjubab bad jingbatai na ka Tactical Team -I.
Ngin hap ban pule bad bishar bniah bha ïa ka.
Hadien kane ngin sa shim rai kaei ka jingpynshitom yn ai ha kito kiba donkti" ong u Symbud Myntri Rangbah.
ïa kane ka jingpan jingbatai pynshai na katei ka kynhun ba leit khynra la leh hadien ba la wanrah ïa ka kaiphod jingtohkit jong u Justice T Vaiphei hapoh ka ïing Dorbar Thawaiñ ka jylla ha ka Dorbar Synrai jong u snem ba la dep.
Ha katei ka kaiphod la kdew shai ba ïa kane ka jingkhynra la pynkhreh sani bha hynrei ka jingpyntreikam kam long kaba biang namar katei ka kynhun ka dei ban leit kem im ïa u bah Cherishterfield.
Kumta ha katei ka kaiphod jong u Justice Vaiphei la kdew shai “ Kumta ka jinglap jong nga ka long ba ka Tactical Team -I kaba leit khynra ban kem ïa u ha katei ka 13 tarik Nailar 2021 ha ka por 3 baje mynstep ka khlem da pyrkhat sani bha bad ka la pyndonkam palat ïa ki bor pahara ruh kaba la wanrah ïa ka jingiap jong u bah Cherishterfield kaba lah ban kiar ha ka jingshisha".
Kumta ha ka jingbishar jongu Justice Vaiphei u la shem ba ka daw ka long ba la shu pynlong kyrkieh bad thurmur ïa ka jingkhynra da ka Taxtical Team I.
Namar ka jingthmu jongka jingleit khynra ka long beit ban kem im ïa u ym ban siat iap ïa u.
Namar kane ka dei ka rai ba la shim da ka Tactical Team ha ka jingïakynduh kum ka kynhun shwa ban leit khynra bad kem ïa u bah Thangkhiew.
Ka long ka jingkhynra kaba kyrkieh bad thurmur ha ka jingshisha ban da dei ba kem im ïa u u la ïoh ban ai jingtip shibun sha ki pulit halor ki jingthmu bad ki kam ba ka seng HNLC ka pynkhreh ba leh" pynkut ka kaiphod.
Shillong, Iaiong 10 : Ka Election Commission of India (ECI), mynta ka sngi, ka la ai jingithuh ïa ka Seng Voice of The People Party (VPP kum ka State Party.
Katkumn ka shithi ba la phah da u Secretary ka ECI sha u President ka VPP, u Bah Ardent Miller Basaïawmoit, la ong ba ECI ka la ithuh ïa ka VPP kum ka State Party namar ka jinglehbha jong ka ha kane ka elekshon MLA baladep.
Lah ban kdew hangne ka VPP ka la jop 4 ngut ki MLA ha kane ka elekshon bad ka la leh bha ruh ha Mylliem, Mawphlang, Umsning, Pynthorumkhrah, South Shillong, East Shillong bad kiwei kiwei de ki jaka, nalor ba ka la jop na Nongkrem, Mawryngkneng, East Shillong bad Mawlai.
Ha kane ka shithi ka ECI ka la bthah ïa ka Party ban jied noh ïa u Symbol napdeng ki free symbol ba la buh da ka ECI.
Hynrei ki kyrtong ka VPP ha kane ka elekshon ka la pyndonam da u Prah kum u Symbol, uiba long ruh u Symbol ba ka Party ka la tyrwa sha ka ECI ha ka por ba ka register kum ka Party.
K a mynsiem ka pang bad ka dohnud ka mong bym lah shuh ban syrdep, haba ki ïing ki sem ki mad ia ka jingiap ba khlem dei por ki baieit ba thoiñ, khamtam lei lei haba ki ngat ne ïa tyngkhuh kum ha ki akisden kali.
Ha kane ka jylla, kiba bun naki jingïap mynta ki wan ba kin mihpaw bha ha kum ki aksiden kali, kaba teng teng ka dei namar ka jingñiah thurmur da lade, ne don pat ruh na ka rukom niah thurmur ki nongniah.
Ka taïew mynta ka hap hapoh katta ka jingrakhe ia ka ‘road safety week’ kaba tnat pulit kaba dei khmih ïa ka kam ban pynïaid ïa ki kali, ka shim ïala ka sien jam ka jong ka ba kan ïaid kylleng sawdong ka sor ban phriang ïa ka khubor sha la ki paidbah da kumno ba kin nang ba kin sumar ïalade ha ka por ba ki ñiah ïaki kali.
Haba kren shaphang ka rukom ban ñiah ïa ki kali, ym lah ban khlem da buh ïa ka jingkylli, kiba bun na ki nongñiah ïa ki kali, nagno bad kumno sha ki la ioh ban bat haki ïa ka driving licence, namar wat hapdeng kiba la ïoh ban bat ïaka, hynrei ka rukom ñiah kali ka jong ki, kam kdew pat sha katta ka phang ba kidei kiba la ïoh hok shisha ïa ka licence ñiah kali ka jong ki.
Toi man la ka step don kiba bun ki briew ki bym pat ban nang ñiah ia ki kali, ki pynlut ïala ka por ka jong ki ban hikai, hynrei ngi tip ba kum kine ki briew kiba da ïaid da ka lynti ban shah hikai, suki pa suki ki nang bad ki kham tip ïa ki aiñ ki kanun ban ñiah iaka.
Hynrei, ha kiba bun ki aksiden, lehse don ruh ki nongñiah ba shu nang malum mala, pynban khlem jingtieng ne smiej ki shu kurup ruma la kum kiba nang eh, hynrei haba la bang lei lei sa ka rukom ban pynher sted, tang katta ki thung khohmoh ne ba kin thung bajli bad ki syllad shisha kat shaba shah, bad ha kaba kut, poi pat sha ka jingjia ba sngewsih wat haduh u pud sha ka lynti jong ka jingïap.
Kaba kham ima eh ïa ka rukom ñiah kali dei na ki khun samla kiba dang shu sdang ban khie, kaba haki, ka snam kumba ong ki riew tymmen ka dang khluit bha, katno tam lei lei haba ïoh ban rah ïa ki kali ba kham remdor, pynher jong ngi la kum ki bym lap lieng shuh, hynrei kaba kut, haba ym lah shuh ban teh lakam, poi beit beit sha ka aksiden.
Nalor ba pynher sted, trei ruh sa ka dih ka bam, ka leh shongshit tem pynheh bha ïa ki sur jingrwai, kaba da shisha ym tang ba ka wanrah ïa ka jingma ïa kiba shong ne ïa u nongñiah, hynrei wat ia ki briew kiba ïaid ha ki lynti ki syngkien, kaba teng teng shu shah syllad ei bad kylla dkoh ka kti ka kjat tang namar ka jingleh shongshit kaba shi khyllipmat ka wanrah pat ïa ka jynjar trah kaba shi rta ïa ki briew ba ïaid ba ïeng.
Hangne la donkam shisha ba ki bor ba dei khmih kin hap ban thaw noh ïa ki aiñ ki kanun, ba ka rukom ban ai ïa ka licence niah kali, kam dei shuh ban shu ai klumar ïaka, hynrei donkam shisha ban pyrkhing, ne haba ai ruh donkam ban da ïoh ïa ki kot ki sla naki skul ai jinghikai ñiah kali ba la ithuh daka bor ba dei khmih.
Pynban lada shu ai kumba ai ha kine ki sngi kumba ai mynta, da lei lei yn nym lah satia ban tem ïa ki jingjia aksiden kiba sngewsih, bad kaba kut ka shu sah khana ei pateng ïa kaei kaba la jia baroh.
Shi ban ki lad jingpyrkhing ba la shim khia da ka tnat Pulit ka la lah ba kan kham teh lakam bha ïa ki briew shoh khawiang kiba mlien ban shang kylleng sawdong ka sor man la ka miet.
Ka jinglah ban talasi bha ki bor pulit ryngkat bad ka kuna ba ki shaiñ, ka la teh bha ïa u lakam ïa kito ki riew shang miet ñiah kali pat ha ka por ba ki la shoh bha u khawiang, namar kiba bun na ki jingjia ha ki por mynmiet, lada wad bniah bha ïaka daw, dei namar ba ka jabieng kam treikam shuh, katba ka kali pat ka la her sted shaba palat u pud tad haduh bym lah shuh ban tehlakam ïaka, ha kaba kut, tynrah beit kat shaba poi.
Shuh shuh, ka aksiden ka kham jia ruh haba ïa beh ïa ka por, haba ong beh por, ka kynthup naduh ka beh kam beh jam, leit jingleit sha jngai, hangne ruh, kum ki briew, ban lait na ka jingma, kan kham bha ban mih kham kylluid ka por, khampher wat lada dei ban poi kham kloi, hynrei ha kaba kut, ka mynsiem ka ïoh ba kan shong palei bad ym don jingeh ban ïoh ban pyndep ïa ki kam ha ka por kaba la buh.
Kumta, ban lah ban kham tyngkan ïa ki aksiden kali, kaba nyngkong eh, donkam shwa ban ïa sdang nalade, da kaba long adkar bha ha ka rukom ban ñiah kali, kiar naka bam ka dih, kiar ruh na ka kren mobile bad kaba kham kongsan lei lei ka long ba wei haba la kiew ha ka kali haba thmu lei lei ban iah hi dalade, ka mynseim kan hap ban ïai long kaba palei, kaba pynleit jingmut shwa ban niah tikna ïaka tad haduh bña la poi ha ka jaka ba la dei ban ïeng, hadien kane la lah pat ha kaban phrang pat ïala ka jong ka bor jabieng sha ki kam kiba dei ban leh.
Ha kaba kut donkam ruh ban kohnguh, spel lyndet ruh ïa ki dak ki shin kiba juh kdew ha ka por ba ñiah ïa ki kali, namar teng teng kum ki briew, klet ïa kaei kaba la thoh ha shi lynter lynti, hynrei haba long adkar, kiei kiei kiba sñiew kham niar ba kin jia thala, toi kampher ba ha ka jinglong briew da shisha ym lah ban ïai biang, hynrei haba phikir, ki jingsñiew da lei lei kim juh kham wan thala ha ka jingim jong u briew.
Jowai, Ïaïong 11: Ka jingïalehkai phutbol na ka bynta ki khynnah shynrang bad kynthei kaba la tip kum ka “Chief Minister U-12 Open Football Tournament 2023", ba la pynlong da ka ophis jong u District Sports Officer, West Jaiñtia Hills District, Jowai na ka bynta ka Namdong Block kala poi noh sha ka jingïakhun phainal mynta ka sngi.
Ha kane ka jingïakhun phainal ha ka liang ki khynnah kynthei ka Moosachram Govt.
L.
P School Namdong kala lah ban pynliem da 3-0 kol ïa ka Krasslibert English School Moobakhon da ka jingïashut Tie Breaker.
Katba ha ka liang ki shynrang ka Namdong SC (A) kala pynliem da 4-0 kol ïa ka kynhun ïalehkai jong ka Moosachram Govt.
L.
P School Namdong.
Ïa ki khunsam sha ki nongjop la sam da u kongsan jong kane ka sngi u ma P.
Ksoo Assistant Waheh Shnong Namdong ha ka jingdonlang u DSO ma K.
Passah, President Sports Club Namdong ma B.
Sungoh, ki nonghikai nalor kiwei kiwei de.
La ïathuh ha kane ka lympung “Chief Minister U-12 Open Football Tournament 2023" kiba jop na ki Block Level kin ïoh mihkhmat sha ka District Level bad kiba jop na ka District Level kin leit ban mihkhmat sha ka State Level.
Shilong, Iaiong 10: U Symbud Myntri Rangbah ka jylla uba dei ruh u National Vice President ka National People’s Party (NPP) U Bah Prestone Tynsong ha ka sngi Nyngkong u la pynpaw ba kam donkam satia ban khot dorbar kyrpang na bynta ka jingïatai ïa ka Roster System.
Hynrei lah ban khot ïa ka jingïalang jong baroh ki Seng Saiñ Pyrthei, ka MDA bad kumjuh ruh yn ïakren hapoh ka Kynhun Myntri.
Haba kren sha ki lad pathai khubor u Bah Prestone u la ong ba ha ka ka jingsngew jong u u sngew ba kam donkam ïa ka dorbar kyrpang na bynta ban ïakren ïa kane ka mat hynrei u ong ba na ka liang ka sorkar kan sa ïakren lada donkam dorbar kyrpang ne em tang shu wan phai u Myntri Rangbah ka jylla u Conrad K Sangma sha Shillong.
“Ngam ïohi ban donkam dorbar kyrpang ban ïakren ïa kane ka mat hynrei ngin ïakren ïa kane ynda u Myntri Rangbah u wanpoi ha Shillong," ong u Bah Prestone.
“Na ka liang ka sorkar kan sa lum ïa ka jingïalang jong baroh ki seng saiñ pyrthei ban ïakren ïa kane ka mat jong ka Roster System," u la bynrap.
U Bah Prestone u la ïathuh ba na ka liang ka sorkar shuwa ban khot ia ka All party Meeting kan sa lum shuwa ïa ka jingïalang ki kynhun ba don ha ka MDA hadien ba ka Kynhun Myntri kan shong jingïalang.
“Ngin sa lum ïa ka jingïalang ka MDA hadien ba ka kynhun Myntri ka la dep ban ïatai sani ïa kane ka mat bad lada i donkam lehse ngin khot ïa ka All Party Meeting kumba nga la kren," ong u Bah Prestone.
Haba kylli halor ka hukum ba ka High Court ka la kdew ba ka shong ha ka sorkar bad ka ïingdorbar Thaw aiñ ban pyntreikam ïa ka Roster System naduh u snem katno, u Bah Prestone u la ong, “Ngi la dep ban file ïa ka Affidavit jong ngi haduh laisien ha khamt ka Meghalaya High Court haba ka shong bishar ïa kato ka mokotduma ba ka la dep ai rai bishar ha u snem uba la lah bad dei ka High Court hi kaba hukum ba ka Roster System dei ban pyntreikam naduh u snem 1972 kata naduh u snem ba la sdang pyntreikam ïa ka Reservation Policy".
“Ha kaba ïadei bad kane ka hukum ba ka High Court ka dang pynmih ngin ïakren shuwa ha ka Kynhun Myntri, nanagta ha ka jingïalang ka MDA bad hadien ngin lum ïa ka all party meeting lada i donkam ban ïatai ïa kane ka mat," ong u Bah Prestone.
Haba ïadei bad ka jingdawa ba ka jingpyntreikam ïa ka Roster kan dei beit naduh ba mih ka hukum ban wanrah ïa ka Roster System ha ki jingthungkam katkum ka Reservation Policy ym ban kyrtiang dien shaduh u 1972 u Bah Prestone u la ong, “Nga mynjur ba ym dei ban kyrtiang dien shaduh u 1972 ban pyntreikam ïa ka Roster System hynrei ba dei ban pyntreikam shakhmat naduh ba wanrah ïa ka Roster System bad na ka liang ka sorkar ruh ngi don kane hi ka jingmut bad ngi la file ïa ka affidavit hapoh ka High Court ba ka jingpyntreikam ïa ka Soster kan dei naduh ba la mynjur ïa ka sha khmat ym ban kyrtiang dien shaduh u 1972".
Haba kren halor ka jingdawa ban pynbeit biang ïa ka Reservation Policy u bah Prestone u la ong ba ka sorkar kan shim shuwa kawei kawei ka mat ban ïakren bad ban pynurlong.
“Ngin shim shuwa ïa mynta ïa ka mat jong ka Roster System bad ngin kren ïa kane ka mat (reservation Policy) kham hadien," ong u Bah Prestone.
Lah ban kdew ba kane ka jingdawa dorbar kyrpang ka la khluit bha hadien ba Ka High Court ka Meghalaya ka la ong ba ka shong ha ka Ïingdorbar Thawaiñ ka jylla bad ka sorkar lano kan pyntreikam ïa ka Roster System ha ka Reservation Policy jong ka jylla Meghalaya.
Ka High Court haba shim bishar ïa ka PIL jong u Greneth Sangma, ka ïingbishar jong u Chief Justice Sanjib Banerjee bad u Justice W.
Diengdoh, ka ong ba kadei kamram jong ka Assembly bad ka sorkar ban ïakren bad ïatai halor ka Roster System bad kam shym la buh kano kano kano ka por ban pyntreikam ïa ka.
Ka ïingbishar ka la ong ruh ba kadei ka jingtreikam jong ka sorkar lane ka polisi treikam jong ka ba kan shim ïa ka rai haduh katno ka lah ban ran shadien ban pyntreikam ïa kane ka System.
Mawkyrwat, Ïaïong, 11: Ka Body kaba thymmai jong ka South West Khasi Hills Mines Owners & Exporter Association (SWKHMO&EA) kan pynlong biang ïa ka General meeting ne jingïalang paidbah ha Nonghyllam, South West Khasi Hills District ha ka 12 tarik mynta u bnai ha ka por 11:00 baje mynstep.
Kumta la kyrpad ïa baroh ki trai par ba kin ïa wan ha katei ka sngi.
Nongstoiñ, Ïaïong, 11: Ka jingwan poi jong kawei ka Kompeni khyllah ha Rambrai kaba la wan rah ïa ki mashin, ki pipe nar bad wanrah ïa ki nongtrei kiba dei ki bar jylla, ha kawei ka jaka hajan ka shnong Mawïawtep kaba don kham pajih na ka surok Rambrai-Mawdoh, ka la pynlyngngoh ïa ki paitbah ha kaba ki la pyntip sha ki nongïalam ka Federation of Khasi Jaiñtia and Garo People Rambrai circle.
Na ka liang ki nongialam mar shu ïoh jingtip ki dkhot ki la leit sha katei ka jaka, ban wad jingtip ba ka dei ka Kompeni aïu kaba wan buh nongtrei ha katei ka jaka khlem da pyntip sha ki bor shnong bad wat ha ki bor hima ruh.
Katkum ka jingïathuh jong ki dkhot ka seng kiba leit sha katei ka jaka, la ong ba shuwa ba kin poi ïa kitei ki bar jylla la wan kit noh kyrkieh da kawei ka kali ha kaba kim tip shuh shaei ka leit buh ïa ki.
Kumta haba ki la poi ha katei ka jaka ki la lap ba ki mashin, ki tiar ki tar bad ki pipe nar kiba pyndonkam ha kaba ksam sha poh ramew, ki la don byllai.
Nalor kata ki don tang ar ngut ki nongtrei kata u nongñah ïa katei ka mashin bad u nongïarap hynrei haba ki la kylli pyrthew kitei ki ar ngut ki la ong ba kim tip mano ba pynïaid ïa katei ka kam.
Ha kaba ïadei bad katei ka jingwan jong katei ka Kompeni khyllah mynta ka sngi hat majai ki nongïalam bad ki dkhot ka FKJGP Rambrai circle, ba la synran lang da ki nongïalam ka FKJGP West Khasi Hills, ki la leit ban ïakynduh ïa u bah Garod LSN Dykes Deputy Commissioner ka West Khasi Hills, ban pan jingshai ba kum u khlieh ka District u la ïoh ne em kano kano ka jingtip ne la don ne em kino kino ki Kompeni kiba wan pyntip sha u halor ka jingthmu ban ksam mar poh khyndew na katei ka thaiñ.
U bah Jiedstarland Lyngkhoi president ka FKJGP Rambrai Circle haba ïakren bad ki nongthoh khubor hadien ba ki la mih na kamra u DC, u la ong ba halor ka jingpan jingshai jong ki, na ka liang u DC u la ong ba haduh mynta um pat ïoh jingtip ei ei shaphang katei ka jingthmu ban wan ksam marpoh khyndew.
Kumta na ka liang ka seng ka la kyntu ïa u DC ba lada u la ïoh jingtip kaba bniah, un sngewbha ban pynshai lem sha ki paitbah ba kadei ka Kompeni aïu, namar lada ki kynja Kompeni kin shu wan ksam ïa ki marpoh khyndew khlem ka jingtip ki shnong ki thaw bad ki bor synshar hima ne ka District Council, ka lah ban buh ha ka jingeh kaba khraw ïa ki paitbah bad wat ïa ka mariang bad ka jingkoit jingkhiah jong ki nongshong shnong ruh.
Nongstoiñ, Ïaïong 11: Watla ka jylla Assam bad Meghalaya ka dang pynsahteng ha ka ban pynbeit ïa u pud u sam ha ki hynriew tylli ki jaka ïakajia.
Hynrei hadien ba ka sorkar MDA kaba la ïalam da ka NPP ka la ïoh ban synshar biang, ki paitbah ba shong ba sah ha ki shnong khappud ki la khmih lynti bad kyrmen ba ha kane ka sien kaba ar jong ka jingïapynbeit ka sorkar, kan shim ban pynbeit katkum ka mon jong ki paitbah nongshong shnong.
Ha kaba ïadei bad ka jingpynbeit ïa u pud u sam bad ki shnong ki thaw bad ki jaka puta jaka puta kiba hap ha Langpih sector ,mynta ka sngi hatmajai u bah Wondar Lyngkhoi sordar jong ka shnong Umyiap u la lum ïa ka jingïalang paitbah naduh ki rangbah, ki longkmie, ki samla haduh khynnah, ban pynshai ba lada ka sorkar Meghalaya kan khynñiat jubor sha Assam, ki paitbah jong katei ka shnong bad baroh ki shnong Khasi kiba hap ha ka Langpih sector, kin ym shah satia bad lada ka leh jubor kim banse ban pynlong da ki jingïakhih kiba tyngeh.
U bah Lyngkhoi u la pynshai ruh ba ki paitbah shnong kim dei ban sheptieng, namar ka dorbar shnong ka la pynbit pynbiang ïa ki dulir bad ki kot ki sla ban pynshisha ba katei ka shnong bad baroh ki shnong Khasi ha ka thaiñ ki hap hapoh Meghalaya.
U la ong ruh ba katkum ki dulir ba ka dorbar shnong ka la submit sha ka sorkar, la kdew shai ba ka shnong Umyiap ka la don naduh u snem 1970 mynba ym pat ïoh ïa ka jylla ba pura.
Nangta ha u snem 1972, u Syiem ka hima Rambrai u la pynskhem ïa katei ka shnong da kaba ai sanad ïa u sordar bad registar ruh ïa u pud shnong.
Hadien kata ha u snem 1990 ka District Council ka la pynrung ïa katei ka shnong ha ka land record bad ha u snem 2009, ka shnong ka la ïoh ruh ïa ka jingithuh na ka revenue department jong ka ophis u Deputy Commissioner ka West Khasi Hills.
Kumta lada ka sorkar Meghalaya ka khynñiat jubor sha Assam ki paitbah kin ym aili satia kat kum ki dulir ba la dep submit sha ka sorkar.
U bah Lynkhoi u la ong ruh ba baroh ki shnong Khasi ba kynthup naduh Nongmawleiñ, Ïewnongma, Mawlan, Langpih Umtap, Madanjaïaw, Langpih, Umwali, Mawdiangsnam, Domtiewaw, Umwahsiang, Mawsikar, Umyiap, Umbyrsit Umpha, Nongma, Nongmawlong bad kiwei kiwei ki shnong, ki la pynkhreh ïa ki jingthoh jingtar kiba biang ban aiti ha ki nongïalam jong ka Regional Committee on Border Dispute ynda ki la wan ban jurip ïa katei ka thaiñ.
U bah Slikshon Hoojon sordar barim jong ka shnong, u la pan jingshai na ki paitbah la ki kwah ban sah ha Meghalaya ne ki kwah ban leit sha Assam, ha kaba baroh ki paitbah naduh ki rangbah, ki longkmie, ki samla haduh ki khynnah ki la pynsawa tang kawei ka sur bad kaba ong ba ki kwah ban don beit ha Meghalaya.
Lada ka sorkar kan khynñiat sha Assam ka long kumba ka leh beiñ ïa ki, namar kim sngewthuh satia ban ïakren ïa khana, nangta ka riti ka dustur, ka niam ka rukom ruh kam ïadei satia.
Nalor kata ki paitbah da kawei ka sur ki la dawa na ka sorkar ba ka dei ban sngap ïa ka sur jong ki paitbah, namar lada kam sngap ka lah ban mih ka huri hura kaba kham jur ban ïa kaba long mynshuwa.
Mawkyrwat, Ïaïong, 11: U Chief Executive Member (CEM) jong ka Khasi Hills Autonomous District Council (KHADC), u bah Titoswell Chyne kum u kongsan mynta ka sngi u la ïoh ban plie paidbah ïa ka jingtei ïa ka Conference Hall kaba T.
10 lak hapoh jong ka Sngap Syiem College, Mawkyrwat (SSCM) ïa kaba la bei pisa da na ka CEM Fund, KHADC ha ryngkat ka jingïadonlang u bah Carness Sohshang, MDC ka Mawkyrwat Constituency lem bad u Dr.
K.
K.
Nongsiej, Principal jong ka Sngap Syiem College, Mawkyrwat.
Haba kren ha ka jingïalang, u bah Titoswell Chyne u la pynpaw nyngkong eh ka jingaikhublei na ka bynta u Principal jong ka Sngap Syiem College ïa kaba mynta ka sngi ki la ïoh ban rakhe ïa ka sngi kha kaba 38 snem jong ka kolej bad kyrmen ba kane ka shlem ai jinghikai kan nang-roi kan nang-par, kan nang-san kan nang-heh, nang-rangbah ha kiba bun ki liang kiba long ka jingmyntoi na ka bynta ki samla pule jong ka dong ka thaiñ bad ki samla pule kiba dang don hapoh jong kane ka kolej baroh kawei.
Haba kren ha kaba ïa dei bad ka jingplie ïa ka Conference Hall kaba la ai lyngba ka bhah na ka CEM Scheme, u bah Titoswell Chyne ula ong ba kane ka hall kan sa long kawei na ki kamra ban ïarap ha kiba bun ki bynta bad ki jingdonkam jong kane ka kolej kum kaba pynlong ki jingïalang ne kiwei de ki jingthmu.
Kumta u la ruh ka jingïaroh ba naduh ki nonghikai, ki samla pule barim jong ka Sngap Syiem College ki la don bynta ha kiba bun ban pyntyllun ïa ki kam hapoh jong kane ka kolej namar dei tang da ka jingïatreilang kiei kiei kiba bha ki wan ne ki long kam.
Namarkata, u bah Titos Chyne u la ai jingkyrkhu kyrdon ïa kane ka kolej ba kan nang ïaid shaphrang da kaba kyntu ruh na ka bynta ki samla pule jong kane ka kolej ba kin long kiba trei shitom ha ki jingpule bad ban pyndonkam hok ïa ki sap ki phong ba ki ki don khamtam kyrpang eh ïa ki ar ngut ki samla pule kiba la shah pynkup burom lyngba ka jingïoh jong ki ban leit shimbynta ha kiwei de ki jaka bad kiba la wanrah ruh ka jingjop.
U bah Carness Sohshang, u MDC ka Mawkyrwat Constituency bad kum u President jong ka Allumni Association ha ka jingkren jong u u la ong ba ka jingïaid lynti jong kane ka Sngap Syiem College mynta la 38 snem ka long ka jingïaid lynti kaba dang samla bha bad ai ba nangne shakhmat kane ka kolej kan nanglah ban ïaid shaphrang ba sei ïa ki samla pule kiba don ha ki kyrdan bapher bapher.
“Ha ka jingïaid lynti jong ka mynta la 38 snem, shibun ki jingeh ka la ïa kynduh hynrei ki nongpynïaid kim shym la kynran pynban ki ju trei shitom met bad mynsiem ban ai ka jingshakri na ka bynta ki samla pule jong ka dong ka thaiñ lyngba ki lad jinghikai khnang ba kin long ki samla ba bha ha ka imlang ka sahlang", ong u bah Carness.
U bah Carness u la pynkynmaw ruh ba ha ka jingïaid lynti jong kane ka Sngap Syiem College, Mawkyrwat ka la pynmih shibun bah ki ‘riew khraw kiba long ki nongtei ïa ka imlang ka sahlang, ïa ki shnong ki thaw, ki Balang, ïa ka ïing ka sem bad kumjuh kiba tei ïa ka ri bad ka jaidbynriew.
Namarkata, kum u President jong ka Alumni Association u dap da ka jingsngewkmen ba don bynta lang ha kum kane ka sngi ba khraw jong ka kolej.
Haba kren ha kaba ïa dei bad ka jingwanrah burom jong ki nonghikai bad kumjuh ruh ki samla pule, u bah Carnes u la ai ka jingkitbok kitrwiang na ka bynta jong ki ba dei lyngba jong ki kine ki samla kiba dang don hapdeng ki jingpule kin ïohi ïa ka nuksa ba bha bad ba kin long kiba trei shitom ha ki por baroh.
Kiwei pat kiba la ai jingkren ki kynthup ïa u Dr.
K.
K.
Nongsiej, Principal jong ka Sngap Syiem College, Mawkyrwat uba la kren halor ka jingïaid lynti jong ka Sngap Syiem College, Mawkyrwat kaba la seng naduh ka 11 tarik u Ïaïong, 1985 lyngba ka Maharam Syiemship Higher Education kaba long ka nongkyrshan ne Sponsoring Body jong ka Sngap Syiem College, Mawkyrwat.
Shuh shuh la ïoh ha kane ka sngi ïa ka jingpyllait ïa ka kot, “Ka Mynnor bad ka Mynta jong ka Shnong Sakwang" ba la thoh da u Dr.
Sandor Ramsiej ba la pyllait paidbah da u Dr.
K.
D.
Ramsiej, President ka Governing Body jong ka Sngap Syiem College, Mawkyrwat.
Nangta, ka jingpynkup burom ïa u Dr.
S.
Ramsiej uba la ïoh ïa ka nam Doctor of Letter – D.
Litt ba la pynshisha da ka Dr.
S.
Radhakrishnan Teacher’s Welfare Association, India bad kumjuh ruh ïa u Dr.
K.
K.
Nongsiej uba la ïoh ïa ka khusnam National & International Compendium Life Time Education Achievement Award ba la leit ban shim ha ka 28 tarik u Rymphang, 2023 na New Delhi.
Ïa ka jingïalang ha kane ka sngi la pynïaid da ka kong P.
Lyngdoh Mawnai bad ïa ka jingkren ai khublei la ïoh na u bah R.
Turnia bad ka jingdwai kyrkhu pynwai na u Pastor (Dr) S.
Iawphniaw.
Nongstoiñ, Ïaiong, 11: Ki 5 tylli ki shnong kiba na ka thaiñ Langja myn ha ka sngi saitjaiñ jong ka taïew, lyngba ki nongsynshar shnong ki la pynlong ïa ka jingïalang paidbah ha ka shnong Umthlu kawei na ki shnong ha ka thaiñ Langja.
La ong ba katei ka jingïalang paidbah ka long kum shi bynta ban pynshai paidbah, namar ka jingkam trai jong kawei ka riew shimet ïa ka thaiñ Langja hi baroh kawei.
Ki nongsynshar shnong ki la kynnoh ba katei ka longkmie ba la tip kyrteng ka Trinli Syiemïong, ka la kam nongkynti ïa ki jaka jong ki paidbah, ha kaba la ong ruh ba ki la don kumba 8 ïing ei ei kiba la ïasnohktilang ban ai jingkyrshan ïa katei ka longkmie.
Ki nongsynshar kiba la ai jingkren ha katei ka jingïalang, ki la kynnoh pyrshah ïa katei ka longkmie da kaba ki la ong ba katei ka longkmie ka la kam ïa ki jaka puta ym tang 5 shnong.
Hynrei ïa ki 10 tylli ki shnong kaba kynthup ïa ka shnong Mawribah, Langja, Umthlu, Khyllemsangrin, Ktieh-thawiar, Pynden-sohstap, Mawjari, Ummawrie, Kyr-dum bad ka Umnehlang, da kaba ka la kam ba ki dei ki nongkynti jong ka.
Hynrei, naduh ki snem 1953 mynba kitei ki shnong ki dang hap tang hapoh kawei ka shnong ïa kaba la tip kum ka Langja, ki don hapoh ka jingpynïaid jong ka Jyrngam Sirdarship bad ki la don ruh ïa ki kot ki sla ban pynshisha ba ki dei ki jaka puta kiba pura jong u paidbah.
Pynban dei tang naduh u snem 1957 ba katei ka longïing ka la kam trai jubor ïa ka thaiñ hi baroh kawei pateng la pateng haduh kine ki sngi, ong kitei ki nongsynshar shnong.
La kynnoh shuh shuh ba ka shnong ka la shah pynduh ruh wat ïa ki kam pynroi kiba wan lyngba ka scheme sorkar, namar ka jingleit ujor katei ka longkmie ryngkat ka kynhun jong ki.
Ha katei ka jingïalang paidbah la ïadonlang ki sordar shnong bapher bapher kynthup ïa u Dreston Kharsyiemlieh, u Albinus Langrin, u Shaiñborlin Syiemlieh, u Wilphun Shangdiar bad kiwei kiwei ki sordar bad la pynïaid ïa katei ka jingïalang da u bah Likshon Syiemlieh.
Ha kane ka jingïalang da kawei ka sur hi ki paidbah ryngkat ki nongsynshar shnong jong ki 10 shnong, ki la rai ban ieng pyrshah beit bad ban ïakhun beit, ban ym ailad ïa katei ka longkmie ban shu wan kam trai jubor ïa ki jaka puta ba la shong la sah da ki paidbah nongshong shnong.
Jowai, Ïaïong 11: U Deputy Commissioner (Supply), West Jaiñtia Hills ula pyntip ba ïa u khaw rashon na ka bynta ka bhah jong u khaw NFSA (AAY & PHH) bad u Non-NFSA jong u bnai Ïaïong, 2023 la dep ban pyllait sha baroh ki wholesale na ka bynta ban pynpoi sha baroh ki dukan die rashon haduh ka 21 tarik mynta u bnai.
Ïa ka bhah u khaw Antyodaya Anna Yojna (AAY) yn sam ha ka jingthew kaba 35 kg kawei ka AAY FI Card, ka bhah u khaw Priority Household (PHH) yn sam ha ka jingthew kaba 5 kg shi khlieh khlem donkam jingsiew ha sor bad ha nongkyndong.
Katba ïa ka bhah jong u khaw Non-NFSA kan long 7.
215 kg shi khlieh ha ka dor kaba la buh da ki Vigilance Committee ka bym dei ban palat ia ka dor T.
14/- shi kilo kiba ha sor bad nongkyndong.
Jowai, Ïaïong 11: Ka Sengkhihlang ka wan ban pynsngew sha phi ki khun ka Bri u Hynniew Trep Hynñiew skum ba ka Sengkhihlang kan pynlong ïa ka lympung jong ki khun samla Sengkhasi Seiñ Raij haka 16/04/2023 ha ka Shong Kyrphei kaba hap hapoh ka Seng Khasi Tyrsad Cirlce.
Ïa kane ka lympung jong ka sengkhilang yn sdang naduh ka sngi 14 tarik u ïaïong 2023 bad kan kut ha ka 16 tarik.
Kumta ka sengkhihlang ka khot ka wer ia ki khun ka bri u hynñiew trep hynñiew skum ba ïawan sha kane ka lympung ban ïoh shibun ki kyntien sneng kyntien kraw bad ka nguh ka Dem na ki Riew tymmen Riew san na ki nongïalam Niam ki Daloi, ki Syiem, ki rangbah na ki Nongshat nongkhien ki khun ka bri u hynñiew trep hynniew skum.
Ha ka juh ka por ka Sengkhihlang ruh ka khot ka wer ïa ki President/Secretary jong ki tnad seng khasi bad Seiñ Raij bapher bapher ban ia wan sha kane ka Lympung.
Kum ban shu pyn kynmaw, ka Sengkhihlang kam ïoh lad shuh ban pynlong ïa ka lympung jong ka ha kine ki 2 snem namar ba ka jingwan lyngshop jong ka jingpang khlam Covid-19 ha baroh kawei ka Ri India bad kumjuh ruh ia ka jylla, hynrei mynta u snem ka Sengkhihlang ka la ïoh baing ïa ka lad ban pynlong ïa kane ka Lympung ba shi sien shi snem jong ka.
Ïa u Mawbynna sahnam jong kane ka Lympung ba 33 ka sengkhihlang mynta u snem yn wan rah ïa u na ka Seiñ Raij Narwan na East Jaiñtia Hills District sha ka shnong Kyrphei ha East Khasi Hills District, ïa une u Mawbynna yn kit ïa u naduh ka sngi 14/04/2023 naduh ka por 7:00 Am un mih na ka shnong Narwan bad yn ïaid lynti lyngba kine ki shnong naduh na Tuber, Muthlong (Phramer), Ialong, Jowai, Mukhla kiba hap hapoh Jaiñtia bad naduh ka shnong Mawryngkneng, Ladsmit, Marbisu, Mawngap, Mawphlang kiba hap hapoh Khasi Hills.
Ka Seng ka kyntu ia ki shnong kin pdiang sngewbha ïa u Mawbynna sahnam haman la ki shnong ba u ïaid lynti da ka nguh ka dem ka duwai ka phirat tang 10 minute kawei kawei ka shnng ka por ban pdiang sngewbha ia u Mawbynna.
Ka kyntu ruh ia ki tnad Sengkhasi bad Seiñ Raij bapher bapher kiba bud ïa u Mawbynna sahnam ha ka sngi 14/04/2023 kidei ban ïa mih biang por khnang ba yn lah ban pynpoi ïa u Mawbynna sahnam ha ka por ba la buh ka por ba biang, ha ka juh ka por ruh ka Sengkhihlang ka kyrpad ïa ki khun samla ka Sengkhasi Seiñ Raij ba kin ïa ïaid don akor ha ka por ba bud ïa u Mawbynna ym dei ban leit kyrkieh ne kyntur kyrkieh hynrei ki dei ban ïaid ryntih ryntih khnang ban lait na kano ka jing jia ba sngewsih bad ban lait na ka jingsakut kali ha lynti ha syngkieñ.
Pynkut ka kyrwoh na u ma S.
Sari Publicity Secretary Sengkhihlang.
Nongpoh, Ïaiong 11: Da ka jingshim khia ki bor pulit ka Ri Bhoi ban buddien halor ka jingshalan tuh ïa u drok lyngba ka surokbah National Highway-6 ha Ri Bhoi, ki Pulit ka Ri Bhoi lyngba ka Anti-Narcotics Task Force (ANTF) team mynta ka sngi ki la ioh biang ban kurup ïa u drok na kawei ka Tourist Bus kaba don ïa u Number AS 24C 9855 kaba dang wan na Silchar ban leit pynhap sha Guwahati.
Ki pulit ka Ri Bhoi ki la ioh ban kurup ïa u drok bad la ioh ba kem ïa ki ar ngut ba suba don kti, ka dei hadien ba ki la ioh jingtip shaphang katei ka Tourist Bus bad da ka jingpynap shrip ha Umling ha ka por 8.
30 baje mynstep ki la ioh ban bat ïa katei ka Bus bad kurup ruh ïa u drok ryngkat ka jingkem ïa kitei ki ar ngut.
Kitei ki ar ngut ba la sha kem ki kynthup ïa u Rohit Raj Pandey (22) bad u Bipul Kumar (19) kiba dei na ka jylla Bihar.
Kumba la pyntip da ki bor Pulit ka Ri Bhoi, la ong hadien ba la pynlong ïa ka jingtohkit hakhmat ka jingsakhi lang kiwei lyngba ki kor ki bor la pynthikna ba utei u drok u dei u drok Marijuana uba don ka jingkhia 8.
6 kg.
La ong ruh nalor u drok ba ki la ioh kurup, ki pulit ki la ioh kurup ruh ka Mobile phone bad la kem ruh ïa kitei ki ar ngut na ka bynta ka jingtohkit kaba kham bniah.
Shuh shuh, na ka liang ki bor pulit ka Ri Bhoi hadien ba la ioh kurup drok bad la kem ïa kitei ki ar ngut ki la pynngat ïa kitei ki ar ngut katkum ki kyndon jong ka aiñ lyngba ka NDPS Act.
Nongpoh, Ïaiong 11: Da ka jingsngewkhia halor ka jingud jingnam ki paidbah ba ki kynduh jingeh na ka jingpynsahteng u Contractor ban pyndep siang rong ïa ka surok PMGSY ha ki shnong ba don ha ka thain Lymphuid ha Khappud ka Meghalaya bad Assam ba hap ha Mawhati Constituency, ki nongïalam ka FKJGP Mawhati Circle, mynta ka sngi ki la leit ban jurip ïa katei ka surok PMGSY ha kaba la lap shisha ba u Contractor u dang pynshakut ïa ka kam khongrem khlem da lah ban pyndep kumba la mang da ka sorkar.
Haba kane ka jingleit jurip la ïalam ruh da u president ka FKJGP Mawhati Circle, u Bah Tinus Rynjah bad la ïa don lang kiwei ki nongïalam bad ki dkhot ka Circle.
Haba hiar ban jurip ïa kane ka surok, ki nongïalam bad ki dkhot ka FKJGP ki la lap ba katei ka surok ka dei kaba la sdang ban pyntrei naduh u snem 2014 bad la dei ban dep tang haduh u snem 2020 bad kaei kaba pynsngewkhia ïa ka seng kumba la ud la nam da ki paidbah ka dei namar ka jingbym lah u Contractor ban pyndep ïa kane ka surok wat haduh kine ki sngi ba ki paidbah ki jynjar bad shitom ban ïaid lyngba katei ka surok.
Na ka liang u Bah Tinus Rynjah, haba kren sha ki Nongthoh Khubor u la ong ba ka seng ka dap shisha da ka mynsiem jong ka jingsngewkhia ha kaba ka sorkar ka la mang ïa ka pisa paidbah ban bit ban biang ki paidbah ha ka leit ka wan lyngba ka jingsiang rong ïa katei ka surok, hynrei kane ka long pat da khongpong ba u Contractor u ïalehkai ïa ka jingmyntoi ki paidbah khlem da pyndep ban siang rong ïa katei ka surok.
Ban myntoi ki paidbah da ka jingwan katei ka surok PMGSY ba la mang da ka sorkar kmie ban suk ki paidbah ha ka leit ka wan, u Bah Tinus Rynjah kum u nongïalam ka FKJGP na Mawhati Circle u la kyntu ïa ka sorkar ba ka dei ban bthah ïa u Contractor ban pyndep noh ban siang rong ïa kane ka surok, khnang ba kum ki paidbah kiba pyndonkam ïa katei ka surok kin suk ha ka leit ka wan bad ka kit ka bah ba u surok u long shisha u budlum jong ka ioh ka kot ki paidbah la ha sor ne nongkyndong, u la bynrap.
Nongpoh, Ïaiong 11: Ki dak ki shin ba ka dang don ka jingshalan tuh ïa u Dewiong ka la paw mynta ka sngi, ha kaba kawei ka Trok kaba don ïa u Number ML07 B 9154 mynta ka step ka hap sha riat ha ka surok kaba wan na Umrit ban mih sha Umling katba ka dang ïaid na katei ka surok ba la hap ha u pud u sam jong ka Shnoing Umling.
Kumba la ioh lum jingtip la ong ba katei ka Trok kaba la kylla bad hap shapoh ka riat ha katei ka surok ha ki bynta ba don khlaw ha Umling ka dei ka Trok kaba la kynnoh shalan beaiñ ïa u Dewiong bad ka dei ruh ka trok kaba wan kit ïa u Dewiong na ki thain West Khasi Hills da kaba pyndonkam ïa katei ka surok tang ban lait na ka jingshah kem ne shah bat ha ki bor jong ka aiñ daka pyndonkam ïa ka surok na Mairang ban mih sha Umrit bad na Umrit sha Umling sha ka surokbah National Highway-6 ha Ri Bhoi District.
La ïathuh ruh ba ha kane ka jinghap katei ka Trok sha katei ka riat bah ha Umling, u dribar katei ka trok u la mynsaw bad na ka liang ki nongrep bad ki paidbah nongshong shnong ka Umling kiba la sakhi ïa kane ka jingjia ki la leit ban ai jingïarap ban pynkit noh ïa u sha ka jaka ai jingsumar.
Halor kane ka jingjia, haba wad jingtip pat na u heh pulit ka Ri Bhoi, u Giri Prasad, u la pyntip ba ka don kane ka jingjia ha kaba ïa kane ka Trok yn tan noh mynta ka sngi bad na ka liang ki pulit kin pynngat ïa katei ka trok katkum ki kyndon jong ka aiñ halor kane ka jingkynnoh shalan tuh ïa u dewiong.
Khliehriat, ïaiong 11 : Ka shnong Sakhri bad ka shnong Pandare, ki dei ki shnong kyndong kiba don hapoh ka elaka Narpuh, East Jaiñtia Hills District, ki nongshong shnong jong kine ki shnong ki dei ruh ki bym pat shym la don kyrteng satia hapoh ka thup khanasamari (census) jong ka ri India, ka jingbym don kyrteng ha ka khanasamari, ka pynlong ïa ki nongshong shnong ban duh ïa ki jingmyntoi kiba wan na ka sorkar.
Ka Company dewbilat jong ka Star Cement Lumshnong, lyngba ka tnat CSR ka la leh bun ki kam ba bha ha ka shnong Sakhri bad shnong Pandare, ban kyntiew ïa ki shnong ka la theh bun ki jingïarap sha ki nongshong shnong, mynta u bnai ïaïong jong une u snem 2023, kane ka company ka la pynïoh ruh ïa ka bor ding, da ki Solar Lighthing System ha man la ki thliew ïing bad ha ki ïingmane, kumjuh ruh la buh haduh khatsan tylli ki street light ha kiba bun ki jaka ha kine ki shnong, lah ban ong ba kine ki shnong mynta ki la ïoh ïa ka jingshai bor ding khamtam ha ka por mynmiet.
Ha ka jingjurip kaba dang shen ïa ka shnong Sakhri, u Mawphor, u la lap ba ki ïing ki sem jong ki nongshongshnong ki la ïoh jingshai ha ka por mynmiet bad namar ba ka dei ruh ka jaka kaba shit, kiba bun ki ïing ki la lah ban pyndonkam ïa ki pangkha, ban charge ïa ki mobile bad shibun kiwei kiwei ki kam ki la lah ban trei ha ka por mynmiet, kumjuh ruh ka shnong ka thaw ka la shai ha ka por mynmiet namar ka jingdon ki street light.
Ki nongshong shnong, ki la pynpaw ka jingsngew kmen bad sngew nguh ïa ka company Star Cement, kaba la wanrah (install) ïa kine ki solar lighting system ha ki ïing ki sem bad ha ki ïingmane bad ki street light ha shnong, ki la ong ruh ba ka jingïoh ïa ka jingshai na kine ki solar light ka la pynlah ïa ki khun ki kti kiba leit skul ba kin pule kot ha ka por mynmiet, kumjuh ruh ki la lah ban trei ban ktah ïa ki kam ha ka por miet bad pynsuk ruh ïa ki ha ka leit ka wan hapoh shnong ha ka por myn miet namar ka jingshai ki street light.
U Waheh Shnong jong ka shnong Sakhri, u bah Nildis Tongper, u la ai khublei ïa ka company Star Cement bad kumjuh ruh ïa u Kingshok Borah, uba dei u Manager CSR jong ka company Star Cement, uba la shim khia ha kaba pynbit pynbiang ïa ki kam ki jam khamtam ha kaba ïadei bad kane ka jingïoh bor ding Solar Light hapoh shnong “ Ka Company ka la isynei ïa ngi ki nongshong shnong kumta ka la wan buh da kine ki solar light, ha ki por ba mynshwa haba ngi ïaid ha ki lynti shnong ngi hap pyndonkam da ki jingpynthaba ding (torch light), hynrei mynta pat ngim donkam torch light shuh namar ki la don kine ki streetlight, mynta ngi la ïa long lem kumba long kiwei ki shnong kiba la ïoh ïa ka jingshai bor ding bad ngi kyrmen ban kin nang kyshan bad ïarap shuh shuh ïa ngi"Ha kaba ïadei bad ka jinglong jingman ka surok, utei u Waheh Shnong, u la ïathuh ruh ba ka company Star Cement ka la ju ïarap ïa ki nongshong shnong ha kaba ka ju phah ïa ki puh shi lum (jcb) ban pynkhuid ïa ka surok ha ka por tlang bad kumta ki kali pickup kin sa lah ban ïaid bad ki kali ki lah ban ïaid tang ha ka por tlang katba ha ka por lyiur ba dei ka aiom slap ki kali kim lah ban ïaid.
Kumjuh ruh na ka liang u Secretary Shnong, uba dei ruh u Tymmenbasan jong ka Balang Presbyterian Sakhri, u bah Enos Sdor, u la pynpaw ka jingsngew nguh bad ai khublei ïa ka company Star Cement bad ïa u Kingshok Borah, namar ka jinglah ban wanrah ïa kane ka Solar Lighting System bad ki Street Light hapoh shnong bad ha ïingmane “Mynta ngi la lah ban pyndonkam ïa ki pangkha (Fan) hapoh ïingmane bad ngi la lah ruh ban pynlong jingïaseng ha ka por mynmiet, kane ka long ka jingkyrkhu" ong u ma Sdor.
U Management Representative jong ka company Star Cement, u Devander Bansal, u la ïathuh ba ka tnat CSR jong ka company ka la ïohi ba kine ki shnong kim pat shym la ïoh ïa ka bor ding na ka tnat bor ding ha ki shnong, kumta ka company ka la shim ïa kane ka synjam ban ai ïa kine ki solar light bad street light sha kine ki ar tylli ki shnong bad kane ka long ban kyntiew ïa ki shnong bad ka bor ding hi ka dei kaba ki paidbah ki donkam bha “ Ka jingïoh ïa kane ka solar lighting ha ki ïing ki sem ka ïarap ïa ki nongshongshnong, mynta ki nongshong shnong ki la lah ban trei ïa ki kam kiba da ka bor ding, ki lah ban peit TV, ki lah ban charge ïa ki mobile, ki khynnah skul ruh ki lah ban pule kot ha ka por mynmiet, ka jinglut ha kane ka project ka la kot sha ka T 35 lak haduh 37 lak tyngka bad na ka bynta kawei ka longiing ka dor jong kane ka solar lighting system ka long T.
55,000 tyngka haduh T60,000 tyngka kawei ka ïing"Utei u heh jong ka Star Cement, u la iathuh ruh ba na ka liang ka company ka ju ïarap ban pynkhuid bad maramot ïa ka surok ba ki briew kin lah ban ïaid, u la bynrap ruh “Lada ki briew ki ïakynduh ïa ka pang ka shitom, ki nongshong shnong ki hap ban shu bah ha tyrpeng ïa kiba shitom bad pynpoi shaduh surok national highway kaba jngai haduh kumba 5 kilo mitar haduh 7 kilo mitar, katno ka long kaba jynjar ïa ki, te katba lah hi ngi ïarap bad ngin nang ïai bteng ruh ban ïarap ïa ki paidbah ban kyntiew ïa ka imlang ka sahlang".
Shillong, Ïaïong 11: Ka Voice of the People Party (VPP) ha ka sngi Ba-ar ka pynpaw ïa ka jingsngewnguh ïa ki paidbah ka jylla kiba la ai jingkyrshan kaba pura ïa ka jingdawa ka party ban pynkylla ïa ka Reservation Policy bad kumjuh ban dawa ba dei sahngeh shuwa ïa ka jingpyntreikam ïa ka roster system.
“Kum ka party ngi ai ka jingïaroh sha ki seng bhalang bapher bapher bad ki riew shimet ruh ki ba la ai jingkyrshan basngur bad bapura jong ki ïa ka jingïaleh ka Party ban pynsangeh shwa ban pyntreikam ïa ka roster system kat bym pat pyndep ïa ka jingpynkylla ïa ka jingbhah kam.
Ka Party ka kut jingmut ban nang pynkhlaiñ shuh ïa ka jingdawa bad jingïaleh ban wan rah ïa ka jingpynkylla ïa ka rukom bhahkam na ka bynta ka jingbiang lang jong baroh ha ka jylla.
" ong ka kyrwoh na u Nongaiktien ka VPP u Dr Batskhem Myrboh sha ki lad pathai khubor.
Shuh shuh na ka liang ka party ka pan ruh ka jingkyrshan kaba pura na ki paidbah ka jylla ha kaba ïadei bad kane ka mat tad haduh ba ka jingdawa kan urlong.
“Ka long kaba donkam eh ban ngin long ki ba ïa tylli mlon baroh hapoh ka jingïalam ka VPP namar dei tang kane ka Party kaba buh ïa kane ka mat ha ka thup kular elekshon (manisfesto) jong ka.
Ka jingpyrshang jong ki katto katne ban pynsaphret ïa ka sur u paidbah hadien ka elekshon ha ka ba ïadei bad kane ka kam kan wanrah tang ka jingshah rem bad ka jinglehraiñ," ong u Dr Batskhem“Ka mynnor ka sakhi shai wat haba bun ki nongïalam sengbhalang ki ba mih shakhmat ban dawa ïa ka jingpynkylla ïa kane ka rukom bhahkam kaba dkoh ha kiba bun ki liang hynrei ki leh klet pat ha ba ki la long ki nongïalam ha ki party bapher bapher," u la bynrap.
“Kumta ka Party ka ïawer ïa i wei pa i wei ban ïasnoh kti lang bad ka VPP ha ka jingïaleh jongka khnang ban ngin ïoh ïa ka jingjop.
Kumba la pynbna mynshwa, ka Party nalor ba kan ïa kren bad ïa ka sorkar kan pynlong ruh ki jingïalang ha kylleng ka jylla ban pynshai sha ki paidbah ïa ka jingdonkam ban pynsangeh shwa ïa ka roster system bad ban pynkylla ïa ka rukom bhahkam," pynkut ka kyrwoh na u Dr.
Batskhem Myrboh.
Dibrugarh, Iaiong11: U Myntri kam pohïing ka sorkar pdeng u Amit Shah hynne ka sngi u la pynkut ïa ka jingleit jurip ba arsngi sha ka thaiñ Northeast da kaba pynlong ka jingleit sha Dibrugarh, Assam ban ïa don bynta ha ka jingïalang buh mawnongrim na ka bynta ka jingtei ïa ka ophis treikam bathymmai jong ka seng BJP bad ai jingkren ruh ha ka rally ha kaba u la ong ba ha ka election Lok Sabha 2024, ka BJP kan jop haduh kumba 300 seat bad u Myntri Rangbahduh (PM) Narendra Modi un thaw ïa ka sorkar ha ka sien kaba lai kynthih.
“Nga kwah ban pyntip ia ka Congress ha ha ka election Lok Sabha 2024, na ki 14 tylli ki seat ha Assam, ka BJP kan jop 12 bad hapoh ka ri baroh kawei ka BJP kan jop palat ïa ka 300 seat bad u Modi un thaw biang ïa ka sorkar ha ka sien kaba lai kynthih," ong u Shah.
U Shah u la kynthoh ruh ïa u Rahul Gandhi sa shisien pat da kaba ong; “U Rahul Gandhi u la leit sha ri nongwei bad leh bym salia eh ha kaba ïadei bad kane ka ri.
Ka dang don ka por na ka bynta u Rahul Gandhi lada um pynkylla noh ïa ki jinglong ki jong u, kata kumba ka seng Congress ka la shah sar na ka thaiñ Northeast, hapoh ka ri baroh kawei ruh kan wan jia kumjuh.
Ka Congress ka la ong u Modi ula jan sha ka jingtep.
shah ba Ngan ong ha ki…ki 120 klur ki briew ki duwai miet bad sngi na ka bynta ka jingim kaba jlan jong u Modi.
Katta phi nang kynthoh ïa u Modi, u syntiew lotus un nang phuh bad kham phyrnai shuh shuh.
"Ha ka juh ka por u Amit Shah u la pyrto bad ai khublei ïa baroh ki nongtrei jong ka party hapoh ka thaiñ Northeast.
“Ha ka election ha ki laitylli ki jylla ka thaiñ Northeast ngi la lah ban ïoh ïa ka jingjop.
ngi la don bynta ha ka sorkar; ha baroh ki phra tylli ki jylla ka thaiñ Northeast ngi don ïa ka sorkar NDA.
Dei namar ka sorkar jong u Modiji la weng noh haduh kumba 70 percent ïa ka aiñ AFSPA na ki bynta jong ka Assam, ka jingsuk ka la wan ha ka thaiñ Bodoland, wat ha Karbi Anglong ka la don ka jingsuk.
ïa ki jingïakajia pud hapdeng ka Assam bad kiwei pat ki jylla ka thaiñ Northeast la lah ban weng noh," ong shuh shuh une u myntri kam pohïing ka sorkar pdeng.
Shillong, ïaïong, 11: Ryngkat lang bad ka pyrthei baroh kawei ka ophis jong u Director Ayush, ka Sorkar Meghalaya ha ka Lah sngi U Blei bad ha ka sngi Baar ka la rakhe ïa ka World Homeopathy Day da kaba pynlong ïa ka jingmareh marathon kaba hapoh san kilomitar ba la ïashim bynta palat san spah ngut ki paidbah ba kynthup naduh ki heprit kiba la kynjoh ïa ka rta kaba 5 snem shaneng haduh kiba la kynjoh ïa ka rta kaba 26 snem shanong.
Ïa kane ka marathon kaba la sdang madan Polo la kaweh lama da u Ex-State Nodal Officer u Dr.
W.
Y Dhar ha kaba la sakhi lang da ka Dr.
(Mrs) H.
C Lyndem.
Hadien kane, la bteng ïa kane ka jingrakhe ha ka sngi Baar da kaba pynlong ïa ka jingïalang ha Moreau Institute of Integral Training and Research Society kum ka jingkynmaw burom ïa ka sngi kha kaba 268 snem jong u Dr.
Christian Friedrich Samuel Hahnemann, uba long u nongshem ïa ka jingsumar Homoeopathy.
Ha kane ka sngi, la sakhi lang da u Deputy Commissioner jong ka East khasi Hills District u Sibhi Chakravarthy Sadhu uba la long kum u Kongsan ha ryngkat ka jingdonlang jong ka Director of Health Services (MI) ka Dr.
HC Lyndem, kaba long ruh ha kajuh ka por ka Incharge Director jong ka Ayush kaba la long kum ka symbud Kongsan kiba la sam ïa ki registration certificate Jong ka Board of Homoeopathy sha ki 54 ngut ki doctor kiba la pyndep ïa ka Homoeopathy bad hashwa kane la pynbam smai ruh ïa ki doctor kiba la pyndep ïa ka Homoeopathy da ka Dr.
Bisolin Dhar.
Bun ki briew ki ba ngop ha ka jingpynthame bad jingialam bakla da ki lyngkot jingmut ba ki paidbah kin hap ban mad ia ka jingtyrkhong ha ka roi ka par haba ki nongmihkhmat (MLA) jongki ki don ha ka liang pyrshah.
Kane ka rukom pyrkhat ka la treikam bad longdoh longsnam haduh katta katta ba ka la poi haduh u pud ba ki paidbah kin kmen beit lada ki MLA jongki ki leit kyrshan iaka sorkar bad ban kiar ha ka ban shong ha ka liang pyrshah.
Kane ka jia mynta ruh ha kaba 45 ngut ki MLA (na 59 ngut) ba don ha ki party bapher bapher ki ia synrop lang bad ka NPP ha ka sorkar MDA.
2.
Ha kane ka jingthoh ngan kdew khyndiat ym tang ia ka jingbakla jur kane ka rukom pyrkhat hynrei ngan kdew ruh ia ka jingma kaba khraw ia ki paidbah bad ka jylla hi baroh ka wei.
U Lord Acton u kynthoh ba ka bor ka pynjot bad ka bor kaba tylli tyllan khlem don ba wohnia shuh kan pynjot thiaw.
Ka don ka jingma ia ka synshar paidbah lada ym don ki ban kdew ia ka jingbakla ka sorkar.
Bad ka kynhun ka khlain tam ban iada ia ki paidbah na ka sorkar buaid bor bad bym kitkhlieh ka dei ban long ka liang pyrshah.
Dei halor kane ka nongrim ba ngi donkam ym tang ia ka sorkar hynrei ia ka liang pyrshah ruh.
Haba don ka liang pyrshah kaba khlain ka khanglad ia sorkar ban leh ki kam mynthi kuman pyrshah ia u paidbah lym kumta ka sorkar kan leh phlan duman katba mon.
Hynrei bun na ki paidbah ha ka jylla Meghalaya, Khamtam ha Khasi-Jaintia Hills ki sngewsih lada ki nongmihkhmat jongki ki don ha ka liang pyrshah.
Ia kane ka rukom pyrkhat ngi hap ban pynkut noh.
Ka rukom pyrkhat ba ki MLA ki dei ban don ha ka liang synshar khnang ban ioh ia ka roi ka par ha ki constituency ka mih na ka jingleh shilliang khmat ka sorkar ban sam ia ka roi ka par ha ka jylla.
Ki ba don ha ka bor ki ialeh ban pynroi tang ia ki constituency lajong ne jong ki paralok jong ki ba don ha ka liang synshar.
