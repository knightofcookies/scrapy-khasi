Ki Pulit pahara na ka kynhun central Reserve Police Forces (CRPF), ki la lah ban tehlakam noh ia kane ka jingjia.
Ka jingiapyn ibor ba markylliang hapdeng ki pulit bad ki paidbah ka la bteng mynta la lai sngi kynthih ha ki bynta them jong ka jylla Manipur.
Ha ka miet sngi balang ki paidbah bad ki bor pahara ki la ia pynibor markylliang ha ki jaka kum ha Uripok,Yaiskul, Sagolband bad ki thaiñ Tera jong ka jylla Manipur.
Ki nongiakhih pyrshah ki la khang ia kiba bun ki Surok ha kaba ki la thang ruh ia ki taiar ,ban ker ia ka Surok,ki kynja nar bad pipe ban khanglad ia ki bor pahara ba kin rung sha ki jaka ki jong ki.
Ha ka 24 kynta artylli ki ophis treikam jong ka parti BJP ki la shah wiangding ha ki paidbhur ba la khie bitar.
Baroh ar ki ophis treikam jong ka parti BJP kiba la shah wiangding ki dei ha Thoubal District jong ka jylla Manipur.
Katba ki paibhur ki dang wiangding ia ka ophis treikam jong ka BJP ha Thoubal District,sa kawei pat ka ophis treikam jong kane ka parti ha Wanjjing kaba don ha kajuh ka district ka la shah hiar thma.
Ka jing iakhih ba jur ka la mih ha ki bynta them jong ka jylla Manipur hadien ka jing shah pyniap jong ki ar ngut ki samla pule Meitei ha ki suba lehnoh Kuki.
Shillong:Ka kynhun kaba la ioh ia ka jingjop, hynnin ka sngi, ha ka jingiakhun ia ka semi-final kaba nyngkong jong ka Meghalaya Cricket Association’s U-19 Boys Inter District Cricket Tournament ka dei ka Tura District Cricket Association da kaba pynliem noh ia ka West Jaintia Hills DCA da 6 wicket ba la ialeh ha Salpara, Mendipathar.
Ka WJH ka la ioh ban rung sha katei ka semi-final hadien ba ka la shah jied kum kawei na ki kynhun na ka zone 1 Group B ban iakhun ha ka knockout match, katba ka Tura ka ioh ban iakhun semi final kum ka runner-up na ka zone 2.
Ka WJH kaba la jop ia ka toss bad tied shuwa ha ka kylla step, kam shym la lah ban kamai bha, ha kaba ka ioh tang 116/9 na ki 40 over kiba la buh.
Watla, ka la don ka jingianeh paraklok hapdeng U Ewanmidao Pyrtuh (24 run) uba rung madan ha-shuwa bad Dawanchwami Passah (25 run) uba rung madan hadien, hynrei da ka jingbym lah ban iakyntiew kham bun ia ka jingkamai, ka WJH ka la sahkut noh tang ha ka jingkamai kaba rit.
Na ki nongkawang bol ka TDCA, u Ben Haden N Marak u dei uba wan hakhmat eh hadien ba u la ioh ban bol 5 tylli ki over bad ioh poin da 3/9.
U Fernando Barbaryo M Sangma bad u Denikcheng Marak ki la ioh ban shim wicket da (2/21) bad (2/25).
Ha ka kylla miet, ka WJH ka la sdang ban bol bha ha ki 10 over ha kaba ka Tura ka dang ioh dang 29 run la 4 wicket, hadien ba u Chwamiki Ryngkhlem u la ioh ban shim wicket da 3/27.
Kiba la tied bha ki dei u Shahin bad u Jhon Venny kiba da ka jingianeh paralok jong ki, ka Tura ka la ioh ka jingianeh paralok kaba 88 run bad ialam ia ka kynhun sha ka jingjop tang ha ki 24.
5 over.
U Shahin u la kamai 52 na ki 47 bol kaba kynthup ia lai tylli ki 4 bad san tylli ki 6.
U Venny u tied 27 na ki 64 bol bad u la ioh ban thlieh ar tylli ki 4.
Mynta ka sngi, ha kajuh hi ka jaka, ka jingiakhun ia ka semi-final kaba ar kan long hapdeng ka East Garo Hills DCA kaba ieng hakhmat duh na ka zone 2 pyrshah ia ka Shillong Cricket Association A kaba long ka lahduh na ka zone 1 Group A.
Shillong:Ka seng Hynniewtrep National Youth Front (HNYF) sengkmie, mynhynnin ka nohphai sngi ka 28 tarik u nailur 2023 ka la leit ban khynra biang ia ki trading licence ha ki dukan thoh tim jong ki bar jylla, kiba shong thoh tim khlem da biang bha ki kot ki sla ha nongbah shillong.
Ka seng ka la sdang ban khynra ia ki trading licence, na Garikhana bad ki la iaid ter ter haduh ban da poi ha Motphran.
Ha kane ka jingkhynra jong ka seng ia ki trading licence ka seng ka lap ba haduh 50 tylli eiei ki dukan jong ki bar jylla, ki bym don ia ki trading licence bad kumta ka seng ka la phah khang shi syndon ia kitei ki dukan.
La sakhi ba ha kane ka jingkhynra jong ka seng, don ruh ki bar jylla kiba shong dukan kiba la phet krad noh mar shu tip ba wan khynra ka HNYF bad ki la don ruh ki khasi kiba shong dukan thoh tim ki la pynpaw ka jingbitar bad bym sngew iahap ia ka jingwan khynra ka HNYF ia ki trading lisence bad ki la ong ruh “Phi wan ktah ia ka pliang ja jong ngi kam sngew iahap".
Haka jingiakren bad ki lad pathai khubor, na ka liang u bah Orester Mawlong, u dkhot jong ka HNYF sengkmie, u la ong ba kum ka seng hi kam shongthait, ban khynra licence ia kine ki dukan thoh tim ha kaba mynta ka la dap 1 snem ba ki la shongthait, ban khynra hynrei mynta ka kynti ki la sdang biang ban khynra.
Ha kane ka jingkhynra u bah Orester Mawlong, u ong ba kiba bun kiba la ioh license, hynrei ia ka jingioh licence ka seng ka la lap ba bun ki ioh na ka Hynniewtrep Archery, hynrei kim lap kawei ruh na ka Khasi Archery.
Ka seng la ong ba ka kwah ia kaei kaba dei hok ban ioh bad ong ruh ba don kiba pyndonkam da ka license, kaba dei jong u Hynniewtrep Archery, hynrei u number pat u dei jong u Khasi Archery bad kata kaba pynsngewlyngngoh ia ka seng, la bynrap u bah Oarester.
Ka seng ka la sngewlyngoh ba kumno haduh mynta u ne u khasi Archery, u dang lah ban pyniaid ia kine ki teer counter khlem ki kot ki sla kiba biang.
“Ngin sa leit sha ka madan ia siat bad lada ka Hynniewtrep archery ka dei tang kum ka dur bula, ka jaka siat tim kan sa pra".
Ha kaba ia dei bad ki dukan thoh tim, ki bym don license, kine kiba shong dukan ki la iathuh ba u don u ba wan lum pisa 3 hajar manla u bnai, hynrei um ai pat ia ka license bad u shu pynkohnguh ba un ai, hynrei um ai satia bad kumta ka seng ka la sngewlyngngoh bad kan sa buddien bha ban lap ia ka jingshisha.
Shillong:Hynnin ka sngi ka Meghalaya Cricket Association ka la pynbna ia ki 15 ngut ki nongialehkai sha ka BCCI’s Senior Women’s T20 Trophy, kynthup ruh sa ia ki san ngut kiwei pat ki nong ialehkai ba la pynap lypa na ka bynta katei kajuh hi ka lympung.
Ka kynhun Meghalaya kan ioh ban iakhun nyngkong bad ka Pondicherry ha Vadodara ha ka 19 tarik Risaw.
Kiwei pat ki kynhun ia kaba ka Meghalaya kan iakynduh ki kynthup ia ka Karnataka, Tamil Nadu, Bengal, Chandigarh, Sau rashtra bad ka Uttar Pradesh.
Ka jingpynkhreh na ka bynta katei ka lympung kan long naduh ka 6 haduh 15 tarik Risaw ha Mendipathar, North Garo Hills.
Ki support staff bad ki nongialehkai kiba dei nabar ka jylla kin wan ha katei ka jaka pynkhreh ha ka 5 tarik Risaw bad ka kynhun jong ki 15 ngut shuwa kan mih na jylla sha Vadodara ha ka 16 tarik Risaw.
Ka kynhun Megha laya ka kynthup ia ka Ajima A Sangma, Daiaka Emigale Warjri, De basmita Dutta, Deima phishisha Lamare, Deiphi bapynshngain L Mawnai, Eiffelene K Nongkynrih, Luiza Tamang, Rebeldalis Syiemlieh, Riticia Nong bet, Rubi Chettri, Sanchisa Sangma, Sandria K Mo min, Solina Jaba, Suruti K Ray, Monica L Phawa.
Bad ki nongialeh ia kiba la shu pynap ki kynthup ia ka Pinky Chan da, Neha Hajong, Evan rilin S Syiem, Sara Ana nias Kharbani, Fulnessy Mawlong.
Ki Support staff ki kynthup ia ka Latika Ku mari (head coach), Hemant Roy (assistant coach), Darishesha Maw roh (trainer), Marybalahun Saw kmie (physio), Mac kie D Blah (manager).
Ki sngi bad ki kynhun ia kaba ka Meghalaya kan ioh ban iakhun ki long kumne harum:19 Risaw pyrshah ia ka Pondicherry; 20 Risaw pyrshah ia ka Karnataka; 22 Risaw pyrshah ia ka Tamil Nadu; 24 Risaw pyrshah ia ka Bengal; 26 Risaw pyrshah ia ka Chandigarh; 28 Risaw pyrshah ia ka Saurashtra; 30 Risaw pyr shah ia ka Uttar Pradesh.
Shillong:Ka Shnong Kongthong kaba hap ha Khadar Shnong Blok, East Khasi Hills District, kaba dei ruh kawei na ki Shnong kaba la pawnam bha ha satlak jong ka pyr thei kum ka Shnong ba ki briew ki pyndonkam ban khot iano iano da ka jingrwai Iawbei bad ka jingkynud ia ki sur, ia la ki khun ki kti sha ki lum ki wah, ka la ioh ban pdiang ia ka khusnam kum ka “Best Tourism Village 2023" ha ka National Tourism Award ba la ai da ka Ministry of Tourism, jong ka Sorkar India.
La pynlong ia ka jingialang sam khusnam ha ka Sngi Balang ha Bharat Mandapam, Pragati Maidan, ha nongbah New Delhi.
La aiti ia ka khusnam sha ka Shnong Kongthong da u V Vidyavathi, IAS, u ba dei u Secretary jong ka Ministry of Tourism, ka Sorkar India, kaba ki bor sorkar ki la ai ka jingithuh ia ka jingpyrshang ba radbah jong ka Shnong Khongthong ban kyntiew ia ki kam jngohkai bad ban pynneh pynsah ia ka riti dustur kiba la don naduh ki por jong u menbarim bajah.
Ka Shnong Kongthong, kaba don ha ka thain Khat-ar Shnong ka dei kaba la tip ruh kum ka ‘Whistling Village ka Ri India’, lyngba ka jongkynud Sur ban khot ia ki briew kiba sah ha kane ka shnong.
Ha ka juk kaba ki briew ki ju iakren iakhana lyngba ki mobile phone, ki video chat bad ki text message, ki nongshong shnong ka Kongthong pat ki pyndonkam da ki sur khot iawbei ba la shu kynud sur ha ki jingrwai, ban iakhot hapdeng jong ki sha lum sha wah lane sha kino kino ki jaka.
Kane ka dei ka rukom ba ki la leh naduh hyndai hynthai kulong kumah, kaba ki long-shwa ki la hikai bad ki longdien pat ki la bud kaba la pynlong ruh ia kane ka shnong ban pawnam ha satlak jong ka pyrthei.
Nongpoh:U Bah Pyniaid Sing Syiem, Chief Executive Member (CEM) ka Khasi Hills Autonomous District Council (KHADC) mynhynnin ka sngi, u la hiar dalade ban leit jurip ïa kawei ka jaka tih khyndew beain jong u riew shimet ha kawei ka jaka kaba hap hapoh ka shnong Pillangkata, kawei na ki shnong khappud hapdeng ka Meghalaya bad Assam.
Katei ka jingleit jurip da u CEM ka KHADC, ka dei hadien ba u la ïoh jingtip, ba la don katei ka jingpyntih khyndew beain ha katei ka jaka, ha kaba na ka liang ka District Council, ki la phah ia ki briew ban leit tohkit bad phah da ka Show Couse Notice bad kiba la Maham ruh ïa u ba u dei ban sangeh noh ka jingpyntih khyndew beain ha katei ka jaka, hynrei kaba la pynlong ia u CEM ka KHADC, ban hiar hi dalade, ka dei hadien ba u la ïoh jingtip ba utei u briew u bteng beit ban tih khyndew beain bad shalan sha Assam ha ki por mynmiet.
Haba kren sha ki lad pathai khubor, u Bah Pyniaid Sing Syiem, u la ong ba hadien ka jingleit jurip, u la maham ia utei u briew ba pyntih khyndew, uba la tip kum u Billu Taro, ba u dei ban sangeh noh shi syndon ban tih khyndew beain bad lada lap ba un bteng biang ia katei ka kam tih khyndew beain, na ka liang ka District Council, kan sa ujor sha ki Pulit bad ki Bor District ka Ri Bhoi.
Ha katei ka sngi, ba u CEM u la leit ban jurip ïa katei ka jaka tih khyndew, la sakhi da ka jingdon ki Majistor bad Pulit Ri Bhoi, nangta la synran ruh da ki nongialam bad dkhot ka KSU bad HNYF na Ri Bhoi.
“Nga hun jrut ka mynsiem kpa ba phi thmu ban leh kumta khamtam ia kiba duk ba jynjar" ai jingiaroh ka menkmie“Phi pat sngap jar beit ho, ioh ka mih haei haei kiwei pat ki nongtrei kin sa ong kumno ia nga" bthah u menkpa“Ngan iai ap haduh kata ka por kein" ong ka menkmie“Shwa ka snem thymmai la ioh beit hi" kren pynthikna u menkpa.
“Toi, ka jinglehbha ka dei hi ban paw shabar ba kiwei kin tip" bteng ka menkmie“Em, phi nga te ngam sngew dei ai ba u Blei hi un tip ia kata ym na ki briew" pynshai u menkpa“Uba ai nong ia ngi dei u Blei hi ym u briew.
Un ai nong ha ki bun ki rukom" iai ban u menkpa“Haba leh bha wat ju khmih lynti ia ka bainong hadien na ki briew hynrei uba najrong hi u ban kyrkhu bun shah namar ngi leh ia kaba dei" pynkut u menkpa.
Ka por ka her wut wut ban pyntyllun ha la ka lynti ka la dei ban iaid na ka pyrem sha la lyiur nangta sha ka synrai bad shaid shaid sha ka tlang.
Ki briew kiba trei ha la kajong kajong ka jingtrei ki ju ong ba ym lap ba iohsngew lah poi sha la tlang dang mynno ngi pdiang snem thymmai bad sa tang katno yn hap ai khulei khadduh ia ka smem.
Ka lyer tlang jong u bnai November ka beh paswut bad la iohi ba ki briew ki la sdang ban pynsyaid ialade.
“Tang lah poi la tlang lah thait mo" la ong uwei u para nongtrei u Peter“Balei phi thait haba ka sngi lah lyngkot bad lah jrong ka miet" ong u Peter“Em ngam mut ia kata hynrei nga mut ban ong ba hap phong syaid kein" pynshai u para nongtrei“Ka lok jong nga ka ju khnium bha tang haba lah poi la tlang namar ba thait saitjain" u iathuh shuh shuh“Ka dei namar ym lah ban phong kum ha ka por shit ba tang ka T-shirt ruh lah biang" mynjur u Peter“Ka por trei pat ka lyngkot, dei?" ong u Peter.
“Hooid kein bad kham aram khyndiat" mynjur u paralok bad ka rkhie“Ha… ha … ha…" ki ia rkhie langU bnai November sa tang 4 sngi yn sa khylliap noh bad yn sa wan sa u bnai December uba bunkam bad ba dap jingkmen ia baroh.
Hapoh une u bnai ki bun bha ki jingpynkhreh ia kiba bun bah ki kam ki lat – ki jingiathoh, ki jingiaseng, khamtam eh ka Khristmas bad u snem thymmaiKi nongtrei u bah Bok ki don 5 ngut bad ki trei ha la kajong kajong ka kam ba la pykhamti ha ki.
U Peter u bat ia ka kam manager ha kane ka dukan hardware.
U Peter wat lada hateng hateng u ju kren kai bad ki hynrei u lah pat ban control ban nym palat than.
Don ki por ki por ba u sngapbha ia ki jingkren jong ki bad hangta u ioh kren kaei ka jingmut bad kaei ka jingshem jong ki namar ba don ruh kiba ha shuwa ban ban ia u.
U Peter u iohi hi da la ka jong ka khmat ba don ki khep ki khep ba ka kam ka khia bha namar ba ka dei ka dukan kaba iaid iew bha.
Katne ka jingiohnong u malik hynrei um ju tyrwa gift ia ngi" ong uwei uba kham samla“Me kwah gift aiu lih haba la ioh da ka bainong" ong sa uwei pat uba la khamheh rta.
“Don ar tylli ki gift – ka Christmas gift bad ka New Year gift" ong sa uwei pat“Balei mem ong pat ha u malik" buh jingkylli uba kren nyngkong“Ym sngewnud phi ioh shah be kam pynban" u jubab“Lada phi mynjur lang to ngin pynsngew ha u manager, haba shu peit, i kumba u ioh jingshaniah bha ha u malik" ai jingmut uba kham rangbah“Ka dei, ka dei" ki ia mynjur lang“To, ngin sa leh kumta tang shu mih u bnai December" ong biang uba la kham rangbah“Biang … biang" ki la ia ong langKa taiew ba nyngkong jong u December ka la wan bad ha kawei ka sngi kaba dei ka sngi palei, ki nongtrei ha ryngkat bad u manager (Peter) ki la ia bamja sngi lang haba dei sngi namar ba khriat.
Katba ki dang ia bam la mih shibun ki khana pyn pyngngad jabieng bad hateng hateng ka jingiarkhie.
Haba la bang ka khana uwei napdeng jong ki uba la kham rangbah u la ong kumne.
“Kane ka dukan ka iaid bha bad la jan baroh ki customer ki iaroh namar ba lah ban ioh lut ki tiar ki tar nangne.
U malik u iohnong bha haba shu peit sa ba ma ngi ruh ngi trei hok bad ngim ju pep tyngkhat eh ha ka pang ka shitom ne ki jingjia ba sngewsih“Hoid kein" la mynjur sa uwei uba kham samla“Jin lada u malik u ai Christmas gift noh teng teng katno ka jingkmen ia ngi" ong sa uwei pat bad u peit artat ia u Peter kum ban ong u sngew kumno.
Shillong: U Vice Chairman ka Hynniewtrep National Liberation Council (HNLC), u Sufiyan A Hazarika, ba ju tip ruh kum u Manbhalang Jyrwa, ula iehnohkam kum u dkhot ka Seng, ia kane la pyntip da u General Secretary cum Publicity Secretary ka HNLC, Bah Sainkupar Nongtraw ha ka kyrwoh ba la phah mynta ka sngi sha ki lad pathai khubor.
“Ngi sngewkmen ban pyntip sha phi ba u Sufiyan A Hazarika ba ju iatip kum u Manbhalang Jyrwa, ula aiti ia ka shithi iehnohkam, ia kaba ngi la pdiang da ka jingsngew iatip lem para briew" ong u Bah Sainkupar.
U pyntip ba ka Central Executive Committee (CEC) ka la thung ia u Bah Teimiki Laloo kum u Vice Chairman ka Seng, na ka bynta hynriew bnai.
Haba pynpaw ba ka jingiehnohkam jong u Bah Manbhalang, kan ym don jingktah lane khein troin noh ia ka bor bad ki nongrim ba ieng da ka seng, u Bah Sainkupar ula ong “Ki Nongrim jong kin kin iai neh khlem jingkylla kampher ia ka jingkylla ha ki nongialam".
“Ngi kyrmen ba ki paid ka Bri u Hynniewtrep kan iai bteng ban niew burom ia u Bah Manbhalang Jyrwa kum u para briew" ula ong.
Haba kyntu ia ka Sorkar Jylla ba kan kiar na ka jingshim kabu ia ka jingiehnoh kam u Bah Manbhalang, u Bah Sainkupar, ula ong ba ka dei ban shimkhia hakhmat eh ia ka jingiakren iasuk.
“Ka long kongsan ban shim ba ka jingiehnoh kam u Bah Manbhalang kam dei ban pynthut ne ktah ia ka jingiaid ka jingiakren iasuk.
Haba jam shakhmat, u nongialam jong ka kynhun ban lamkhmat sha ka miej iakren iasuk yn long noh da u Vice Chairman ba dang shu thung thymmai kata u bah Teimiki Laloo" ula ong.
U Narendra Modi, myntri rangbahduh ka India, ula ong hynnin ka sngi, ba u te ialade, um don iing, hynrei, ki don da ki lak ngut ki khun kynthei, ha ka Ri, kiba la don la ki jong ki iing, ba kin shong kin sah, lyngba ki skhim jong ka sorkar India.
Ki don da ki klur ki kynthei, kiba dei ki tribal, ki  Scheduled Caste bad ki jaitbynriew, kiba dang sahdien, ki la dei mynta, ki dap lak, namar ba ki don ia ki iing sah jongki, lyngba ki skhim jong ka sorkar India.
U Modi, uba don ha jingleit ba ar sngi ha Gujarat,  u iathuh ba ka sorkar India, ka la dep tei mynta ia ki 4 klur tylli ki iingshong, ha kylleng ka India.
“Ngi trei ia ka bynta ban ai burom ia ki duk ki rangli, ba kin don ia ka iing sah ka jongki.
Ngi thaw ia ki iing, katba kum ka jingdonkam ki rit paid (tribal) bad kata ruh, kaba khlem da don bynta, da ki kontraktor.
Ki don da ki lak tylli ki iing, kiba la dep tei bad ba la ai kyrteng ha ki kynthei.
Wat la ialade ngam don iing satia, hynrei ka sorkar jylla, ka la thaw, da ki lak tylli ki iing, ia ki khun kynthei jongngi, ba kin don la ki iing shong iing sah".
Long live Modi ji.
Shillong: Uwei u pulit langrut, ula pynkut noh ia la ka jong ka jingim katba u dang don ha ka kam ban pahara ia ka ïingsah jong u Additional Judge ka Ïing kashari jong ka Meghalaya High Court, kaba don ha Kenches Trace, Laban.
Kane ka jingjia ka la jia hynnin ka step sngi Balang.
Une u pulit ba la tip kyrteng kum u Chiran Moshahary ula shim ia ka jingim lajong da kaba siat ialade da ka suloi ba la ai ban pahara.
U Chiran Moshahary u dei uba sah ha Police Quarter ha Police Reserve, Jail Road, Shillong.
Ka daw jong ka jingshim noh jong une u briew ia la ka iingim lajong ym pat lah satia ban tip hynrei ki bor pulit ki dang pynlong ia ka jingtohkit ban lap na kaei ka daw ba u shim ia ka jingim lajong.
Ka metiap jong u ne u pulit langrut la shimti noh da ki pulit ka Laban Police Station ban leh ia ka Post Mortem.
Nongpoh:Ki nongialam ka KSU Nongpoh Circle, kaba la ialam da u samla John Lyngdoh President, u samla Baiashanlang Kharshanlor, General Secretary lem bad ki dkhot ka seng, mynhynnin ka sngi ki la leit ban kynduh ia ka Dr TS Momin, DMHO ka Ri Bhoi, na bynta ban leit wad jingtip halor u Dawai um bad uba don bilot pait hapoh, ia kaba la ioh da kawei ka longkmie, kaba la leit ban shim dawai na Nongpoh Civil Hospital.
La ong ba katei ka longkmie, kaba la lap bilor pait hapoh ka dawai um (Acklogal-P), ka dei kaba la leit shim dawai na bynta u khun rit jong ka na Nongpoh Civil Hospital ha ka 25 tarik mynta u bnai bad ia katei ka dawai ia ioh na Civil Hospital Nongpoh.
Shuh shuh, la ong ruh ha ka por ba katei ka longkmie, ka la mut ban ai ia katei ka dawai sha i khun jong ka, ka la iohi pynban ba don ki kynja ba lang, kumta haba ka la theh ha madan, ka la lap pynban da ki bilor pait bad ki phngit bilor barit.
Dei halor katei ka nongrim, ba katei ka longkmie ka la pyntip sha ki nongialam ka KSU Nongpoh Circle bad kaba la pynlong ruh ia ki KSU Nongpoh, ba kin leit ujor sha ka DMHO ka Ri-Bhoi District, namar kum ka seng hi ka sngew ba kum katei ka jingjia, ka buh jingma ia ki briew bad khamtam lada ki la kum nguid.
U samla Baiashanlang Kharshanlor, haba kren sha ki lad pathaikhubor, ula ong ba na ka liang ka seng, ka dawa mardor ban pynsangeh shuwa ban ai sha ki paidbah ia katei ka Dwai bad ba ki bor sorkar lyngba ka tnat ka koit ka khiah, ki dei ban pynlong shuwa ka jingtohkit, namar bunsien ki hospital sorkar ka ju ai da ki dawai kiba tad dor kiba lah ban buh jingma ia ki paidbah.
“Ka seng kam kynnoh ia ka Civil Hospital, hynrei ka sngewdei ban kynta ba kidei ban tip ban shimkhia ban tip namar ba ki dawai hi bunsien kiba la ai sha ki paidbah ki dei kiba tad dor bala shu wanrah da ki supplier ban sam pat sha ki paidbah" ong u Samla Baiashanlang Kharshanlor.
Haba iadei bad katei ka jingleit kynduh ka KSU, na ka liang ka DMHO ka la kular ban pynsangeh shuwa shipor ban ai paidbah ia katei ka dawai bad ba kin pynlong shwa ia ka jingtohkit.
Nongpoh:Ka jingiakop khwai ba mynta ka sngi ha pung RRTC Umran Niangbyrnai, ka la klumar hi phum hadien ba uwei u briew u la leit ban thew da ka dohkha, kaba ym dei ba u ioh da kaba khwai napoh katei ka pung ba la pynlong ia katei ka jingiakop.
Ha katei ka jing iakop khwai dohkha, ki la poi da ki hajar ngut ki rawon na ki jaka bapher bapher, ha kaba la ong ba katei ka jingiakop khwai ka la sdang ha ka por 8:30 baje myn step, hynrei katei ka jingjia ba mih ka jingklumar ka la jia ha ki por 10 baje duna eiei mynstep bad ba ki pulit ki la ioh jingtip ha ka por 10:30 mynstep.
Ka jingtip kaba la iohlum, la ong ba ha katei ka jingiakop khwai dohkha, ki la don shibun ki rawon kiba la ioh sei dohkha na katei ka pung, hynrei ha kaba kum katei ka por, la don uwei u briew, uba la leit rah da kawei ka dohkha ba kham heh sha ka jaka thew, pynban ha kaba kum katei ka por, la mih ka jingpyrshah kaba jur na kiwei ki rawon kiba la leit shim bynta ha katei ka jingiakop bad kiba la pynmih ruh ia ka jingkynnoh ba lah ban donkti lang bad ki nongpyniaid jong katei ka jingiakop.
Ha katei ka jingpyrshah, ki rawon kiba la bitar eh bad kiba la ktah kti ruh ia utei u suba donkti ban rah dohkha nabar bad kumjuh ruh ia ki pyniaid kiba la pyrshang ban iada ia u hashwa ban rah Iing dorbar.
Haba ki pulit ki la poi ha katei ka jaka, ki la rah noh mardor ia utei u ba shah kynnoh rah dohkha nabar, khnang ban lait na ka jingshah ktah kti ha ki rawon.
La ong ruh ba ha ka jingtohkit, utei u rangbah u la phla ruh ba u la leh ia katei ka kam ban rah da ka dohkha na bar ka pung khwai, ka dei ha ka jingsuhbuit bad ki paralok jong u.
Haba la mih katei ka jingklumar, ki rawon kiba la leit iashim bynta ha katei ka jingiakop, ki la dawa na ki nongpyniaid, ba ki dei ban pynphai lut baroh ka pisa bai tiket kaba kila thied dor T 2000 shi ryngwiang bad ba ki nongpyniaid ruh ki la rai siew bad don ruh ba ki rawon kim pat ioh ia ka bai tiket.
Lah ruh ban kdew hangne, ba ka khusnam sha u rawon u ban ioh ia ka dohkha kaba khia tam, un ioh ia ka song pisa haduh T.
10 lak, uba ar un ioh T.
4 lak, T.
2 lak ia uba lai bad kumta ter ter.
Shillong:U bah Pyniaid Sing Syiem uba dei ruh u Chief Executive Member ka Khasi Hills Autonomous District Council (KHADC) mynta ka sngi Balang ula ong ba ka seng Voice of the People Party (VPP) kam shym dei ka parti na ri lum Khasi bad u Prah ruh um dei u Prah na Khasi, hynrei u dei u Prah na West Bengal.
Ka jingkynthoh u bah Pyniaid ia ka seng VPP ba kam dei ka seng na ri Khasi ka dei namar ba ula dep ban iohi ha kane ka elekshon ba la dep hadien ba u la shah rem noh ha ka seng VPP ha ka elekshon MLA-2023 ba ka seng VPP ka dei kaba iatreilang bad ka TMC kaba na West Bengal.
U bah Pyniaid ula iathuh “ba nyngkong kum ka parti ngi la kyndit ba ngi shah rem noh ha kane ka elekshon ba la dep hynrei hadien ba ngi la wad jingtip bha bad la lap ba pleng hapoh ka Mawryngkneng konstitwensi bad ka jingjop ka VPP ka daw ba nyngkong eh ka dei ka jingiarap jong ka TMC.
Ka jingiarap jong ka TMC ban phah lut ia ki briew baroh bad kiwei ki parti ban phah kyrshan noh ia ka VPP".
“Ym tang katta ba ka seng VPP ka jop ha Mawryngkneng, hynrei ka daw ka dei na ka jingrwai ba la thaw u bah Smilling kaba la shongshit bha".
Ha baroh ki konstitwensi ka jingjop ka VPP ka dei ka jingiarap ka TMC bad ka jingjop ka parti TMC ka dei ka jingiarap jong ka VPP hynrei ka VPP kam lah ban pyntreikam hapoh Garo Hills namar sha Garo Hills ka don beit tang ka TMC bad ka NPP la kren pynkut u bah Pyniaid Sing Syiem.
Ka NPP ha Mawryngkneng wat Tang ha ka kyrdan ba 2 ruh kam poi.
hynrei mynta pat blame da kumne da kumtai.
kane baroh ka dei Tang ka buit ruh suda  ba lah Jan poi MDC election.
lah tieng ioh sar ka VPP.
tikna ba un rem …kren khunlung u tei u CEM, ka KHADC… ia ka jingbymler ka jong u hi, u sa rem, ka tei pop, pat ha ka lynti bymdei…Ym lah ban shu klet noh kumto ia kito ki por ba la leit haba ka ai syntiew burom ka pynphet seng noh pynban ia u briew.
Shillong:U myntri sorkar jylla ba peit ia ka tnad kam jngohkai u bah Paul Lyngdoh mynhynnin ka sngi, u la sam ia ki khusnam sha ki kynhun bad ki riew shimet kiba kyntiew ia ki kam jngohkai pyrthei kaba la ai ka Outlook Travelers ryngkat ka jingiatreilang bad ka tnad jngohkai ka jylla ha ka jingialang ha State Convention Centre.
Ia ki khusnam la phiah la ki jong ki bynta ba kynthup ha ka Homestay, BNB & Guest Houses, Travel Enterprise, Architecture, Food, Grassroot Heroes bad Cultural Ambassador.
Haba kren halor ka jingkiew ka kam jngohkai, u bah Paul u la ong ba mynta u snem ki 15 lak ngut eiei ki nongwankai kiba wan sha Meghalaya watla ka jylla kam pat don ka liengsuin ne ka lynti rel.
“Kiba kham bun kiba wankai sha Meghalaya ki dei nabar ri ban ia kiba dei na kane ka ri", la ong bah Paul.
Ha kajuh ka por, u la ong ba ka Inner Liner Permit (ILP) kan ym ktah eiei ka jingjur ka jingwan ki nongwankai bad ula ianujor bad ka jingpyrkhing ki ain ha ka ri Israel hynrei kam pynwit eiei ia ki briew na kylleng ka pyrthei ban leit jngoh ia katei ka ri.
Kumjuh ha kane ka jylla, u la ong ba lada treikam ka ILP ruh kan ym don jingkhang eiei.
“Ka ri kum ka Israel ka long kaba eh bha ban ioh rung namar ka jingpyrkhing ki ain jong katei ka ri hynrei ka jingkamai na ka kam jngohkai ka dei kaba jur tam ha katei ka ri.
Ka visa kaba pyrkhing bha ban leit sha katei ka ri ban ia ka ILP’, la ong u bah Paul.
Shillong:Ka jingkieng siej ban iaid kjat sha Wahkhen kaba la pyniaid da ka Tourism Promoter Trekking Society Wahkhen ba la seng ka ha u snem 2017, da ki katto katne ngut ki riew shem phang bad kiba pyr khat jngai jong ka shnong Wahkhen.
Ka thong jong ka society kam dei eh ban pyntyllun ia ki kam jngoh kai ha ki thaiñ nongkyndong hynrei bad thawlad thawlynti ruh ia ka ioh kam ioh jam jong ki khun samla ka shnong ha ki kam jngohkai pyrthei.
Kane ka society ka dei ruh tang ma ka na ki society kaba shaniah da lade halade namar baroh ki jinglut jingsep, ka jingmang pisa ban tei jingtei bad kiwei kiwei la pynmih beit tang da ka society marwei khem da ap ne shaniah ha kiwei pat.
Ka society kam pat shym la ioh satia ka jingiarap na ka sorkar ne kino kino ki tnad sorkar wat tang shinaia ruh ka pisa lane kino kino ki nongmih khmat paidbah ki ban ai jingiarap sha ka society sha kane ka jingkieng siej ba la paw bha hapoh ka jylla.
Ka jingkieng siej ban leit sha u Mawryngkhang kam dei satia ka ba la thaw bad pynwandur da ki stad ne ki riew shemphang kiba la tip bniah lyngba ki jingpule haba iadei bad kine ki jaidkam, hynrei ka dei beit tang ka sap ka phong jong ki nongshong shnong jong ka society.
Ka dei halor kane ka bynta ba ka society ka la ioh ia ka khusnam kum kawei na ki jingpynwandur ba itynnad bha ha ka 27 tarik Nailur 2023 kaba dei ruh ka sngi rakhe ia ka World Tourism Day ba la pynlong ha State Convention Center ha nongbah Shilllong.
Shillong:Ki kynhun jaitbynriew Karbi, ki la pyndonkam da ki jri siat sim ban pynma ia ki paidbah ha khap pud jong ka jylla Assam Meghalaya ha ki khyndiat bnai, hynrei mynta ka kynti pat ki la pyndonkam syndon sa da u khmam bad ka ryntieh ban siat pyn ma ia ki Khasi Pnar ha khappud jong ki artylli ki jylla ba marjan.
Ha ka dur video ba la iohi ha ka 26 tarik Nailur la iohi ia ka jing pyndonkam da ki khnam ki ryntieh, ha kaba uwei u pulit pahara ha ka shnong Lapangap ula lait thaw na kine ki kh nam ba la pynher da ki Karbi na shiliang sha shiliang.
La kynnoh ba ki paid Karbi na ka thain Tahpat ki la pynthut ia ki Khasi Pnar naduh u bnai Nailar mynta u snem.
Ha kine ki khyndiat sngi ki siat da ki jri siat sim, bad la don ruh kiba mynsaw na ka jingshah siat jri ha ka kynhun jong ki Karbi.
Dang ha ki taïew ba la dep ki pulit jong ka Saitsama Outpost kiba pahara ha ka shnong Lapangap ruh kila hap ban phet sha ki jaka ba shngain ban lait na ka jingshah shah siat da ki jri siat sim ha ki Karbi.
Ha ka sngi Hat Majai ka 26 tarik u Nailur ka la don ka jingiakawang maw bad siat jri kaba mar kylliang hapdeng ki Pnar na Lapangap bad ki Karbi ha katei ka thaiñ.
Na ka liang jong u Waheh shnong jong ka Lapangap u Ma Deimonmi Lyngdoh ula iathuh ba ki nongrep ka shong shnong Lapangap ki la leit ban jngoh ia ki lyngkha rep ki pynthor kba jong ki, hynrei ki Karbi kiba la ap lypa sha shilliang jong ka pynthor ki la siat iaki da ki jri siat sim.
Ki Karbi naduh mynstep ki ia ap lypa sha kham pajih jong ka pynthor bad ki tang shu iohi ba ki nongrep jong ka shnong Lapangap ki la poi ha lyngkha ban peit ia ka um, ha ka lyngkha, ki la shah siat da ki jri siat sim ha kaba ka jing shah siat ka la neh ruh baroh shisngi lynter.
Nalor ka jingkawang maw bad ka jingsiat da ki jri, ki Karbi ki la pyndonkam ruh da u khnam bad ryntieh ha kaba uwei u pulit ka jylla Meghalaya u lait salit na u khnam ba ki Karbi ki la pynher sha ki bynta ba hap ha jylla Meghalaya.
Ki pulit na jylla Assam, ki la pyrshang ban khang lad ia ki Karbi ba kin leh ia kine ki kam ba lah ban pynmynsaw ia ki briew, hynrei ki Karbi kim shym la sngap eiei bad ki wan tur beit sha pynthor, da ka jingbym banse ki nong Lapangap ruh ki la iamih da u paidbhur ban iakhun pyrshah mar kylliang ia kine ki Karbi.
Ka long kaba ima da shisha ban peit ïa ka jing kynrei jong u drok ha ka jylla Meghalaya jong ngi.
U drok ula ïoh lad ban rung wat sha ki kyndong kynshrot bad sha manla ki dong ki lad lyngba ki nongpynïaid ïew ïa u.
Kat kum ka jingïathuh khana hamsaïa, la ong ba hana ki don ki briew kiba leit ban sam drok kylleng kylleng.
Kine kiba sam drok, ki sam ha ka dur jong ka umsoh bad ki jingdih ban khring ïa ki khynnah ha kaba ki shu sam ei khlem da siew dor.
La ong ruh ba ka jingpynrung ïa u drok sha ki briew ka jyllei bha lyngba ki paralok ruh ha kaba ki riam lyngba u duma, kyiad, umsoh bad kiwei kiwei ki jingdih jingbam.
Kane ka khana, ym lah ban pynshisha haduh katno ka long kaba dei hynrei la sngewthuh ba ka lah ban dei kumta haba peit ïa ka jingjyllei u drok.
Kine ki briew ne paralok kiba ju mlien ban khleh drok ha ki jingbam ha kaba nyngkong ki hap ban pyllut na lade kaba long kumba ong ha ka ktien nongwei ka investment.
Ynda ki briew ki la sngewbang, la ngop bad ym lah shuh ban sangeh, ki sa sdang ban die da ka dor.
Kumta, haba la kyrni ki briew ki hap ban thied ïa u drok ban pynhun ïa ka jing jrah jong ka met.
Bun na ngi, ngim da sngew pushe than shaphang uta u drok namar ngi sngew kumba u dei tang kum u kynja jingdih pynbuaid kum ka kyiad ne wine ne kum u duma uba ki ïa dih baroh baroh.
Hynrei ngi klet pat ban pyrkhat ba une u drok u dei u nong pynjot ba shyrkhei bha ïa ka longing longsem, imlang sahlang bad ïa ka Ri ka jaitbynriew hi baroh kawei palat bun bun shah ban ïa ka kyiad.
Ka don ka jingong, ba dei tang ki khun riewsphah ki ngop ha u drok namar ki don pisa ban thied drok, kiba duk kim don pisa ban thied.
Hynrei kumba ka paw mynta, wat u duk u suk ruh la bun uba ngop ha u drok namar ba ki la ngop lyngba ki tei ki buit ba la kdew sha khmat ba la ngat ha ka shrip ki paralok.
U Drok um don jingïapher na u Atom Bomb ha ka jing pynïap pynjynjar ïa ki briew, hynrei u shu ïapher tang ha ka jingpyndonkam.
Ka jingjyllei jong u drok ha Meghalaya ka long kumba ther da u Atom Bomb, hynrei ka shu ïapher ba u drok u bam bad pynïap suki jai, hynrei u Atom Bomb u pynïap hak-dak.
Namarkata ka daw ngi lah ban ong, u drok u dei ka “Thma ba Jarjar" ne ka “Silent War" kaba lah ban bam bad pynduh jait ïa kano kano ka jaitbynriew.
Haba phai sha ka tei ka mat ba la buh ha neng, ngi ïohi ba ka jingkem drok ha Meghalaya bad lehse ha kiwei kiwei ruh ki jylla ka India ka long tang ka jing ïalehkai ïa rieh ha pdeng u nongkem bad u nong shah kem ne kumba ong ha ka ktien nongwei ka jingïalehkai “hide and seek".
Kumba don ka jingong kaba ong, “Ka kam ka kren jam ban ïa ka ktien", kumta ruh ka paw shai kdar ha kane ka jingkem drok ha Meghalaya.
Katba dang ïa kem, katta ka jing jyllei u drok ka dang jubor bha haduh ba mynta leilei la ïohi ba u drok ula rung lut sha jan manla ki shnong.
Ha ka jingpeit jong ngi ki riew paidbah, i pynban kumba ki nongkem drok bad ki nong khaïi drok ki don ka jing ïa sngewthuh jingmut kaba khraw bha.
Haba peit ïa ka jing shim khia jong ka Sorkar India bad Meghalaya ban khynra bad ban rat dyngkhong ïa ki kynhun pyntriem, ngi la idei da shisha ban ai ka jingïaroh halor ka jinglah jong ka.
Kumta ka Sorkar ka dei ban shim ha ka juh ka bynta halor ka jing rat dyngkhong ïa u drok.
Kata ka mut ba lada ka sorkar ka ñiew ïa u drok kum u mar ba long beaiñ bad uba buh jingma ïa ka imlang sahlang, ka la dei ban shim ka jingkit khlieh ban pynduh jait syndon ïa u.
Ka la dei ban ñiew ïa u kum u tiar ne kynhun ba wanrah jingma ïa ka imlang sahlang bad ïa ka Ri India hi baroh kawei bad ban pynhap lang ha ka thup jong ki kam ne kynhun pyntriem (Terrorist Organizations).
Lada ka sorkar ka kynthup lang ha ka juh ka bynta (level) ïa u drok bad ki kam pyntyriem bad ka aiñ halor u drok ka ban ïa ryngkat kyrdan kum ka Unlawful Activities (Prevention) Act bad kiwei ki aiñ ba pyrkhing, hangta ngin lah ban rat dyngkhong ïa u drok.
Nuksa, lada ki Pulit ki ïohkem ïa uno uno u nong dih drok ne nong die drok, ki dei ban wad bad ban bud dien haduh ban da lap ïa ka thymmei jong u drok.
Kata ka mut, lada ki pulit ki ïoh kem ia u A (Nongdih/Nongdei), ki dei ban wad sa ïa u B(Nong supply ne nongdie) bad ki dei ban wah haduh ban da lap sa ïa u C, u D, u E, u F, u G bad ïa baroh kiba don kti kumta ter ter haduh ban da lap ïa ka jaka shna drok bad ban pynduh pyndam ne pynpra (demolish) shi syndon ïa ka karkhana shna drok bad ban kem bad pynshitom ïa ki nong shna bad pynïaid ïew ne dih drok da ka aiñ kaba tyngeh.
Lada lah ban leh kumta, kata ka mut ka dei ka jingjop jong ka jing ïaleh thma pyrshah ïa u drok.
Hynrei da shu ïa kem kai ne kem myllen kumto, shu ïa pyntip ha lad pathai khubor tang ban pyni ba la ïoh kem bad sa ïa pynlait noh tang katto katne sngi kata ka dei tang ka jing ïalehkai drama ne kaba ngi ban ban ong da kawei ka kyntien ba ki shu ïa lehkai ïa rieh kaba shu ïa kem da ka jing ïa sngewthuh jingmut ne da kaba shu ïa pynbeit lypa tang ban pushara ïa ka pyor.
Ban pynkhlaiñ ïa ka jingïaleh thma pyrshah ïa u drok donkam ban thaw da ki aiñ kiba eh, kiba pyrkhing bad kiba lah ban daiñ kuna ha ka dor kaba heh, ban rai set patok shi jingim ne kaba lah ban rai pynïap ïa kiba don kti ha kane ka kam drok.
Ban leh ïa kata, donkam ban pynbeit thymmai ne Amend ïa ka aiñ Narcotic Drugs and Psychotropic Substances Act namar kane ka aiñ ka long kaba tlod haduh katta katta kat kum ka jing ïaid jong ka por bad dei na kata ka daw ba sa jyllei u drok haduh katne katne haduh ba u la jan sar na phang khamtam ïa ki khun samla ka Ri jong ngi.
Kumba nga la kdew sha khmat, ba u drok u dei ka thma ba jar jar (Silent War), kaba lah ban bam duh ïa kano kano ka longing longsem, ka imlang ka sahlang.
Ngi dei namarkata, ban sngewthuh ba wei shisien ba uno uno ne kano kano ka briew kaba la kyrni ha u drok, ka jingkmen bad ka jing sngewsih jong ki ka long beit tang ha u drok.
Kim don por shuh ban pyrkhat ïa ka ïng ka sem, ka imlang sahlang, ka bha ka miat, hynrei ka jingim miet la bad sngi ka long beit tang ha u drok.
Ki longing kiba la ngat ha kane ka apot ki sngewthuh kham bha ïa kata jingeh bad ka jing jynjar namar ka dei ka jingpang kaba kham bun ym lah shuh ban pynkoit.
Kumta kumba ong ka ktien, “Ka jingïada ka kham bha ban ïa ka jingpynkoit", ka la dei namarkata ban sngewthuh ba ha shwa ban dier ka por ngi dei ban ïakhun tyngeh ïa kane ka thma bah kaba jar jar ka ban bam klep bad ring swai ring sdot bad pynduh jait ïa ka jaitbynriew rit paid jong ngi lada ngi shah rem ha kane ka thma.
Lehse haba nga kynthoh kumta, phin ong ba nga pynrem ïa ki nongkem drok lada dei ki pulit ne Dorbar Shnong bad kiwei kiwei.
Hynrei kane kam dei ka jing pynrem ne kynthoh pyrshah ïa ki nongkem drok, hynrei ka dei ka jing kyrsiew (Wake-up call) ïa baroh khamtam ïa ka Sorkar ban kham pynjur bad ban pynjanai ïa ka jingïakhun pyrshah ïa kane ka thma ba jarjar.
Ym dei shuh ban shu kem, shu pynlait noh katto kane por, hynrei dei ban pynlong da ka jingtih tyllong (search operation) haduh ban da lap naduh ka tyllong ba mih u drok.
Lada lah ban leh haduh katta, ngeit ïa nga ngin sa jop ïa ka jingïakhun thma pyrshah ïa u drok.
Hynrei lada ka jingkem drok ka long kumba ka long baroh shi katta, kata ka mut ba ngi la rem lypa ha ka jingïaleh pyrshah ïa kane ka thma ba jarjar bad kaba shyrkhei haduh katta katta.
Kyntang ïa wai, nga kyntu lang ïa baroh ba kum ki samla ngi dei ban peit bha ïa kiba kum kino ki paralok ngi ïa juh ïa jan ha ka jingim ba manla ka sngi, lada dei ki paralok ba ïa leit skul lang, leit klas lang, ïa trei lang ne kino kino ki paralok.
Ngi dei ruh ban phikir bha ha kaba ïa dih ïa bam lang shi paralok namar na ka jing ïa sngew ieid sngew ïa jan ne sngew lehraiñ ban kyntait ïa ka jingtyrwa jingbam jingdih ki paralok, kan pynlong pynban ba ngin ngat ha ka liewlep kaba ym don jingkut shuh.
Ki kmie ki kpa ruh ki dei ban peit pyrman bha ïala ki jong ki khun khamtam kiba dang ïa khynnah ne dang shu ïa khie samla (teenage) ïa kaba kum kino ki paralok ba ki khun ki ïa juh ïa jan bha bad ki dei ban maham ba kin ym bit ban ïa shim jingbam jingdih kulmar wat hapdeng shi paralok ruh.
Lehse haba nga ong kumta, phin sngew ba nga hikai ban pynïa jngai ne pyn ïa tharai sniew ha pdeng para briew ne hapdeng shi paralok, hynrei kam long kumta.
Kane ka dei ka jingïada lypa (precaution) kaba ngi lah ban shim ha lade shimet shi met ban lait na ka jing ngat shrip ha u drok bad ban lait na ka jingjynjar hadien habud.
Khublei Shibun, Khublei Shihajar Nguh.
Shillong:Ki jingtied bol kiba khlain hapdeng u Gaurav Narleng bad u Macdonald Makdoh na ka kynhun Ri-Bhoi District Cricket Association, ka la pynlah ia kane ka kynhun ban ioh ia ka jingjop da saw wicket pyrshah ia ka Shillong Cricket Association B na ka Zone 1 Group A match jong ka Meghalaya Cricket Association’s U-19 Boys Inter District Cricket Tournament ba la ialeh ha Umbuda, Nongpoh hynnin ka sngi.
Ha shuwa ba kitei ki rangialeh kin wan rung hapoh madan, ka Ri Bhoi ka la jan duh jingkyrmen haba ka lah da duh 5 ngut ki wicket tang ha ka jingkamai kaba 43 run ha ki 11.
3 over ha ka jingbeh ia ka thong kaba 186 run.
Ki over ha kane ka jingialeh la pynduna noh sha ka 28 over, bad kumta kitei ki rangialeh kim shym la pynsepkai ia ki bol bad thlieh naphang ha kaba u Gaurav u la kamai 62 na ki 30 bol da kaba thlieh saw tylli ki 4 bad hynniew tylli ki 6, katba u Macdonald u la kamai 62 na ki 35 bol bad thlieh phra tylli ki 4 bad saw tylli ki 6.
U Gaurav u la liem noh ha ka over kaba 19, hynrei u Macdonald u la neh haduh ka over kaba 23 ban pynkut ia ka jinglehkai da ka jingjop.
U Toshar Hajong na ka SCA-B u dei uba la kawang bol bha bad ioh 2/27, katba u Harris Ahmed u la ioh 2/48.
Ha ka kylla step, da kaba duh noh ia ka toss, ka SCA-B ka la hap ban tied shuwa bad kamai 185/8 ha ki 28 over.
Uba la tied bha u dei u Trinayan Dutta da 90 run na ki 76 bol kaba kyn thup ia shiphew tylli ki 4 bad san tylli ki 6, katba u Manthan Dey u tied 38 run na ki 24 bol kaba kynthup ia saw tylli ki 4 bad lai tylli ki 6.
Kine ki shijur ki la iakamai 81 run na ka bynta u wicket uba saw.
Hadien kane, ka innings jong ka SCA-B ka la sdang ban sahkut noh ha dien ba kitei ki nongtied kiba khlain jong ka SCA-B ki la hap noh hapoh ki 13 tylli ki bol, ha kaba u Trina yan u la shah weng noh ha ka run-out katba Manthan u la kyllon ha ka bol jong u Benedict J Ma kdoh uba la ioh ia ka poin da 3/36.
Shillong:U bah Titostarwell Chyne, u Chief Executive Members (CEM) ba dang shah pynhap shuki shen ha Khasi Hills Autonomous District Council (KHADC) bad u ba bat mynta kum u nong ialam jong ka liang pyrshah ha katei ka ïing u la ong ba un ym kynrandien ne phai dien satia haba ia dei bad ka rukom ai jing shakri ia ki paidbah jong ka Sohra constituency, wat lada u khlem shah jied kum u MLA, hynrei u hun bad ai jingshakri ia ki paid bah jong ka Sohra constituency.
U MDC jong ka Sohra, u la ong ruh ba naduh ba u la mih sha ka jylli jong ka saiñ pyrthei ban ai ka jingshakri ia ki paid bah naduh u snem 2008, ban shakri ia ka Sohra konstitwensi bad ia ka ri ka jaitbynriew u la aiti ia lade, katkum ka jinglah bad ka bor ka jong u.
U la pynpaw ruh ba ki paidbah jong ka Sohra constituency hi ki khlem kyntait ia u, wat la ki khlem pynjop ha ka sien kaba nyngkong, hynrei ha ka sien ba ar kum u MDC, ki la pynjop, nangta ha u 2018 u la rem noh bad jop biang kum u MDC bad u khlem shongthait.
U la ong ruh ba ka jingshakri jong u, ia ki paidbah hi kan bteng beit katba ki paidbah jong ka Sohra Constituency hi ki ibit ia u namar u la aiti ia lade, lada ki paidbah hi ki pynneh ia u tang ka MDC ruh, ba un iai bteng khlem sahngeh ha ka jingiakynduh bad trei na ka bynta jong u paidbah.
Wat la u khlem poi satia sha ka thong ha ka elekshon MLA ba dang shu dep bad ka jing shahrem ka jong u ruh ka long kaba tang da ki phew tylli ki vote bad u khlem shim ruh ba ki paidbah ki kyntait, hynrei ka dei shibynta jong ka jingialeh, ha kaba yn hap don beit u nongjop bad u nong shah rem.
U la ong ruh ba ki lah ban don ruh kiwei pat ki daw kiba u rem ha kane ka elekshon MLA, ba dang shu dep kiba um kwah satia ban kren.
Haba iadei bad ka elekshon MDC ka ban sa long ha u snem ban wan u la pynpaw sha ki paidbah ba u dang don ka jing-angnud ban trei, namar u dang don ka jing shait jingkhlain ban trei ban iaid un dang bteng ban ia aireng.
U la pynshai ruh ba um juh don kata ka jingsahngeh, hynrei u bteng beit ban don bad ki paidbah ban trei na ka bynta jong ki paidbah.
Haba iadei bad ka jingphet seng noh jong u MLA ba mynta jong ka Sohra constituency, u bah Titostarwelll Chyne u la ong ba um don eiei ban kynthoh, hynrei na ka liang jong u hi um juh phet parti naduh ba u la rung ha ka jylli jong ka sain hima sima bad um salia ruh lada u don ha ka liang synshar ne liang pyrshah.
Shillong:Ka kurim jong u bah Kmanwel Marweiñ 42 snem karta ka kong Merilis Lyngdoh Nonglait, ka la iathuh ba ha ka step jong ka sngi ba ar ka 19 tarik u nailur 2023, ha shwa ba un leh ia kane ka kam u la wan shwa ha iing dangstep ban wan panmab ia ka, namar ba ki la dep ia shong khlad la 2 bnai mynta.
Ha ka jingiakren bad kane ka kurim jong u bah Kmanwel, mynhynnin ka nohphai sngi ka 26 tarik nailur 2023, ka la iathuh ba ka jingia shong khlad noh bad u, ka dei namar ba u dei u briew u ba dih kyiad bad u ba lyngkot ka jingmut jingpyr khat bad u ju jrongkti ban shoh ban dat ia ka, ynda u la buaid.
Ym tang katta hynrei u ju tharai sniew ruh man ka por.
Kine ki shikurim ki dei ki ba la don 7 ngut ki khun, 3 ngut ki khun shynrang bad 4 ngut ki khun kynthei.
Katkum ka jingiathuh jong ka kurim, u bah Kmanwel marweiñ ka ong ba kam ju ioh sngew ba u kurim jong ka u don ia kaba kum kane ka jingmut ban leh kam sniew, namar wat la u long u briew ba buaid u ju pynbiang ka bam ka dih ia ki khun ha iing, ha ka por ba ki iadonlang, hynrei mynta ka sngew kyndit bad ka shnong ruh ka sngewlyngoh ba u leh ia iane ka kam pyntriem.
Haba kylli pat na kaei ka daw ba ki shong khlad noh ka kurim u bah Kmanwel, ka la iathuh ba ka don jingsngew namar u ju wan ban ktah kti ban shoh ia ka ynda u la buaid, khamtam ki khun ki la heh lut.
Ha shwa ba kin ia khlad noh ka kong Merilis Lyngdoh ka ong ha u kurim “Ym dei ban ngin ia khlad duh hynrei ngin sa iapeit lada phi la kylla kaba mut ngin ap bad ngin sa ia shonglang biang".
Shuh shuh ka kong Merilis ka ong ba wat la ki khlem ia shong lang shuh la 2 bnai ruh, kga don ka jingsngewsih namar ba kat 7 ngut ki khun ka lah don.
Shillong:U Myntri sorkar uba dei ruh u nong ialam ka National People’s Party (NPP), u Rakkam Sangma u la ong ba ka parti thymmai ka Voice of the People party (VPP) ka dang hap ban ioh jinghikai shwa ba kin iadur bad ka NPP kaba la kham iaw ha ka elekshon MP sha ka Lok Sabha kaban long shen.
“Ym dei ban don u pud ia kano kano ka seng sain pyrthei, ym dei ban don ka jing pyniapher jaitbynriew.
Ki seng sain pyrthei ne ki nongialam ki dei ban pdiang da baroh ki jaitbynriew bad ka nongrim jong ka jingiatylli hapdeng bun jait ki jaitbynriew ka dei ban ieng", la ong u Rakkam.
Haba khyrwait nia ia ka VPP, u Rakkam u la ong ba ki seng sain pyrthei kim dei ban dro ia u lain ka jingiapher bad halor kane ka nongrim, ka VPP ka dei ban ioh jinghikai shwa khnang ba ki paidbah kin sngewthuh ban pdiang ia ka.
U la ong ba ka VPP kan ym don jingma eiei ia ka NPP wat la ka phohsniew ban jop na Shillong ha ka MP elekshon, hynrei kan dei ka jingphoh sniew kaba jngai bah.
Kum une jait briew dei ngam I bang re.
U nang tang ban bein ia kiwei ialade lei2 u kham palat ka jing biej.
Shillong:Kiba ha iing ha sem jong u wei u rangbah ia u ba la tip kyrteng u bah Kmanwel Marweiñ ba la don 42 snem karta, mynta ka step jong ka sngi ba ar ki la lap ia ka met iap jong u ne u rangbah na markhap bad ka jaka rep riewhadem.
Ha ka jing ia kren bad ka hynmen trai jong une u rang bah ka kong Tenis Marweiñ, ka la iathuh ba ki la lap ia kane ka metiap hadien ba ma ka bad ki khun, ki la leit sha kper ban lum ia ki riew hadem bad ka la wan ka jingsma iewtung hajan kane ka kper thung riew hadem.
Kumta hadien ba ka jingsma ka la palat, kane ka hynmen ha ryngkat ki khun ki la leit wad ia kata ka jingsma, hynrei ki la lap pynban da ka met iap jong u para jong ka.
Ka kong Tennis, mar shu lap ia kane ka metiap ka la pyntip noh sha ki bor shnong bad na ka liang ki nong shong shnong ki la wanpoi ha ryngkat ruh ki pulit ka Mairang ha katei ka jaka ban tohkit halor ka jingiap noh jong une u rangbah.
Ka bor shnong ka la suba ba u bah Kmanwel, u la don kti ha ka ban thombor ia ka khynnah skul da ki tiar kiba nep ha ka shnong Lawbyrtun.
Ka shnong ka la suba ia kane ka dei ba ka shnong, ka la pynlong ia ka dorbar haduh 2 sien halor ka jingshah thombor katei ka khynnah ha Lawbyrtun, hynrei une u rangbah u khlem wan.
Kumta na ka liang ki bor shnong ki la suba sniew ba lehse u dei u ne u rangbah, u ba la thombor ia katei ka khynnah skul.
Kumban shu kdew hangne ba kane ka khynnah skul, katba ka dang thmu ban leit sha skul, ka la shah thombor ha uwei u rangbah ha ka step jong ka sngi ba ar ka 19 tarik u nailur 2023 bad ka dap shitaiew thik mynta ka sngi.
Shillong:Ki dkhot ka FKJGP Malki circle, mynhynnin ka sngi Baar ki la mih kynsan khrui ban leit hiar sha Keating road ban talasi ia ki kot ki sla jong ki dukan bar jylla, ha katei ka thaiñ, bad ha kane ka jingleit talasi, ki dkhot ka seng ki la khang dam noh ia kiba bun ki dukan ki bym biang ki kot ki sla kum ka Labour License bad kiwei.
Kiba bun kine ki dukan ki dei kiba die tiar kali bad shna kali bad na ka liang ki nongialam ka FKJGP, ki la bthah ia kine ki dukan bad ki nongtrei ba ki dei ban pynbiang ia ki kot ki sla, lym kumta, yn nym shah ban leh ia ki kam khaïi ha kane ka jylla.
Hadien ka katto katne por ba ki dkhot ka FKJGP Malki circle ki la leit ban khynra bad talasi ia ki kot ki sla jong ki dukan bar jylla ha ka thaiñ Keating Road, ki pulit ki la wan poi ha katei ka jaka bad ki la bthah ia ki dkhot ka seng ban sangeh ka jingkhang jubor ia ki dukan.
Ka jingpoi ki pulit ha katei ka jaka ka long hadien ba ki la ioh ia ka jingujor jong ka jingshah khynra bad shah khang bun tylli ki dukan.
Na ka liang bor pulit ki la pyrshang ban pynsangeh ia katei ka jingkhynra da kaba ong ba kim shym la ioh bor bad khlem don ka jingpyntip wat ia ki bor shnong, hynrei na ka liang ki nongialam ka FKJGP ruh ki la pyni ia la ka jong ka nia bad iaid beit shakhmat ban khynra ia ki dukan kiba dang sah.
Kane ka jingkhynra jong ki dkhot ka FKJGP, ka long kaba kyndit bad la lap ruh ba bun ngut ki bar jylla kiba trei ha katei ka jaka kim biang satia ia ki kot ki sla ne ka labour licence, kaba la pynlong ia ki dkhot ka FKJGP ban khang noh ruh ia bun tylli ki dukan.
Ki nongialam ka FKJGP ki la iathuh ruh ba ha jingkhynra la lap ba ki don ki nongkhaïi kiba buh dukan ha katei ka jaka, hynrei kiba khlem pynthymmai shuh ia ki kot ki sla lane ki licence khaïi naduh u snem 2010.
hato kine ki sengbamlang ki iohi tang mynta ba um don kot sla.
Kane naduh ba kha iaka meikhaloi ka lah jia.
Baroh ka jylla hi ki bar jylla ki leh bymsuidnuew namar ki tip kane ka jaidbynriew lait noh haka por u bah Bull Lyngdoh ba da nud shisha ban khyrwit mynder.
Mynta ym poi shano2 u bar jylla u lah ryngkat paid bad ngi.
Tang katno lah kylla manipur.
Joy hind.
Shillong:Ka jingsniew tasam, ka surok na Shillong sha Dawki, ka dang iai bteng hi, haduh ha kine ki sngi, wat la ka KSU, South Central, ka la pynlong da ka jingbym shah iaid kali, ha ka 1tarik Nailar 2023.
U nongthoh khu bor jongula lap dalade, ba hadien katei ka jingiakhih jong ka KSU, kaba la jia, la jan ar bnai mynta, hynrei ka jingtrei ia katei ka surok, kam don satia haei haei ruh bad lah ban pynshisha, ba ka jingsniew jong ka surok, ka iai bteng hi kumba ka ju long, harum Laitlyngkot, ha kaba tang ia ka khyndew, kaba hap ha ka por slap, ym pat shym la lum satia, haduh ha kine ki sngi.
Harum jong ka shnong Pomlum, ka surok, ka dei kaba khohrum tasam, hynrei tang ia katei jaka ruh, ym shym la don ba tep khyndew na thep maw satia, nangta ka jingpynbha ha shilynter jong ka Riat Rngain, kam don satia bad ka shu sah, kumba ka long ha kitei ki arbnai mynshwa.
Hadien ka jingbym shah iaid kali, jong ka KSU, la sdang ban tep khyndew ne tap maw, ha ki bynta jong ka shnong Langkyrdem, Wahlyngkhat; hynrei katei ka jingtrei kam shym myntoi eiei ruh em, namar ba ki don ki thliew kiba jylliew bha, haneng ka shnong Lyng kyrdem, kiba la pynthut shibun, ia ka leit ka wan jong ki kali bad nangta harum jong ka shnong Lyngkyrdem ruh, kiba la jot rathai, hynrei, ki bym shym la ktah satia, wat tang khyndiat eh ruh.
Na Pynursla lei sharum, kam don kano kano ka jingmaramot, kaba tang khyndiat eh ruh bad ka surok, kaba sniew tasam, ka dei ha madan Langtad, ha kaba ka don ka khohruh khohram, kaba jubor haduh katta katta bad haneng ka shnong Siatbakon, ka don ka pung um, kaba la don la shisnem tam, ka bym shym don ba lape satia, wat tang shidana ruh.
Ha shnong Pongtung, ka surok, ka la nangjot bad ka leit ka wan, ka la buh jingeh shibun, ia ki kali rit bad ka long hi kumta, haneng ka shnong Mawshun ruh.
Na Wahkdait sharum, ka surok ka sniew bha, ha ki bynta jong ka Mawriang, nangta sharum jong ka shnong Sohlong, kaba don da ki thliew ki syar, ki khohruh khohram suda bad kaba bteng hi lynter taid haduh ha shnong Dawki bad haba shu peit, la iohi ruh, kumba ka NHIDCL, kam shym la pyntreikam satia ia ka jingmaramot surok, kaba la dep mang, na ka bynta T.
5.
80klur, na Shillong shaduh Dawki.
Shillong:Kum shi bynta ban lait na ka jingdheng kali ba jur ha sor Shillong, u Chief Executive Member (CEM) jong ka Khasi Hills Autonomous District Council (KHADC) u bah Pyniaid Sing Syiem la shim da kawei ka sienjam ban ai nuksa ruh ia kiwei pat ki para MDC kiba wan sha ka dorbar kyrpang jong ka Konsil ba kin wan da ki kali arshaka ha kaba u la kyntu ruh ia ki para MDC ban wad ia kiwei pat ki lad ha ka leit ka wan nalor ka kali.
U CEM ula ai jingmut ia ki para MDC ba kin pyndonkam da ki ar shaka bad ieh ia ki kali ha ïing, ha ka por ba ki wan sha ka Dorbar ban lap ia ka por.
Kum ban pyni nuksa, u bah Pyniaid ula wan sha ka Dorbar kypang jong ka KHADC da ki ar shaka ban lait naka jingdheng kali.
Haba kren ha kane ka sngi, u bah Pyniaid ula pynpaw ia ka jingsngewhun ha ba iadei bad ka rai ba u la shim bad kdew ruh ba kumno kine ki arshaka, ki lah ban pyllait ia ka jingdheng kali bad u la poi shaka Dorbar haka por kaba biang.
“Nga sngewkmen ba nga wan da ka arshaka.
Ka iarap ia nga ban poi sha ka Dorbar ha ka por ba biang bad nga kyntu ruh ia kiwei ki MDC bad ki nongtrei ka KHADC ba kin wad lad kumno ban pyndonkam noh daki arshaka haka jaka ki kali heh ban lait naka jingdheng kali" ong u bah Pyniaid.
U la kyntu ruh ia ki para dkhot, ki nongtrei jong ka konsil ba kin pyrshang noh da kane ka lynti ban pynduna ia ka jingdheng kali.
Shillong:U Chief Executive Member barim ka KHADC u bah Titos sterwell Chyne, mynhynnin ka sngi, ula kam ba ka Executive Committee kaba ialam u CEM u bah Pyniaid Sing Syi em ka la shu leh khohreh ban wanrah ia ka jingpynkylla ia ka Khasi Hills Autonomous District Administration of Elaka (Amen dment) Bill 2023.
Haba kren sha ki lad pathai khubor hadien ba la mih noh napoh ka ïing dorbar, u bah Titosstarwell u la kam ba ka jingrai ka liangsynshar ban mynjur ia kane ka ainrew, ka la dei ka jingleh donbor hapdeng ka jingdkoh kiba bun ha kane ka ainrew.
U la wohnia ba ha kane ka jingpynkylla, ka lah ban iatyngkhuh bad kiwei ki ain jong ki Hima, bad u la dawa ba dei ban phah shwa ha ka Select Committee, ba kan pule bad bishar bniah shwa ban wanrah biang sha ka poh ka iing dorbar.
Shwa ia kane, ka la don ka jingiatainia hapdeng ka liangpyrshah bad ka liangsynshar halor kane ka ainrew khamtam hapdeng u nongialam liangpyrshah u bah Titosstarwell bad u Deputy CEM u bah Pynshngain N Syiem uba dei peit ia ka tnad Elaka ka Council.
U la kynnoh ba ka liangsynshar ka la shu leh tangdep ban phah kopi tang ar sngi sha ki dkhot bad kam don kano kano ka jingiasyllok bad ka liangpyrshah.
“Ngin sa shong ban iaid da kiwei ki lynti wat ban leit kynduh ia u Lat ka jylla ban ai jingmut halor ka jingleh ka EC", la ong u bah Titosstarwell.
Shillong: Ka Khasi Students Union, East Jaintia hills District Unit, ka pyntip paidbah mynta ka sngi, ba ki nongshong shnong jong katei ka thain, ba kin nym pynmih kali, naduh ka por 7baje mynmiet, haduh ka por 5baje mynstep bad katei kan neh, na ka bynta shitaiew kynthih.
Katei ka kyrwoh jong katei ka seng, ka dei, hadien, ba ka la don ka jingiakhih mynta ka sngi, ha Khliehriat, na bynta ka jingsniew tasam, ka surok NH 6, ha kaba ki nongialam ka KSU lem bad ki riew paidbah, ki la iamih ban thiah surok, ban iashong kyllain myngngor bad ban ia khwai dohkha ruh, ha ka jingiakhih, kaba shisngi mynta ka sngi.
Shillong: Ka Bharatiya Janata Party (BJP) ha ka sngi Nyngkong, ka la thung ia u Rikman Momin kum u Presdient ba thymmai jong ka seng BJP,Meghalaya ban bujli ia ka shuki ba la bat baroh shi katta, da u Bah Ernest Mawrie.
Kat kum ka shithi ba la phah da u National General Secretary sha u State Incharge/State General Secretary (Org) jong ka jylla Meghalaya, ka la pyntip ba kane ka jingthung ia u Rikman Momin, kan treikam noh marmar.
U Arun Singh, u la pyntip ruh ba ia u Rikman Momin, la thung da u nongialam ba rangbah jong ka parti, kata u National President ka Party, u Jagat Prakash Nadda.
Lah ban kdew ba u Bah Ernest Mawrie, la thung kum u President ka BJP, Meghalaya naduh ka 15 tarik jong u bnai Kyllalyngkot 2020 bad ka samoi treikam jong u, ka la kut naduh shwa ka elekshon MLA 2023.
Ka jingiakhih ban weng noh ia u Bah Ernest Mawrie, na ka shuki kum u President ka la jur bha ha ki snem ba la leit noh, ba kynthup ia ki arngut ki MLA ka party bad ki nongialam na kylleng ki District kiba don ha ka jylla.
Ki la mih ruh jingkynnoh pyrshah ia u Bah Ernest Mawrie, ba u treikam kum u nongialam tang ban pynhun paralok ne ia kiba haiing hasem, khlem da pyrkhat ia ka bha ka miat bad kyntiew ia ka ka Party hapoh ka Jylla.
Ka jingbujli nongialam, ka la mih tang hadien katto katne sngi ba u Bah Ernest Mawrie ula ong ba ki nongialam jong ka parti na Delhi kin sa shim rai la un dang bteng ne em ban bat ia ka shuki kum u President jong ka parti hapoh ka jylla.
“Nga la pyndep ia ka samoi jong nga ba lai snem.
La ngan bteng ne sangeh noh kan shong ha ka rai jong ki Nongialam na Delhi" ula ong.
U Bah Ernest u la ong ia kane haba kynthoh ia ka jingkren u MLA ka BJP na Pynthorumkhrah Bah A.
L.
Hek, ba ka don ka jingthmu ban weng noh ia u Bah Ernest kum u President ka BJP ha jylla Meghalaya.
Lah ban kdew hangne ba ka BJP ha u snem 2022, ka la ai ticket ia u Rikman G Momin kum u kyrtong ban iakhun ia ka elekshon Lok Sabha na Tura Parliamentary constituency ha jylla Meghalaya.
Shillong:Ka West Jaintia Hills District Cricket Association ka la pynliem noh ia ka West Khasi Hills DCA da hynniew wicket ba la ialeh na ka zone 1 Group B jong ka Meghalaya Cricket Association’s U-19 Boys Inter District Cricket Tournament ha Umbuda, Nongpoh, hynnin ka sngi.
U Maremdor Sutnga uba la ialehkai bha ha kaba tied bad kawang bol, u la ioh ia ka nam Player of the Match hadien ba u la ioh ban shim 4/21 ngut ki wicket jong ka WKH bad u la kamai bun da 34 run.
Ka WKH kaba la jop ia ka toss ka la jied ban tied shuwa hynrei ka la lah ban ialehkai tang 23.
1 over na ki 32 over.
Da ka jinghap kloi ki jongtied jong kane ka kynhun, ka WKH ka la kot dohiap ban poi sha ka 101 run bad na sha lyndet katei ka dei ka jinglehbha jong u Pynierlang Shangdier, uba la tied 47 na ki 33 bol kaba kyn thup ia saw tylli ki 4 bad hynriew tylli ki 6.
U Maremdor uba ju bol bha napdeng ki nong kawang bol ka WJH, hynnin ka sngi u la ioh ban bol tang 4.
1 over, katba u Namewanki Pakyntein u la bol 7 tylli ki over bad ioh ban shim wicket da 4/29.
Wat lada ka WJH ka duh lai ngut ki nongtied ha ka jingbeh thong jong ka, hynrei ka la lah ban pyndep ia ka jinglehkai da kaba suk jai bad ka la lah ban kot sha katei ka thong tang ha ki 12 over da kaba pynneh ka jingkamai da 8.
58 run per over.
U Maremdor u la tied 34 na ki 26 bol kaba kynthup ia lai tylli ki 4 bad ar tylli ki 6.
U Namewanki uba la ialehkai lang bad u u la neh haduh kaba kut da kaba kamai 12 run.
U Ewan mi dao Pyrtuh u tied 19 run na ki 16 bol bad nalor kitei ki jingkamai, ka WJJH ka la ioh sa 22 tylli ki wides kaba la iarap ban poi kloi sha katei ka thong.
Ka jingiakhun myn ta ka sngi kan long ha pdeng ka Shillong Cricket Association A pyrshah ia ka East Jaintia Hills DCA kiba na ka Zone 1 Group A.
Saiden:Bun ki samla mynta kiba la pyndep ia ki kyrdan bapher bapher kiba heh, hynrei, kim tip pat, kin leh aiu ha ka jingim jongki.
U MLA ka Umsning u Dr.
Celestine Lyngdoh u la plie ia ka jingpyni nam shna kti ki samla kiba ioh ka jingsain dur ha ka Chief Minister Youth Centre, ha Saiden, Ri-Bhoi ha kane ka sngi Saitjain.
Ha ka jingkren jong u ha kane ka sngi Saitjain, u Dr.
Celestine u la ong ba bun ki samla kiba la nang la stad kim tip ban iaid lynti ha ka jingim.
“Kane ka Chief Minister Youth Centre, ha Saiden, Ri-Bhoi ka dei ka jingkwah u Myntri Rangbah ka jylla ba man la ki khun samla jong ngi, ki dei ban tip, ki kwah ban leh aiu ha ka jingim, namar kiba bun na ngi, la kha ia ngi, ngi leit skul, ngi pas Matrik, la pas BA, MA, teng teng, la ioh PhD.
Ngim tip ngan leh aiu ha ka jingim bad kata ka dei ka jingshisha, ba ngi iohi man ka sngi, lada kylli ia ki khun samla kiba la 22-24 ka rta, phi la pass aiu kong, phi la pass aiu bah, don kiban ong nga la pyndep MA, don kiba ong nga la pyndep Ph.
D ruh, lada kylli, phi la leh aiu, kim nang ban jubab, namar ba kim tip", la ong u Dr.
Celestine.
U la ong ba kane ka CMYC ka dei ka jingmut kaba bha hynrei ka shong ha u briew, haba pynrung kyrteng ha kane ka centre, la u lah ne em ban pyndonkam ia ka kabu kaba don kaba u ioh.
“Ngan leh aiu kein ynda nga la pas ia ka Klas XII, haba u Blei u ialam lynti, nga leit pule doktor, nga long doktor, te haba nga trei kum u doktor, nga pyrkhat ka dei mo kane ia nga, haba nga iakynduh ia ki nongpang, ka daw balei ki pang, ka dei ba ka um kam biang, kum u doktor ngam lah ban ai um, ki don kiba thaw ia ka polisi ban pynpoi ia ka um", la ong u Dr.
Celestine.
U la ong ba ka dei ka kamram jong ki samla ban jied ia ka lynti ha ka jingim bad ka thong ka long ban pynieng ha la ki jong ki kjat, ym ban shu pan sah na ki kmie ki kpa.
Ka sap kaba ngi don kata kan ialam lynti ia ngi, u la ong.
Shillong:Hadien ka jing pynlong aiñ jong ka sorkar india ban ailad noh ia ki longkmie haduh kumba 33 persen tam ka bhah kyrpang ba ki longkmie kin ioh long ki dkhot sha ki ïing dorbar thawaiñ kiba don ha ka ri bad ka jylla,kata ka long ban ailad ia ki longkmie ba kin ia khun na ki konstitwensi kiba kyrpang ba kin iakhun ia ka elekshon khlem da ai lad shuh ia ki shynrang na kum kiwei ki konstitwensi.
Haba pyrshang ban twad jingmut ia ki longkmie bad ki kyn thei halor katei ka mat kiba bun na ki long kmie ki la pynpaw ba maki ruh ki don ka jinglah ban iasaid iatai ia ka khia ka shon jong ki paidbah,namar ba ki longkmie hi bunsien ki kham smgewthuh ia kiei-kiei ban ia ki rangbah.
Haba kren ia kane ka bynta, ki katto katne ki longkmie ki ong ba ki sngewiahap shi katdei ia kane ka Bill ka ban ailad bad plie ka lynti ia ki longkmie ba kin mih shakhmat ban long ki nongmihkhmat ki ban ia kit ia bah leh ia ka khia ka shon ki jingeh jingtynjuh kiba u paidbah ba bun balang u ia takhuh bad kynduh na ka por sha ka por.
Ki la ong ruh ba mynta ki iohi ba tang u Rangbah beit u ba la kit ia kane ka lyngkor ban long u ta u nongthawaiñ, u nongiasaid ia ka khia ka shon bad ka jingeh jong ki paidbah.
Kawei ka longkmie ka la ïathuh ruh ba ki longkmie ki hiar bha sha trai khamtam ban long ki nongmihkhmat ne ki nongthawaiñ jong u paidbah, hynrei lada peit na kawei pat ka bynta ki longkmie ki kham trei shitom, kumta donkam ba ki longkmie kin mih shakhmat namar lada ki longkmie hi ki mih shakhmat ka imlang sahlang ruh kan kham bha bad kumta dei ban ailang ka lad na bynta jong ka jingbha.
Ki la ong pat ba kawei na ka jingduna jong ki longkmie ban mih shakhmat ban iakhun ia ka elekshon ban long ki nongthawaiñ, kaba nyngkong ka lah ban long ba kim ioh ka jingkyrshan nala ïing la sem, lada dei kiba la iashong kurim u lok jong ki un ym ailad ban shah ba kin mih shakhmat ba kin leh kum ia kine ki jaitkam namar ki lah ban don ka jingtieng jingsyier ioh ba ka thaba noh shawei.
Ka long kaba donkam pat ban pynshlur ia ki longkmie ba kin mih shakhmat lada dei na la ïing la sem ne ka imlang sahlang, namar ki ruh kin don beit ka jinglah ban tynrong lem ia ki kam ba iadei bad u paidbah la ka dei ha ki shnong ki thaw ruh ka dei ban long kumjuh.
Kawei ka longkmie ka la ong ruh ba u Blei u la ai ka jingstad ia ki longkmie bad ki dei pynban ruh ma ki, kiba kham sngewthuh ia ka khia ka shon bad ki jingeh kiba bun ha ka imlang sahlang.
Haba pynpaw ia ka jingai jingkyrshan jong ki ia kane ka aiñ ba kyrpang ki ong ba lada ki longkmie ki ioh ka lad ban long ki nongthawaiñ kan bha shibun namar ba kiba bun bha ki jingeh ha ki longïing ki longsem ha ki bynta jong ka khasi jaiñtia hi ki dei ki kynthei kiba kit ia ka lyngkor kaba khia ha baroh ki liang.
Katkum ka jingiathuh jong kine ki longkmie ba lada ki kynthei ki ioh ia ka lad ban long ki nongthawaiñ kin don beit ka jinglah ban trei bad sngewthuh kyrpang ia ki jingeh kiba ki longkmie hapoh ka jylla ki mad na ka por sha ka por, la ka dei ban rat dyngkhong ia ki jing sniew ba bun jait ha ka imlang sahlang ha ki shnong ki thaw ruh.
Lada phai sha ka Ïingdorbar Thawaiñ jong ka jylla Meghalaya kumba ka long mynta, kaba don 60 ngut ki don tang kumba 3 ngut ki dkhot jong ka kiba long ki kynthei kata ka Myntri sorkar jylla ba bat ia ka tnad ka Koit ka khiah bad ka kam rep kam riang, ka Dr M Ampareen Lyngdoh kaba mihkhmat ia ka East Shilllong Constituency,ka kong Santa Mary Shylla kaba mihkhmat ia ka Sutnga Saipung constituency bad ka Miani D Shira kaba mihkhmat ia ka Ampati Constituency kaba long ruh ka khun jong u Myntri rangbah barim jong ka jylla Meghalaya, u Dr Mukul Sangma.
Shillong:Ar ngut ki samla kiba kynthup ïa kawei ka kynthei kaba dang 18 snem ka rta bad uwei u shynrang uba la don 20 snem ka rta, ki la jah na ka ïing ka jong ki naduh ka 20 tarik mynta u bnai.
Ïa kitei ki arngut la ïohi khatduh ha ka por 5 baje janmiet, ha ka jaka sah ka jong ki kaba don ha shnong Marbisu hajan Maw phlang.
Haduh mynta, ym shim la ïoh jingtip ïa ka leit ka wan ka jong ki, hynrei ki bahaïing ba hasem jong kitei ki arngut ki la shimkhia da kaba leit ban ujor sha ki pulit Mawngap Police Station.
Kiba ha ïing ba hasem jong kitei ki ar ngut ki samla kila leit ruh ban wad ha kylleng ki jaka ïa kitei ki arngut bad kila leit ruh ban pan jingïarap na ki paidbah halor kane ka jingjah rngai.
Ki la kyntu ruh ba lada don kino kino kiba ïohi ba kin mih shakhmat ban ai ïa ki jingtip ban lah ban lap ïa kitei bad kino kino kiba don ïa ki jingtip ki lah ban phone sha ki bahaïing ba hasem ha kine ki nombar 8837472633 lane 6909673390.
Nongpoh:Hynnin ka sngi Saitjain, ki bor sorkar na ka jylla Assam, kaba kynthup ia ki pulit bad ki ophisar na ka tnad Land & Revenue, ki la leit sha ka shnong Barapathar, ka shnong kaba don ha ka thain Umtyrnga ha Ri Bhoi bad kaba don ha khappud bad ka jylla Assam, da ka jingthmu ban leit pynsangeh bad pynpra noh ia kawei ka Top um, kaba la tei hapoh katei ka shnong na ka skim Jal Jeewan Mission (JJM) lyngba ka sorkar Meghalaya.
La ong ba dei ha ka por 5 baje eiei janmiet, ba kitei ki briew jong ka sorkar Assam ki la poi ha katei ka shnong, kiba la don ruh ia ka jingthmu ban pynpra ia katei ka Top um, hynrei ha kaba kum katei ka por, ki briew na katei ka shnong, haba ki la iohi ia katei ka jingwan ki bor sorkar ka Assam bad kiba la leit sha katei ka jaka ba don katei ka jingtei, ki la mih paidbah bad kiba la ieng pyrshah ban ym ailad ia kitei ki briew sorkar na Assam ban pynpra ia katei ka Top um.
Nalor ba ki la ieng pyrshah, ki la pyntip sha ki pulit ka Pillangkata Police Outpost, ha kaba ki Pulit na Pillangkata ruh ki la poi mar mar sha katei ka jaka.
Kumta ha ka jingiakren hapdeng ki para briew sorkar bad ki paidbah, kitei ki briew ka sorkar Assam, ki la hap ban phet noh na katei ka jaka bad katei ka jingthmu pynsangeh ne pynpra ia katei ka Top um ka la pulom noh.
Baroh ki briew na ka shnong Barapathar, ha ka jingkren lyngba u Bah Soni Nongtri, Rangbah shnong, u la ong ba ki briew kiba sah ha katei ka shnong, ki kwah eh ban pyndep noh ia katei ka Top um, khnang ba ki paidbah ki ioh ban ioh ia ka umbam umdih lyngba ka skim JJM bad kiba la pynpaw ruh ia ka sur, ba ki bor sorkar ka Meghalaya ba kin kren sha ki bor sorkar ka Assam, ba kim dei ban pynthut ia ki kam pynroi bad ba katei ka jingthmu ban tei ia katei ka Top um ruh ka dei ban iaid beit shakhmat, khnang ban kan pynsuk ia ki paidbah hapoh katei ka shnong.
Nongpoh: Haba kut noh ka lympung ialehkai phutbol kaba la pynlong da ka Ri Khasi Social & Cultural Sports Clu ha Madan Kurkalang, Bhoirymbong, ka Jaguar Football Club, ka la ioh ban rah ia ka namlahduh bad khur ia ka song pisa ba T.
5 lak, kata hadien ba kala lah ban pynliem noh ia ka Blue Bombers FC da 5-1.
Ia katei ka lympung ialehkai phutbol, la pynkut noh hynnin ka sngi Saitjain, ha kaba la sakhi da ka jingdon u Damanbait Lamare, MLA ka Umroi kum u kongsan, nangta u Bah R Kharbuki MDC, Raja Brahma ADC, Bah Dasakhiatbha Lamare MLA barim ka Mawhati, Bah Kitborlang Nongrem President NPYF bad kiwei kiwei ki riew rangbah bad ki nongialam jong ka RKSCSC.
Khyndiat haba phai sha katei ka jingiakhun phainal, la iohi ba ki la don da ki hajar ngut ki paidbah kiba la leit ban sakhi ia katei ka phainal bad kaba la pynshlei hi mam ia katei ka madan Kurkalang.
Ka jingiakhun ha ka kylla step, ka la long ba ka Jaguar FC, ka la lah ban tam da 2 kol bad kaba la neh haduh ba kut ka kylla step, hynrei haba la bteng ka kylla miet, ki rangialehkai ka Jaguar FC ki la lah shuh shuh ban nion bad kiba la thep sa 3 kol, hynrei ka Blue Bombers FC ka la ioh ban pynphai tang shi kol bad kaba la pynlong ia ka Jaguar FC ba kan pynliem ia ka Blue Bombers FC da 5-1 bad kaba la long syndon kum ka lahduh ha katei ka lympung ialehkai phutbol.
Ka Jaguar FC kaba long ka lahduh kala ioh ban rah ia ka song pisa kaba T.
5 lakh lem bad ka trophy, katba ka Blue Bombers FC, kaba la shah rem noh ha ka phainal, ka la khur ia ka song pisa kaba T.
2 Lakh lem bad ka trophy, nalorkata ki nongpyniaid ha katei ka lympung, ki la sam ruh ia ki khusnam shimet, kiba kynthup ia ka nam Best Player, Best Goalkeeper, Top Scorer bad Youngest Player.
Shillong:Ka Meghalaya Cricket Association myn ha ka sngi saitjain ka la pynbna ia ki 15 ngut ki nongialeh na ka bynta ka BCCI domestic tournament kaba nyngkong jong u snem 2023-24 kaba dei ka Women’s U-19 One Day Trophy.
Kiba lah shah jied sha kane ka lympung ki long kito ki thei samla kiba wan hakhmat ha ka lympung kaba sdang shu dep ka U-19 Girls’ Inter District Cricket Tournament jong ka MCA.
Ka jingpynkhreh na ka bynta katei ka lym pung kan long naduh ka 25 tarik Nailur ha Shillong ia kaba katei ka lympung kan sda ng naduh ka 8 tarik Risaw haduh 16 tarik Ri saw 2023 ha Guja rat.
Ki support staff bad ki nong ialeh kiba nabar ka jylla kin poi ha katei ka jing pynkhreh naduh ka 24 Nailur.
Ka kynhun kan mih ban leit sha Guharat na ka bynta katei ka lym pung kan long nauh ka 5 tarik Risaw.
Ki kynhun jong ka Meghalaya ki kyn thup ia k a Dianchi dora N Sang ma, Dubleen D Nengnong, Indariakor Kharwanniang, Fennysha Nongrum, An kita Sh arma, Kambesa Agitok, Abiezer Khar syiem, Janic ka R Marak, Monica Singh, Emisakani Warjri, Rikmanchi M Sangma, Jayshree Singh, Awesa G Momin, Jaylynn R Marak, Natasha Rabha.
Bad ki nongialeh kiba buh bujli ki kynthup a ka Juli tha Marak, Sistilin Rynta thiang, Banrikmen Lyng doh, Marme M Sangma.
Katba ki support staff ki kynthup ia u Ran jana Ya dav (head coach), Marty Mustafa (assistant coach), Helyna D Sangma (trai ner), Lucky Mary Marbaniang (physio).
Haba nga mih na la ka jong ka ri ban poi sha ka duriaw baiar jong ka ri India, da kaba iaid lyngba ki lynti ki syngkien ba ialeit iawan lem u paidbah u paidkar baroh, ka pynlyngngoh ia nga ban shem ba pleng ngi ia im ha ka jylli kaba bakla.
Ka jaidbynriew Khasi jong ngi ka iapher bak-ly-bak na kiwei pat ki jaidbynriew jong ka ri India.
Ka jingiapher ba nga shem ka la long kumba shu ong noh ka bneng bad ka khyndew, bad ngam lap iwei ruh i phngit i ban pyni ba ngi iasnoh bad kano kano ka jaidbynriew ha India.
Dei kane kein kaba la pynlyngngoh bad pynsngew phylla ia nga, ba kumno ngi im bad ia tyllun ha ka jylli bym don jingiasnoh bad kiwei pat ki para briew ba ia im lang?Naduh ka rukom iaid rukom ieng, ka kren ka khana, ka shong ka sah, ka bam ka dih bad ha baroh kiei kiei kiba iadei bad ka jingim jinglong briew, ngam shem ba don tang kawei ruh ka jingiasyriem bad kiwei pat ki jaidbynirew jong ka India.
Tang shu poi ha Assam la pher kiei kiei baroh, poi sha U.
P, Bihar, Delhi, Rajasthan, Gujarat, Maharashtra, West Bengal bad baroh kiwei pat ki jaka ka ri India, ngam lap ba don ino ino i ksai ba lah ban pyni ba ngi don jingiasnoh bad kiwei pat ki jaidbynriew jong ka India.
U Assam bad u Bengal u dang don ka jingiasngewthuh, wat lada um dei ka ktien ka thylliej, lehse ha ka bam ka dih, ka thiah ka dem ne ha ka shong ka sah.
U Bihar bad u U.
P ki dang don ka jingiasngewthuh, lehse, ha ka ktien ka thylliej ne ha ka kam ka jam.
Kumta ter ter nga shem bajan kawei pa kawei ka jaidbynriew ka India ka don kaei kaei ban pyni ba don i jingiadei ne jingiasnoh ba malu mala, hynrei ma ngi ka jaidbynriew Khasi te em.
Ka jingiasnoh ba nga shem hapdeng jong ngi bad ka ri India ka long tang lada ngi iaid da ki liengsuin na kawei ka jaka sha kawei pat, bad ngi leit tang ha ki jaka baheh haduh kum ki Central Secretariat, ki Lok Sabha, ki Rashtrapati Bhavan lane ha ki jaka ba ki ong ki ‘V.
I.
P.
Enclosure’.
Lait nangta, ban bad u paidbah paidkar ngam shem jingiasnoh ei ei ruh em.
Ngam tip, nga lah ban bakla, hynrei kata ka long ka jingiohi jong nga, kaba nga nga iohi bad ngeit ba ka dei ka jingshisha.
Ka jingkylli mynta ka mih, kumno kein la pynlong ia ngi ban ia tyllun lang ha ka ri bym don jingiasnoh haei haei ruh bad ngi? Hato ka pisa (fund) na Delhi, kaba long ka nongbah, ka dei ka daw ba pynsnoh, bad ba ngin ia shong iasah ha ka iing kaba ngi sngew mynder ialade? Ne don ki daw bym shong nongrim kiba long ki jingiohnong jongno re jongno? To ngin ia pyrkhat bad puson bha ia kine kiei kiei, lane to ialeit kylleng kylleng ka India ban wad bad ban shem lem la ki long mo ki jingshisha kiba nga kdew.
Lada ngi dei ban ia tyllun lang ryngkat bad ka ri India, kata ka mut ba ki jaidbynriew bapher bapher jong ka, ngim dei ban tieng mynder ne dkhar, ne ia ka jingshah tyllep noh ka jaidbynriew lajong ha ki heh paid.
Hynrei lada ngi kwah pat ban im kyrpang la ka jong, khlem ka jingiakhleh bad kiwei pat ki jaidbynriew ka India, la hap ban pyrkhat thymmai pat ia kiei kiei baroh.
Balei nga ong kumne, namar mynta la palat sanphew snem ba ngi la ioh ia ka jinglaitluid kum ki nong India, ym kum ki Khasi, ngi dei ban don ki lad jingpynroi kiba pher bapher kum ki industries, ki medical ne engineering colleges, ki agricultural colleges bad bun kiwei pat, la dei ban don ruh ki lynti rel, lynti aeroplane bad kumta ter ter khnang ban iaroi ryngkat bad kiwei pat ki bynta ka ri India.
Hynrei ngim pat don, bad ngim treh ruh ban don namar ngi tieng ia ka jingwan tyllep jong ki jaidbynriew ba bun paid kiba dei hi ki nong India.
Lada ngi ap pat haduh ba ngin da dap da biang hi ban leh ia kine kiei kiei, ka por ka dang slem, bad ngin shu iai sah hi kumne.
Ha kajuh ka por, ban khang ia ka jingwan jong kiwei pat ki jaidbynriew ban iakhleh jaktung bad ngi, ngim nym lah da lei lei katba ngi dang ia im ha kajuh ka ri.
Hato ngin shu ia sahdien sah ne ngin ia pyrkhat thymmai noh ia kiei kiei baroh?Nga tharai nga kren ia ki jingshisha, ngam ngeit ba nga pynshit bad ngam dei ruh ban batai stad aiu ngin leh.
Hynrei nga wanrah ha phi ban thew ban woh.
Lada ki don kiei kiei ki bym dei, sngewbha ban kdew, hynrei lada ki long kiei kiei ba don jingshisha, to ngin ia pyrkhat sani bad rai aiu ngi dei ban leh, ym ban shu ia khnium ha iing ha sem ne lynti syngkien ne shu ia bein ia khoh ha iew ha hat.
Ka por, nga ngeit, kam pat dier lada ngi thmu bad mon ban ioh ia kano kano ka thong ban kiew shaphrang.
To ngin nym ia lyngngoh ne shim ia ka kum ka jingphylla, hynrei ngin pdiang ia ki jingshisha.
Shillong:Ka Tnat Custom kala ïoh ban kem ïa 3 ngut ki nongkhaïi ksiar na Nongbah Shillong bad ïoh kurup ïa ki biskit ksiar bar Ri kiba shongdor haduh T.
1 klur.
Halor ki jingtip ba thikna ba ka don ka jingkhaïī ïa ki biskit ksiar bar ri lyngba ka khappud India-Bangladesh na Meghalaya lyngba kawei ka kali na Guwahati, ki Ophisar ka Ophis u Commissioner of Custom Preventive (CCP), Shillong, kila ïoh bat ïa kawei ka Mahindra XUV 500 ha ka step 23 tarik Nailur na Jhalupara, Shillong.
Ha kane ka kali u don uwei u briew uba shong ha Rangia, Assam watla u dei uba na West Bengal.
Ha ka jingtohkit, une u briew ula phla ba kane ka ksiar bar ri la pynpoi na Bangladesh ka dang don bad u bad kumta hi, ki Ophisar ka Custom kila khynra ban ïoh kurup haduh 14 tylli ki ksiar bala song ha ki artylli ki bek plastic.
Kine ki ksiar ki khia haduh 1632.
450 gram bad ki shongdor haduh T.
1,01,78,326, ong ka kyrwoh na ka CCP.
La pyntip ba hadien kane, kila ïoh jingtip pat ïa uwei u middleman uba aiti ïa 7 tylli ki biskit ksiar bad ha ka jingbuddien kaba kyrkieh, ki Ophisar ka CCP kila ïoh bat ïa une u briew na Jhalupara.
Une u briew ula phla ba ula leit shim ïa kine ki ksiar na kawei ka Kynthei ha ka dukan kaba don ha Ïewduh, Shillong.
Ha ka jingtohkit bniah ïa kane ka dukan, la ïoh pat ban kurup ïa ka pisa ba T.
9.
5 lak kaba dei ka pisa ba thied ïa kane ka ksiar.
Ïa kane ka pisa ruh la kurup noh da ka Custom.
Ha ka jingtohkit ïa kane ka Kynthei, la shem ba ïa kane ka ksiar la wan pynpoi tuh na khappud ka Indo-Bangladesh.
Lai ngut ki briew kila shah kem bad ka jingtohkit mynta ka dang ïaid shakhmat, ong ka CPP.
Lah ban kdew ba ha kawei pat ka case jong u bnai bala lah, ki Ophisar ka CCP, Shillong kila ïoh kurup ïa 5 tylli ki biskit ksiar ba khia 582.
70 gram, na uwei u briew hajan Jorabat.
Ïa une u briew la ïoh bat ha kawei ka Maruti Car.
Ïa kane ka ksiar la wan pynpoi na Bholaganj kaba don ha khappud Indo-Bangla.
Ha ka jingbuddien mar mar ha ka Ïing ha Lumparing, kaba dei ka jaka ba leit shim ïa kane ka ksiar, la lam pat sha ka jingïoh kurup ïa ka pisa India ba T.
3.
96 klur ïa kaba la ngeit ba ka dei ka pisa ba die ïa ka ksiar.
Ka jingtohkit ïa kane ka jingjia ruh ka dang ïaid shakhmat.
Ha kajuh ka por, ka CCP ka ong ba ka Tnat Custom ka dang kut jingmut ban ïakhun pyrshah ïa baroh ki kam bymman ba ryngkad ka khappud kynthup ka jingkhaiï drok, cigarette, drok, ki mar jong ki mrad khlaw, ka pisa thok, ki kam thok ha ka khaïi ka pateng bad kiwei kiwei.
Ka ong ba mano mano ruh ki lah ban kyrshan ïa kane ka jingïakhun pyrshah ïa ki kam bymman ba ryngkang khappud haba kular ba ïa ki kyrteng jong ki nongai jingtip ym tang ba un buhrieh bha, hynrei kan don ruh ka skhim ai khusnam kaba dei ka jinglait siew ïa ka Income Tax.
Nongpoh: Kawei ka longiing Khasi ha shnong Barapathar, ka shnong kaba don ha ki thain Umtyrnga bad kaba don ha khappud bad ka jylla Assam, ki la mad ia ka jingshah byrngem da ki tien sniew tien smeh ha arngut ki briew, kiba la tip kum u Tutu Majumdar bad u Nurul Islam, kiba na ka jylla Assam bad kiba la wan shong sahwai ha katei ka shnong.
Haba iadei bad katei ka jingshah byrngem ha kitei ki arngut ki birew bad kaba dei ruh ha ka sien ba-ar, na ka liang katei ka longkmie, ka la buh noh da ka ehajar sha ki Pulit ka Pilangkata outpost, khnang ba ki pulit kin kem ia ki bad ba kin ioh ban leh ia kaba donkam katkum ki kyndon ain.
La ong ba ka daw jong ka jingshah byrngem ia katei ka longiing kaba dei jong ka Kong Juki Marwet, ka dei namar ba ka la ai sngewbha ia ka jaka jong, na ka bynta ban shna ia ka top um jong ka skim Jal Jeewan Mission (JJM) na ka jylla Meghalaya hapoh katei ka shnong.
Wat na ka liang ki nongialam shnong ka Barapathar, lyngba u Bah Soni Nongtri, u la ong ba kitei ki arngut kiba la paw kyrteng ha ka ejahar, ki dei ki briew ba ju wanrah jingklumar bad kiba ju khanglad ban poi ki kam pynroi hapoh katei ka shnong, uba la ong ruh ba dei kitei hi kiba la donkti hakhmat hakhmat halor ka jingpynpra ia u Mawnongrim jong ka surok shnong lyngba ka skim MGNREGA, kaba la jia ha kine ki snem ba ladep hapoh katei ka shnong.
haba dei hapoh u pud Ri Khasi balei pulit Meghalaya kam nud ban kem ia kine ar ngut khar poiei.
U Assam u leh katba mon bad rung bad arrest katba mon hapoh jaka khasi balei kumta mo?hangne ka pyni ba ka jaidbynriew khasi ka lah iap.
Piet nuksa Mizoram bad Nagaland phi tharai kine ki ar jaidbynriew kin ai jem kumba ngi iohi hangne ha jaka khasi.
Meghalaya is a failed state.
Now it’s a banana republic.
Shillong:Ki jingiakhun myn ha ka sngi saitjain jong ka Meghalaya Cricket Association’s U-19 Boys Inter District Cricket Tournament t, ka East Garo Hills DCA ka la jop ia ka Tura DCA da 12 run ba la ialeh na ka znoe 2.
Katba na ka zone 1 ha Umbuda Nong poh, ka jingiakhun ka la sahkut noh shiteng na ka daw ba la hap ban sangeh noh na ka daw jong u slap haden ba ka East jaintia Hills DCA ka la ioh ban pyndep ia la ka kylla hynrei ka Shillong Cricket Association kam shym la lah ban pyndep bad la hap ban pynkut noh ia ka jingiakhun khlem kano kano ka jingmih.
Ka EGH kaba la jop ia ka toss ka la lah ban tied tang 57/7.
U Lens birth u la tied bha na ka bynta ka EGH da 41 run na ki 30 bol kaba kynthup ia ar tylli ki 4 bad lai tylli ki 6.
Na ka liang kiba kawang bok, u Fernando Barbaryo M Sangma u la ioh poin bha da 2/4, hynrei uba la ioh ia ka nam Player of the Match u dei u Len sbirth hadien ba u la kamai dalade hi na ka bynta ka kynhun baroh kawei.
Ha ka jingbeh th ong ka Tura ka la hap wicket kloi tang ha ka jingkamai kaba 19/4 ha shuwa ba u Harshit Prasad un kham ioh kamai da 14 run, hynrei watla katta, kane ka kynhun kam lah ban kyntiew ia ka jingkamai bad kut noh tang da 45/6 ha ki 10 over.
Kiba la kawang bol bha na ka EGH ki long u Jeristho (2/7) bad u Paisal Ali (2/13).
Ha kawei pat ka jing lehkai, ka kylla step ka la long shisha kaba pyn shongshit haba la iohi ba ka EHJ ka la khallah naphang da 9 run per over bad kamai haduh 271/8 ha ki 30 over, hadien ba katei ka kynhun ka la jop ia ka toss.
Na u wicket uba nyng kong hapdeng u Amarjeet Gupta bad u Jeffre Chyr mang ki la lah ban pynioh 76 run ha kaba u Amarjeet Gupta u la thlieh hynrew tylli ki 4 bad saw tylli ki 6 ha ka jingkamai kaba 56 run, katba u Jeffre Chyr mang u la kamai 38 run na ki 30 bol bad thlieh hyn riew tylli ki 4 bad ar tylli ki 6.
Sa kawei pat ka jingianeh paralok kaba skhem ka la long ia u wicket uba saw da 60 run hapdeng u Luckystar Dhar bad u Peterson Sangma haba u Luckystar u la kamai 56 run na ki 49 bol da kaba thlieh hynniew tylli ki 4 bad lai tylli ki 6, katba u Peterson u kamai 40 run na ki 18 bol bad thlieh lai tylli ki 4 bad saw tylli ki 6.
Uba ka bol bha na ka SCA-B u dei u Bi shes Chetri da kaba ioh tang 6 over hynrei ioh shim wicket da 2/27.
Hadien ka jingbuh thong kaba heh, ka SCA -B ka la ieng skhem khlem kano kano ka jingpynkhih ban beh sha ka thong bad ka la ioh ban kamai 46 ha ki 5.
3 over ha shuwa ba un ther noh u slap.
Kiba la iaineh ha ka jinglehkai ki long u Shubham Rasai ly da 33 run na ki 23 bol da kaba ioh thlieh lai tyli ki 4 bad lai tylli ki 6, bad u Manthan Dey u la kamai 9 run na ki 10 bol.
Ki jinglehkai myn ta ka sngi pat ki long ka West Khasi Hills DCA pyr shah ia ka West Jaintia Hills na ka zone 1 Group B.
Shillong:U muktiar jong u Henry Lalremsanga, ula phah da ka ‘Legal Notice’ sha u Myntri Rangbah barim uba dei mynta u MLA ha ka Liang Pyrshah jong ka seng Trinamool Congress (TMC), u Dr Mukul Sangma bad ha katei ka ‘legal notice’ la dawa ba u Dr Mukul un hap ban siew ia ka bai mynrain khmat, haduh T.
20 klur nalor ban panmap halor ka jingkynnoh ia u Henry ba u dei u ‘Kingpin’ ha ki kam khaii droksIa kane ka ‘Legal notice’ la phah da u Bah K.
Kharmawphlang & Associates, uba dei u Advocate and Legal Consultant jong u Henry Lalremsanga.
Katkum katei ka notice u Henry uba dei u Chairman ka 2B’s Group of Companies, ula dawa ia u Dr Mukul ban siew ia kane ka bai mynrain khmat bad ban pan map hapoh ka 7 sngi lem kumta un mudui da ka mukotduma kam bymman (Criminal) bad Civil suit pyrshah ia u ha kashari.
Kane ‘Legal Notice’ ka la mih hadien ka jingkynnoh ia ka longryngieng jong u Lalremsanga hapoh ka Dorbar Synrai jong ka Iingdorbar Thaw Ain ka Jylla Meghalaya kaba la mih paidbah ruh ha ki lad pathai khubor ha ka 19 tarik bad 20 tarik Nailur, 2023.
Kala pynpaw ba kine ki jingkynnoh kila saphriang kylleng sawdong bad buh ka jingma ia u Lalremsanga shimet bad ha ki kam ba u trei.
Ha kane ka Notice la pynpaw ruh ba u Lalremsanga ula shah kem khlem shonghok ha u snem 2013 haba iadei bad ka jingkurup ia ki dawai ba u la ioh Licence ban shalan.
Bad pynpaw ba hadien ba ka ïingkashari Special Court NDPS Act, Patiala House Court, New Delhi, ha u snem 2018 kala pynkut ia kane ka mukotduma da kaba ong ba duna palat ki sakhi ban pynshisha ia ka jingkynnoh pynkhein ain.
Shillong:U Bah P.
T.
Sawkmie, MLA barim ka Mawlai, mynhynnin ka sngi, u la pynpaw ba ka jingpynlong Aiñ ïa ka Women Reservation Bill, kan wanrah ïa ka khuid ka suba bad ka jingkylla ha ka syn shar ka khaddar ha ka ri baroh kawei.
“Shimet nga pdiang sngewbha ïa kane ka Bill (Women Reservation Bill) kaba pynkupbor ïa ki Kyn thei ka Ri.
Kan plie lynti ïa ki Kynthei ha ka Ri bad ha ka Jylla ba kin ïoh ïa ki kabu ban don bynta ha ka ban thaw ïa ki Policy bad ban saiñdur ïa ki kam pynroi ha ka Ri," ula ong.
U Bah Process ula pynpaw ba ki kynthei ki la dep pyni ïa ka jinglah jong ki ha kiba bun ki bynta jong ki kam pynroi bad ban leh hok ïa ki kam baroh.
“Ngi khmih lynti ba kan don ka jingkylla kaba khraw ha ka ri, ha ka khyllipmat ba ki longkmie ki rung sha ka sorkar jylla bad sha ka sorkar pdeng.
Shuh shuh ka bamsap kan duna bha bad ka lah ban lait syndon," ula bynrap.
U la pynpaw ruh ba ha shuwa kane bun ki kynthei kiba kwah ban long MLA, MP, hynrei kim ïoh lad satia, hynrei lyngba kane ka Bill ka kabu ka la plie ïa ki.
Shillong:U Nongïalam ka AITC bad u Myntri Rangbah barim Dr Mukul Sangma ha ka sngi Thohdieng, ula ong ba un sa shong bishar ba hapoh kaei ka kyndon jong ka aiñ ba la ai ‘Legal Notice’ sha u da u Henry Lalremsanga, u Chairman ka 2B’s Group of Companies.
U Dr Mukul haba ïakren bad ki nongthoh khubor, ula pyntip ba un dang ban ïoh pdiang ïa kane ka legal notice.
“Namar kata, ngan ap ïa ka.
Ngan sa peit kaba kumno kata ka legal notice bala ai bad kaei kata ka kyndon aiñ kaba u (Henry) la phah sha nga ïa kane ka notice.
Ki don katto katne ki kam kiba ki kynhun ïasaid aiñ jong ki kin tip, ngin sa ïakhmih bad ki lada poi ka por," ong u Dr Mukul.
Haba kylli la kane ka legal notice ka shong nongrim ban ai pyrshah ïa ka hok jong u Dkhot ka Ïingdorbar, u Myntri Rangbah barim ula ong, “Na kata ka daw nga ong ba hapoh ka kyndon aiñ aïu ba ai ïa u (Henry) katei ka lad ban phah sha nga ïa ka legal notice".
Ka legal notice ba la phah da u Bah K Kharmawphlang, Legal Counsel ba mihkhmat ïa u Henry Lalremsanga, ka la dawa ïa u Dr Mukul ban panmab khlem kyndon hapoh ka 7 sngi ba kynnoh ïa u Henry kum u ‘Kingpin’ khaïi drok.
Kala dawa ruh ïa u Dr Mukul ba un siew ïa ka bai pynmynraiñ khmat ba T.
20 klur hapoh ka 7 sngi ba ïoh pdiang ïa kane ka notice.
Kane ka legal notice ka dei kum ka sienjam pyrshah ïa ka jingkren u Dr Mukul ha ka 19 bad 20 tarik Nailur.
Haba ban biang ba ka jingkren jong u hapoh ka Ïingdorbar ka dei tang ka jingai jingmut ïa u Myntri Rangbah, u Dr Mukul ula ther pat ïa u Myntri Rangbah ba ula rah ïa kane ka kam shabar ka Ïingdorbar ban ai jingmut ba ka legal notice ka dei ban phah sha u Myntri Rangbah.
“Hapoh ka Ïingdorbar, ka jingkren jong nga kala shai bha.
Kala long eh kum ka jingai jingmut ïa u Myntri Rangbah.
Dei tang u Myntri Rangbah uba la kren ïa kane shabar ka Ïingdorbar.
U dei ban phah ïa ka legal notice sha u Myntri Rangbah," ula ong.
Nongpoh:Ki nongialam ka Hynniewtrep Youths Council (HYC) Ri Bhoi, ia kaba la ialam da u Samla Shemphang Masharing, General Secretary HYC ha ryngkat ha jingsynran ki dkhot ka seng, mynhynnin ka sngi ki lah leit ban kynduh ia u Arpit Upadhaya, Deputy Commissioner ha Ri Bhoi bad uba long ruh kum u Chairman ka District Selection Committee ha Ri Bhoi, na ka bynta ban pan jingpynshai halor ka jingslem ban pynmih noh ia ka Results DSC ba ki samla thepkam, ki la dep thoh Ia ka eksamin naduh u snem 2021-2022.
Ka kyrwoh na u Shamphang Masharing, General Secretary ka HYC Ri Bhoi, ka ong ba katei ka jingleit kynduh da ki nongialam ka HYC, u Chairman ka DSC, u la pynpaw da kaba ong ba ka daw jong ka jingslem ban pynbna ia ka results DSC, ka dei namar ba la mih jingthut halor ka Roster System/Job Reservation Policy bad kaba la pynlong ba kan shimpor ha halor ka jingpynmih noh ia ka Results DSC.
Shuh shuh, u Chairman ka DSC, u la ong ruh ba ong ba na ka liang ka jong u, watla um lah ban ai ka tarik ba tikna, hynrei un shimkhia ban leh khamkloi ban pynbna noh ia ki result DSC ha Ri Bhoi na ka bynta ka jingmyntoi jong ki samla wad kam wad jam.
La ong ba ka nongrim kaba la pynlong ia ki nongialam ka HYC Ri Bhoi, ba kin leit kynduh ia u Chairman ka DSC, ka hadien ba ka seng ka la ioh ia shibun ki jingud jingnam na ki paidbah bad khamtam eh na kito ki samla thepkam na Ri Bhoi, kiba la sngewkhia eh halor ka jingpynslem ka DSC ban pynbna ia ka result DSC, pynkut ka kyrwoh.
Shillong:Mynhynnin ka sngi, ka East Jaintia Natio nal Council (EJNC) Sumer Circle hapoh ka jingialam u Sakilan Chyrmang President EJNC- Sumer Circle, ka la leit ban buh da ka jingujor ha u SDO bad u Engineer ka MePDCL Khliehriat ha ka jingiadei bad ka bai thang ding ilektrik bad u smart metre.
Ka seng ka iathuh ba ki nong shong shnong, ki lyngngoh ban iohi ba ka bill ka wan shisien 3,4 bnai bad kane ka buh jingeh ia ki paidbah jong ka thain Sumer, ba kynthup ia ka Samasi, Mynthning, Mynthlu, Laksein, Krem myrsiang.
Na ka liang jong ka ophis, ki la kular ban shimkhia ia kane bad ban leh da kaba tyngeh ia ki nongsam bill kiba leit ai khlem biang por.
Na ka liang ka seng ka la dawa jur ba iaka bill dei ban wan ai man la u bnai bad ia u smart metre ruh dei ban ai jinghikai sha kito ki shnong ki bym pat sngewthuh ia ka jingtreikam jong u.
Shillong:U President ka Ka Synjuk Nongsynshar Shnong Ka Bri U Hynniewtrep, u bah RL Blah, u la ong ba kan bha ban ym shaniah than ha ka bhah, hynrei kum ki samla ki dei ban don ka myn siem iakhun bad ban shim kabu ia ka jingdon ka bhah pule.
Haba kren mynhynnin ka sngi, u bah Blah u la ong ba ka jaitbynriew Khasi ka la kham kiew bha mynta ha kaba ki don kiba lah ban iakop wat bad kiwei kiba nabar bad kane ka dei ka burom ia ki samla.
U la ong ba ka jingmang bhah ka lah ban ym neh slem bad kumta la kyntu ia ki samla ba ki dei ban shim kabu na ka jingdon ka bhah thungkam hynrei ki dei ban don ka mynsiem iakhun ban pynpaw ha ka pyrthei India ba kum ka jaitbynriew kaba rit hynrei ki don ki khraw jabieng.
“Ka Synjuk Nongsynshar Shnong Ka Bri U Hynniew trep, ngi buh ka jingkyntu sha ka bri u Hynniewtrep ba baroh ki longkmie longkpa ba hooid, ka don ka bhah hynrei ha kajuh ka por ngi hap ban mih da ka sap, ngi sngew sarong kum ka jaitbynriew ha kine ki snem, ka jingiakop kam dei bad kiwei ki jaitbynriew, ka jingkiew jong ki khynnah pule ka la nang kiew, bad ka long ka burom ba ngi lah ban wan ha ka general list", u la ong.
Ha kajuh ka por, u la bynrap “Ka reservation kam ym neh slem junom la junom, pateng la pateng bad ka long ka jingkyntu kynpham, watla ngi shim ia ka kabu ngin pyndonkam ia ka bhah pule hynrei ngi dei ban don ka mynsiem ban iakhun ba ngin pynpaw ha ka pyrthei bad ha ka ri ba kum ka jaitbynriew watla ngi long kiba rit hynrei ngi don ki khraw jabieng ban iakhun bad kiwei ki jaitbynriew heh paid".
Leit pynshai ia kane sha Garo Hills ruh ban dup ioh jingiaroh na ki khun samla Achik.
Lada kumta te bah blah hiar shuki  noh mynta mynta namar phim patbit  ban ialam….
lada ngi shaniah tang ha ka resarvation ka jaitbynriew kan hiar arsut manar ka pynlong jaituh  with out compitationNamar ka jingpyntreikam ia ka roster system, 80% mynta la bhah ia ki garo, te ngin ia compete sa ia kaeiLada urlong ka reservation kumba la dawa lei,ka jing trei shitom bad ka jing ialeh ki khun samla lei Kan nang khlaiñ keiñ.
tang ba lah Don ka bhah kamut shu shong nh  ha ïng Kan wan hi seh mo?.
Ka RP naduh mynshwa ka dei 40-40, hynrei namar ka jingpyntreikam ia ka roster system mynta lada lait post 10 tylli, 8 tylli la bhah sha ki garo, te ngin don mynsiem ia khun sa ia kaei haba ym shym la ailad shuh ia ki khasi ban ia khun.
Lada kwah ban pynbha ailad beit 80% kin ia khun lang khasi bad garo.
Shillong:Ka lympung Meghalaya State League 2023 ba lah ialeh hynnin ka sngi la ioh ban sakhi shuwa na ka Group A ha MFA Turf, Shillong hapdeng ka Jyntru bad ka Seng Samla Laitryngew ha kaba kine ki ar tylli ki kynhun ki dei kiba dang thrang bha ban ioh ia ka jingjoip kaba nyngkong jong ki hadien ba ki la mad ia ka jingiadraw ha ki jingiakhun kiba lah dep.
Ha katei ka jingiakhun, ka Jyntru bad ka Laitryngew ki la ia pynphai mar kylliang ha ka kylla kaba nyngkong ha kaba ha shuwa ban kut katei ka kylla ka jingioh thep kol ka la long mar 3 kol.
Uba la ioh ban thep ia ka kol nyngkong u dei u Balanstar Taro jong ka Jyntru ha ka minit kaba 14 bad tang shi minit hadien u Johnsonplay Lyngdoh u la ioh ban pynphai ha ka minit kaba 15.
Hadien kane u Banteilang Nongkynrih u la ioh ban thep biang na ka bynta ka Laitryngew ha ka minit kaba 18 hynrei tang ha ka minit kaba 22 ka Jyntru ka la ioh biang ban pynphai ia ka kol jong ka.
34 minit biang hadien u Nongkynrih u la ioh biang ban thep ia ka Laitryngew bad kumjuh ka Jyntru ka la pynphai biang ha ka minit kaba 45+1 da u Badaminot Nongphlang.
Haba la sdang ka kylla ba-ar ka jingialeh ka la long shuwa kaba jai jai hynrei tang shu poi ha ka minit kaba 74 ka jingialeh ka la shongshit biang hadien ba u Jefferson Nongphlang bad u Eman bha Marbaniang ki la ioh ban thep lang ha katei ka minit bad ba la bud pat sa u Ferenstar Khar kongkor jong ka Laitryngew ha ka minit kaba 75.
Da ka jingioh thep saw tylli ki kol na u Marbaniang kata ha ka minit kaba 74, 79, 87 bad ha kaba 90+5, ka Jyntru ka la kot ka jingkamai kol jong ka da 9 kol kaba la tam ia ka Laitryngew da 5 kol.
Ha kawei pat ka jingialeh na ka Group B, Jowai, ka Niaw Wasa United ka la pynliem ia ka Youth Club Pdengkarong da 2-1.
Ka Niaw Wasa kaba lah ioh ban ialeh saw tylli ki jinglehkai, hynnin ka sngi ka duna ka rukom ialeh jong ka kaba ka jingtlot ban iada ia la ka jong ka jar kam shym la lah ban khang pyrshah ia ka kol kaba nyngkong jong ka Pdengkarong ha ka minit kaba 27.
Hynrei da ka jinglehbha jong u Dashngain Sukhlain, ka Niaw Wasa ka la lah ban pyniaryngkat noh ha ka minit kaa 39.
Ha shuwa ban kut ka jinglehkai u Dreamson Suchiang u la lah ban thep ia ka kol kaba khatduh jong ka Wasa kaba la pynlah ia kane ka kynhun ban ioh jop ia ka Pdengkarong da 2-1.
Na ka Group D, Tura, ka Wasa FC ka la pynliem ia ka Warima Youth Club da 3-1, katba na ka Group C, Mawkyr wat, ka Riangdo YSCA ka pynliem ia ka Mawten da 1-0 kaba lah ioh ban thep da u Phinilboy Rashik ha ka minit kaba 70.
Na ka Group D, ka Wasa FC ka ieng mynta ha ka kyrdan kaba ha khlieh duh da ka jingioh 7 poin kaba long hashuwa ia ka Khliehmawlieh da 6 poin.
Hynnin ka sngi ka Wasa ka la ioh ban pynkhih jar lyngba u Koushik Rabha ha ka minit ba 8, Silgrik Momin 41 minit, bad u substitute F Momin ha ka minit ba 90+3, katba ka Warima ka ioh tang kawei ka kol da u Tremarchwal Ch Marak (85′).
Mynta ki jing ialehkai ki long kumne harum: Group A, Shillong – Umkseh pyrshah ia ka Mawlai, 3 janmiet; Group B, Jowai – Sein Pyn bhalang pyrshah ia ka Rymbai Iawpynsing, 2:30 janmiet; Group C, Maw kyrwat – Seven United pyrshah ia ka Pyndengrei, 3 janmiet; Group D, Tura – Atong Matgrik pyrshah ia ka Chipakkore, 3 janmiet.
Shillong:Ka jingialang jong ka Synjuk Nongsynshar Shnong Ka Bri U Hynniewtrep ka la thaw ia ka Core Committee ban iathir halor ka Roster system ban leit iakren bad ka sorkar.
Haba kren sha ki lad pathai khubor, u president ka SNSBH u bah RL Blah u la ong ba kumba la ioh jingtip ka sorkar ka lah ban khot jingialang ha ka 26 tarik mynta u bnai ban iakren halor ka Roster system hynrei na ka liang ka synjuk lada ka wan ne kam wan ka jingkhot na ka sorkar, ka la pynkhreh lypa ban leit iakynduh.
U la ong ba ia mynta ym pat lah ban ong eiei halor ka Roster namar ba kim pat ioh ia kano kano ka jingshai halor kane.
“Hadien ba la ioh jingtip ba u Myntri Rangbah u la ong ban khot ia ki nongsynshar shnong, kaba lah ban long ha ka 26 tarik, ngi la iashong mynta ka sngi bad la thaw ia kawei ka komiti lada ka wan ka jingkhot khnang ban pynkhreh ban leit ia ki jingmut, lada wan ka jingkhot", la ong u bah Blah.
U la ong ba la iohi ba u Myntri Rangbah u la ong ba lah ban thaw ia ka Review Committee halor ka Roster hynrei kiba bun ki nongsynshar shnong kim pat peiphang ia kane bad ki donkam ban ioh shwa ia ka jingshai.
“Kiba bun ki nongsynshar shnong kim dei kiba trei kam sorkar bad kim tip ia kata ka Roster system bad na ka liang u Myntri Rangbah u la kular lada khot ia ngi, yn ai shwa ia ka jingbatai bad dei tad ha kata ka por ban ngin sa sngewthuh ba kumno ban iaid shakhmat bad ia mynta ngim pat shim kano kano ka rai, ngi shim tang ia ka rai ban thaw ia ka Core Committee lada ki khot bad lada kim khot ruh ban pynkhreh lypa ialade", la ong u bah Blah.
U la bynrap, “Ngim pat lah ban kynthoh eiei halor ka Roster System ia mynta".
Shillong:Ka Principal ka KJP Girls Higher Secondary School, Mission Compound, Shillong ka la ong ba ka klas kan sdang biang ha ka taiew ban wan ia baroh ki klas.
Haba kren mynta ka sngi sha ki lad pathai khubor, ka Principal ka kong C Allya ka la iathuh ba ka kwah katba lah ban kdup ia ki khynnah lajong hapoh ka skul watla ki don ki skul marjan kiba la tyrwa ban ai jaka ban pynlong klas.
Na ka liang ka skul ka pdiang sngewbha ia kiba wan ai jingiarap ha kano kano ka dur ban pynbha biang ia ka skul khamtam ha ka por.
Ka la iathuh ba ka klas kan sdang biang ha ka taiew ban wan ha ki jingtei kiba dang lait jaka.
Ka la pynpaw ia ka jingsngewsih kthang ia kane ka jingjia bym lah batai shuh bad ka ai nguh ba hapdeng ka jingma kam don kano kano ka jingduh jong ki mynsiem ha ka miet ka jingjia.
Ka principal ka la iathuh ba ka bor pyniaid skul ka pdiang arti arjat ia ka jingiarap na ka sorkar khamtam ha kane ka por jong ka jingkordit namar ba ym long ban pynslem khnang ban ym thut ia ki khynnah skul.
Ka la don ka jingiakren kumno ban pynwan dur ban shna ia ka ïing skul haduh mynta.
“Haduh mynta ym pat lah ban tip haduh katno ka jingjulor bad dang lum jingtip halor kane", la ong ka Principal bad ka la bynrap, “ka jingtohkit halor ka jingjia ka dang iaid".
Lah ban kdew ba ka KJP Girls Higher Secondary School, Shillong ka la kylla dpei ha ka step sngi u Blei ha ka thylliej ding kaba la pynshaiong ngain ia ki paidbah bad pynsngewsih haduh katta katta.
Kane ka skul kaba seng ki mishoneri, ka dei kaba nyngkong duh ban ai ka jingshakri tang ia ki kynthei ha kane ka ri Khasi naduh u snem 1892 haduh kine ki sngi.
Ka jinglong jingman jong ka sain hima sima hapoh ka jylla ha kine ki sngi mynta, bun tang ki jingialeh kput bad ka jingkwah burom palat hapdeng ki para nongmihkhmat, kata hapdeng ki nongmih khmat kiba don ha ka liang synshar kiba don ha ka sorkar bad kita ki nongmihkhmat kiba don ha ka liang pyrshah.
Kane ka jingleh kput bad shah leh shilliang khmat ka jur bha khamtam ha ki constituency jong ki nongmihkhmat kiba don ha ka liang pyrshah, wat la bun sien ki nongmihkhmat ki ju pynpaw bad pynsngew ia ki jingeh jingdonkam jong ki paitbah ka constituency, hynrei la shu lehklet bad shah pynsyllang pynban ha kita kiba bat ia ka bor synshar kum u myntri Rangbah bad ki myntri sorkar kiba bat ia ki tnad treikam bapher bapher wat la ki paitbah ki donkam shisha ia ki kam pynroi, hynrei tang namar ba ki dei na ki constituency jong ki MLA ba don ha ka liang pyrshah.
Kane ka paw ba ka jingburom ia ki para nongmihkhmat kam don shuh.
Ka dei ka kamram jong ka sorkar lyngba ka jingdon jong ki nongmihkhmat kiba bat ia u lakam synshar hapoh ka sorkar jylla ban peit ia ka bit ka biang ki jingdonkam jong ki paidbah nongshong shnong ka jylla hi baroh kawei, ban wanrah ia ki kam pynroi ba ki paitbah ki dei hok ban ioh, ym ban shu ai kam pynroi tang ha ki constituency jong ki nongmihkhmat kiba don ha ka liang synshar kata kaba bakla shibun.
Ka jingdon jong ka liang pyrshah ka iarap ban ioh ia ka sorkar ka ba trei hok ban ioh ia ka synshar kaba khuid, khnang ba kita kiba don ha ka liang synshar kiba ialam ia ka sorkar kin ym iohlad than ban leh katba mon, ka liang pyrshah kiba don ka bynta kaba khraw, ka long kum ka nongkdew lynti haei ka don ka jingduna jingbakla bad jingdkoh treikam jong ka sorkar ban long kum ka nongpeit pyrman ia ki jingtreikam jong ka sorkar.
Ban long nongmihkhmat ka long ban shakri ia ki paidbah ha ka constituency, hynrei haba long myntri rangbah, myntri sorkar ka dei ka kamram ban peit ia ka jylla hi baroh kawei, kane ka jingialeh kput bad leh shilliang khmat hapdeng kita ki nongmihkmat kiba don ha ka liang synshar bad ki nongmihkhmat ha ka liang pyrshah, ka la long kum ka raibi kawei ka sorkar hadien kawei pat tang ka jingiabuaid bor bad kwah burom palat jong ki nongialam, i kumba kim don por shuh ban trei na ka bynta ka bit ka biang jong ki paidbah ban kyntiew ia ka jylla, ki la shu bunkam tang ban iaknieh bor iaknieh shuki tang kumno ban ioh thaw pisa ban myntoi ialade shimet ia kiba ha iing hasem bad katto katne ngut ki nongkyrshan ba hakhmat.
Kane ka jinglong jingman ha ka jylla ka jia ka daw na ka jinglyngkot ka jingmut jingpyrkhat bad ka jingduna ha ka rynieng ryniot jong ki nongialam.
Tang na ka daw jong ka jingialeh kput bad kwah burom palat jong ki nongialam ka wanrah pynban ka jingsah dien ia ka dong ka thain bad ka jylla.
bakla ka rukom pyrkhat jongngi hi ki nong jied MLA.
Shillong:Ka Khasi Student Union (KSU) NEHU unit, hynnin ka sngi ka la khang tala ïa ka ophis treikam u vice chancellor (VC) u Prof.
Prabha Shankar Shukla jong ka skul bah NEHU halor ka jingkuman ïa ki jingdawa.
Ïa kane kala leh namar ka jing kuman ka jong u VC ban pynbiang ïa ki jingdonkam jong ki samla pule ka skulbah NEHU ha ki bun ki liang naduh ka Bus, ka jingbym lah ban pynbiang ïa ki jingdon kam hapoh Hostel bad kumta ter ter kiba ka seng ka lah buh jing dawa la haman ki por ba ka ïakynduh bad u VC.
Ka seng hynne ka sngi ka lah leit ban kynduh ïa u VC ban ïakren halor ka jingslem ban pynurlong ïa kitei ki jingdawa hynrei na kadaw ka jingbym treh u VC ban ïakynduh ka lah pynlong ïa ka seng ban khang shi syndon ïa ka ophis treikam.
Haka juh ka por ka seng ka la pynpaw ba kan nym treh shuh ban ïakynduh ïa u VC tad ynda u VC u lah pynurlong ïa ki jingdawa ba ka seng ka lah buh hakhmat jong u na ka por shaka por.
Shillong:Ka rong ka taw ha ka rwai ka siaw, ka put ka tem, ka shad ka kmen, bad ka sawangka la pynlong da ka shlem khliehduh ha Ri India ba dei khmih ia kane ka liang, ka Sangeet Natak Akademi ha nongbah Shillong naduh ka 19 haduh 21tarik, Jymmang, 2023.
Ha ka sngi plie jong kane ka rong ka taw ba laisngi kynthih ba la nam ka Amrit Yuva Kalotsav la pynphuh pynphieng da u Shri.
Phagu Chauhan, Lat ka jylla Meghalaya kum u kongsan bad kiwei kiwei ki kynrem ki lyndan ki kynthup ia ka Smt.
Sandhya Purecha, Chairperson, Sangeet Natak Akademi, Shri Raju Das, Secretary, Sangeet Natak Akademi, Smt.
Monica Chanda, Member, Sangeet Natak Akademi bad ka Kong Silbi Passah kum ka riewtbut ba la ioh khusnam na ka Sangeet Natak Akademi.
Ha kane ka rong ka taw la pynirong pyninam ia ki rwai ki siaw, ki put ki tem, ki shad ki kmen, bad ki sawangka na kylleng ka Ri India.
Ki kynhun ba la shah jied na jylla ban shim bynta ha kane ka rong ka taw ki dei u Bah Dajied Sing Kharkongor bad la ka kynhun, ki synran jong ka Kong Silbi Passah bad ka Aroha Choir.
Kum shi bynta na ki kam ban kyntiew ia ki sap tynrai ha kylleng ka Ri, ka Smt Sandhya Purecha, Chairman Sangeet Natak Akademi ka la leiot khmih ia ki kynhun tynrai na ki nongkyndong ban khmih ia ki kam ban kyntiew ha la ki sap tynrai.
Katto katne ki kynhun ba kynsai ki la shah jied ban ioh jingkyrshan ia ki khynnah bad ia ki nonghikai da ka jingsiew ba manla u bnai.
Kumba arphew ngut ki khynnah na ka Seng Riti Cultural Organisation na Wahkhen kynthup bad ki nonghikai kin sa ioh jingsiew katkum ba la mang da ka sorkar, bad ia ka Pahambir Cultural Club la mang ban kyrshan da ki tiar put tiar tem na ka bynta lai kynhun bad katto katne ki riam tynrai ba donkam ha ka tamasa riti tynrai.
Nalorkata la buhti ruh ban jied katto katne ki nonghikai ki ba tbit bad ki ba la minot bad duriap ha ka liang ban kyntiew ia la ka riti na ka bynta ban thung kum ki riewtbit ban ithuh da ka sorkar kmie da ka khusnam katkum ki kam bakhraw jong kita ki rangbah riewtbit.
Imphal: Ka jing ia kynad, ka la khie biang mynta ka sngi ha ka nongbah Imphal, jong ka jylla Manipur.
La iathuh ba ki don ki iing, kiba la shu iehnoh da ki trai, na ka daw jong ka jing ia kynad, ki la shah thang mynta ka sngi ha New Lambulane jong ka nongbah Imphal bad katei ka la pynlong ia ki shipai, ba kin leit mar mar sha katei ka jaka, na ka bynta ban teh lakam ia ka suk ka sain bad ban pynlip, ia katei ka ding, kaba la bam duh ia ki iing ki sem.
Ha kajuh ka por, la pynjari biang ruh ia ka korphiw, naduh 6baje mynstep, haduh 2baje nohsngi, na kaba long 6 baje haduh 4 baje janmiet.
Ka jingkhang ia ka internet, la nang pynjlan shuh, sa 5 sngi kynthih, ha baroh kawei ka jylla.
Ka jing ia kynad ha katei ka jylla, ka la jia, ha ka 3tarik Jymmang 2022, ha kaba kumba 70ngut ki briew, ki la iap, na katei ka jing ia kynad jaitbynriew, kaba la jan poi sha ka shi taiew kynthih.
Ka jing ia kynad, ka dei hapdeng ki jaitbynriew Meitei, kiba dei ki riewthor, kiba don kumba 64 percent ha katei ka jylla, tangba kitei, namar ba kim dei ki trai shnong, kumta kim ioh satia ban thied jaka puta ha katei ka jylla, kaba la long trai da ki riewlum, lane ki jaitbynriew Kuki.
Kawei na ki daw jong ka jing iakynad, ka dei hadien ka jing iakhih da ka kynhun riewlum, ban pyrshah ia ka jingthmu jong ka Manipur High Court, ban ithuh ia ki Meitei, kum ki trai shnong riewlum lane Scheduled Tribe, kiba sah ha katei ka jylla.
Nongpoh: Da ki phew tylli ki shnong kiba hap hapoh ka Raid Marwet ha Ri Bhoi, kata naduh Byrnihat ter ter shaduh Umtyrnga bad kiwei ki shnong kiba don ha khappud bad ka jylla Assam, ki la hap ban shongdum bad khlem bording, kata ka la jia hadien ba kawei ka Trok ka la rat ia uwei u Post Ilektrik baheh bad kaba la pynlong ia kiwei ki Post barit ba kin khyllem noh ha surok.
Katei ka jingjia ka la jia hynnin ka sngi U Blei ha ka por 7 baje ei ei mynstep, ha kaba katei ka trok kit rnga kaba don ia u number RJ-48-GA-5606, kaba la kit palat pud ïa u rnga, kumta na ka jingkynjang palat u rnga ba la thep ha katei ka trok, ka la rat ia u sainar bad kaba la haduh ba u post elektrik u la kdiah beit hapdeng surok bad kaba la wanrah ruh ia ka jingsahkut kali kaba jur bha ha katei ka thain.
Haba iadei bad katei jingkhyllem ki Post Ilektrik ha katei ka jaka, u Bah Sosthenes Sohtun, u la ong ba ki ophisar na ka tnat bording, ki la ong ba kan shimpor haduh 3 ne 4 sngi ban pynieng bad ban pynioh bording ha katei ka thain, ha kaba na ka liang jong u, pyntip sha u Myntri ka tnat Bording, na ka bynta ban kyntu ban shimkhia halor katei ka jingkhyllem ki Post Ilektrik.
Katei ka jinglip bording tang namar ba rat ka trok ia ki Sainar bad Post Ilektrik, ka la wanrah jingeh ia ki paidbah, khamtam eh ba katei ka thain ka dei ka jaka ba shit, ba ki briew ki donkam beit ia ka bording,.
Shillong:Ka skul barim bha ha ka nongbah, ka Khasi Jaintia Presbyterian Girls’ Higher Secondary School kaba don ha Mission Compound, Shillong ka la kylla dpei pom hadien ba ka la shah bam ha ka ding mynta ka step ka sngi u Blei.
Kane ka skul kaba la seng ki Missionary ha u snem 1892 ka la kot sha ka 131 snem ha kane ka kynti.
Ia ka daw ka jingpluh ym pat tip satia.
Katkum ka jingiathuh ki briew, la iohi ia ka ding kaba ieng ha ka por 1 shi baje tam eiei hadien ba ka jingpynlip ding ne load shedding ka la sdang ha ka por 12 baje mynmiet.
Ka jingjulor ka long kaba jubor haduh katta katta namar ba baroh ki jingtei kiba rim ba la shna da ki dieng, ki la kylla dpei lut ploin lait noh tang ki jingtei thymmai bad ar tylli kaba tei da ka dieng, ki dang sah.
Baroh ki kot ki sla, ki tiar ki tar bad ka pisa jong ka skul, ki la ingkhong khait.
“Ki kot ki sla ba donkam ka skul, kum ki cash book, service book, cheque book, shuki, piano, kamra Principal, Vice Principal, ka ophis, ka pisa, ka store room, ka staff room 3 tylli, ka hall bad 16 tylli ki kamra klas ba hikai ia ki klas VI haduh X, 2 tylli ki dukan, ki mementos barim, ki syrnod, ki la kylla dpei lut", la iathuh ka bor pyniaid ka skul.
Ka jingjulor ka la kot da ki klur tyngka ha kane ka jingduh.
La iathuh ba ha ka sngi Saitjain, ka la don ka jingpynialeh eksamin kam ha kane ka skul.
Na ka liang ka bor skul, ka la ong ba kan iathaw lad ban pynthikna ba ka jinghikai kan ym thut ia ki khynnah namar ba ki don ki jingtei kiba dang lait, bad ka phyllaw ruh ka heh, ha kaba lah ban shna na bynta shipor.
Ki jingtei kiba lait na ka jingshah bam ka ding ki long ka Primary, Higher Secondary, Morning section bad ka hostel, la iathuh ka kong Enbok Lyngkhei Tiewsoh, ka Vice Principal.
Mar mar hadien ba la ioh jingtip ia kane ka jingjia u myntri sorkar u bah AL Hek u la wan jngoh nyngkong ha katei ka jaka bad kham hadien la wan poi sa u Myntri Rangbah u Conrad K Sangma.
Hadien ba la iakynduh ia ki nonghikai, ia ki khynnah skul bad pyllong ia ka jingjurip ia katei ka jingtei ba la julor, u myntri rangbah u la pynbna ban iarap kyrkieh T.
1 klur tyngka bad ia ka jingmang ban tei thymmai ia kane ka skul, yn sa leh hadien ba la ioh ka jingpynkhreh na ka bor pyniaid skul.
“Kane ka dei ka skul kaba rim bha bad ka dei ka jingduh kaba khraw ia ki khynnah pule, ia ki nonghikai, ia ka Balang bad kumjuh ia ki paidbah kaba la shakri ia ki ha kine ki snem ba la leit.
Ka dei ka jingjia kaba sngewsih kthang.
Nga la iakynduh ia ka Principal bad ki bor pyniaid skul, ba nin iai don ryngkat bad ki, bad ngin iatreilang ban tei thymmai bad nga la kular ban pynlait T.
1 klur na ka Chief Minister Special Development Fund ban iarap kyrkieh ia ka skul.
Hadien ba la ioh ia ka jingpynkhreh kaba pura, yn mang pisa ban tei biang ia kane ka skul", la ong u Myntri Rangbah.
New Delhi:Ka State Bank of India (SBI) ka la iathuh, ba ym donkam satia kino kino ki jing pynshisha ia kito kiba leit ban kylliang noh ia ka pisa kot 2000 tyngka ha kino kino ki tnat kynshew pisa.
Ka SBI ka la bthah ruh ia ki tnat treikam jong ka, ba ym donkam satia ki jingpynshisha ban kylliang ia ka pisa ba 2000 tyngka.
Ka jingkylliang ia ka pisa kan long tang kumba 20,000 hajar tyngka ha ka shisien khlem da donkam ia kino kino ki slip.
Ym don kam satia ban pynshisha ne ki jingthoh ia u nongkylliang pisa ha ka por ba leit ban kylliang ia kitei ki lut tyngka.
Ka Reserve Bank of India ka la weng noh ia ka lut tyngka 2000 ban pyndonkam naduh ka sngi thohdieng ka 19 tarik jymmang.
Hynrei ka lut pisa ba 2000 tyngka dang lah ban kylliang ha ki Bank.
Ka RBI ka la bthah ruh ia jaka kynshew pisa ba kin sahngeh noh shisyndon ban pyniaid ia ki lut 2000.
La shim ia ka rai ban weng noh ia kine ki pisa 2000 ban pynsaphriang.
Ki paidbah ki lah pat ban leit kylliang sha ki jaka kynshew pisa, ha shwa jong ka 30 tarik Nailur, 2023.
Ki paidbah ki lah ban pyndonkam ia kitei ki pisa, hynrei la pynshlur pat ia ki ba kin leit thep ne kylliang noh sha ki jaka kynshew pisa shwa jong ka 30 tarik Nailur 2023.
Kiba bun na kine ki lut 2000 la pynmih ha ka Snem 2017 haduh kumba 89 persen bad ka por ba buh ka long tang kumba saw ne san snem.
Ka jing pyndonkam ia kine ki pisa ka la hiar 6.
7 lak klur tyngka ha u 2018, sha ka 3.
62 lak klur tyngka bad tang kumba 10.
8 persen ha u snem 2023.
Ka jingwanrah ia ka lut 2000 tyngka ka long namar ka jingduna jong kiwei ki lut tyngka, ka Bank ka la iathuh ruh ba ka jingailad ban kylliang ka long tang kumba 20,000 tyngka ka ban sdang naduh ka 23 tarik jymmang 2023.
Shillong:Ka jingpynmih synsar ka jylla Meghalaya ha ka shi snem ka long kaba jur bha bad ia u synsar la shalan shabar jylla kylleng ka ri India.
Ha ka jingia kren bad uwei u kharkaia ba ju thied synsar bad kiwei ki mar rep kum u sohmrit ha kane ka jylla, u la iathuh ba ha ka shi snem, ym duna ia ka 2000 trok heh la ju shalan ia u synsar na jylla Meghalaya sha ki jylla ba heh ka ri India kum sha Maharashtra, Delhi, Rajasthan, Kolkata bad kiwei ki jylla.
“Shi samoi te, kumta hi 2000 trok eiei la shalan ia u synsar nangne na Meghalaya", la ong u mahajon ba shong ha thain Anjali haba iakren bad u nongthoh khubor.
Ha kajuh ka por, u la ong ba ka dor ka hiar ha kine ki sngi namar ba bun u mar (synsar) bad kane ka dei ka rukom ha ka iew ka hat.
“Haba bun u mar, ka jingdawa ka duna bad haba duna ka jingdawa, ka dor ruh ka hiar hynrei lada duna u mar, ka dor ka heh", la ong une u kharkaia.
Ka dor jong u synsar ha kane ka snem 2023 ka hiar bha haba ianujor bad ki snem ba la leit bad katkum ka jingtip na ka iew dielang ha Mawiong, la iathuh ba ka dor ha une u bnai ka la kot tang 101, 102, ne 103 tyngka shi kilo.
Mynshem snem la iathuh ba ka dor jong u synshar ka la kot sha ka 130-150 tyngka ruh shi kilo hynrei ha kane ka snem ka la hiar kynsan bad katkum ka jingiathuh jong ki briew kiba don ha katei ka iew, ka lah ban dei na ka jingdon ka elekshon.
La iathuh ba man ka por ba ju don ka elekshon, ka dor ka hiar namar ba kiba bei pisa ki hap ban khyllie biang.
Ha ka shi sngi, kumba 30-40 tylli ki kali Pik Up kila wanrah synsar ban die ha kane ka iew hynrei mynta ka la kham duna namar ba ka hiar ka dor.
Ia u synsar la shalan kylleng ki jylla ka ri India.
Ha katei ka iew dielang (MeCOFED) ki don kumba 13 ngut ki kharkaia kiba pyniaid bad thied synsar, thied sla tyrpad, sohmrit bad kiwei ki mar rep bad na katei ka iew, la shalan shabar jylla.
Da ki phew kali kiba wanrah ban die ia u synsar la pynpo sha kane ka jaka kynthup na thain war, thain West Khasi Hills, na Jaintia Hills, na Bhoi ruh kumjuh.
Ia u synsar la song bha ha ka byrni hadien ba la dep thew bad la pyniakhlad katkum ka jingling ne jingbha kaba mut u number One ne shi numbor, ar numbor bad kumta ter bad ia ka dor ruh la pynshong katkum ka jingbha bad ka jingsniew.
Shillong:U Myntri Rangbah ka Jylla, u Conrad K Sangma u la leit ban jurip ia ka jingtrei kaba dang ïaid sha khmat ban shna ia ka Meghalaya Zoological Park ha Umtrew, Ri Bhoi District kaba long ka ba nyngkong kum kane ka jait park ha ka thain.
Ia u maw nongrim ban tei ia kane ka jaka rim rad, la dep thung ha u bnai Risaw 2019 da u Myntri rangbah Conrad Sangma.
Da ka jingshna ia kane ka jaka rim rad, la khmih lynti ia ka jingnang bun ki nongjngohkai pyrthei ki ban wan na kylleng ka ri bad ka pyrthei hi, ha ki sngi ba wan.
Ka jingbun ki nongwan jngohkai pyrthei ha ka Jylla ka long 12.
7 lak ha u snem 2019 bad la khmih lynti ba ka jingbun ki nongwan jngoh kai ha ka Jylla kan kiew sha ka 15 lak ha u snem 2014.
Ka jingheh jong kane ka zoo ka long kumba 72 hektar ka jaka ha Umtrew.
Ka jingpynlut ia kane ka projek ka kot 35 klur tyngka.
Kat haduh mynta ka jingpynlut ia kane ka zoo ka la kot 21 klur tyngka.
Ia kane ka Jingleit jurip ia ka jingpyntreikam ia kane ka zoo, la ia don lang ki ophisar jong ka tnat Forest.
Ka jingpyntreikam ha ka wat ba nyngkong ka long ban pynbiang ki jaka ri mrad kumba 15 jait eiei, ka jaka shongkai ki nongwan peit kai ia ki mrad, ka jaka dih sha, ka jaka sumar ia ki mrad, ka jaka ai bam, ka khyrdop bad kiwei kiwei.
U Myntri rangbah ka Jylla, u Conrad Sangma u la pynpaw ka jingsngew hun ban iohi ia ka jingïaid shakhmat ki kam ki jam, u la ong, “Ka long ka ba I hun shisha ban iohi ia kane ka Zoo.
Ka jingtei ia kane ka jaka yn pyndep noh kham kloi.
Ki mrad ban buh ha ka ne ka zoo ki long ki Skei ne ki barking deer, ki kynja Skei ne ki sambar deer, ki Skei ne ki hog deer, ki Sier ne ki Serow, ki myrsiang ne Jackal, ki myrsiang ne Fox,ki dngiem ne himalayan black bear, ki miaw khlaw ne Jungle cat, ki m Miaw ne Civet cat, ki khla thap sim ne Leopard cat, ki khla ne Leopard, ki khla ne Clouded leopard, ki huleng ne hoolock gibbon, ki kynja shrieh ne Stump tailed Macaque, ki shrieh Assam ne ki Assamese Macaque.
“Hadien ka jingpynbit pynbiang na ka liang ka sorkar kmie bad ki bor pyniaid na ka Central Zoo, ngin sa lah ban plie paidbah na ka bynta ki nong wan jngoh kai ia kane ka jaka.
Ngi don ruh ka thong ban buh ia ki jaka iaid kjat, ki ropeay, ki park na ka bynta ki khynnah rit, bad kiwei kiwei ki ban khring ia ki nong wan jngohkai pyrthei" ong u myntri rangbah.
U Myntri rangbah ka Jylla, u la bthah ia baroh ki ophisar ban pynkloi ia ki kam ki jam khnang ban ioh jingithuh na ka Central Zoo Authority (CZA) shuwa ka 30tarik u Jylliew 2023.
U la kyntu ia baroh ba kin trei shitom ban pynurlong ia kane ka thong.
U la ai jingmut ruh ia ki briew ka thaiñ ba kin buh ia ki dukan ba pher ba lah ban die ia ki mar bam bad ki souvenir bad kiwei kiwei ki tiar ki ba lah ban khring ia ki nongwan kai.
Shillong:Ka sorkar jylla lyngba ka tnat Mining & Geology ka la iathuh ia ki nongkhaïi bad ki trai par dewiong ha ka jylla Meghalaya, ha kaba kine ki Dewiong la dep ban peitbniah lyngba ki drone, ka jingpeit ha kaba iadei bad u snem 2022-23.
Ka jingdon jong u dewiong hadien ba la dep ban peit bniah ka long kumba 14,10,710.
41 metrik ton na ka 14,10,710.
41 u dewiong.
Ha kaba kum ba 5,95,323.
775 m etrik ton ladep ban lilam da ka CIL bad ka jingsdang ban pyllait ia ka shalan ia u dewiong bad kiwei kiwei na kito ki jaka buh ka la iaid shakhmat.
Ka jingdon ka long 8,15,386.
635 metrik ton jong u Dewiong hap ban lilam noh katkum kine ki kyndon.
Kito ki trai par dewiong kiba hap ha kane, ki hap ban applai ia ka Transit pass kloi katba lah na ka ophis treikam jong u Deputy Commissioner, khnang ba kin lah ban shalan ia u dewiong, katkum ki jingbthah jong ka CIL.
La mana ruh ba kino kino kiba pynhap kulmar ia u dewiong na kito ki jaka ba la buh ki lah ban shah knieh bad yn pynshitom ruh katkum ka kyndon ain jong ka MMDR Act 1952.
Lada lap ba ka jingdon jong u dewiong ka duna ia ka jing thew ba la ioh,yn leh ia kaba donkam ia kito ki trai dewiong katkum ka MMDR Act 1952.
Tang shu dep ban lilam ia ki 14,10,710.
41 Metrikton u dewiong baroh kiwei pat kiba dang sah lada ki sah ha kito ki jaka ba la buh ruh, yn sa rah noh sha ki jaka jong ka sorkar bad ka jingmih na katei kan dei ka jingiohlum khajna jong ka sorkar, ha kaba ki trai kim don hok shuh ban kam ia ka dor ba mih na ka jing lilam.
“To Kmie ngin ia khreh leit lum noh, ngan sa iathuh pat ha lum.
" la jubab u Kpa.
“O ym long iathuh hangne…?" la kem ktien biang ka men Kmie“To seh iai shah.
" la kyrpad u KpaKumta ka Kmie ka la pyndem noh ia lade bad ka la leh khohreh ban khreh ban khrum.
Haba la poi ha lum, ka Kmie kam nang trei nang ktah  khlem da tip noh ia kata kaba u Kpa u la kular ban iathuh.
Kumta hi u Kpa ruh u la iathuh baroh kiba u la kren bad u Bah Let.
“Pleng kumta mo…?" la ong ka Kmie“Hooid, kein mynta u Bah Let u la byrngem kumto te nga ruh hab husiar ia lade…" la ong u Kpa“Peit mo ioh phi ktah kti ia i Pyrsa te nga la ong lypa, kum une u briew uba bha uba kitkhlieh bad uba mih na ka iing ba donburom lada phi lehkai te, nga ruh ngam banse ban kyndang ia phi na iing.
" la byrngem ka men Kmie.
“Em phi Kmie kito ki kular bad u Bah Let u Maheh um kynmaw shuh sah hi sa tang u Bah Let ban pyndep phi tharai nga ngan biej haduh katno eh.
" u la ban ktien u Kpa.
“Hooid da kynmaw" la ong ka Kmie kumta ki sdang ban ia trei ia beng noh.
Ha kata hi kajuh ka miet katba ki dang ia shongkai, shi Kmie shi kpa shi khun bad u pyrsa kyndit la don ba wan kyndar iing da ka jingdom.
“Plie ka iing " la don ka sur ba khot.
“Mano kumta ?" La kylli u Maheh“Ma nga…" La jubab ka surU Kpa ka Lydia namar ka jingsngew pher u la kyntait ban plie bad u la leit iakren shuwa bad la ka men Kmie kumjuh u Pyrsa.
“Leh kumno…?" U la kylli“Ynnai plie phi Kpa" la jubab ka Men KmieKumta ki la sngap la ka sngap.
Kata ka jingkyndar iing pat ka la nang jur.
U Hep u la sheptieng bad u la leit tur sha la ka lok.
“Lydia balei mo ka jia kumne?" La kylli u Hep“Ngam tip Hep…" La jubab ka LydiaU Hep u la kylla dur bad u la artatien bha namar u sngewthuh ba dei ha ka sngi ba u wan u Bah Let ha iing.
Ki briew kiba ap ha bar kim phet satia.
U Hep um banse ban leit peit siar na jingkhang it ban iohi dei mano.
Ynda u peit u iohi ba dei kiba na iing u Bah Let.
“Lydia ade dei kito ki nongshun jong ngi.
Mynta imat ki la shun sa ia ka iing jong phi ruh.
" La pasiaw u Hep“Kumta seh ani balei mo.
?" La phai ktien ka Lydia“Imat i Pa jong phi, kumno re kumno ki iadom tyngeh mynne bad u Bah Let" la pasiaw biang u HepKatba u Maheh bad ka Men Kmie ki dang ia shong ha dpei, ki la shu sngap la ka sngap man man.
Da ka jingdom u Maheh, u la pyrta da ka ktien ba jam“Lada phi pynjot ka iing te phin sa kynduh jingeh.
Nga la dep tip lut balei phin dang ia wan wad aiu pat na nga.
Khie leit noh da ka basuk sha la iing, ong ia uba phah ia phi, wan myn sngi myn shai ym mynmiet myniong kumne".
u sngap artat kin leh kumnoWan mih sa u Hep bad ka Lydia," Balei mo phi wan kumne por miet por iong, khie ia leit noh sa wan lashai i Pa i la ong phim iohsngew" la ong sa ka LydiaHadien kham shiphang kita ki briew ki jah jar bad u Hep u leit peit siar ia ki na jingkhang it.
U peit um iohi shuh bad ha kata ka por, ka la don artat 11 baje.
“Imat ki la ia phet krad.
Nga la ong te lada pynjot ia ka iing te nga ruh ngam ih.
" la ong u Maheh.
“Phi la ia dom bha ne Pa bad u Bah Let.
?" La kylli u Hep“Nga te ngam dom u kein imat u la dom bha.
Kumto u sa phah briew.
Nga la sngewthuh naduh na kyndar iing.
Ki dang biej ki ia wan kumto.
Mynta pat nga la sian kein.
Pyrsa phi ruh husiar ka leit ka wan, namar u Bah Let bad ka iing haduh mynta ki shun bha ia phi na ka daw kato ka jaka…" La ong u Kpa Lydia“Hooid to Pa, nga la sngewthuh lypa hi, namar nga iohi ki dei kito ki nongshun jong ngi kiba wan myntan.
Tangba ki leh kumto lashai ngan leit iathuh ha i Pa ba kin sngewthuh ka bor jong ngi ruh.
" La ong sa u Hep.
Shillong: Ka jinghap slap, ka la jubor palat, hynnin ka sngi ha Sohra, ha kaba ka la poi sha ka 101.
6mm.
Ha katei kaju ka por, ka jinghap slap ha Shillong, ka long 6.
2mm bad ha Umiam, ka long 0.
2mm.
Kat haduh ka por ba ioh ia kane ka khubor, ka Sohra, Shillong bad Umiam, kam don slap satia, mynta baroh shisngi.
Ha ki 24 kynta, ki ban wan, ka nongbah Shillong lem bad ki jaka ba marjan, ki lah ban don ka jinghap slap kaba jur bad kaba kham jur bad kan don ka jingkhie eriong, kaba hapdeng ka 30 haduh 40 Kilometre ha ka shi kynta bad nangta ka jinghap slap, kaba jur, ha ki bynta jong ka jylla.
Ka jingsngem ka Shillong, ha ka por mynstep, ka long 92 degree, katba ha ka por janmiet, ka long 65 degree.
Shillong: Ka KJP Higher Secondary School, kaba don ha Mission Compound, ka la ingkhong la jhor, hadien ka jingkem ding kaba jubor, kaba la jia, ha ka por kumba 2 baje eiei mynta ka step, ong ka khubor.
Ka jingjubor jong ka jingkem, ka la bam duh ia shibun ki bynta jong katei ka skul, tangba la sngewthuh, ba ym don ba mynsaw satia na katei ka jingjia.
Ki  bynta kiba la shah bam duh ha ka ding, ki dei ki iing dieng, kiba dei ki jingtei kiba rim bad  kiba bun jong katei ka iing skul.
Ka lah dei ka por shuwa ban dier namar ba lah iehnoh bun snem, ba ia ka Resolushon ba la pynmih kat kum ka No.
PER.
222/71/138 Tarik Shillong, 12th Kyllalyngkot, 1972 ban khmih biang namar ba (a) la pynmih kyrkieh khlem da lah ban ithuh, kiei kita kiba sahdien na kiba sahdien, (b) 9 (khyndai) sngi shuwa ba ngin ioh ia ka Jylla kaba pura, kat kum ka ain ha ka miet jong u Kyllalyngkot, 20-21, 1972, bad tang 2 (ar) bnai duna, shuwa ka elekshon kaba nyngkong eh kaba la pynlong ha ka 9 tarik u Lber, 1972.
(k) La pynmih khlem da ia mynjur lang hapoh Iingdorbar.
Kadei kaba donkam ba ka jylla ba kan don noh ka Tribal Sub Plan (TSP) kumno ban pynkhreh ban thaw noh ia ka Resolushon kaba thymmai, kaba iahap jingmut lang da baroh bad ka bym lah shilliang.
Dei ban rah hapoh Iingdorbar thawain ka Jylla, ban iatai-iathir, kat kum ki ain, namar hap ban bud ia kiba bun ki Artikil jong ka Konstitushon ka Ri India ryngkat bad kiwei ki Ain, kynthup lang ia ki jingbishar ba la dep rai da ki Iingbishar badon burom ka Ri India.
Ka Artikil 16(4) ka lah aibor ia ki Jylla (State Legislatures).
Kumta baroh ki MLA, ki dei ban shim ia ka jingkitkhlieh.
ki dei ban iatai-iathir bha ha Iingdorbar thawain, na ka bynta ka bha ka miat jong baroh lang.
Ka State Resolushon ka dei kata kaei kaei kaba la ia mynjur lang jong kiba bun hapoh Iingdorbar bad ka iapher shibun, bad ki Polisi kiba ju pynmih tang ban bthat ia ki tnat bapher babher kumno ban treikam.
Lada ia ka Konstitution ka Ri lah ban pynbeit pynbiang, kat kum ka por ne haba donkam, kam long kaba eh ban pynbit pynbiang ia ka Resolushon ba la rim palat.
Kam lah ban bteng sha ki bymjukut.
Ym don ba kwah ban sahdien sah.
Dei ka kamram jong baroh ki nongshong shnong ka Jylla, ban ia kyntiew markylliang hi.
Ki paidbah ki kwah ban peit bad iohsngew, kumto kita ki nongmihkhmat, kin iatai-iathir hapoh Iingdorbar, namar haba ki khroh iangi ban wan sngap ia ki ha ki por elekshon, bad ngi ruh da ki taiew ngi sngap ia ki.
Ka lah ban long kawei na ki jing iatai-iathir kaba pawnam tam, kaba ngim pat ju iohi ne iohsngew, mynno mynno ruh ha ka histori jong ka Jylla.
Mano bym kwah ba iohi ne iohsngew ia ki nongmihkhmat bastad bashemphang jong ngi? Ka Artikil 16 bad ki mat jongka, ka ithuh tang ia kita “ki nongshong shnong ba sahdien" kiba dei ki traibal.
Ka khlem kren kyrpang na ka bynta kano kano ka jaitbynriew, hynrei na ka bynta kiba dang sahdien napdeng ki nongshong shnong kat hapa lah ban shem, khlem da peit ia ka niam, jaitbynriew, shynrang ne kynthei, ki hiar pateng nangno, kha hangno, sah hangno, ki dei ban ioh ia ka kam ka jam, khlem da pynwit ne leh shiliang dano re dano.
Kam iahap ban kyllum lang ia kiba bun, kiba don kumba 65 na ka 100 ki traibal bad kiba don tang kumba 35 na ka 100, ban ai mar katjuh ka bhah.
Lada khein bha, ki rit paid ki ioh kham bun ban ia ki heh paid.
Kam shongnia ban ong ba ka jingsahdien, ka dei tang namar ba ym don ki skul ki kollej ba bha.
Dei ki Jylla ki bym kwah ban kyntiew ia “kiba kham bun ki jing sahdien" sha “kiba sahdien" bad sha “kiba duna ki jingsahdien", shilynter, ki ju pynkhein ia kiba bun ki Artikil jong ka Konstitushon ka Ri.
Ha ka Artikil 46 la thoh shai, ban kynkiew ia ka pule puthi na ka bynta kiba sahdien.
Ka Sorkar ka dei ban peit shuwa ha ka rukom kaba dei na ka bynta kito kiba duk na kiba duk tam ba lah ban ioh na ki jingkhein statitik bad ka sensus.
Ka Sorkar ka dei ban khmih ia ki jingeh jong ki nongshong shnong kiba da jynjar shaba palat liam, ha ka imlang ka sahlang, ka pule puthi, ka ioh ka kot, kiba mih na ki rukom rep ba mynhyndai, ym don jaka sumar ba bha bad ruh na ka bynta kito ki shnong ki bym lah ban shna surok namar ka lum ka wah bad ka riat ka ram.
Hap thaw ki lad ki lynti ba kin ioh ia la ka jong ka hok.
Donkam ki ropeway ha kum kine ki jaka.
Ki traibal ba riewspah, ki dang kiew ka spah bad ki traibal baduk, ki dang kiew ka jingduk.
Kaba sngewsih ka long ba ia kane ka jingphiah ia ki Scheduled Tribe, Scheduled Caste, lah ban pyndonkam bakla da ki seng sainpyrthei tang ban jop elekshon.
Kum ban shu pynkynmaw, ba ha ka kase, E.
V.
Chinnaiah pyrshah ia ka Jylla Andhra Pradesh and kiwei, 2004, ka Iingbishar ba donburom ba ha khlieh duh ka Ri, lyngba ki 5 (san) ngut ki nongbishar, ka la sloit noh ia ka bor ki Jylla ban phiah ia ki Scheduled Tribe, Scheduled Caste, namar ka long beain, kat kum ki Artikil 14-16 jong ka Konstitution.
Ha u snem 2020, ki 5 (san) ngut ki nongbishar, ki kyrpad ban khmih biang ia katei kaba la rai ha u snem 2004 da ka Iingbishar ba kham heh, ka ban don 7 (hynniew) ne palat ngut ki nongbishar badon burom.
(Iehnoh ia kane ka bynta ha kiba shemphang bad ba lah pynkupbor ban iatai-iathir).
Ngi dei ban don ka jingkyrmen ba kan sa mih ka rai, na ka bynta ka bha ka miat jong baroh.
Shillong: Ka Kur Lyngdoh Nonglyngkien, Maharam Syiemship bad ka Kur Lyngdoh Mawlot, Nobosohphoh Syiemship kiba hap hapoh ka South West Khasi Hills District, ha ka 20tarik Jymmang 2023, ki la pynlong ia ka jingiapynbeit ia u pud u sam jong ka Ri Khaiñ Lyngdoh Nonglyngkien bad Ri Khaiñ Lyngdoh Mawlot da ka jingsngewthuh jingmut na baroh ki arliang kur.
Ki rangbah kur ba la wan ban mihkhmat ha kane ka sngi ki kynthup ia u Bah Dmikstar Lyngdoh Nonglyngkien, Executive Secretary, Bah Joplin Lyngdoh Nonglyngkien, Manager, Bah Banlongskhem Lyngdoh Nonglyngkien, Lyngdoh Elector bad kiwei kiwei na ka kur Lyngdoh Nonglyngkien, na ka kur Lyngdoh Mawlot Sankur pat la mihkhmat da u Bah Relestar Lyngdoh Mawlot, Lyngdoh Elector, Bah Wikstar Ïawsai, Bah Shaiborlang Wahlang, Bah Dwinglan Sohshang kiba dei ki Myntri bad kiwei kiwei pat ki rangbah kur ha ka jingsynran lang jong ki paidbah jong ki ar kur.
Ka jingiapynbeit ia u pud u sam ka long naduh ka jaka ba la khot DI- ÏANG haduh ka PHOT SPIAR da ka ba bud ryntih ia ka jingai dak bad sieh ia ki Mawpud ba la leh da ki longshuwa manshuwa.
Kane ka jingiapynbeit pud ka dei na ka bynta ban lait na kano kano ka jingiaknieh pud knieh sam hadien habud jong ki pateng ban wan.
Shuwa ban sdang ia ka jingiapynbeit pud la don ka jingialang kaba lyngkot ha kaba la pyniaid da u Bah Relestar Lyngdoh Mawlot ha kaba la don ka jingiatai, ia kaei kaba dei ban leh bad bud ryntih ha kaba iadei bad kane ka sngi.
Ka jingialang ka la rai ba dei ban bud ryntih ia kaei kaba ki longshuwa manshuwa ki la leh ha ki por ba la dep khnang ba kan nym mih kano kano ka jingkulmar hadien habud.
Shillong:U myntri rangbah ka jylla u Conrad K Sangma, u la kynthah ia ka Voice of the People Party (VPP), kaba la mih noh na ka jingialang ban leit kren sha u paidbah wat hapdeng ba ka sorkar ka la kitkhia ban pynshai halor ka mat Roster system.
Haba kren mynta ka sngi hadien ba la wai ka jingialang jong baroh ki seng sain pyrthei, u Conrad u la ong, “Ngam sngew thuh naei ka nongrim ka VPP ka wan.
Nyngkong ki ong ban iakren ia kane ka mat (Roster) bad mynta haba la pynshai ki la wanrah sa kawei ka mat", la ong u Con rad.
Halor ka jing mih jyndat jong ki nongialam ka VPP na ka jingialang, u Con rad u la ong ba ka dei ka rai jong ki, hynrei kum ki nongialam ba don ka jingkitkhlieh ki dei sngewthuh kumno ban leh.
“Ka dei ka rai jongki, nga kyntu ia ki ban sngewthuh bad kum ki nongialam ba don jingkitkhlieh ngi dei ban kitkhlieh ia ka jylla", la ong u Conrad.
U la bynrap, “Ngi dei ban sngewthuh ba ki don ki bynta, ki phang ba lah ban pynthut ia ka jingsngew phet jaitbynriew bad kan ktah ia ka jingialong kawei ka jylla.
Kum ki nongialam ba don ka jingkitkhlieh ngi dei ban tip, lano, haei, bad kumno ngi dei ban iaid shakhmat".
Haba kynthoh ba kane kam dei ban long ka kabu politik, u Conrad u la ong ba kam long kaba dei ban pynlong politik ia kane ka mat.
“Baroh kiei kiei kim dei na bynta ka politik bad ban ioh nong sain pyrthei, kum ki nongialam ba kitkhlieh dei ban pynthikna ban wanrah ia ka jingshngain, ka jingiada ia ki paidbah bad ka jingialang kawei", u la ong u myntri rangbah.
“Nga kyrpad ia ki nongkyrshan jong baroh ki seng sain pyrthei ba ngi la ia im iashong lang da ki spah snem bad kum ka jylla ngi donbok ban ioh ia ka bhah thungkam kaba la pynioh kabu ia ki kum ki trai shnong", la ong shuh shuh u Conrad.
20% Khasi, 20% Pnar, 20% Bhoi, 20% war, 20% Garo.
Lada phi don ia ki tohtit kiba sma, kumta ki skain pyrjong kin ia knieh bha, ban ioh kynthah ia ka met jongphi bad katei ka dei ka jinglap jong ki stad saian, ha kine ki sngi.
Katei ka jingwad, ka dei ba ki saiantis, ki lap, ba ki don ki briew, kiba ki skain pyrjong, ki bang bha ban kynthah ia ka sniehdoh jongki  bad ki don sa kiwei pat, kiba kim da leit beh ban ioh kjit snam.
Ka jingwad bniah jong ki saiantis, ka lap, ba ki skain pyrjong ki bang bha, ban leit kjit snam ia ka met kaba sma bad ki lah ban beh thik thik, na ka jaka kaba jngai haduh 350 phut, shisien, ba ki iohsngew ia katei ka jait jingsma.
Katei ka jingwad bniah, ka dei kaba la leh, ia ki skain pyrjong na Africa lane kiba la tip kyrteng, ki  Anopheles gambiae, ha kaba la pyllait ia kitei ki skain pyrjong, ha ka jaka, kaba la buh kyrpang da kitei ki saiantis.
Ki stad na ka  Johns Hopkins University, Baltimore, ki la pyllait ia 200 tylli ki skain pyrjong kiba thngan bha bad ki buh da ki camera, ban pyni ia ka jaka, kaba ki leit kjit snam bad la lap ba ki leit beh wut wut, sha ka jaka, kaba don ki briew, kiba don jingsma ha ka met jongki.
Nalorkata, la iathuh ruh, ba ki bang bha, ban leit beh ia ki jaka, kiba bun briew.
U  Dr Conor McMeniman, uwei na ki saiantis, u iathuh ba ki skain pyrjong, ki ju bang bha, ban leit kynthah ia ki briew ha ka shwa bad hadien ka por shiteng synnia.
“Ki beh sha ka jaka, ba don jingma bad ki ju sngew tynnad bha ban leit rung sha kito ki jaka, hapdeng ka por 10 baje mynmiet, haduh 2 baje mynstep".
Shillong:U President ka Voice of the People’s Party (VPP) u bah Ardent M Basaiawmoit u la ong ba ka la don ka jingpyrshang ban pynpait ia ka parti ban thied noh ia ar ngut ki MLA ka parti ban pyntlot ia ka parti.
Haba kren ha ka jingialang mynta ka sngi ha phyllaw ka Additional Secretariat, u bah Ardent u la ong, “Ka la don ka jingthmu ka jingpyrshang ban pynpait ia ka VPP, ka la don ka jingthmu ban thied noh ia ar ngut ki MLA, ngin peit kai haduh katno ki khlain ki ong, lada shi trok ruh (pisa) kin ym treh", la ong u bah Ardent.
Ka VPP ka la khot ia ka jingialang ban sngap ia ka rai jo ng ka jingialang kaba khot ka sorkar MDA ban iamir jingmut halor ka Roster System hynrei ki nongialam jongka, kila mih noh shiteng na ka jing ialang hadien ba kim sngew hun ia kaei kaba la iatai hapoh.
Haba pynbna ban bteng ia ka jing iakhih, u bah Ardent u la ong ba u kloi ban shong shah thngan haduh ban pynbeit ia ka Roster system.
“Haba ka parti ka la rai ban phah ia nga ban leit shah thngan, ngan leit kum u shipai jong ka parti", la ong u bah Ardent.
U la bynrap, “Lada ki nud ban ong ban ym pynsngap ban pyntyllun ia ka Roster system, hadien ngi la shim ia kane ka sienjam ban pyllong ia ka jingshah thngan, wat mut ba u bah Ardent un shah thngan tang shi sngi ar sngi, haduh ba phin da pyndep, kata kaba nga kwah ban ong iaphi", la ong u bah Ardent ha ka jingialang paidbah.
U la ong ba un shah thngan naduh ka 23 tarik haduh ban pynurlong kam ia ka jingdawa.
U la ther ia ka sorkar ba kam shym la sngap ia ka jingdawa ka VPP ban pynkylla katkum ka jingbun paid namar ba ka la ktah ia ki Khasi haka thungkam thungjam.
“Ngi tip bha ia ka Roster system, ngi kwah ban iakren ia ka Reservation Policy bad ngin iakhih haduh ban da jop", ula ong.
Shillong:Ki nong kamai taxi, kiba hap hapoh ka shatri jong ka East Khasi Hill Local Taxi Welfare Association Central Body, mynhynnin ka sngi ha ka 19 tarik ki la khang ia baroh ki kali ban kamai ha Khyndai lad, Mot phran, Anjali bad ha baroh ka sor Shil long, halor ka jingbym pat ioh ban kem ia kiba shoh beiñ ia ki khasi ha Khyndai lad ha ki bar jylla.
Ha ka jing iakren bad ki samla kiba iadonlang ha ka por ba shah shoh, ki la iathuh ba ym shem don ka daw, hynrei kine ki bar jylla ki la wan shoh beit ia ki bad 2 ngut ki la mynsaw jur.
Shuh shuh ki nong kamai taxi, ki la pynpaw ia ka jingbitar namar man ka por, kane ka jingjia ka ju jia, hynrei ym don ba wan peit ia ki bad ki ong “Ngi ki nongkamai taxi ngi shah ñion ha man la ki liang, la ka dei ha ka bai kali ne ka jingsangeh slem palat ban pynhiar ia ki passenger".
U wei u rangbah u la ong ba kita ki briew kiba don ha ka bor, la ka dei iano iano ruh kiba bat ia ka bor “Wat kheiñ ñiut kheiñ phlang ia ngi u rit u ria ba ioh kem ding kynsan u phlang wat u khla ruh ym don jaka".
Na ka liang u General Secretary ka East Khasi Hill Local taxi Welfare Association, u bah Alkwiz Kharbani, u la ong ba naduh mynta ka sngi ia ki bar jylla, yn nym shah ba kin kamai, u la ong ruh ba wat la ki magistrate ki la kyrpad ba sngewbha ban nym khang ia kamai namar lah jan dei ka por ioh result, hynrei ka seng kam shem la khang ha baroh, hynrei tang ha Khyndai lad ba kim shah, ba kin kamai.
Shillong: U bah Ardent Basaiawmoit, President ka Voice of the People Party (VPP), mynta ka sngi, u la ong ba un sdang ban shong shah thngan ha khmat ka Secretariat, naduh ka 23 tarik mynta u bnai ban iakhih halor ka jingbym seisoh bad ka jingbym batai bha ka sorkar ia ka reservation policy bad ka roster system.
Ia kine ki kyntien u bah Ardent, u la pynsngew sha ki paitbah ha ka jingialang ka ba la long mynta ka sngi ha Additional Secretariat.
U bah Ardent, u la ong ba ka lah dei ka por, ban klet ia ka shuki, hynrei, ban pyrkhat ia ka jingeh jong ki khun samla.
“Ka jingialeh mynta kam dei shuh jong ka Voice of the People Party, hynrei ka dei jong ka jaitbynriew hi baroh kawei".
Kumta u bah Ardent u la wer ia baroh ki khun samla, ki longkmie bad ki longkpa ba kin pyni shisha, ia kaei kaba ki dawa, ba kan long kaba shong hok bad lada ki shah jem ha kane ka kynti, ba mynta kan long ka jingduhnong kaba khraw ia ki khun samla jongngi.
U bah Ardent, ula ong ba na ka liang ka party ka ieng skhem ha ka nongrim ba kam shym la pyrshah ia ka Roster System, hynrei ka pyrshah ia ka jingnoh shiliang ka Reservation Policy, kaba la pyntreikam mynta la 51 snem tam.
U ong ruh ba mynta la sdang mih ki khubor hamsaia ba ki Garo ruh ki lah mut ban mih iakhih, hynrei u bah Ardent u la ong ba ki khlem iakhih ban ong ban pynduh kam noh ia ki jaitbynriew Garo, hynrei ki dawa ban pynbeit ia ka jingthungkam thungjam hapoh ka jylla bad ba ka dei ban long katkum ka jingdon pait, la bynrap u bah Ardent.
Kam myntoi bn iakhih, leit tid jingkhang sha apex court bn ioh jingbishar Ba hok ,ki paidbah kin kyrshan met bad mynsiem, Wat pynlut por.
Shillong:Halor ka jing shah shoh jong u wei u samla khasi ha ka miet sngi palei ha Khyndailad, Shillong, la iathuh da u nongialam ki nongñiah taksi, ba kitei kiba sh ah shoh, ki dang ïeng habar, katba u wei pat u dang shongkai ha poh kali.
Kitei ki briew ba shoh ki kynthup ia san ngut ki khar Punjabi bad wei pat u dei u khar bihari.
La shu shoh ia kine ki samla khasi arngut, ha kaba ia u ba dang bam ha bar, ki la kynjat wat ia ka pliang bam ruh.
U nongialam jong ki nongñiah taksi, u la iathuh ruh ba kum kine kiei kiei ki dei ki bym lah satia ban pdiang bad kiba pynsuhjer ruh ia ka jaitbynriew.
Kine ki dkhar Punjabi ki la pyrta ruh ba kino-kino kiba tuff ia ki Punjabi, ba kin leit ha them metor bad u ong “Ngin pynpait ia bun ngut ki khlieh briew jong ki khasi".
Na ka liang jong ka seng, ka la pynpaw ba lada ki bor jong ka aiñ kim leh eiei ka seng kam tieng kam smiej bad iaid beit shakhmat bad shim pat da kawei ka lynti, kaba ka tnat pulit kan shim ia ka jingkitkhlieh.
“Namar ym dei ma ngi kiba sdang, hynrei dei kiwei kiba sdang, haba iadei bad ka jing shah shoh jong kine ki samla khasi" ong ki nongialam ka seng ki nongniah taksi.
Haba iathuh la ki don ne em ki pulit ba pahara, na ka liang jong u ne u nongialam u la iathu ba ha ka por ba jia katei ka jingjia ki bor pulit ruh ki don, ha kaba ki la don ruh kiba sakhi ba la iohkem ia ki ar ngut hynrei la pyllait noh.
Shillong: Hynnin ka miet jong ka 19tarik Jymmang, 2023, ha ka por 10.
20 mynmiet, U bah Iohborlang Kharsohnoh, uba don 27 snem ka rta, uba na  Jongksha bad u bah Banshai Syiem, uba don 25 snem ka rta, uba na Laitkor, ula shah shoh ha  Police Bazar point, da ki riew runar, ha kaba kitei ki la mynsaw bad ki la leit ban shah sumar ha  Civil Hospital Shillong.
Ki pulit ka  Shillong Sadar, ki la shim ia ka jingtohkit, katba kum ka  PS Case No.
115(5)23 U/s 307/324/326/34 IPC Act bad ki la sdang mar mar ia ka jingtohkit.
Ha ka jingtohkit jong ka  Special Cell, East Khasi Hills, ha ka jing iatreilang jong ki pulit ka Guwahati City, ki la ioh kem ia 5ngut kitei ki runar na  Guwahati.
send ka dur jong kito ki san ngutdei ban batai kam bniah.
ki khyllah jait aiu.
hangno ki sah.
balei ki phet sha Guwahati.
balei ki shim kabu kumta.
Ka Reserve Bank of India (RBI), ka pynbna, ban pynduh noh ia ka kot 2,000 na iew na hat, hynrei, kan dang iai bteng ban dei hi ka pisa kaba yn ithuh da ka Reserve Bank of India, ong ka kyrwoh khubor, kaba la pynmih mynta ka sngi.
