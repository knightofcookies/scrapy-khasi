La plie ïa kane ka ophis treikam ban pynsuk ïa ka rukom treikam bad kumjuh ruh ban lah ban ïarap ïa ki para kontraktor haba shem ïa kano kano ka jingeh.
Kane ka ophis treikam kan long ruh ka shlem ïamir jingmut bad kan long ruh ka jaka ban ïaphylliew jingmut hapdeng jong ki, ong u kyrwoh ba la phah da u General Secretary ka AMCSA u Bah Emanuel Syiem Malngiang.
Khliehriat Risaw 31 : Kum shi bynta ban rakhe ïa ka Rashtriya Ekta Diwas, ka ophis jong u Deputy Commissioner ka East Jaiñtia Hills District bad ka ophis jong ka District Sport Officer mynta ka sngi ki la pynlong ïa ka jingrakhe ïa ka Rashtriya Ekta Diwas da ka jing ïa mareh Run For Unity, ha kane ka jingïamareh la wan ban ïa shim bynta haduh palat 100 ngut, kynthup kynthei bad shynrang.
U Deputy Commissioner, u Abhilash Banarwal, IAS u la pyllait ïa ka lama ha shuwa ban sdang ka jingïamareh bad la sdang ïa kane ka jingïamareh na ophis ba rim u Deputy Commissioner sha Rymbai PHC bad phai biang pat sha ophis ba rim u Deputy Commissiner.
Hadien ba la kut ka jingïamareh, ka la don ka jinsam prize ïa kiba jop ha kaba u Deputy Commissioner bad ka District Sport Officer East Jaiñtia Hills District ka kong Stephanie.
M.
Rapsang ki la sam ïa ki prize.
Ha kane ka jingïamareh Run for Unity, na ka liang ki shynrang uba wan ba nyngkong u dei u bah Wandame Dkhar uba na ka shnong Jalyiah, u bah Kordor.
S.
Mannar uba na ka shnong Narwan u wan ba ar bad u bah Iakhut Dkhar uba na shnong Cham Cham, u la wan ba lai.
Na ka liang ki kynthei, ka kong Rosy Sana,ka la wan ba nyngkong, ka kong Lamsuk Phawa, ka wan ba ar bad ka kong Therisa Sana, ka la wan ba lai, baroh kine ki kynthei kiba jop ki dei na ka shnong Mukhaialong.
Nongpoh, Risaw 31 : Ban ai mynsiem bad ban pynshlur ïa ki samla pule ka shnong Umsawnongkharai ba kin dang kiew shaphrang ha ka jingpule puthi, ka KSU, Umsaw-nongkharai Unit ha ka sngi Saitjaiñ ka la pynkup burom kyrpang ïa ki samla ba pas bha ha ka SSLC bad HSSLC na ka Shnong UmsawnongkharaiÏa kane ka khusnam ba ka KSU, Umsaw-nongkharai Unit ka la sam sha ki samla pule la ai kyrteng kum ka ‘Academic Excellence Award 2022’ bad kum ka seng ka la shim ruh ïa kane ka sienjam ka long ban ai mynsiem bad ban pynshlur ïa ki samla pule jong katei ka shnong ha ka pule ka puthi.
Ka KSU, Umsaw-nongkharai Unit ka la lah ruh ban sam ïa katei ka khusnam haduh 16 ngut ki samla pule na katei ka shnong kiba la pyndep ïa ka examination SSLC bad HSSLC jong u snem 2022.
La sakhi lang ruh ha kane ka sngi da ka jingdon lang u samla Shiningstar Kharbihkhiew, uba dei u Assistant Education Secretary KSU, Seng Kmie kum u kongsan bad ryngkat ka jingdon lang ka Kong Veronica Santi Warjri Headmistress ka St.
John Secondary School Jyntru kum ka symbut kongsan bad kyntup ruh u samla Vincent Makri, Finance Secretary ka KSU NKHD, u President ka KSU Umsawnongkharai Unit, u Ssamla John Lyngdoh bad kynthup kiwei kiwei ki nongïalam ka seng bad ki samla pule.
Nalor ka jingsam khusnam sha kitei ki samla, u Samla Shining Kharbihkhiew u la ai jingkren ruh ha kane ka sngi ban ai mynsiem ïa kitei ki khun samla kiba la pyndep ïa kitei ki kyrdan jingpule bad kum u nongïalam seng u la kyntu ruh ïa ki ba ki dei ban trei shitom ha ka jingim, namar dei tang ka jingtrei shitom kaba lah ban pynlong briew ïa ki hadien habud bad ruh ba kin ioh kheit ïa u soh bathiang ha ka jingim kaba long ka lawei ba phyrnai ha ka jingim jongki.
Nongpoh, Risaw 31: Ka ophis u District Sports Officer ka Ri Bhoi ryngkat ka bor synshar District na Ri Bhoi mynta ka sngi ki la pynlong ïa ka jingïamareh thong ba la tip kum ka National Unity Day Run 2022 bad kaba dei ruh shi bynta ka jingrakhe ïa ka Rashtriya Ekta Diwas.
Ha kane jingïamareh thong la wan ban shim bynta naduh ki samla kynthei bad shyrang bad don ruh ki riew rangbah ha kaba ïa kane ka jingmareh thong la sdang na ka Shnong Jyntru bad la pynkut ha Indoor Stadium ka NSCA ha Nongpoh.
Ïa kane ka jingïamreh thong la plie bad kaweh lama da u Additional Deputy Commissioner ka Ri Bhoi, u Bah D.
Masar kum u kongsan bad la sakhi lang ruh da ka jingdon lang u District Sport Officer ka Ri Bhoi, u bah Bobby Nongbeit lem bad kiwei kiwei ki ophisar sorkar na Ri Bhoi.
Kum ka jingai mynsiem bad ka jing pynshlur ruh ïa kito kiba la wan ban shim ha kane ka jingïamareh thong na ka liang ka ophis u District sport Officer ka la sam ruh ïa ka khusnam pisa na ka bynta ki nongjop.
Kiba wan nynkong ki ioh khur ïa ka song pisa kaba Rs.
5,000, ba wan baar ki ioh khur ka song pisa kaba Rs.
3,000 bad kiba wan balai ki ioh khur ïa ka song pisa kaba Rs.
2,000 bad la sam ruh ïa ka khusnam kyrpang na ka bynta kito kiba wan shim bynta kiba la heh ka rta kynthup kynthei bad shynrang.
Jowai, Risaw 31: Ka Nehru Yuva Kendra Jowai, kala pynlong ïa ka jingïakynduh lang ki samla haka 29 tarik u bnai Risaw ha Hall jong ka Marian Hill Higher Secondary School, Jowai, ha kaba u ka Dawan Lyngdoh uba long u MDC jong ka Mynsngat Khanduli ula long u kongsan haka jingïalang plie ïa kane ka Yuva Utsav kaba kynthup ruh ïa ka jingpyni rong ïa ki kolshor naki thaiñ bapher bapher jong ka District ha ka jingdonlang u symbud kongsan u Dr H.
H.
Mohrmen.
Ha kane ka sngi nalor ka jingshad tynrai la don ruh ka jingïakop pruid dur bad ka jingairong dur naka bynta ki kynnah bad samla, ka jingïakop thoh poitri kumjuh ruh ka jingïakop shondur da ki mobai phone.
Ha kane ka sngi kala don ruh ka jingïakop kren paidbah halor ka phang kaba ki khot ka declamation contest ha kaba ki samla na ki thaiñ bapher bapher jong ka District kila ïashim bynta.
Haka Youth Convention la ïoh ruh ïa ka jingkren na u S.
Das Youth Employment Officer.
Haka jingïalang pynkut ïa kane kane ka jingïakynduh ki samla la wan ban pynwai da u ma Wailad Shylla uba long u MLA jong ka Jowai constituency.
Kiwei pat kiba kren ha kane ka jingïalang ki dei u D.
Rapsang District Youth coordinator, u P.
K.
Boro (ADC), u Wanteibor Khonglah, ka Nangroi Shaphrang Dkhar bad kiwei kiwei.
Ha kane ka jingïakynduh ki samla la wan ban ïashim bynta da ki samla na ka West bad East Jaiñtia hills District, Jowai.
Nongpoh, Risaw 31: Halor kawei na ka jingjia ba sngewsih kaba la jia ha kawei ka longïing ha Umkadhor kaba dei na ka jingbam duh ka ding ïa kawei ka ïing haduh ba ka la kylla dpei, ki riew don mynsiem ba kynthup naduh ki nongïalam ka NPYF, u kyrtong ka BJP bad ka FKJFP Western Zone ha Ri Bhoi ki la leit ban ai jingïarap sha katei ka longïing shi bynta ban tynrong lem ïa katei ka jingshem lanot katei ka longïing ha Umkadhor.
Kitei kiba la leit ban ai jingïarap ki kynthup naduh ka NPYF Jirang Constituency ha ka jingïalam u Remington Syngkli, uba dei u Secretary, ka seng FKJGP Western Zone ha ka jingïalam u President, u Bah Center Doloi bad kynthup u kyrtong ka BJP, u Bah Gee Bareh.
Na ka liang ka FKJGP bad ka NPYF ki la leit ban ai jingïarap da ki tiar ïing bad ka Tin Sopïing ba la ïarap da u MLA ka Jirang, u Bah Sosthenes Sohtun bad u kyrtong ka BJP, u Bah Gee Bareh pat u la ïarap ka song pisa.
Kum ban pynkynmaw, kane ka ïing kaba la shah bamduh ha ka ding ka dei ka ïing jong u Bah Shempor Syngkli, ha kaba kene ka jingjia ka la jia ha ka 23 tarik u Risaw, 2022, haduh ba katei ka longïing ka la duh ïa ka ïing ka sem da ka jingbam duh ka ding ba shyrkhei.
Nongpoh, Risaw 31: Da ka jingbuddien bad ka jingpynap shrip ki pulit hadien ba la ioh jingtip ba la don u nongshan beain ïa u drok ba la tip kum u ‘Heroin) ba thmu ban shalan na Manipur sha Shillong, ki Pulit ki la ioh noh ban bat ïa ka Kali bad ioh kurup ïa u drok ba shong dor kumba T.
4.
8 klur.
Kane ka jingioh kurup ki Pulit ka Ri Bhoi ïa utei u Drok ka dei hadien ba ki la pynap shrip ïa katei ka Kali kaba wan na Manipur bad thmu ban leit pynhap ïa utei u Drok sha Shillong, hynrei hadien ba la poi ha Byrnihat ki pulit ki la ioh bat noh ïa katei ka Kali ba ki la ioh ruh ban kurup ïa u Drok bad kem ïa utei u nongshalan beaiñ ïa u drok.
Katei ka Kali ba la ioh bat da ki Pulit ka Ri Bhoi ka don ïa u Number ML 05-S- 9485 bad utei u ba la shah kem la tip kyrteng kum u Simtekhan Tluanga na Manipur.
Kumba la pyntip da u Superintendent of Ri Bhoi Police, u Giri Prasad, u la ïathuh ba kane ka jingioh kurup ïa u drok ka dei hadien ba ki la ioh jingtip ba don ka kali kaba thmu ban pynpoi ïa u drok na Manipur sha Shillong bad ha ka jingpynap shrip ha Byrnihat la ioh bat noh ïa ka kali bad kumjuh ruh la kem ïa u nongshalan bad kurup ruh ïa utei u drok ba thmu ban pynpoi tuh sha Shillong.
U la ïa thuh ruh dei ha ka por 5.
30 pm jong ka janmiet sngi U Blei, ba ki Pulit da ka jingpynap shrip ki la ioh ban bat bad ban kurup ïa u Drok bad sa pynlong ïa ka jingtohkit katkum ki kyndon jong ka aiñ.
Shuh shuh, u la ïathuh ruh halor kane ka jingioh kurup drok bad kem ïa utei u nongshalan beaiñ la dep ban register case pyrshah katkum ka NDPS Act bad ka jingtohkit halor kane ka jingioh kurup ïa u drok ka dang ïaid shakhmat, u la bynrap.
Shillong, Risaw, 31: U Bah Latham Khongsit na ka shnong Laitmawsiang kaba hap hapoh ka Khatarshnong-Laitkroh Community & Rural Development Block u la ong ba um hun satia ïa ka jubab jong u Block Development Officer (BDO) ha kaba ïadei bad ka jubah RTI kaba u la pan halor ki surok ba la pyntrei hapoh ka shnong Laitmawsiang.
Ha ka jingïakren bad ki lad pathai khubor ha ka Lah Sngi U Blei, u Bah Latham u la ong ba ka jingpan RTI jong u ïa ki surok kiba la shna hapoh ka shnong Laitmawsiang kaba hap hapoh jong ka Hima Sohra ka long ban tip haduh katno la pynlut ha kaba thied tair bad shna ïa ki surok dewbilat.
U la ïathuh ba ki surok ba la siang da ka dewbilat hapoh ka shnong Laitmawsiang ki don san tylli bad haba kheiñ lang baroh ki la lot sha ka 1.
80 kilomitar bad ka jubab RTI kaba la ai da u BDO ka shu pynpaw ba ka jinglut baroh ka long T.
59 lak tyngka, hynrei khlem da batai pat kumno la pynlut ïa kane ka pisa.
U la ong ba u la pan RTI haduh lai sien lynter ha kaba ïadei bad ka surok ha shnong, hynrei ha jubab ka long ba la mang pisa T.
33 lak tyngka na ka bynta 1 kilomitar bad na ka bynta 1.
80 kilomitar ka jinglut ka long T.
59 lak hynrei khlem da batai kumno la pynlut ïa kane ka pisa.
U Bah Khongsit u la ong ba u BDO u khlem jubab ïa kaei kaba u pan hynrei u la shu ai kyllum ïa ka jingkylli.
U la ong ba ka jingpan RTI jong u ka long ban tip haduh katno la thied ïa u shyiap, u mawria, ka dewbilat, hynrei u BDO khlem jubab ïa kata hynrei u la shu ai kyllum ïa ka jubab kaba um hun satia.
Shillong, Risaw 31 : Ka National People’s Party (NPP) ha ka sngi Nyngkong ka la pynbna ïa u Bah Allan West Kharkongor kum u kyrtong jong ka party ban aireng ha kane ka elekshon MLA na Sohra constituency ha u 2023.
Ha kane ka sngi ba pdiang burom ïa u Bah Allan sha ka party la donlang ruh naduh u Myntri Rangbah ka jylla, Conrad K Sangma ba dei ruh u National President ka jylla, nangta u Symbud Myntri Rangbah bad National Vice President Bah Prestone Tynsong, State President ka NPP, Dr.
WR Kharlukhi, Kong P Nongpluh, President Women’s Wing, nangta u President bad General Secretary ka NPP East Khasi Hills Bah Jied Kurbah bad Bah Aibor Tynsong, nangta ki MDC ka party, Bah Bajop Pyngrope bad ruh ka Kong Grace Kharpuri ba dei ruh kyrtong na Shella constituency nalor kiwei kiwei.
U Conrad haba kren hadien ba la dep pynbna ïa u Bah Allan kum u kyrtong, u la ong ba haka jingtreikam kaba u kynduh, u shem ba u Bah Allan u dei u briew uba ieng bad skhem ka nongrim bad don ruh ka thong ba kano kano ka kam ba u leh kadei ban long beit 100 persen.
Ha kajuh ka por u pynpaw ruh ïa ka jingkmen ban tip ba u don ka jingïadei kaba jan bha bad u kpa jong u, u (L) PA Sangma bad ba u la ïakhun teng ruh na ka tiket NCP (mynta NPP) ha u snem 2009.
Nalorkata, u ong ruh ba ym tang ka Sohra constituency kaba donbok hynrei kadei ruh ka jingkmen ïa ka party baroh kawei ba ki ïoh ban khring ïa u briew uba don ka jingshemphang na ka bynta ban kyntiew shuh shuh ïa ka jylla ha ka kam jngohkai pyrthei.
Na ka liang u Bah Prestone pat u la ong ba ka Sohra bad ka Shella kadei ka pliang ksiar bad kumta u ong ba ki don ka jingkyrmen ba da ka jingwan jong u Bah Allan khlem artatien kan wanrah ka jingkylla ïa ka thaiñ Sohra baroh kawei.
Haba bynrap lang, ka Kong Grace Kharpuri, MDC bad kyrtong na Shella ka la ong ba kum ka nongmihkhmat na katei ka thaiñ ka la tip bha shaphang utei u rangbah uba la noh synniang bha naka bynta ban kyntiew ïa ka kam jngohkai pyrthei ha ka thain Sohra baroh kawei.
Ka la ong ruh ba dei lyngba u Bah Allan ba la lah ban pynpaw nam ïa ka tamasa tynrai jong ka KHADC ba tip kum ka Monolith Festival, nalor ba u ju rah ruh ïa ka ishu jong ka karkhana MCCL, nangta ka ishu dawa distrik na bynta ka Sohra bad kiwei kiwei.
Shwa kane pat, na ka liang u kyrtong u la pynkynmaw ba ha u snem 2009 u la iakhun teng ïa ka elekshon MDC na ka NCP (mynta NPP) na Sohra constituency hynrei ha kito ki por pat bun kim pat pdiang ïa katei ka party.
Pynban la katta ruh u ong ba u la ïoh haduh kumba 3800 tam watla u ïoh por tang khyndiat bnai ruh.
U la pynpaw ruh ka jingkyrmen ba ka mat kaba u maitphang bad ïakhun ban pynïoh distrik ïa ka Sohra kan urlong ha shwa ka Kristmas.
Shillong, Risaw, 31: Ka Sorkar Meghalaya Democratic Alliance (MDA) ba la ïalam da ka National Peoples Party (NPP) ka la pynksan ba ka la ai jingkyrshan ïa ki nongshong shnong ka jylla kiba kloi ban ieng la ka ki jong ki kjat khnang ban weng ïa ka jingkyrduh kam.
Kane ka jingpynksan jong ka Sorkar MDA ka long hadien ba ka Federation of Khasi Jaiñtia and Garo Peoples (FKJGP) dang ha ka taiew baladep ka la pynlong daka jingïaid paidbahh pyrshah ïa ka jingbym ïohkam ha nongbah Shillong.
“Naduh ba kane ka Sorkar ka la shimti ïa u lakam synshar, ngi don haduh ar hajar ngut ki nongsengkam thymmai kiba la ïoh jingkyrshan na ka Sorkar.
Kine kim dei tang ki riewshimet hynrei ki dei ki briew kiba ju pynïaid ïa ka sengkam sengjam," ong u Myntri Rangbah ka Jylla.
“Ka PRIME programme ka la long kawei na ki prokram bakongsan tam kaba ngi la sdang.
Nalor kata, palat 20,000 hajar tam ki Producer Group bapher bapher ngi ladep thaw khnang ban ai jingïarap ïa ki ha ka rep ka riang bad nalor kaba ai jingkyrshan pisa ruh ïa ki," la ong u Myntri Rangbah.
“Ngi la pynkha ruh bun tylli ki Cooperative Society khnang ban ïoh ai jinghikai pynbtit ha kaba shna jingbam, song jingbam bad ban pynïaid iew shabar ka jylla.
Ngi don bun tylli ki Self Help Group (SHG) kiba ngi la pynkha ha kane ka Sorkar ïa kiba ym ju don mynshwa.
Kine ki dei ki mawjam na ka bynta ban pyntyllun ïa ka khih ka kamai," u la ïathuh.
“Ban shu phaikhmat tang ban ïohkam Sorkar ka dei kaba suk.
Namarkata, na ka liang jong ngi, ngi la ai jingkyrshan ïa ki nongsengkam lajong ban kyntiew ïa ka ïoh ka kot, da kaba plie bun tylli ki Home Stay hapoh shi bnai shiteng.
Palat 700 ngut ki briew kiba la aplai na ka bynta kine ki kam," la ong u Sangma bad bynrap, “kane kam dei tang ïa ki nongseng kam hynrei wat ïa ki briew ruh ki la ïohkam.
"Haba ai nuksa ba ka jingplie ïa ka Vitanta dang shen ka la aikam palat 100 ngut ki briew, u Myntri Rangbah u la ong, “palat 100 ngut ki briew ki la ïohkam bad bun na ki, ki dei kiba la trei shabar ka jylla bad mynta ki la ïohlad ban trei ha la ka jong ka jylla.
Na kine ki 100 ngut, 80 percent ki dei ki kynthei.
"“Ki kam Sorkar ki don hynrei ban pyndap ïa ki kam kiba thylli ki don da ki kyndon," u la ong bad ïathuh ba wat ha ki kam nonghikai kiba thylli haduh 1000 tylli ba la shu thung da ki nonghikai ba shipor ladep pyndap.
“Ha kajuh ka rukom ka jingthungkam ha ki tnat treikam ka Sorkar ki dang ïai bteng katba ngi dang ïakren.
Ïa kine ki jingeh ngi la sdang ban weng.
Nga sngewkhia ïa ki jingeh ba la pynpaw da ki paidbah bad ka Sorkar ka la shimkhia ïa kane ka jingeh namarba manla ka jylla bad manla ka ri ki mad ïa ka jingkyrduh kam," ong shuh shuh u Sangma.
Haba kylli halor ka jingdawa jong ka FKJGP ban thaw da ka State Employment Policy, u Conrad Sangma u la ong, “kam dei kaba suk ban thaw kam lada phi phaikhmat tang sha ka kam Sorkar.
“Ha ka rep ka riang, ngi la wanrah ïa ka polisi bapher bapher la ka long ha ka FOCUS Programme, ka Milk Mission, ka Piggery Mission lane kiwei kiwei ki mishon ngi ba la wanrah la ka long ka IVCS Programe bad ki jingai jinghikai, kine ki dei ki polisi kiba ka ka Sorkar ka la leh ban weng ïa ka jingkyrduh kam ha ka liang ka rep ka riang," la pynksan u Sangma.
“Na ka bynta ki kynhun bapher bapher jong ki kynthei ngi ladep thaw ïa ki prokram ha kaba 40,000 hajar tylli ki kynhun jong ki kynthei ki don don ïa ki dkhot kiba palat 4 lak tam.
Kine ki la ïoh jingkyrshan pisa bad ïoh jingïarap lyngba ka polisi ban kyntiew ïa ka khih ka kamai bad ban tem ïa ka jingkyrduh kam," u la ong.
Haba kren halor ka Jngohkai Pyrthei, u Myntri Rangbah u la ong, “ngi la wanrah ïa ka polisi kumno ban ai jingïarap ban shna pynbha ïa ki jaka jngohkai pyrthei, la ka long ha kaba shna ïa ki Home Stay, ki Hotel kiba heh, ki kali kamai ki ban long kum ki Travel Agent bad ban aiwai ïa ki kali haba donkam.
".
Shillong, Risaw, 31: Ka Khasi Students Union (KSU) Laban Circle ha ka Lah Sngi U Blei ka la aiti da ka jingthoh ha u Myntr ka tnat General Administrative Department u Bah Sniawbhalang Dhar bad ha ka Commissioner & Secretary ka tnat GAD ka Kong Ripnar Lyngdoh ha kaba ïadei bad ka jingpynslem jong ka Sorkar Jylla ban pynkylla kyrteng ïa ka Zig-zag Road ba don ha Dorbar Shnong KOR sha ka Hoping Stone Lyngdoh Road.
Ka Seng ka la ong, ha u snem 2019 la don jingthmu ban pynkylla kyrteng ïa kane ka surok sha ka Ardhendhu Choudhary Road khlem ka jingtip bad ka jingmynjur jong ka Dorbar Shnong KOR bad ki nongshong shnong hynrei hadien ba la ieng pyrshah ka Seng bad ka Dorbar Shnong KOR la pynsangeh ïa kata ka jingthmu bad ha 27 tarik, Naiwieng, 2022 ki paidbah jong ka Shnong KOR ki la rai ban pynskhem ïa kane ka surok sha Hoping Stone Lyngdoh Road bad ki la phah ïa ka jingthoh sha ki bor ba dei peit.
Hynrei haduh mynta ym shym la lah ban ïohi ïa ki dak ki shin ba ka Sorkar kan leh ïa kaei kaba u paidbah u thrang bad kaba pynlyngoh pat ka long ba ka Kynhun Myntri jong ka Sorkar Jylla lyngba ka State Naming Authorities ha ka 27tarik, Jylliew,, 2022 ka la pynkylla kyrteng sa ïa kawei ka surok kaba don ha Dorbar Shnong Laban sha u Bhaskar Choudhary Road.
Kane ka la pynbitar hi ïa ka Seng baroh kawei ïa ka jingthmu ka Sorkar ban pynsahnam ïa ka kyrteng ki surok bad ka jaka sha kiwei pat ki jaitbynriew ki bym dei riewlum.
Kine ki jingleh ki long khlem da shim ïa ka rai ne ka jingmynjur na ka Dorbar Shnong ne jong u paidbah nongshong shnong.
Kum ka Seng kan ïai pyrshah ïa ka jingleh jong ka Sorkar ha kaba ïadei bad kane ka bynta bad ha kajuh ka por ka kyntu ruh ba shuwa ban pynkylla kyrteng donkam ban ïoh ïa ka jingmynjur na ka liang jong ka Dorbar Shnong ne u paidbah bad dei ban don ka jingïalang pynsngew paidbah halor kine ki bynta khnang ban lait na ka kynrum kynram.
Shillong, Risaw, 31: Ka National People’s Party (NPP) haduh mynta ka la dep ban don haduh 58 ngut ki kyrtong kiban aireng ha kane ka elekshon MLA kaban sa long ha u 2023 ha ka jylla.
“Haduh mynta ngi la ïoh haduh 58 ngut ki kyrtong (na ki 60 tylli ki constituency) bad kata kadei kaba la bun bha lada nujor bad kaei kaba ngi don ha shwa ka elekshon ba la dep," ong u National President ka Party, Conrad K Sangma haba kren ha ka jingïalang pynbna kyrtong ïa u Bah Allan West Kharkongor kum u kyrtong ka Sohra.
Shuh shuh u ong ruh ba kane kadei ka dak kaba shai ba ki nongïalam bad ki paidbah ka Meghalaya ki la phaikhmat sha ka NPP kum ka party kaba ki don jingkyrmen ban ïalam shakhmat ïa ka jylla khamtam eh haba ïadei bad ki ishu kiba ïa tyngkhuh bad ki paidbah.
Ka Election MLA 2023 ka la nangjan nangjan.
Ki seng saiñhima sima lem bad ki kyrrong jongki ruh ki la sdang ban khih met khoh reh ban pynbang pynthiang ïa ki paidbah da ki ktien jali ja um bad ki kam leh mynleh kular ba lai phew jait.
Manla ki jingïalang, ki paidbah ki ïa thap kti shaid shaid khlem da puson bha shaei kan poi ka jingthap kti jong ki.
Ki paidbah mynta ki la kham stad, kham sian bad kham shemphang ban ïa ki MLA/MDC namar kaei kaba jia ha manla ki jaka bad kylleng ka pyrthei, lah dep ïohi bad tip lut na dong sha dong.
Ki riew rangbah, ki longkmie bad ki samla ba la nang la stad, kynthei ne shynrang ki la sdang ban pei phang mynta bad sdang pynpaw ka jingsngewkhia bad ki la sdang ruh ban ïohi shynna ïa ka jinghiar arsut ka synshar ka khadar, ka ïoh ka kot, ka pule ka dangle haduh ka ïohkam ïohjam baroh.
Baroh ki kwah beit ïa kata ka jingkylla kaba kham biang.
Don bun bah ki daw halor kata, hynrei, kawei na ki dawbah daw san ban wanrah biang ïa ka jingkylla thymmai sha kaba kham biang ka dei ka jingkylla ha ka synshar-ka khadar (political reform).
Ka Political Revolution ka dei ban sdang noh naduh kane ka MLA Election 2023 ka ban sa long shen.
Dei ki paidbah ki ban wanrah ka jingkylla ha ka synshar ka khadar (new political revolution) ym dei satia ki MLA/MDC kumba don kiba pyrkhat bakla.
Baroh baroh ki ïa angnud ban ïoh ka Election kaba khuid, kaba hok bad kaba shisha (free and fair election).
Baroh baroh ki ïa kren ban lait na ka bor pisa, ki kyntien jali ja um ban pynbiej briew nalor ka sam tiar sam tar manla ka iing.
Hynrei, baroh baroh pat ngi la ïa liat, la ïa ngat bad la ïa biej lut ha kine ki shangkhawiah ne ki jingriam (political trap).
Don tang khyndiat eh kiba lait shisha na kine ki jingriam.
Ym don jingmyntoi lada tang khyndiat eh ki kwah jingkylla katba kiba bun pat ki shu kwah tang ka ktien katba ka kam bad ka mon pat kam kwah.
Lada don uno uno uba kren kop bym treh ban ngop, uta lei lei un ngat nyngkong bad pynliat lang pat sa ïa kiwei kiwei de ki paralok ha kajuh ka thliew.
Katno ngut eh ki paidbah kiba don shisha ka nongrim kaba skhem (strong principle)? Katno ngut eh kiba don shisha ka jingkut jingmut kaba skhem (strong determination)? Katno ngut eh kiba hok bad ba shisha (true and simplicity? Katno ngut eh kiba lah ban shah (sacrifice) shisha ïa ki jingeh? Katno ngut ki bym kwah ïa ka pisa ïoh ei (easy money)? Katno ngut eh ki bym kwah ïa ki tiar ki tar ïoh ei (free materials)? Katno ngut eh kiban lait na ka jingshah ïalam bakla (misled/misinterprete) ha ki nongïalam paidbah? Uei u bym kwah ïa ka spah pyrthei bad ka jingsuk pyrthei?Lada ngi jin da la lah shisha ban shah ban lait bad ban ngop na kum kitei ki jingpynshoi ha ka jingim briew ha kane ka pyrthei, kata, kan wan shisha ka jingkylla, lym kumta, ka jingjot,ka jingsniew bad ka jyrsieh ka la ap lypa ïa ngi ha jingkhang ha ki khyndiat snem kiban wan.
Shillong, Risaw 31: Ka Conference ne ka jingïalang bah jong ki Nonghikai Primary ka ri India, hapoh ka lama jong ka All India Primary Teachers Federation kan long ha Shillong naduh ka 3 haduh 5 tarik u Naiwieng 2022.
ïa kane ka Conference yn pdiang da ka All Meghalaya Primary Teachers State Association (AMPSTA) ha kaba yn pynlong ha Madan Polo.
La sngewthuh ba da ki spah ngut ki Nonghikai na kylleng ka ri India kin poi sha kane ka jingalang.
U Babu FC Shullai, General Secretary ka APSTA uba long ruh u Secretary ka All India Primary Teachers Federation u la ïathuh ba ka sorkar jylla kan ai shuti ïa baroh ki Skul Primary ha ka 4 tarik u Naiwieng 2022, khnang ban ailad ïa ki Nonghikai ban wan sha kane ka jingalang namar ba ka don ka Open Session ka ban sdang ha ka por 2 baje janmiet, ha kaba u Bah DP Wahlang, IAS, u Chief Secretary ka jylla un long u Kongsan.
Katba i Kong RM Kurbah, R.
M.
Kurbah IAS, Director of School Education & Literacy Govt.
Meghalaya bad u Rampal Singh, President IPTF kin long ki Kongsan Symbud.
Ka AMSTA ka khot ka wer ïa baroh ki Nonghikai Primary ban wan sha kane ka jingïalang khamtamn ha ka 4 tarik u Naiwieng.
Shillong, Risaw 31 : Ka kynhun ki nongshet ja sngi ha ki skul ha ka sngi Nyngkong ki la byrngem ba kin mih madan sha surok lada ka sorkar jylla kam lah ban kyntiew noh ïa ka jingsiew kaba ki dawa hapoh ka 10 sngi.
Ïa kane ka rai la shim ha ka jingïalang ba la pynlong da ka All Jaintia Midday Meal Worker’s Union bad ruh da ka All Meghalaya Midday Meal workers (AMMMW) kaba long ha Madan Iewrynghep (Fire brigade), hynne ka sngi.
Kitei ki nongshet ja sngi ki la dawa ruh na ka sorkar ba kan kyntiew ïa ka bhah jong ka sorkar jylla man u bnai sha ka 2000 tyngka na ka 100 tyngka bad ruh ban pyllait noh ïa ka bai bnai kaba la sahteng la lai bnai mynta.
Haba kren bad ki lad pathai khubor, u nongai buit ka kynhun, Bah KL Pariat u la ong ba katkum ka jingtip ba ki ïohlum, ka sorkar jylla ka la thmu ban rah noh ïa ki mat jingdawa ba ki buh ha ka jingïalang jong ka kynhun Myntri kaban sa long shen.
“Kumta, ngi la rai ban ai por ïa ka sorkar haduh ka 10tarik Naiwieng ban rah ïa ki mat jingdawa jong ki lym kumta ngim banse ban mih shna surok ha Shillong," ong u Bah Pariat.
Katkum ka jingong jong u, ki nongshetja sngi ha ka jylla ki ïoh ïa ka jingsiew kaba long tang 100 tyngka na ka bhah jong ka sorkar jylla naduh u snem 2002 bad kane ka neh haduh mynta.
“Ngi la bteng ban dawa kyntiew ïa kane ka jingsiew na ka por sha ka por hynrei ka la poi ha ki shkor ba kyllut," u la ong.
Shuh shuh u la pynpaw ruh ba ka sorkar ka la dei ban pyllait noh ïa ka jingsiew kaba sahteng na ka bynta u Naitung, u Nailar bad ruh jong u Nailur mynta u snem.
Shillong, Risaw 31 : U kyrtong ka NPP na Sohra, Bah Allan West Kharkongor ha ka sngi Nyngkong u la kyntu ïa u Myntri Rangbah ka Jylla bad Symbud Myntri Rangbah ka jylla ba kan ai sngewbha Kristmas ïa ki paidbah ka thaiñ Sohra da ka distrik.
“Ki nong Sohra ki khmih lynti mynta ban ïoh jingai sngewbha Kristmas da ka Distrik," u la ong da kaba pynpaw ka jingngewkmen halor ka jingshimkhia jong kane ka sorkar hadien ba kum ka Forum ki la pynkynmaw biang ïa ka jingthrang jong ka thaiñ Sohra ban kyntiew kyrdan distrik noh ïa ka Sohra Civil Sub-Division.
Haba kren ha ka jingïalang hadien ba la dep ban pynbna ïa u kum u kyrtong ryngkat ka jingdonlang u National President Conrad K Sangma bad National Vice President Bah Prestone Tynsong, u Bah Allan u la ong ruh ba u ïohi ba kane ka sorkar ka la lah ban pynurlong ïa bun ki kam.
Kumta u ïohi ba ïa ka ishu distrik jongka Sohra ruh um ïohi ba kan dei ka jingeh.
Ha kawei pat ka liang, u Bah Allan u la ong ba ha kane ka juk kyrduh kam mynta, ki samla kim dei shuh ban pyrkhat ïa ka kam sorkar hynrei ban long ki nongseng kam bad kylla ki nongai kam.
“Nga marwei nga lah ban ai 20ngut ki samla Khasi bad kumta lada baroh ki leh kumta, kan sa poi ka por ba ngim donkam ban leit wad kam sorkar shuh," u la bynrap shuh shuh.
Lah ban kdew hangne, u Bah Allan u dei uwei na ki nongmaitphang na ka bynta ban kyntiew ïa ki kam jngohkai pyrthei ha ka jylla bad khamtam eh ha ka thaiñ Sohra.
Shillong, Risaw, 31: Ki nonghikai kiba la shah weng kam ha u snem 2014 bad ha u snem 2019 ki la pynlong da ka jingïashong kyllaiñ myngngor kaba shi sngi ha phyllaw ka ophis treikam jong ka Meghalaya Board of School Education (MBoSE), Shillong ban pynsngew sha ki tyndong skhor ka Sorkar Jylla ban dawa thungkam biang ïa ki.
U Bah Benedic Buam uwei na nonghikai uba la ngat ha ka jingshah weng kam ha ka jingïakren bad u nongthoh khubor u la ong, ki nonghikai kiba la ïashim bynta ha ka jingïakhih ki dei na ka kynhun jong u snem 2010 bad kiba la shah weng kam ha u snem 2014.
Ki nonghikai kiba la shah wengkam ki don 246 ngut bad na kine kiba la shah thungkam biang ki don 65 ngut bad 157 ngut ki bym pat shah thungkam.
Kiba la shah weng kam ha u snem 2019 ki don 260 ngut.
Na kine, kiba la shah thungkam biang pat ki long 187 ngut katba kiwei pat ki dei kiba la shah weng kam.
Kaba kham pynkthang shuh shuh ïa ki kum ki nonghikai kiba la shah wengkam ka long halor ka jingpynmih jong ka Sorkar Jylla ïa ka hukum ha ka 18 tarik, Naitung, 2022 ba ïa ki 157 ngut ki nonghikai la shah ai dak sniew kin ym lah shuh ban wad kam Sorkar nangne sha khmat.
U Bah Buam u la ong shuh shuh nalor ba la shah wengkam bad nalor ba la khang ba kin wad kam Sorkar shawei, ka tnad Pule Puthi ka la daiñ kuna ruh ïa ki 157 ngut ki nonghikai ha kaba ki la hap ban siew T.
50, 000 hajar marwei sha ka State Disaster Management Fund (SDMF) hapoh ka 30 sngi naduh ba la pynmih ïa ka hukum.
U la ong ba kaei kaba la jia baroh kam dei ka jingbakla jong ki.
Kane ka jingshah khanglad ban wad kam shawei bad ka jingshah daiñ kuna kaba T.
50,000 hajar tyngka marwei ïa ki 157 ngut ki nonghikai ka la pynkthang mynsiem ïa ki haduh katta katta bad kane ka jingïakhih mynta ka sngi ka long ba kin pynsngew sha ka Sorkar ïa kane ka jingeh ka jong ki.
Ki la ong, lada ka Sorkar kam sngap kim banse ban ïaid da kawei pat ka lynti.
Pynursla, Risaw 31: Ka jingïalang jong ka UDP Pynursla Circle ha ka sngi Nyngkong la sakhi ba ka long kaba shitrhem da ka jing0wanpoi shim bynta da ki bun spah ngut ki nongïalam na ki Primary Unit ban sakhi ïa ka jingpynskhem ïa ki nongkitkam ba thymmai ka Circle bad ka jingpdiang burom sha ka UDP ïa ki bun phew ngut ki nongïalam jong ka NPP ha ka ilekshon MLA ha u 2018.
Haba kren ha kane ka sngi u nongkyrshan ba radbah jong u Bah Prestone ha ki snem kiba la dep u Bah RM Shabong u la ong ba u MLA ka thaiñ Pynursla u Bah Prestone u long uba khaw-eit haduh katta katta bad uba da tieng hi thot thot ïa u Dr Mukul Sangma bat u pyntur ïa u nakhmat nakhmat ban pdiang ïa u Conrad ha Pynursla ha ka por ba la sdang ïa ka NPP ha Pynursla ha u snem 2017.
“U Bah Prestone u da tieng ïap ïa u Dr Mukul bad ha u 2017 ha ka por ba u la rai ban rung sha ka NPP namar u tieng ïap ïa u Mukul bad u pyntur ïa nga na khmat na khmat ban pdiang sngewbha ïa u Conrad bad dei ma nga ha kato ka por bad nga long nongpynkylla Khasi ruh ïa ka jingkren u Conrad namar u Bah Prestone um nud shim bynta namar u tieng eh ïa u Dr Mukul bad haduh ba un hap iehnoh ruh ïa ka jinglong MLA ruh", u la ong.
U la ong ruh ba ka jingïoh ïa ka Pynursla Civil Sub-division ha u snem 2017 ka dei namar u Dr Mukul u don ka jingpyrkhat ïa ka thaiñ ym eh namar ka jingtrei shitom jong u MLA u Bah Prestone Tynsong.
U la ong ba ka jingkordit ki paidbah ha ka por ka khlam Covid ka long kaba shyrkhei haduh katta katta ha kaba ka jingbam jingdih ka bai kali ka la kiew dor lut hynrei ha kata ka por u MLA ka thaiñ u jah kyndong pynban.
U la ong ruh ba ka jingpang Covid ka long kaba shyrkhei haduh katta katta bad kat ki nongsynshar kiba leh meinah ïa ki paidbah ha kane ka por ki leim lyndang beit.
“Lada phi peit ïa u Donald Trump ha America, u Capt Amrinder Singh ha Punjab namar ki leh sat ïa ki paidbah ki khyllemn syndon krim na ka khet jong ki bad kane ruh ngam ar tatien ba kan long ha Pynursla ruh", u la ong.
Shuh shuh u la ong ruh ka jingsei ka UDP ha kane ka kynti da u Bah Anthony u nongwar paka uba duk bad u khun nongrep ka don ka jngkyrmen ban jop namar u don ka jingtip bad ka jingsngewthuh kaba shai ïa ka thaiñ ym kum kiwei pat ki kyrtong.
“Ha ki snem kiba ladep ka UDP ka khot ïakhun ilekshon da ki mahajon die kali, da ki sahep sorkar hynrei ha kane ka kynti ba mynta ka khot da u khun baduk bad u nongrep bad kum u nongrep ka jingïaleh kaba itynnad bad kaban poi ruh sha ka thong", u la ong.
U la ong ruh ba ka jingïai jop da kita kiba phla hok ba ki pynbeit ïa ki paidbah ka Pynursla man ka san snem bad ki paidbah ruh ki nongop man ka san snem ka long ka jingkren jemdaw ïa ki nongshong shnong ka thaiñ “ban pyni ba ngim biej shuh man ka san snem bad ngim ngop ha kata ka jingpynbieit jong ki donkam ban pynjop ïa u Bah Anthony" u la kyntu ïa ki paidbah.
Shuh shuh u la ong ruh ba lada kyrtiang dien sha ki snem kiba la leit jong ka jylla dei tang ka UDP kaba ailad ïa ki MLA na kla thaiñ ban kiew sha ka kyrdan nongïalam da kaba u ai nuksa ïa u bah BB Lyngdoh, u Bah Darwin hynrei kiwei pat ki party kim ailad satia ïa u nongïalam na ka thaiñ bad bat ïa ka kyrdan nongïalam ha ka jylla.
“Hadien ka ilekshon MLA jong u 2023 ka UDP kan don ha ka sorkar bad shen ruh na ka 8 ngut ka MLA ngin ïoh sa 6 ngut kiwei pat ha kine ki khyndiat sngi ban wan", u la bynrap.
Haba kren ha kane ka sngi u Bah Anthony Kongwang u kyrtong ka UDP u la ai ka jing kular sha ki paidbah ban peit kyrpang ïa ka jingeh ka thaiñ bad ka jingangnud kaba ka Riwar Mihngi ka don la slem bha kata ka jingdon ka Government College ha Pynursla.
“Nga kular da ka jingsngur myniem bad ka jingmut ba beit ba lada phi ai lad ha kane ka kynti mynta ka Govenrmnet College kan ïeng ha Pynursla bad ym tang ba ka shu ïeng hynrei ngan pynthikna tuh ba kan long kaba treikam pura", u la ong.
U la ong ruh ba un peit ba ki jaka sumar kin long kiba biang bad kiba janai ym kymba ki long mynta.
“Mynta ha Pynursla CHC ka rung pynban da ka masi ha ha ka jaka ai jingsumar bad kane ka pyni ïa ka jinglong jingman jong ki jaka sumar ha ka dong ka thaiñ", u la bynrapShuh shuh u la ong ba un peit ruh ïa ka jingbit jingbiang ki samla bad ka jingïohkam jong ki da kaba un wad ki lad ki lynti ban wad ïa ki briew kiba tbit ban hikai ïa ki samla ban seng ïa ki kam ki jam ryngkat ka jingkyrshan na ki bank bad ki jaka ai ram pisa.
U la ïathuh ruh ba ha ka jingïaid lynti jong u ha ka dong ka thaiñ ban wad jingkyrshan kiba bun Bah ki briew kiba pynpaw ïa ka jingangnud ban kylla noh ka saiñ hima sima bad ki kular ruh ban ai jingkyrshan na rieh narieh.
“Ka jingkylla ha ka saiñ hima sima ha ka thaiñ kan sa urlong ha u 2023 bad kiba bun Bah ki nongkyrshan NPP ki la kular ban ai jingkyrshan ha ka sngi thep vote bad kin leh mynleh ai jingkyrhshan ïa u MLA ba mynta", u la ong.
Haba ïadei bad ka jingmih ki khubor ba u Bah Anthony la pynïeng hi da u Bah Prestone, u Bah anthony u la ong ba kane ka dei tang ka khubor lamler da ki briew shim kabu saiñ pyrthei bad kata ka jingong ruh lada ka dei kaba shisha ka pyni ba u Bah Prestone um kwah jop shuh.
“Lada ïa nga pynïeng u Bah Prestone ka pyni ba um kwah jop suh namarkata phin ïa kyrshan aiu ïa uba ym kwah jop shuh hynrei wan bad ïatreilang bad nga ba ngin ïoh ïa ka jingjop donburom", u la ong.
“Kumba nga la kren ba nga mih ban ïakhun namar ngam ïahap bad ka Policy u MLA bad ka dei shisha ruh kumta, pyrkhat por ilekshon nga rwai La Lieh La Ïong Lyngkot ne Jrong Lah u Para War ynda khim khait na ka jingkhangdam u MLA pat u rieh pynban sha kyndong hato ngan ïahap mo kum ïa kata ka rukom treikam bad kane ruh ka dei ka jingshukor ïa u paidbah pylleiñ pylleiñ", u la ongHaba kren halor ka jingpyndonkam pisa na bynta ban jop ilekshon u Bah Anthony u ong ba ma u hi ban jop da ka bor ka tygka ym don spah don klur bad u la rem lupa hynrei ka jingshlur jong u ban mih sha khmat ka dei namar u ïoh ka jingieid na ki paidbah ka thaiñHa kane ka sngi la ïoh ruh ïa ka jingkren na ka Kong Drosila Lamin ka MDC ba nyngkong eh ka Nongshken, ki nongïalam ka UDP seng kmie u Bah Allantry Dkhar Vice President bad kiwei kiwei ki nongïalam.
La ïoh ruh ban pynskhem da u Bah Allantry ïa ki nongkitkam ïa u Bah Aihok Khongmalai kum u President bad kiwei pat ki nongïalam jong ka Circle.
Shillong, Risaw 31: Ka jingmih ki jingïashoh briew ha ka rally ba la khot pynlong da ka Seng FKJGP ha ka 28 tarik mynta u bnai, ki bor synshar District ki la pynjari daka Section 144 CrPC ha baroh kawei ka nongbah Shillong.
Ka jingpynbna ka DC jong ka East Khasi Hills District, ka Kong I.
Laloo, ka ong ba ki la ïoh jingtip ba ki dang don sa kiwei pat ki Seng bad ki Kynhun kiba thmu ban pynlong ïa ka jingïaid paidbah ha nongbah Shiillong ha kine ki sngi ban wan.
Ka jingpynbna paidbah ka ong ba la ïoh bunsien ki Seng bad Kynhun haba ki pynlong ïa ki jingïaid paidbah kiba kum kine kim ju bud satia ïa ki jingbthah kiba la ai ha ka por ba ki pan jingbit.
Shuh shuh ka ong ba kane ka jingïaid paidbah haba ki mih ki jingïashoh ïa dat ka wanrah ka jingtieng jingsmiej ha ki khynnah skul, ki kmie ki kpa, ki nong ïaid lynti bad kiwei kiwei.
Kumta khnang ban khanglad ïa kine ki jingjia ba ktah ïa ka suk ka saiñ, ki bor synshar District East Khasi Hills, ki la pynjari da ka Section 144 CrPC, ha kaba la khanglad ïa ka jingïaïaid paidbah, ka jingïalum briew ba palat san ngut ha ki bynta jong ka nongbah Shillong.
Hynrei kane ka jingpynajri kan nym treikam pat ïa kino kino ki kam Niam kiba ladep ban pan jingbit bad kiba la kular ban bud ryntih ïa ki jingbthah ki bor sorkar.
Shillong, Risaw, 31: U Myntri Rangbah ka Jylla u Conrad Kongkal Sangma ha ka Lah Sngi U Blei u la ïathuh ba ki Pulit ki la ïohkem ïa uwei u briew uba donkti ban shoh ïa ki nongleit nongwan ha ka jingïaid rally pyrshah ïa ka jingbym ïohkam ba la pynlong da ka Federation of Khasi Jaiñtia and Garo Peoples (FKJGP) ha ka 28 tarik u mynta u bnai.
Da ki phew ngut ki nongleit nongwan kiba dei ki bar jylla ki la shah thombor ha ki briew kiba kah durkhmat ha ka jingïaid rally pyrshah ïa ka jingbym ïohkam ba la pynlong da ka FKJGP na Motphran sha madan Iewrynghep, Laitumkhrah, Shillong.
Ha ka jingïakren bad ki lad pathai khubor, u Myntri Rangbah u la ïathuh ba ka Sorkar ka la shong ïa ka Review Meeting ha kine ki shi sngi ar sngi ban ïathir ïatai ha kaba ïadei bad ki jingshah thombor jong ki riewpaidbah ha ka jingïaid rally ka FKJGP bad kumjuh ruh ban tehlakam ïa ka jingkhaii drok ha ka jylla.
“Ha ka Review Meeting ngi la bthah ïa ki Pulit ba kin leh la ka jong ka kamram bad ban pynthikna ban bud pyrkhing ïa ki kyndon treikam ha ki sngi ban dang wan," ong u Sangma.
“Ki Pulit ki la ïohkem ïa uwei u briew bad ki don ruh sa lai tylli ki ejahar ba ladep mudui.
Ki Pulit ki ladep ithuh durkhmat ruh ïa bun ngut ki briew kiba donkti ban thombor ïa ki riewpaidbah ba luilui bad ka aiñ hi kan sa leh la ka kamram pyrshah ïa kiba donkti," la ong u Sangma.
Katkum ka jingïathuh jong u Myntri Rangbah ki don lai ngut ki briew kiba la mynsaw na ka jingshah thombor ha ki nongïaid rally.
U la ïathuh ruh ba ki don kumba ar ne lai tylli ki kali kiba la shah pynjulor kham bun ki dei ki Scooty ar shaka bad kawei ka kali Gypsy jong ki shipai.
“Kine ki jingjia kim dei satia ka jingphiel jong ka tnat syntiat khamtam haba ki nongpynlong ïa ka rally ki ladep pan jingbit da kaba kular ban bud ïa ki kyndon kiba la bthah bad ki bor synshar district ruh ki shahniah ïa kata ka jingkular, hynrei khlem poi pyrkhat ba kan mih pynban kum kato ka jingjia kaba pynkyndit ïa baroh," la ong u Myntri Rangbah.
Shuh shuh u ong ba ha ki jingshah thombor jong ki riewpaidbah katto katne ngut kiba donkti ki dei kiba la dep ithuh durkhmat napdeng ki 1500 ngut eiei kiba ïashim bynta ha ka jingïaid rally ba la pynlong da ka FKJGP.
“Ngi lap ba ki don tang katto katne ngut kiba thaw jingkulmar bad kane ka long kaei kaei kaba pynkyndit ïa ki riewpaidbah," u la bynrap.
“Ki nongpynlong ïa kane ka prokram ki dei ban shim ïa ka jingkitkhlieh bad namar ka jingmih jong kine ki jingjia kan pynlong ïa ka Sorkar ban kham pyrkhing noh ha kine ki sngi ki ban sa wan bad ban tehlakam ïa ka jingbym shngaiñ ka shongsuk shongsaiñ.
Shillong, Risaw 31 : U Symbud Myntri Rangbah ka Jylla, Bah Prestone Tynsong ha ka sngi Nyngkong u la ong ba ki kynhun sengbhalang lada ki don kano kano ka jingai jingmut haba ïadei bad ka jingkyrduh kam ki dei ban wan sha ka miej jingïakren namar ka jingkhang jong ka Secretariat ka plie beit ha kano kano ka por.
“Ka jingkhang jong ka Secretariat ka plie, ym dei ba ka plie ha Madan Malki lane na madan Police Bazar, ngi plie ïa ka jingkhang Secretariat sngewbha wan ym dei ban lap miet ka ïa shoh briew," ogn u Symbud Myntri Rangbah haba kren ha ka jingïalang jong ka NPP kaba long ha kane ka janmiet sngi Nyngkong.
Katei ka jingkren jong u Bah Prestone kadei halor ka jingmih ki samla ban ïaid paidbah ha ka taiew ba la dep halor ka jingkyrduh kam kyrduh jam ki samla ka jylla ba la khot da ka FKJGP.
“Mynno ba phin ong ba u Conrad bad Prestone kim ju kynduh ïa phi.
Haba phi kwah ban kynduh, ngi kloi ban kynduh ïaphi.
Ai jingmut ngin ïa kren bad ïa kaei kaba dei namar ngi kiba don hangne ym dei ban ong ba ngi kwah ban ong ba kaba ong mangi ka dei lut hynrei ngi kwah ban ong ba ka ong maphi ruh ka long kaba dei, kata kein ka sorkar namar ka sorkar ka sorkar kadei ban shakri ïa u paidbah da u paidbah," bynrap biang u Bah Prestone.
Shillong, Naiwieng : Ka Mawkynrew Cup Committee (MCC) ha ka 01 tarik u Naiwieng, 2022 ka la plie pyrda ïa ka lympung ïakop ïalehkai phutbol kaba la tip kum ka (L) Jien Pyngrope Memorial Invitation Football Tournament 2022 ha madan ïalehkai phutbol ka shnong Jongksha.
Ha kane ka sngi, la plie pyrda ïa kane ka lympung da u Bah Banteidor Lyngdoh, MLA ka Mawkynrew Constituency bad Myntri ba dei khmih ïa ka tnad kam ïalehkai ka Sorkar Jylla kum u Kongsan.
Ïa kane ka lympung la ai nam ha ka kyrteng u Bah Jien Pyngrope (bam kwai ha dwar U BLEI) uba long uwei na ki nongshong shnong uba noh synniang ïa ka imlang sahlang ha katei ka thain.
La ïa donlang ha kane ka sngi da u MLA ka Mawphlang constituency u Bah Eugeneson Lyngdoh kum u symbud kongsan bad uba dei ruh u President ka Shillong Sports Association, u Bah Gavin M Mylliem, MLA ka Sohra constituency, ki paidbah nongshong shnong katei ka thain bad kiwei.
La pynshongkun bad pynphuh pynphieng ïa kane ka lympung lyngba ka jingïashim bynta ki jingïashim bynta jong ki 17 tylli ki skul jong katei ka thaiñ ha ka marchpass, ryngkat ki jingrwai, ki jingshad na ki khun samla katei ka thaiñ.
U Bah Banrteidor ha shwa ka jingplie pyrda ïa kane ka lympung u la plie pyrda ruh ïa ka jingtei na ka bynta ka rynsan peitkai ryngkat ka jingker jong baroh sawdong ha ka jinglut kaba T.
64 lak na ka State Sports Council, Meghalaya.
Na ka jingïakhun sdang jong ka lympung, ka 2Tourist ka la lah ban pynliem ïa ka Shillong Lajong FC da ka 4 la 3 kol lyngba ka Tie Breaker hadien ba kim shym la lah ban ïathep kol ha ka por ba la buh.
Jowai, Naiwieng 01: Ka lympung ïalehkai phutbol jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha madan Kiang Nangbah Stadium, Dongmihsngi Jowai.
Ïa kane ka lympung la pynïaid da ka (WJDSA) shi bynta na ka jingrakhe jubilee ksiar ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun na ka liang ka kynhun ïalehkai jong ka Nangbah Iawmusiang SC kala lah ban pynliem da 4-1 kol ïa ka Evergreen Mukhla SC, ïa ki kol na ka Nangbah Iawmusiang SC la thep haduh lai kol da u Malvern Lyngkhoi kata ha ka minit ba 12, 22 & 54 bad u Nikhil Lyngkhoi ha ka minit 57.
Katba na ka liang ka Evergreen Mukhla SC la thep da u Teddyson Bang haka minit ba 42, haduh ba kut jong ka jingïakhun kala neh da 4-1 kol.
Ka jingïalehkai lashai ka sngi 02 tarik u Naiwieng kan long hadpeng ka Sailung Ialong SC pyrshah ïa ka Shangpung Moosyiem SC haka por 2 baje shiteng nohphai sngi.
Shillong, Naiwieng : Ka Mylliem Lum Sports Association ka la pynkut noh ïa ka Invitation bad U-14 Football Tournament kum ka jingrakhe ïaka jingdap 10 snem jong MLSA ha ka 29tarik mynta u bnai ha Madan ïalehkai Umlympung 12 mer.
Ha kane ka juh ka sngi la pynlong ruh ïa ka Inter School Drill bad March Pass Competition naka bynta ki skul ba hap hapohbka thain Mylliem Lum.
La sdang ïaka program naduh ka por 10 baje mynstep ha kaba u Bah Gavin Mylliem, MLA Sohra u la wan kum u kongsan ban plie ïa ka Inter School Drill bad March Pass Competition ha kaba la wan ban ïa shim bynta da ki san tylli ki skul ba paw ka thain.
Ha ka jingïaknieh nam lahduh hapdeng ki skul, k a Mawwan UP School kala jop ïa ka nam lahduh ha baroh 2 tylli ki Competition kata ha ka Drill bad March Pass Competition, katba ka Skul St.
Peter’s H.
S School, Rangbihbih ka la wan ha ka kyrdan ba ar ha ka Drill bad ka skul Valley View Umsaw ka la wan ha ka kyrdan ba ar jong ka March Pass Competition.
Ha ka por shiteng sngi la wan ban donlang da u Bah Hamlet Dohling, MLA Mylliem ba dei ruh u Adviser ka MLSA.
Ka jingïakhun ban ïaknieh ïa ka nam lahduh jong ka U- 14 Football Tournament ka la long hapdeng ka 12mer bad Mawpynthih.
Ha ka jingïakhun kaba mar ïa ryngkat bor bha khlem don ba lah ban thep kol bad lyngba ka jingïashut Tie Breaker ka 12mer ka la pynliem noh da 3 la 4 kol pyrshah ïa ka Mawpynthih ban jop ïaka nam lahduh.
Haka jingïakhun ha ka Final jong ka Invitation Football Tournament kaba la long ka hapdeng ka Mylliem bad Umtyngar, ka Umtyngar ka la pynliem noh ïa ka Mylliem da 4 la 2 kol bad rah ïa ka nam lahduh kynthup ïa ka song pisa ba arphewsan hajar ryngkat ka trophy katba ka Mylliem pat ka ïoh ka song pisa ba shiphew hajar ryngkat bad ka Trophy.
Ha kane ka sngi la pynkupburom kyrpang ruh ïa u samla Teiboklang Marbaniang na Rangbihbih, Mylliem Lum u ban sa leit ban ïa shim bynta haka WAKO International Kick Boxing ka ban sa long shen ha New Delhi.
Shillong, Naiwieng : Kum shi bynta ban pynlehkmen ïa ki khun samla ka Mawsiatkhnam Sports Club ka la pynlong ïa ka jingïalehkai phutbol Inter dong baar sngi jong ka shnong ba la pynïalehkai hapoh madan shnong bad kaba la kut ha ka sngi Hatmajai jong ka taiew ba la leit.
Ha kane ka jingïakhun para dong kaba ki la sdang ha ka 24 tarik bad pynkut ha ka 25 tarik u Risaw ka dong Mawsiatkhnam bad ka dong Umjjathang ki la ïoh rung sha ka final.
Ha ka jingïakhun ïa ka final baroh ar tylli ki kynhun ki khlem lah ban ïa thep kol bad ki la hap ban ïakynjat tie breaker ban ïoh ïa ka kynhun kaba jop bad kaba rem.
Ha kane ka jingïashut penalty ka dong Umjathang ka la pynliem ïa ka Mawsiatkhnam da kaba thep 4-3 ha kane ka jingïakhun final.
Ka Umjathang kum ka lahduh ka la ïohrah ïa ka song pisa kaba 10,000 tyngkat bad ka Mawsiatkhnam kaba la wan baar 5,000 tyngka.
Ha ka sngi kut la wan ban sakhi lang da u MLA ka Mawlai konstitwensi u bah PT Sawkmie, ba la synran lang u bah Wanseng Jyrwa, ha ka jingdon ryngkat u rangbah shnong bah Shemphang Wahlang, ki nongkitkam shnong bad ki paidbah kiba la mih ryntih ban ïa peitkai ïa ki jingïalehkai phutbol.
U rangbah shnong ka Mawsiathnam u la pynpaw ba ki pynïalehkai ïa kane ka phutbol kum shi bynta ban pynlehkmen ïa ki khun samla ka shnong bad shi bynta ban kyntiew ïa ka jingïalehkai phutbol ha ka thain.
Shillong, Naiwieng : Ka Edge 10, ka la dep ban aiti sha ka sorkar lyngba ka Meghalaya State Olympic Association ïa la ka jong ka kaiphod treikam jong ka ba la tip kum ka talent Identification Phase -1, ne ïa ka kaiphod jong ka jingdon ki khynnah bad ki samla jong ka jylla ïa katta ka sap ka phong ban lah ban sain dur ne ban hikai pyntbhit ïa ki ha kiba bun bah ki kam ïalehkai.
Kane ka dei ruh shi bynta ba shisien ka sngi kan sei wat ïa u ne ka nongïalehkai kiba lah ban kynjoh ïa ka thong ban mihkhmat ïa ka ri ha ki lympung bah ïalehkai kiba heh ha ka pyrthei kum ka Olympic, lada shim khia ban bud ïa ki lynti bad ki jingïa jingmut jong kane ka kynhun.
Haba kren bad ki lad pathai khubor, u Working President ka Meghalaya State Olympic Association u Bah John F Kharshiing, u pynpaw ba ka jingkwah jong u ban pathai paidbah ïa kane ka kaiphod jong ka Edge-10 kaba la dep ban pynbna ïar da u Myntri Rangbah Conrad K.
Sangma, ka long ban pyntip sha ki paidbah ba haduh katno ka jylla Meghalaya ka long da shisha kaba la kyrkhu ba kan don ïa ki khynnah haduh ki samla, kiba don ha ki ïa katta ka sap barieh bad ba nylla ban pyntbit ha ki kam ïalehkai.
Shwa ba ka Edge 10 kan aiti ïa kaneka kaiphod lem bad ka jingïatrei lang bad ka MSOA bad kyrshan da ka that Directorate of Sports & Youth Affairs, ka la lah ha kaban pynlong ïa ka jingleit hiar sha baroh ki 12 tylli ki district ba don ha ka jylla, ha kaba la lah ban pyndep ym duna ïa kumba 24,000 ki test ba la pynlong naduh ka 9-29 tarik Naitung 2022.
Dei ynda haba la dep ban pynlong ïa kane ka test ba la lap ba la don shisha ki khynnah kiba pynpaw ïa ka sap kum ka nuksa ha ka vertical jump u Lambert Wahlang ka West Khasi Hills u la lah ban kynthih ïa ka jingjrong kaba 78.
3cm bad 10m Speed Ladder Run kaba long 2.
75 ïa ki kynthei bad 2.
35 ïa ki synnrang bad hangne u Dimsrang Sangma ka West Garo Hill u la lah ban pyndep ïaka thong kaba long 2.
41.
Kane ka kaiphod u Ïan Campbell ba dei ruh u nongïalehkai olympic ba la shongthait ka Australia ka pynpaw ba kum ka jylla ka dei kaba la kyrkhu bha da ka jingdon jong ki sap ba nylla bad ba donkam ban sain dur ïa ka lawei ka jingim ïalehkai ka jong ki, kaba na kane ka jingwan ban wad sap.
La lap ruh ba ki don da ki spah ngut ki shynrang bad kynthei, kiba donkam ban don noh ha ki shlem sain dur (sports hostel) ne ai jinghikai hapoh ka jingpeit bad khmih ki nongsumar bad ki nonghikai (coach) ba janai ka jylla, kaba da kumta ka thong ban lah ban sei ïa ki nongïalehkai ba kynsai ha ki Olympic, Asian Games, Commonwealth Games bad kiwei kiwei kan sa lah ba kan urlong.
Shillong, Naiwieng : Ka Meghalaya ka don ka jingkyrmen ba kan ïoh ban khur bun tylli ki takma na ki ar tylli ki jait jingïalehkai, kata ka Karate bad ka ruh ka Table Tennis na ka lympung ïalehkai jong ka North East Olympic Games 2022 kaban long naduh ka10tarik mynta u bnai.
Kumba long haduh mynta hi, ka Karate kadei kawei na ki jingïalehkai kaba pawnam bha ha ka pyrthei bad ka Meghalaya ruh ka don ïa ki nongïalehkai kiba kynsai kiba la dep ruh ban mih khmat ïa ka jylla wat ha ka ri bad wat sha ki lympung ba heh ha ka Ri ha ki snem ba la dep.
Hapoh ka jingïalam jong u Bah Donboklang Lyngdoh, ki nongïalehkai Karate ka jylla ki la kilan met tyngeh ha kine ki ar bnai ba la dep.
U Bah Donboklang uba dei ruh u Competition Manager ha ka jingïalehkai Karate ha katei ka lympungbah jong ki jylla ka thain shatei lam-mihngi ojng ka Ri, u la ong ba ki nongïakhun na ka jylla kiba bun ki dei kiba 17 snem shaneng.
Ka kynhun ïalehkai Karate ka jylla ka kynthup ïa ki 28ngut kiban shim byna ha baroh ar tylli ki jait jingïalehkai (form and movement) bad kumite (bouts).
La khmihb lynti ruh ba ka Arunachal Pradesh, Sikkim bad Mizoram kin shim bynta lang ha katei ka lympung bad ban ai ka jingïakhun kaba itynnad bha pyrshah ïa ka Meghalaya kaba dei ka trai jylla ban pynlong ïa katei ka lympung.
Kawei na ki nongïalehkai ba la paw bha na ka jylla kadei ka samla Ester Mary Lyngdoh kaba la don bynta bad katei ka jait jingïalehkai naduh u snem 2000 ha ka por ba ka dang don 12 snem ka rta.
“Ka jingpynkhreh ka la ïaid shakhmat mynta bad ngi kyrmen ba ngin ïoh ba khur bun tylli ki takma ksiar," ka la ong.
Ka Meghalaya watla ka la kiew stet ha ka lympung ïalehkai ha kine ki khyndiat snem hynrei kito ki nongïalehkai Karate ne wat kiwei ki nongïalehkai wat hadien ba ki la ïalehkai bha ki ju ïoh tang kumba 10,000 tyngka lada ki khur takma ksiar ruh.
Hynrei mynta ka don ka jingkyrmen nama rkane ka sorkar ba mynta ka la sdang ban kyntiew shuh shuh ka rukom ai bai burom ïa kito kiba wanrah takma bad ai mynsiem ruh ïa ki nongïalehkai ban ïalehkai kham bha.
Haba ïadei pat bad ka jingïalehkai Table Tennis, don kawei ka nongïalehkai kaban ïakhun ban pynneh ïa ka nam lahduh ha ka lympung Women’s Singles naduh ba ka leit ban aireng ha Manipur ha ka NEOG ha u 2018, ka Tanushree Dasgupta.
Nongstoiñ, Naiwieng, 1: U Deputy Commissioner (Election) jong ka West Khasi Hills District, u la pyntip ba ka Election Commission jong ka Ri India kan pynlong ïa ka jingpynrung kyrteng thymmai biang ïa ki nongthep vote kiba la dap 18 snem ka rta kat haduh ka 01.
01.
2023.
Ki briew jong ka Sorkar (Booth Level Officers), kin wan sha ki shnong kata ha ki Polling Station ne jaka thep vote naduh ka 9 tarik u Naiwieng haduh ka 8 tarik Nohprah, 2022.
Lada don kino kino ki jingbakla lane jah kyrteng ruh ha kaba ïadei bad ka jingpynrung ïa ki kyrteng lane ki dur ha ka Photo Electoral Roll, ki lah ban leit ujor ha kitei ki sngi ba la kdew.
Kiba la dap 18 snem ka rta kat haduh ka 01.
01.
2023 ki dei ban pynbiang lypa ïa ki kot jingpynshisha, kum ïa ka Birth Certificate, School Certificate, Baptismal Certificate, I.
D Card, Driving License bad ar tylli ki Pass Port size.
Ha kane ka ri synshar paidbah ba ieit jong ngi, ngi do ka Riti Synshar kaba la kdew shai kdar ba ki paidbah ki don ka hok ban ïakhih halor kino kino ki mat kiba kim sngew ïahap ne ki kwah ban wanrah ka jingpynkylla tangba ki jingïakhih kim dei ban long da kaba ïa umsnam hynrei da kaba jai jai.
Ha kane ka juk ba mynta lei lei ym dei shuh ban iakhih da ki maw ki dieng namar ka dei ka juk stad bad ka juk jong ki bor technology kumta donkam ban ïakhih da ka jingproh jabieng.
ïa ka ri India la ïakhih ban ïoh ïaka jinglaitluid na jingsynshar ki dohlieh hapoh ka jingïalam u kpa ka jaidbynriew u Mahatma Gandhi da ka lynti ba jai jai bad mynta la ïoh 75 tylli ki snem ba ka ri India ka la laitluid.
ïa ka jylla Meghalaya la ïakhih ban ïoh ïa ka jylla ba pura da ka lynti ba jai jai khlem ka jingïaumsnam bad mynta ka la dap 50 tylli ki snem.
Kumta lada dei kino kino ki jingïakhih ruh kham kloi bad suk ban ïoh da ka lynti ba jai jai ym da ka jingïaumsnam ne ban bom ban tied ïa ki briew naphang khlem jingpyrkhat shuh.
Dang shen ka FKJGP ka la lam khmat ban ïaid paidbah halor ka jingkyrduh kam kyrduh jam jong ki samla.
Kane ka mat ba ka Seng ka shim ka long kaba dei bad kaba la ai ka jingkyrshan lehse da baroh ki long ïing longsem namar ha man pa kawei pa kawei ka thliew ïing kin don beit ki khun samla kiba ladep pyntbit ki jingpule hynrei kiba hap ban shong thiah thai ha ïing namar ka jing bym ïoh kam ïoh jam.
Hynrei kaei kaba la pyndiaw bad pynsngewsih bad pynrem pat da baroh ka long ba ki don ki riew shim kabu kiba hapdeng ka jingïaïaid paidbah ki la bom la tied naphang ïa ki briew.
Haba ïakhih halor ki mat kam mut ba kiwei ki jaitbynriew kin long ki sohpdung hynrei kaba lyngngoh ka long ba haman la ki mat jingïakhih ba ki seng bhalang ki shim kaba kut ka kylla beit sha ka jingïashoh ïadat, ïa pyniap, ïa thang ïing bad ter ter ïa kiwei ki jaidbynriew.
Ym dei ba ïashah ïakiwei ki jaidbynriew hynrei kynmaw ba baroh ki nong India ki don ka hok ban im ban sah ha kano kano ka jaka ne jylla hapoh u pud u sam ka ri India kaba long kat kum ka Riti Synshar jongka ri.
Dei na kata ka daw ba ki khun samla jongka Bri U Hynniewtrep ruh da ki spah da ki hajar ngut ki leit ban pule bad treikam shabar ka Meghalaya.
Phi sakhi hi katno hajar ngut kiba treikam sha kiwei ki jylla na ka khlam COVID haba ki la hap ban wan phai noh sha ka jylla Meghalaya.
Kynmaw ba kane ka jingleh jong ki khyndiat ngut bunsien ka pynjah burom ïa ka jaidbynriew bad ka jylla hi.
Nalor kata ka buh sa ïa ka jingim jong kiwei ki khun samla kiba pule bad trei shabar ka Meghalaya ha ka jingma jong ka jingim.
Namar ha kane ka juk social media tang shu jia kano kano shiphang la saphriang lut kylleng ka ri India bad wat kiwei ki ri ka pyrthei ruh.
Kumta kum ki seng bhalang ki dei ban peit bha haba pynlong ïa kino kino ki prokram jingïakhih dei ban da bishar bniah ba ki dkhot kin ym leh kulmar bad dei ban bishar bniah ruh ba ki riew shim kabu ba thap tang ban pynkulmar shnong kin ym ïoh lad ban ïashim bynta ha kino kino ki jingïakhih namar haba jia kino kino ka jingkitkhlieh kan hap leit sha ki nongïalam kito ki seng kiba khot pynlong ïa ki prokram jingïakhih.
Sa kawei ruh ha kane ka juk mynta ban shu shaniah than ha ki kam sorkar ruh kam long kaba dei namar ym lah ban thung kam ïa baroh, hynrei ki khun samla ki dei ruh ban trei shitom na lade ruh da kaba shim ïa ki skhim bapher bapher ba la ai da ka sorkar bad seng ïaka nongrim ban ïeng ha la ki kjat bad aikam ai jam sa ïa kiwei ruh namar dei tang kane kaba lah ban rat dyngkong ïaka jingkyrduh kam kyrduh jam ym dei ki kam sorkar.
Mawkyrwat, ‘Naiwieng, 01: Ka long kaei kaei ka jingpyndiaw mynsiem na ka bynta kiba bun ki nongrep hapoh jong ka dong ka thaiñ Mawkyrwat khamtam eh ki nongrep ha ka thaiñ shilliang um kum ka shnong Pyndenmawramhah, Mawsep, Rangdikhew bad kiwei de ha kaba naduh ki snem kiba la leit da ka jingwan poi jong ka skhim na ka sorkar ban pynpoi um ha ki lyngka kan sa long ka jingkyrkhu hynrei mynta pat ka long da mar khongpong.
U bah Ferdinand Lyngkhoi, President ka Hills Farmers Union (HFU) jong ka Mawkyrwat Block haba kren ha ki lad pathai khubor u la ong ba la wan buh ïa ki pipe um ban pyntuid um ha ki lyngba kba la antad naduh ki snem 2008 hynrei haduh mynta kine ki pipe um ki shu don tang u pipe khlem ka um.
Wan buh pipe ryngkat ka jingtuid ka um, ym ban shu wan buh ne pyndait khlem ka jingtuid ka um, u la ong.
U la ong shuh shuh ba na ka liang jong ki nongshong shnong ryngkat ka Hills Farmers Union (HFU) jong ka Mawkyrwat Block ki la buh ka jingkyrpad ïa ka sorkar ba ka dei ban peit lem na ka bynta ka jingeh jong ki paidbah nongrep ha ka dong ka thaiñ namar kane ka skhim jong ka jingpynpoi um ha ki lyngkha rep ka la don la slem bah.
Kane ka skhim katkum ka jingïathuh jong u bah Ferdinand Lyngkhoi, President ka HFU, Mawkyrwat Block u la ong ba ka dei naduh ka por ba ka Mawkyrwat ka dang hap lang ha ka Nongstoiñ hapoh Irrigation Department bad na Nongstoiñ ki pashad noh sha ka Mairang Division bad hadien kata ki la aiti noh sha ka Water Resource jong ka Mawkyrwat Division.
Kumta, hadien ba ki la aiti ïa kane hapoh ka Water Resource jong ka Mawkyrwat Division ka la pyndap da ka jingkmen na ka bynta ki paidbah nongrep namar ka la pynjan shuh shuh ïa ki rukom treikam bad kum ki nongrep ruh ki la ïoh ka lad ban ïa kynduh ïa u Executive Engineer jong ka Water Resource ha kine ki snem kiba la leit bad ma u ruh u la kular ban leh ïa kaba donkam ban pynpoi um ha ki lyngkha lyngba ki pipe um kiba la don kumba la kyrpad, hynrei kaba sngewsih ka long ba ki jingkular jong u pat ki long tang ban pynthame ïa ki nongrep lane tang ban shu kular kai khlem da pynsei soh ei ei ruh em haduh mynta.
U la ïathuh ruh ba watla kata ruh, kum ki nongrep hi ki dang don ka jingthrang dik dik ban ïoh ïa kata ka bhah kaba la dep ban mang da ka sorkar ha ka kyrteng jong ka Pyndenmaw-ranghah Watershed, hynrei na ka liang ki paidbah nongshong shnong kiba la shah jer ban pynpoi um ha ki lyngka ki la dih jingkyrmen bad pynpaw ruh ka jingsngewsih namar haduh mynta ym pat poi um wat tang shi jaw ruh na uta u pipe uba la dep ban pyndait naduh tyllong.
Ha kaba ïa dei bad ka jingtang ne ring, u bah Ferdinand u la ïathuh ba dei na ka wah Kynshi ha ka kyrteng jong ka Scheme kaba don ka kyrteng shnong Pyndenmawramhah ha kaba la thmu ban pynpoi um lyngba ki pipe um hapoh ka shnong Rangdikhew, Mawsep, bad ha ki pyntha jong ka Nongsynrieh.
Kumta, hadien ba ki la dep ban pynbiang ïa ki pipe um, ka la pynkmen haba la ïoh kum ïa kata ka skhim, pynban haba peit pat kane ka skhim ka dei tang ban pynpoi ïa ki pipe hynrei ym ïa ka um.
Ngi donkam ïa ka um lyngba ki pipe, ym pat ban shu buh kai ïa ki pipe tang ban pyni sha ka sorkar ba ïa ka Pyndenmawramhah la dep ban tei da ki phew lak ne da ki klur tyngka ïa ka skhim um ban pynpoi ha ki lyngkha, ong u bah Ferdinand.
Ha kajuh ka por u la kynthoh ruh ba kane ka jingtyrwa jong ka sorkar lyngba ki skhim kiba bun bunsien ka long tang ka jingtyrwa kai ha haw haw bad ka long ruh thik kumba tyrwa mit mit u kpa ïa ki khun bad lada ym wanrah u shu ai daw noh, “ba u la ïap u dkhar".
Kane ka long kaei kaei kaba sngewsih na ka bynta ki paidbah nongrep ha kaba ki jingangnud kiba la slem bah kim poi haei haei ruh.
U la ïathuh ba kum ki paidbah ha ka jingleit ban jurip ïa ki pipe um naduh na tyllong haduh ban da poi ha ki shnong, la lap ba bun ki pipe ki la dkut bad bun ruh kim don shuh.
Kumta u la buh ka jingkyrpad ïa ka sorkar ba haba ka ïohi ïa ka jingjynjar jong u nongrep man ka por kaba dei shaphang ka um kum ha kaba rep ïa u kba ha ki lyngkha, haba ri ïa ki syiar, ri ïa ki dohkha, ban ri ïa ki sniang bad kiwei de ki jingrep kiba ai jingmyntoi ïa ki paidbah ka dei ban da wan jngoh bad peit lem markhmat khnang ba ki paidbah nongrep kin nym ïa kynduh jingeh ha kaba ïa dei bad ka um lei lei ha kum kine ki por ba ka mariang ruh ka la sdang ban tyrkhong.
Kaba khadduh u la pynpaw ba da kaba ong, Lada ka sorkar ka shu wan ban buh kai ïa ki pipe ha kine ki jaka bad kiba long ruh ka jingpynthut ha ka ïaid ka ïeng ha kaba wat ki mrad ruh bun kiba la ïap na ka daw jong ka jingsahkut ha ki pipe um, kum ki paidbah nongrep kim banse ban hap ban leh ne shim da kiwei pat ki lynti ban pynkyndit ïa ka sorkar, ong u bah Ferdinand.
Nongstoiñ, Naiwieng, 1: Naduh ba ki Kontraktor kiba don hapoh ka shatri jong ka PHE Western Circle Contractors & Suppliers Association kaba kynthup ïa ka Mairang, Nongstoiñ bad Mawkyrwat Division, kiba hap ha ka jingpeit jong ka Western circle ki la sangeh noh ban pyntrei, ka la buh ïa ki paitbah ha ka jingeh kaba khraw namar ha kine ki sngi ka la sdang ban tyrkhong.
Ka jingsangeh jong ki Kontraktor jong ka PHE kam dei tang ha kaba pynbiang ïa ki pipe line, hynrei ka jingpynbiang ïa ki main dam, ki top pynlang um (reservoir) ki ban pynpoi um sha ki top kiba kham rit ban pynpoi um bam haman la ki thliew ïing lyngba ki distribution pipe line.
Hadien ba la ïoh jingtip ba da ki phew tylli ki shnong ki la mad ïa ka jingkyrduh um, u nongthoh khubor u la leit ban jurip ïa ki katto katne ki jaka ba la shna ïa ki top um bad la lap ba ki don ki top bad ka um ka shlei bad ka tuid ha madan la kum ka wahduid bad la lap ruh ba ki don ki pipe jri kiba la pynngam na jong kawei ka top heh ban pynpoi um sha ki katto katne ki ïing kiba kham jan na katei ka jaka.
Ha ka ïakynduh ïa u bah K.
Wahlang, u la ong ba ïa ki pipe la dep pyndait lut naduh katei ka jaka pynlang um bad la pynpoi ha baroh ki thliew ïing hynrei ka um kam poi satia.
Kum ban pynkynmaw ba ha u bnai Nailur ba la dep u bah J.
T.
S Thongni President ka Association haba kren sha ki nongthoh khubor, ki la dep pynbna paitbah ba kin sangeh noh shuwa ban pyntrei ïa broh ki jingtrei kiba dei jong ka tnad PHE.
Ka daw ka dei namar ka jingshim noh jong ka sorkar ïa ka pisa kaba ki Kontraktor ki dei ban ïoh na ka bynta ban siew ïa ka bai trei sha ki nong bylla, ka la pynlong ïa ki kontraktor ba ki hap ban sangeh noh namar lada pyntrei ruh ki hap ban pan da ka ram.
Ha katei ka por u bah Thongni u la pynshai ruh ba ka jingshim bad khate jong ka sorkar ïa ka pisa kaba ki Kontraktor ki dei ban ïoh, ka long na ka bynta ba kan siew sha ki Kompeni kiba heh kiba shna ïa ki pipe um na ka bynta ban pyndap ha ka ri India baroh kawei.
U la pynshai ruh ba ka jing siew jong ka sorkr sha ki Kompeni ka long na ka bynta ka bai kit bai bah bad kiwei kiwei kaba kot da ki hajar klur ha ka shi snem.
Nalor kata u bah Thongni ha katei ka por u la ong ba lada ka sorkar jylla kam lah ban pynphai noh ïa ka jingdawa jong ki kontraktor ba kan siew ïa ki bill ha shuwa ban kut une u snem 2022, ka Association kam banse ban leit tied jingkhang sha Ïing bishar ban dawa ïa ka hok jong ki.
Mawkyrwat, ‘Naiwieng, 01: Ka ophis jong ka Deputy Commissioner, South West Khasi Hills District lyngba ka State Tuberculosis Officer, Shillong ka ai kane ka jingpyntip bad jingbna paidbah ha kaba ïa dei bad ka jingkyrpad ban ai jingkyrshan lane jingïarap mon sngewbha na ka bynta kito ki briew kiba ïoh ïa ka jingpang Tuberculosis (TB) katkum ka jinglah ne ka jingkot bor jong ki nongïarap.
Shuh shuh ka Deputy Commissioner ka pyntip ruh ba ka Ministry of Health & Family Welfare (MoH&FW) kaba hapoh ka National Tuberculosis Elimination Programme (NTEP) ka la thaw ïa ka ‘Community Support Initiative’ ha kaba ki briew kiba don ka mon sngewbha ban ïarap ïa ki nongpang TB la ka long da kaba ïarap da ki jingbam ba tei ïa ka met, ban siew lem ïa ki bai test, ban pynbiang lem ïa ki dawai kiba khlem kynthup ha kane ka prokram, ka jingïarap ban siew ïa ka bai leit bai wan jong ki nongpang ha ka por ba ki leit phah sumar ne check-up lane ha ka por ba leit ai jinghikai na ka bynta kito ki nongpang TB.
Ka la pyntip ruh ba la don kino kino kiba kwah ban ai jingïarap ne jingkyrshan da ka mon sngewbha na ka bynta kine ki nongpang kin hap ban ïarap siew T.
1000/- shi bnai na ka bynta uwei u nongpang bad ïa ka kyrteng jong ki yn pynrung ha ka ‘NIKSHAY Apps’ kum ka ‘NIKSHAY MITRA’.
Ha kajuh ka por la kyrpad ruh ïa ki nongïarap mon sngewbha ba lada ki lah ban ïarap ym tang na ka bynta uwei u nongpang hynrei ar lane lai ngut katba ki sngew kot bor.
Kumta, na ka liang ka ophis jong ka Deputy Commissioner, South West Khasi Hills District katno kan sngewkmen lada don kum kita ki briew ki ban mih shakhmat ha ka ban ïarap bad kyrshan mon sngewbha ïa ki nongpang TB na ka bynta ban lah ban pynbiang ïa ki jingdonkam jong ki bad ba ka sorkar kan lah ban pynduhjait ïa kane ka jingpang.
Kino kino kiba don ka mon ban kyrshan bad ai jingïarap ki lah ban wad jingtip na ka District Tuberculosis Officer, West Khasi Hills District, Nongstoiñ ha u Whatsapp number: 8974604743 lane ha ka Email ID: dtomgwkh@rntcp.
org.
Nongstoiñ, Naiwieng, 1: Ka seng UHM Mawshynrut Circle hapoh ka jingïalam jong u President ka circle u samla Stevenson Nongsiej, ka la lap ba ka skul SSA kaba don ha Mawlai Umdang Mawshynrut, ka la jot la pei bad wat ki tin tap tnum ki lah pei lut bad ki ben ki miej ki lah pyut lut.
Da dei ki por slap kam long shuh ban pynshong khynnah skul ha kamra klas bad ki hap shong ruh ha madan, nangta ki nonghikai ki hap pynlong skul ha kamra jong ki nonghikai.
Ka seng ka la ther tyngeh ba ha ka jingshisha, kum kata ka ïing skul ba pynïoh ïa ka jingnang jingstad bad ban kyntiew ïa kata ka jingnang jingstad, hynrei ban ïoh ïa kata ka jingnang jingstad, ki khynnah skul ki hap shong ha madan, namar kim don ïa ki ben ne ki miej na ka bynta jong ki khynnah skul bad ïa ki nonghikai.
Kane ka long ka jingleh meinah jong ka sorkar bad na ka education department ruh ka leh shilliang bad iehbeiñ ïa ki skul kiba don ha nongkyndong.
Ka long ruh kaba shai ba ka sorkar bad u MLA kane ka constituency kim peit ïa ki duk ki suk bad ïa ki kam pule dangle ha nongkyndong.
Kumjuh ruh ka managing committee jong ka skul kam patiaw ïa ka jinglong jingman jong ka skul, ne ban wad ïa ki jingïarap na ka bynta jong ka skul, kum ki class room bad ka paiñkhana jong ki khynnah skul.
Ka office jong ka DSEO ka dei ban peit lane dei ban leit jurip ïa kine ki school ba don ha nongkyndong, da kaba peit nuksa tang ïa kane kawei ka skul kaba la isangsot haduh katta katta.
Ka seng ka pynpaw ba imat ki dang bun kiwei ki skul kiba kham palat ka jinglong jingman ban ïa kane ka skul.
Ka ophis jong ka DSEO ka dei ban shimkhia ïa kum kane ka skul ba ngat kum kane ka apot.
Nalor kata ka jinghiar ki jingpule dangle ka dei namar u nongmihkhmat bad ka sorkar, kim ïa shimkhia kat ïa ki skul ba pynïoh ïa ka jingnang jingstad bad ka seng kan sa tih bniah ïa ka jingshisha.
Khliehriat Naiwieng 1: U Deputy Commissioner (Supply), East Jaiñtia Hills District u pynbna paidbah ba la pyllait ïa u Khaw u bym donkam ban siew pisa, u khaw PMGKAY uba na ka bynta u bnai risaw 2022 ha East Jaiñtia Hills District.
Ka rukom ban sam ïa u khaw ka long ba ïa u khaw AAY yn sam mar 5 kilo shi khlieh, kaba na ka bynta tang ïa kito ki ba don ïa ka Card Rashon AAY bad ïa u khaw PHH yn sam 5 kilo shi khlieh tang ïa kito ki ba don ïa ka Card Rashon PHH.
Shuh shuh, la pynshai sha ki paidbah ba ïa une u khaw PMGKAY ki dealer kim dei ban shim pisa eiei ruh na ki nongioh bynta (beneficiaries), bad lada lap kum kita, dei ban ujor mar mar sha u Deputy Commissioner (Supply), East Jaiñtia Hills District khnang ban pynshitom ïa ki kat kum ka aiñ ba la buh da ka sorkar.
Khliehriat Naiwieng 1: Ka Khliehriat Bar Association, ha ka jingpynlong hynnin ka sngi ïa ka 4th General Election ka la ïoh ban pynlong ïa ka jing jied bad pynthymmai ïa ki nongkitkam jong ka Khliehriat Bar Association kaba na ka bynta ka samoi treikam kaba naduh u snem 2022 haduh 2024.
Ia kane ka General Election jong ka Khliehriat Bar Association (KBA) la pynïaid da ka Independent Election Committee bala ïa sakhi lang da ki heh sorkar na East Jaiñtia Hills District ba kynthup ka District Information Officer, NIC East Jaiñtia Hills District, ka kong Ida Rymbai, kum ka Chairperson, u District Child Protection Officer East Jaiñtia Hills District, u bah Teibor Kyndiah, u District Coordinator jong ka Swachh Bharat Abhiyan, East Jaiñtia Hills District, u bah Wanbha Buam bad u bah Heimonmi Tyngkan, uba na ka tnat Food Civil Supplies & Consumer Affairs, East Jaiñtia Hills District.
La pynlong ïa ka jingjied da ka jingïathep vote (secret ballot) ha kamra ophis jong ka Khliehriat Bar Association kaba don ruh ha District & Session Judge Court Buliding Khliehriat.
Ki nongïalam bad ki nongkitkam jong ka Khliehriat Bar Association kiba la jied ki kynthup u President, u muktiar Shitmon Pdang, ka Vice President, ka muktiar Miranda.
s.
Bareh, General Secretary, u muktiar Kynjaimon Amse, u Assistant Secretary, u muktiar Wanjdaop.
D.
Sympli, Finance secretary, ka muktiar Rimaya Manar, Publicity Secretary, u muktiar Shibaitshwa Lyngdoh, Office Secretary cum Incharge Library, ka muktiar Aida Mary Nongtdu, Sport Secretary, u muktiar Jimmy Pdang, la jied ruh ïa ki dkhot jong ka Executive Committee ba kynthup u muktiar N.
D.
Sarkar, ka muktiar ka kong Esther Nongtdu, Balamon Shylla.
Kane ka long katkum u kyrwoh ba la phah da u Publicity Secretary Khliehriat Bar Association, u muktiar Shibaitshwa Lyngdoh.
Nongpoh, Naiwieng 01: Hadien shi taiew lynter ka jingpynlut por haki prokram bapher bapher naduh jingïakop rwai, ka jingpyni ïaki sap ki phong bad kumjuh ka jinglehkai sports nalor ka pule ka puthi kaba ki pynlut por man ka sngi, ki samla pule jong ka Alpha College of Arts & Commerce mynta ka sngi hapdeng ka jingiphuh iphieng kila pynkut noh ïaka taiew lehkmen ki samla pule ne ka ‘Recreation Week’ haka jinglehkmen bala pynlong ha phyllaw jong skul Apha English Higher Secondary School.
Ha katei ka sngi u Bah Mayral Born Syiem MLA ka Nongpoh u la wan ban shim bynta kum u kongsan haka jingdonlang u Bah Balajied Ranee MDC ka Nongpoh, Kong Paidolyne L Nonglait DSEO ka Ri-Bhoi, Pastor KB Kharbteng Principal ka Alpha College of Arts & Commerce, kong WK Blah Principal Alpha English Higher Secondary School, ki nonghikai, ki samla pule bad kiwei kiwei ki riew rangbah.
La sakhi ruh ha katei ka sngi ba ki khynnah da ka jingkmen kila shim bynta haki jingshad, ka rwai ka siaw bad kumjuh ruh ka jingpyninam ïaki riam haka jingïakop Miss & Mr Alpha bala shim bynta shitrhem da ki samla pule jong katei ka College kynthei bad shynrang.
Haba kren ha katei ka sngi ka jingpynkut noh ïa katei ka taiew lehkmen ki samla naka liang u Bah Mayral Born Syiem haba kren kum u kongsan u la pynpaw ba ka Alpha School bad College ka dei kawei naki shlem ai jinghikai kaba paw bad katba dangmih ki sngi katei ka shlem ai jinghikai kala nang kiew bad roi sted haka jingdon ki khynnah bad ki samla pule ban pynphriang ïaka jingnang jingstad haka thaiñ baroh kawei.
U la ong ruh ba nalor ka pule puthi ki samla pule ki donkam ruh ïaka por lehkmen ban ban pyn pyngngad ïaka jingmut jingpyrkhat, hynrei kim dei pat ban klet ban im bad lehkmen haka rukom kaba don akor bad kaba pynsngewbha ïaki kmie ki kpa ban iaid ruh ryngkat bad ka jingpule ba kin long ki samla kiba tip briew tip blei.
U la sneng bad kyntu ruh ïaki samla ha katei ka sngi ba kin shimkhia bad minot ïaka jingpule bad kiar naki jingmlien bad ki jingdih ba sniew kiba ktah ïaka bor met bad kumjuh ruh ka bor pyrkhat, hynrei ban pynkhlain bad ban pyndap ïaki jingmut jingpyrkhat ki ban tei ïaka longbriew manbriew khnang ba shisien ka sngi kin sa long ki khlur kiba tyngshaiñ haka jingim jong ki.
Ha katei ka sngi naka liang u Bah Mayral Born Syiem u la aiti ruh da ka song pisa sha katei ka College kum ka jingdon bynta lang ha katei ka jinglehkmen jong ki samla pule.
Nongpoh, Naiwieng 01: Ki pulit jong ka Jorabat Police Outpost mynta 01 Naiwieng haka por shiteng sngi kila ioh ban kurup kumba 2 lakh tyngka ka pisa thok ryngkat bad ka mashin shna pisa thok naka thaiñ 9 Mer Baridua.
Halor katei ka jingkurup pisa thok ki pulit kila ioh ruh ban kem ïa uwei u briew ba donkti ban shalan ïaki pisa thok bala tip kyrteng kum u Budhi Sambyo bad katkum ka jingtip bala ioh lum utei u briew u dei ruh u nongñiah kali jong ki pulit ka Arunachal Pradesh.
Halor katei ka bynta naka liang ki pulit ki dang pynlong ka jingtohkit ban lap shuh shuh ïa kiwei kiba donkti ha katei ka kam.
Nongpoh, Naiwieng 01: Ki paidbah jong ki 10 tylli ki shnong ha ka thaiñ Tasku mynta ka sngi ki la pynpaw ka jingkmen kaba khraw, kaba dei hadien ba ïa ka Health Sub Centre ha Tasku la wan ban plie paidbah noh da u MLA ka Jirang Constituency, u Bah Sosthenes Sohtun.
Kum ban pynkynmaw, kane ka Health Sub Centre ha Tasku ka dei ka ba la tei la bun phew snem mynta ha kaba la shu iehnoh jyndat khlem da pyntreikam bad ka dang treikam tang ha kine ki 2 snem ei ei, hynrei da ka jingshm khia u MLA ka Jirang kane ka Health Sub Centre ka la treikam mynta bad ba la lah ruh ban plie paidbah noh mynta ka sngi hapdeng ka jingdon jong ki paidbah nongshong shnong na ki 10 tylli ki Shnong.
Haba plie paidbah ruh ïa kane ka Health Sub Centre la don ryngkat ruh u MDC ka Jirang, u Bah Victor Rani, u Chairman ka Synjuk ki 10 Shnong, u Bah L.
Lapang, ki doctor bad ki Nurse ha ryngkat ki riew rangbah bad ki nongïalam Shnong na ki shnong bapher bapher ba hap ha ka thaiñ Taksu ha Ri Bhoi.
Haba kren ruh ha kane ka sngi, u MLA ka Jirang u la ai khublei ïa ki paidbah bad ruh ïa ka sorkar jylla, namar dei lyngba ka jingïatrei lang la lah ban plie paidbah noh ïa kane ka jaka ai jingsumar ka ban sa ai jingmyntoi ïa ki paidbah jong ki 10 tylli ki shnong ha ka pang ka shitom.
Kum u MLA u la khot la wer ruh ïa ki paidbah ba kin dang ai ka jingïatrei lang ban wan shibun ki kam pynroi bad u khmih lynti ruh ba ka sorkar MDA ha ka jingïalam u Conrad K.
Sangma kum u Myntri Rangbah ka jylla kan dang theh shuh shuh ïa ki kam pynroi na ka bynta ki paidbah ka Ri Bhoi bad ruh ka Jirang Constituency, u la bynrap.
Nongpoh, Naiwieng 01: Na ka daw ka jingbym suidñiew ïa ki bor synshar shnong bad ka jingpynibor u Manager ka Kompani ba pynïaid ban lum khajna ha Toll Plaza ha Pahammawlei, ka Dorbar Shnong bad ka KSU, Arphewmer Circle mynta ka sngi ki la leit ban pynpaw ïa ka jingpyrshah da kaba khang shipor ïa ka jinglum pisa na ki Kali paidbah bad ba la mih ka kynrum kynram haduh ba hap poi ki bor pulit ban ailad biang ïa ka Kompani ban lum khajna na ki Kali paidbah.
Na ka liang ka Dorbar Shnong Pahammawleiñ ryngkat ka KSU, Arphewmer Circle ki la leit mynta ka sngi ban pynpaw ïa ka jingpyrshah da kaba khang shipor ïa katei ka jinglum khajna na ki Kali paidbah bad ka daw kaba la pynlong ïa ki ban leh ïa kane ka kam kumba la pynpaw ka dei tang na ka jingshah kynnoh ba u Manager katei ka Kompani u burom satia ïa ki bor synshar shnong bad leh bym suidñew ïa ki kyndon ba la buh da ka shnong.
Ha kane ka jinghiar ki nongïalam ka KSU bad ka Shnong ka la don ka jingthud shipor ha ka jinglum khajna pisa na ki Kali paidbah bad dei tad haduh na la poi ki bor pulit na Byrnihat la lah ban tem noh bad la ai lad biang ban lum ïa ki Khajna pisa na ki Kali paidbah.
Kumba la ïathuh da u Rangbah Shnong ka Shnong Pahammawleiñ, u Bah Kyrmun Sylliang la ong ba kane ka Kompani bad u Manager ba pynïaid ha kaba lum pisa ïa ki kali paidbah na katei ka khyrdop khrong khajna ka NHAI kim shym la burom ha kaba ka NOC kaba la ai da ka Dorbar Shnong ka la kut noh bad haba la leit ban ïa kren ïa u Manager u la pynpaw pynban ba um donkam ïa ka NOC na ka Shnong bad la pynpaw ruh ba ka Kompani ka la dep ioh ïa ka NOC na ka ophis u Deputy Commissioner ka Ri Bhoi ba kim donkam shuh ïa ka NOC jong ka Shnong.
U la ïathuh ruh ba kane ka khyrdop khrong khajna ka NHAI ka don ha u pud u sam ka Shnong Pahammawleiñ bad kaba sngewlyngoh pat ba u Manager katei ka Kompani um ju ai ka jingïatrei lang bad u pyrshang ban ïaid lait na ki bor synshar shnong bad khamtam wat ka NOC ruh um pynthymmai shuh.
Lada jia ei ei kaba sniew kaba ktah ïa ka shongsuk shongsaiñ bad ïa ka imlang ka sahlang mano ban shim ïa ka jingkitkhlieh bad dei halor kane ka jingbym burom ïa ka bor synshar shnong ka shnong ryngkat ka KSU ki la leit ban khang ïa ka jinglum khajna kum ka jingpyrshah halor kine ki jingbym burom ïa ka bor synshar shnong’ la ong u rangbah Shnong.
Na ka liang ka KSU Arphewmer Circle lyngba u President, u Bah Prince Sylliang, u la ongba ka KSU ruh ka ai ka jingkyrshan ïa ka Dorbar Shnoing halor kine ki jingbym burom katei ka Kompani ïa ka bor synshar shnong bad kum ka seng ruh ka pyrshah jur ha kaba wat la ka NOC ka la kut bad ka Kompani kam shym la shim khia ban pynthymmai kaba long ka jingibeiñ ïa ka bor shnong.
Ka seng kan dang ai ka jingïatrei lang bad kan nym ailad ba ka Kompani kan leh katba ka mon ha katei ka khyrdop ba hap hapoh u pud u sam ka shnong bad kum ka seng ka maham ruh ba lada jia ei ei kaba pyrshah ïa ka shongsuk shongsain hapoh katei ka khyrdop ka Kompani ka dei hi ban shim ïa ka jingkitkhlieh, u la bynrap.
Jowai, Naiwieng 01: Uwei na ki nongshong shnong na nongbah Jowai uba dei ruh u nongtreimon sngewbha ha kaba ïadei bad ka jingkhuid jingsuba jong ki sawdong sawkun jong ka Wah Myntdu u ma Khroo Lamsalanki Pariat, mynta ka sngi ula aiti ïa ka shithi bad kyntu na u Chief Executive Member (CEM) ka Jaiñtia Hills Autonomous District Council (JHADC) ban pyntreikam da ka aiñ ban ithuh noh ïa baroh ki kur hapoh ka Ri-Lum Jaiñtia kaba long katkum ka riti synshar 6 (Six) Schedule.
Utei u rangbah ula pynpaw ha ka shithi ba kane ka jingdawa ka long kum ka lad ban ïada na ka jingwan thyllep jong ki briew kiba nabar jong ka jylla bad na kiwei de ki Ri ba marjan, kiba la sdang ban pyndonkam bakla da ka jait ka kynja jong ka jaitbynriew ka Ri-Lum Jaiñtia bad u ong lada ka JHADC kan pyntreikam noh ïa ki kyndon aiñ kan long ka lad jingïarap shibun eh ïa ka jaitbynriew.
Shuh shuh ula pynkymmaw ba katkum ka jingpynkup bor ïa ka Council hapoh jong ka 6 Schedule jong ka riti treikam jong ka Ri India ka long ban peit naduh ka khyndew ka shyiap, ki lum ki wah, ka synshar ki Dolloi, ki waheh Shnong bad wat ïa ki dak thoh Pnar ula pynkymmaw la dep monjor ban pynlong aiñ da ka Council.
Katkum kane ka shithi jingdawa jong u ma Pariat na ka JHADC ula pynithuh ba ki don haduh 191 tylli ki jait kur hapoh u pud u sam jong ka Council, ula ong dang lah shuh ban don sa kiwei de ki kur bym pat ïoh jingtip.
Hadien ba la dep aiti ïa katei ka shithi ha u CEM ha ryngkat ka jingdonlang u EM ma Phasmon Dkhar, u ma Pariat ha ka jingkren sha ki lad pathai khubor, ula ong ba hapoh ka Ri-lum Jaiñtia ki don da ki kur ki jait kiba seng ïa ki shnong ki thaw hynrei na ka liang ka District Council la kumba 70 snem haduh mynta kam pat ithuh ïa ki jait kur hapoh ki pud u sam ka JHADC.
Ka la dei ka por ba ka Council ne u Dolloi ban ithuh noh ïa ki jait kur na ka bynta ka jingshngaiñ jong ka pateng kaba dang wan la ban jur u ma Pariat namar kiba bun na ki bar jylla kila shim noh ïa ka jait ka kynja da kaba u ai nuksa ïa ka jait Pariat kumba long mynta la don sa ka KharPariat bad kane ka jia na ka jingbym don ka aiñ ka kyndon ban teh lakam da ka District Council.
Hadien ka jingïakynduh bad u CEM ka JHADC ma Thombor Shiwat u ma Pariat ula pynpaw ka jingsngewkmen ba na ka liang jong u CEM ruh ula kular ban ïatreilang bad kane ka jingdawa ban pynithuh noh ïa ki kur kiba don hapoh u pud u sam jong ka Council namar wat ïa ka aiñ ban ithuh ïa ki Waheh Shnong bad Dolloi kala treikam pura mynta.
Ula kyntu jur ïa ka Council ba kan pynkloi noh ïa kane ka kam bad wat ap shuh haduh ban da poi ka hukum na ka ïing bishar ba donburom pyrshah ïa ka Council ban pynithuh ïa ka kur ka kynja’, shuh shuh ula pynsngew ba ha KHADC kala don kata ka aiñ ban ïada kaba ki khot ka “Khasi Social Custom of Lineage, Second Amendment Bill, 2018".
‘Na ka bynta ban im ka kur bad ka jait bynriew’ lada ka Council kam lah ban pyntreikam ïa kane na ka liang u ma Pariat ha ryngkat ki paralok kim bamse ban leit ujor syndon da ka PIL sha ka ïing bishar donburom ka jylla khnang ban pynskem ïa ka jinglong jingman jong ka jait bynriew.
Nongpoh, Naiwieng 01: Ki nongñiah trok kiba ju kit marbam ban pynpoi shaka jylla Meghalaya kila ïakhih bad sangeh ïaid syndon hynnin ka miet ha Jorabat, ba jur palat ka jingshah khrong pisa ha surok bah naduh Ri-Bhoi haduh nongbah Shillong.
Ka daw bala pynlong ïa kitei ki nongñiah trok ban sangeh shiteng lynti ka dei namar ba kim sngew lah bor shuh ban siew pisa ha shilynter jong u surok naduh Ri-Bhoi haduh Shillong, bad wat ki trok thylli ki wan na Shillong hadien ba kila dep pynhap ïaki marbam ruh ki shah pan pisa.
Katto katne ngut ki nongñiah trok kila pynpaw ruh ba kim sngew myntoi bad kim sngewlah shuh ban pynmih jakpoh, nalor ka umphñiang kaba rem bad ka bai kali kala hiar, ha kaba kim sngewlah shuh ban pynmih pisa ban pyndap ïaki jongdonkam ha iing ha sem.
Kila byrngem ruh ba lada katei ka jingshah khrong pisa kan dang bteng ha shilynter jong u surok naka liang jong ki, kim banse ban sangeh kamai bad ban nym pynpoi shuh ïaki marbam shaka jylla Meghalaya.
Shillong, Naiwieng, 01: Ka Khasi Students’ Union Mawprem Unit, ka la kyntu ïa ki paidbah ka bri Hynñiewtrep ba ki dei ban long kiba husiar bha haba leh ïa kino kino ki kam leh isynnei ïano ïano, namar don ki kynhun ki bar jylla ba wan lum pisa pan jingïarap.
Ka KSU Mawprem Unit hadien ba ka la thwet ïa ki bar jylla kiba lum pisa na ka por sha ka por hapoh shnong Mawprem bad ha kane ka 29 tarik Risaw, 2022 ka la ïoh bat ïa u wei u bar jylla wan lum pisa biang na ki nongshong shnong ka thaiñ Mawprem da kaba shu sam ïa ki kot appeal sha ki Paidbah kaba ong ba u dei u briew bym nangkren, u ba kyllut u bym ïoh sngew, ka kmie ba ïap na ka daw ba shah puid por ba kha ïa ki khun ba don artylli khlieh bad u kha ba ïap na ka daw ba shah bat electric bad kumta ter ter.
“Ha kane ka sien ruh kiba bun na ki paradoh para snam da ka jinglui lui ki la synnïang pisa sha une u bar jylla, khlem da kylli khlem da tohkit bha ban wad ïa ka jingshisha.
Marsien ïoh jingtip ka seng mardor ka la pyrshang ban thwet ïa une u briew bad ka lah ïoh ban bat ïa une u bar jylla bad ka lah peit ïa ki kot ki sla bad ka shem ba bun na kine ki kot ki sla kidei kiba u shu shna hi namarba ha ka Adhaar bad dur thep vote ka kyrteng bad ka dur jong une u briew ka ïapher.
Kumta mar-mar khlem da pynslem ka seng ka pyntip sha ki bor shnong bad hadien la aiti noh ha ki ki pulit ka Lumdiemgjri Police Station", ong ka kyrwoh na Samla Pynshngaiñ Lyngdoh General Secretary jong ka KSU Mawprem Unit.
“Ki paidbah ki dei ruh ban kynmaw ïa kaei kaba la dep jia ha Smit ha kaba u bar jylla uba leh mynleh kum u nongdie tiar u dei pynban u nonglute.
Ha kane kynti ruh, ñiuma kum une u briew ba wan lum pisa pan jingïarap na ki paidbah kane ka dong ka thaiñ da kaba leit rung na kawei ka thliew iing sha kawei pat u lah ban dei pynban u nonglute ynda u la ïoh ïa ki lad ki kabu kiba biang" pynkut ka kyrwoh.
Shillong, Naiwieng 01: Ka Hynniewtrep National Youth Movement (HNYM) ha ka sngi ba-ar ka la pynbna paidbbah ba kan pynlong ïa ka jingïakhih shong kyllaiñ myngngor hakhmat Secretariat naduh ka 4 tarik mynta u bnai ban dawa ba ka sorkar kan wanrah da ka State Employment Policy bad ba kan wanrah da ka aiñ ba ki kam ha ki private sector dei ban bhah 80% na bynta ki trai muluk.
Haba kren sha ki lad pathai khubor, u Bah Louis Dohtdong u Presideent ka seng u la ong ba kane ka sienjam jong ka seng ka long hadien ba ka por kaba ki la ai sha ka sorkar ka la kut ha ka 30 tarik Risaw.
U la ïathuh ruh ba ha ka 20 tarik Risaw ki la dep ban phah jingthoh sha ka sorkar halor kane hynrei na ka liang ka sorkar kat haduh mynta kam shym la pynphai ktien eiei.
“Kane ka jingleh kyllut ka sorkar ïa ka jingdawa thaw noh ïa ka State Employnent Policy bad ka aiñ ba ki Private Sector kin thungkam haduh 80% ïa ki samla trai jylla ka la pyndom ïa ki samla bad dei namar kane na ka liang ka seng naduh 4 tarik kan shong kyllaiñ myngngor ha khyrdop Secretariat", ong u Bah Louis.
U la ïathuh ruh ba ka seng kan bteng biang ïa kane ka jingïakhih ha ka 7 tarik namar ki ophis sorkar ki ïoh shuti ha ka 5 bad 6 tarik namar ka dei ka sngi saitjaiñ bad ka sngi u Blei“Ka seng kan sa bteng biang ïa ka jingïakhih ha ka 7 tarik kaba dei ka sngi nyngkong bad ha kane ka sngi ki dkhot jong ka seng kin wan shim bynta lang namar ha kane ka sngi u Amit Shah u Myntri Korbar ri ka sorkar pdeng ruh un wan iuh kjat ha Shillong bad da kane ngi kwah ban pyni ba kane ka sorkar u Conrad ka la shukor ïa ki samla ka jylla namar wat hadien ba ngi la pan por ba ngin ïoh leit ïa kynduh bad u ruh ym shym la patiaw eiei", u la ong.
Haba ïadei bad ka jingpynjari ka Deputy Commissioner ïa ka kyndon 144 CrPC ban khanglad ïa ka jingïalum briew bad ban pynlong jingïalang ha ki jaka ba hap ha ki bynta ka Shillong Urban Agglomeration, u Bah Louis u la ong ba lada ka sorkar kam khein snep ïa ka jingdawa ki khun samla, ka seng ruh kam kheiñ snep ïa ka aiñ, jong ka DC lane ka sorkar.
Shillong, Naiwieng, 01: U Nongïalam ka Liang Pyrshah u Dr.
Mukul Sangma ha ka sngi Baar u la kynnoh ba ka Sorkar MDA ba ïalam da ka National Peoples Party (NPP) ka la pynlong ïa ka Integrated Basin Development and Livelihood Promotion (IBDLP) tang kum ka jingmyntoi shimet jongno re jongno.
U la ong ba ka jingmih khubor shaphang ka IBDLP ka la pynsngewkhia haduh katta katta, ong u Dr.
Mukul uba long ruh u nongïalam jong ka Trinamool Congress Legislature Party (TCLP) haba kren ha ka jingïalang jong ka TMC kaba la long ha ka shnong Mawryngkneng.
“Ka Sorkar MDA ka la pyrshang katba lah ban pynlong ktem khaii ïa ka Basin Development Programme nalor ba kam lah wat tang ban pyntyllun ïa ki prokram ha kaba bun ki jingduna ki don katkum kaba paw ha ki lad pathai khubor.
Nga kyndit ban ïohi ba ki la pyrshang ban pynlong ïa ka Basin Development Programme na ka bynta ka jingmyntoi shimet.
Ki khubor kiba la mih ki pynsngewkhia bha haduh katta katta," u la ong.
Haba kynthah ïa ka jingpyrshang ïalam bakla jong ka Sorkar ban shu pynksan jubor shaphang Jal Jeevan Mission project tang ban myntoi ha ka saiñpyrthei, u Dr.
Mukul u la ong, ‘nga la shah buh jingkylli kumno ka Sorkar ka ïoh pdiang ïa ka khusnam Best Performer na ka bynta ka JJM? Ka lah ban long ba ka Sorkar MDA ka la shukor ïa ka Sorkar India.
Manla ka por hashwa ka elekshon, ka Sorkar MDA ka ju mlien ban shukor sha ki paidbah tang ban ïoh jingmyntoi ha ka saiñpyrthei.
"Ha kane ka jingïalang, la don lang u State President ka TMC u Bah Charles Pyngrope, u MLA ka Party u Bah George B.
Lyngdoh, u Vice President ka TMC u Bah James Lyngdoh, u nongïalam ka TMC na Mawryngkneng Constituency u Bah Banshanlang Lawai, u nongïalam ka TMC Youth Wing u Samla Bansharailang Pyngrope bad u Bah Fernandez S.
Dkhar bad kiwei kiwei.
Shillong, Naiwieng, 01: U nongtrei mon sngewbha u Bah Joannes JTL Lamare na ka shnong Kynton-U-Mon, Nongkrem,East Khasi Hills District ha ka sngi Baar u la pynher da ka jingthoh sha u Myntri ka tnat Kam Pohing u Amit Shah da ka jingkyrpad ban tuklar lem halor ka jingpynjari ïa ka Section 144 CrPC da ki bor synshar ka East Khasi Hills District ha nongbah Shillong.
Ha kane ka shithi, u Bah Lamare u la ong ba katkum ka huku, la mana ban ïalum briew shi jaka naba kan pynmih kano kano ka jingkulmar.
“Ka jingpynjari ïa ka Section 144 CrPC ha nongbah Shillong, Meghalaya ka long tang ban khanglad ïa ka hok jong ki nongshong shnong ka jylla Meghalaya," u la ong.
“Lah ban kdew hangne ba ka jingbym hun jong ki paidbah pyrshah ïa ki polisti treikam jong ka Sorkar la sakhi ha kaba ki paidbah ki la mih sha surok manla ka por.
Bun ki jingïakhih ba la pynlong da ki kynhun bapher bapher jong ki nonghikai, ki nongtrei Sorkar, ki kynhun sengbhalang bad kiwei kiwei ki la ïoh jingkyrshan bha hynrei ka Sorkar kam shym la pynjari ïa ka Section 144 CrPC ban khanglad ïa ki nongshong shnong ban pynsngew ïa ki hok jong ki," u la ong.
U la kdew ruh ba katkum ka hukum ba la pynmih da ka Ïingbishar Supreme Court ka ri India ha ka 10 tarik, Kyllalyngkot, 2020 ka la kdew katto katne ki mat ha kaba ïadei bad ka jingpynjari ïa ka Section 144 jong ka Code of Criminal Procedure (CrPC), 1973.
“Ka Ïingbishar Supreme Court ka ri India ka la kdew ruh ïa ki jingpyrkhing haba pynjari ïa ka Section 1044 da kaba ai ruh bad ki nuksa bad yn ym lah satia ban pynjari ïa ka Section 144 ban khñiot ïa ka jingpynpaw ïa ka jingsngew lane ka jingeh, lane ban pynpaw dawa ïa la ka hok, la kdew u Bah Lamare ha ka shithi ba la phah sha u ShahU la kdew ba katkum ki mat ba la kdew da ka Ïingbishar Supreme Court ka ri India, la shem ba la shu knieh noh ïa ka hok jong ki nongshong shnong bad kaba long ruh kum ka jingpynkheiñ ïa ka hok ba la aibor da ka riti synshar namarba ka hap hapoh ka Article 19 (2) jong ka riti synshar ka ri India.
“Namarkata, nga kyrpad ïa ka Ministry jong phi ban shimkhia halor kane ka kam khnang ban pynthikna ba ki paidbah ka jylla Meghalaya kn ym shah pynduh noh ïa ka hok jong," ong u Bah Lamare.
Ka jingïakhih paidbah halor ka jingkyrduh kam ka long kaba dei, tangba kha ma kha la pynthohbria ïa ka da ka ki riewshongshit kiba shoh ïa ki briew kiba luilui ha lynti syngkien kynthup ïa ki nongthoh kot khubor.
Nga pynrem jur ïa kane ka kam shoh pynmynsaw briew da ki riewshongshit bad ryngkat lang bad kiwei nga pynrem ruh ïa ka jingkren khlem jingkitkhlieh jong u Deputy Chief Minister uba shu kyrpad ïa ki nongpynlong rally ba kin tehlakam ïa la ki jong ki khynnah.
Nga kwah ban ong ba ki jingïakhih kin nang bun khamtam hadien u snem 2023 bad ka dei ka kamram jong ka Sorkar ban pynneh ïa ka shongsuk shong shngaiñ bad ban ïada ïa ki briew bad jingdon jingem.
Nga ban jur ha ki nongïalam jong ka FKJGP ba tang ban shu pan mab kam pat biang bad nga kyntu ba ki dei ban pynrem bad aiti ïa kito ki riewshongshit ha ka kti jong ka aiñ.
Ha ka step kaba bud, u paralok uba trei shabar Jylla u la phone bad kylli kaei kaba jia? Bad u ong ba ki paralok jong u ha Ri-thor ki pyrkhat ba ka dei ka jingïakhih jong ki nongtrei nongbylla kaba ju jia kylleng ki jaka bad ki mutdur ba ki dei ki nongbylla kiba la shah beh kam kiba thwet bad tied ïa ki trai nongaikam kat haba shem.
Phewse, ka dei ka sngi kaba sniew ïa ka shnong Laitumkhrah bad Shillong, ka ding ka klang dang step phyrngab ban bam duh ïa ka ïew Shyllong baroh kawei bad ha shiteng sngi ka jingshoh pynmynsaw briew kaba la buh ïa baroh ha ka jingdukha bad jingduh nong kaba da ki klur tyngka lada kheiñ lang.
Ka jingkyrduh kam ka long ka jingeh kaba ktah jur mynta, hynrei ym lah pat ban ïakren la ka jong namar ka ïasnoh bad ka synshar bad ka ïoh ka kot.
Ka jingshisha ka long ba ka Jylla Meghalaya ka la hiar arsut sha ka jingduk tasam kumba la jia ha ki Ri Latin America ha ki snem 1980.
Haba ïakren ïa ka ïohkam ïohjam ha Meghalaya kaba wan hakhmat duh ka dei ka kam Sorkar bad ngi dei pat ban tip ïa ka jingshisha ba ka Sorkar kan ym lah ban thaw kam palat ïa ka 15% ne 15 na ka 100 ki kam ki jam.
Nangta 80% ka kam Sorkar ka dei kaba la mang tang na ka bynta ki Khasi-Jaiñtia bad Garo, katba 20% pat la bynta hapdeng ki OBC bad kiwei.
Kane ka mut ba ki Khasi-Jaiñtia bad Garo ki ïabhah hapdeng jong ki halor ka ïohkam ïohjam bad kiwei kiba nabar bad wat ki nongshong shnong ba neh ki bym dei ki Khasi ne Garo kim lah satia ban tuh ïa ki kam ki jam ha ka JyllaKaba ar, kiwei pat ki kam ki jam ki don ha ki jaka treikam ne kam khaïi jong ki riewshimet ne ki kompeni.
ñiuma ka Jylla Meghalaya kan ym lah satia ban pynmih shibun ki mar ki mata kumba long kiwei ki Jylla kiba heh bad ka Meghalaya ka long kaba rit bad kan ym lah ban shna ïa ki kharkhana pynmih mar kiba heh.
Ki nongaikam shimet ha ka Meghalaya ki dei kiba pynïaid ïa ki kharkhana kiba rit ne kiba pdeng, kum ka suh ka thaiñ jaiñ, ka shna jam, nangta ki Contractor kiba shna ïing, surok bad jingkieng.
Ki don ruh ki nongkhaïi kiba shalan ïa ki mar rep bad kiwei, kiba pynbiang ïa ki jingdonkam jong ki briew, ki nongpynïaid kali-motor kiba ïaksiad dohïap ban im ja.
Ki don ruh kiba seng ki dukan heh ban pynïaid ïa ki mar jong ki kompeni ba heh jong ka pyrthei bad ki samla sengkam lajong, hynrei kine kim pat lah satia ban seng nongrim ne pynkhraw ïa ka ai kam ai jam.
Nga ïaroh ïa ki nongsengkam lajong kiba trud ka maw ka dieng ban pynïeng ïa ka khaïi pateng bad kiba noh synñiang shikatdei sha ka ïoh ka kot.
Hadien ba la pyntrei kam ïa ka single window policy ha ka snem 1997, la seng bun tylli ki kharkhana dewbilat bad ki kharkhana saiñ dewïong.
Ka jingkylli ka mih haduh katno kine ki kharkhana ki la lah ban ai kam ïa ki samla ka Jylla ha kine ki 25 tylli ki snem? Katba ngi dang bitar bad ïashoh briew, ki nongsynshar jong ngi pat ki ïabun kam ban ïa pyrkhat ban aiti noh ïa ka Mawmluh Cherra Cement Limited (MCCL) sha ka kompeni ki riewshimet na bar Jylla bad shen u Bah Wailaidmiki Shylla, u khliehduh jong ka MCCL, un sa leit sha Kolkata ban ïakren pynbeit bad ka Bhavika Commercial Private Limited.
Ka MCCL kaba long ka burom bad ka pliang ja ka Ri Sohra ka la khreh la khrum mynta ban shah die ha ka ïewbah (ym dei ka ïewbah Sohra).
Kaei ka ban jia hadien ba la aiti ïa ka MCCL sha ki riewshimet? Katno ngut ki ban sa shah pynduh kam? Hato kin thaw ki kam thymmai na ka bynta ki nongshong shnong ka Ri Sohra bad Jylla?Katkum ka sorjamin halor ka ïohkam ïohjam ba la pynlong da ka Centre for Monitoring Indian Economy 2022, la shem ba ka Jylla Meghalaya ka dei ka Jylla kaba duna tam ha ka jingkyrduh kam.
Watla ka sorjamin ka ong kumtei, ka ïohkam ïohjam ha Meghalaya ka long kaba khih phaloh bad ka bym thikna.
Ha Meghalaya ka mat kam dei tang ka kyrduh kam, hynrei ka dei ruh ka jingban beiñ ïa ki nongtrei nongbylla.
Ki nongtrei ki ïoh bainong kaba poh tam, kim ïoh shuti bad kiwei ki hok jong ki.
Ka jingartatien ba ki nongtrei ki lah ban shah beh kam ha kano kano ka por ka pyndukha ïa ka mynsiem bad kane ka ktah ïa ka jingim bad ka ïing ka sem.
Naduh ki nongtrei contractual haduh ki security guard, ki nonghikai private bad kiwei ki shah ban beiñ ha ki nongaikam.
Nga ban jur ba ka jingkyrduh kam ka dei ka mat kaba khia bad kaba pynkha sa ïa kiwei pat ki jingsniew ha ka imlang sahlang, kum ka jingdih drok, ka tuh ka thiem, ka kam die met bad kaba kham sniew ka long ba don ki riewshim kabu kiba thong ban ai kam ïa ki kynthei lada ki kloi ban ïaleh awria bad ki.
Hato ki kam ki jam ha ka Jylla la tuh noh da ki briew kiba na bar ne kita ki “mynder"? To ngin ïa peit ïa ki katto katne ki dak jingkheiñ- Katkum ka khanasamari 2011, 61.
25% ki nongshong shnong ha ka Shillong Urban Agglomeration ki dei ki Hynñiewtrep bad Achik.
Kumba 95% ka shuki ha ïingdorbar thawaiñ ka dei kaba la bhah kyrpang ïa ki Hynñiewtrep bad Achik bad kane ka mut ba ka bor synshar bad bor pynïaid ïa ka khaïi-pateng ka don ha ki kti jong ki tribal ka Jylla.
Ka Reservation Policy ka kdew ba 80% ki kam Sorkar la bhah kyrpang na ka bynta ki Khasi-Jaiñtia bad Garo.
Kumba 90% ki jaka ha ka Jylla ki hap hapoh ka Sixth Schedule bad la pynïaid ïa ka shnong ka thaw katkum ki riti ki dustur tynrai.
Nangta ka don sa ka Land Transfer Act 1971 kaba khanglad ïa kiwei ki jaitbynriew ban longtrai halor ka khyndew, tangba kane ka Aiñ ka la tlot bad ym don uwei ruh uba patiaw ïa kane bad uba peitngor ïa ka jingnang bun ki khun Hynñiewtrep bad Garo ki bym don shuh la ka jong ka khyndew.
Namar mynta ba nga la rai ban aireng ha ka elekshon 2023, sngap ngan ïathuhkhana ïa phi- Mynta la lai bnai tam nga la don ha madan bad rung na kawei ka thliew ïing bad sha kawei pat ban ïalap elekshon, ngan ïathuh ïa phi ba ka Jylla jong ngi ka duh nong palat hi liam.
Nga ïakynduh shibun ki samla na ki jaitbynriew bapher, kynthup ki samla khasi kiba trei sha bar Jylla bad na kane nga sngewthuh shai ba ka Jylla ka duhnong shikatdei.
Ngi duh ym tang ka jingstad jong ki, hynrei ngi duh ruh ha ka ïoh ka kot namar kine ki samla ki noh synïiang sha ka Nongbah ba ki shong leit trei.
Ha kajuh ka por nga ïohi pylleiñ ïa ka jingshyrkhei jong ka jingkyrduh kam, ba na ki 10 tylli ki ïing kiba nga rung man la ka sngi, 3 ne 4 ïing ki don ki khun kiba dang ap bam na ki kmie ki kpa kiba la shongthait na ka kam.
Ah! Kaba i sangsot shisha bad kaba ima kane.
Kaei ka lad bad ka buit ban weng ïa kane ka jingeh kyrduh kam? Ban shoh ban dat briew kam dei ka lynti.
Kaba donkam ka long ban wanrah ïa ka treikam treijam kaba hok bad kaba ai jingkheiñ.
Ban thaw ki kam ki jam bad ka dei ka kamram jong ka Sorkar Jylla ban kyrshan ïa ki nongsengkam bad ban kyrshan mar kumjuh ïa baroh khlem da leh shilliang khmat ïano ïano ruh.
Ban kyntiew bad pynbha ïa ki sap bapher jong ki samla.
Hynrei lait noh ka Don Bosco Training Institute, kiba bun kiwei pat ki jinghikai buit treikam ïa ki samla la aiti sha ki kompeni kiba na bar.
Kumta kine ki nonghikai kiba na bar kin hikai kumno ïa ki jait kam kiba donkam ïa ka jingtip bad jingstad tynrai? Ka long kaba kongsan ban teh lakam ïa ka jingwan buhai shnong kiba nabar bad ban pyntreikam hok ïa ka aiñ kaba ïadei bad ki nongbylla kiba wan na bar Jylla bad ban burom ïa ki hok jong ki.
Ngan pynkut ïa kane ka jingthoh da kine ki kyntien-Ka jingkyrduh kam ka dei ka jingehKaba nangkiew-nangkharoi kat nangmih ki sngiKumjuh ka jingdom, jingbitar bad jingdukha mynsiemLa khot ïa ka ‘ïalang-ïa ïaid paidbahDon kiba wan da ki motor hehKiwei ki wan da ki taxi kamaiKiba bun da ki bus passengerBan khlei ki sur dawa kam dawa jamKiwei pat ki wan kum ki riew shitkhliehBan shoh ban dat ïa ki lui lui ha lynti- syngkienTang ban pynklet ïa ki jingeh, ka bamsap bad jingmutlop ka Sorkar kynrad.
Ki pulit ruh ki phai da ka lyngkdongKatba ki lui lui khlem daw ki shah bom shah tangonKi Myntri Sorkar, MLA bad ki heh ki haiñKi jied ban phai da ka lyngkdongKi phai da ka lyngkdong na ka jingeh, jingkyrduh kamKi phai da ka lyngkdong na ki jingshoh pynmynsaw briewKi phai da ka lyngkdong na ki paidbah ba shah pynmong.
Sngewsih ba ka pulom ka jingïakhihKa pulom namar ngi phai da ka lyngkdong ïa ki jingshishaNgim treh ban sngewthuh ne pdiang kumba ka longKumta ki nongaikam kiba khñoit beiñKi nongthaw kam kiba long ka daw jong ka kyrduh kamKi kmen ba ki la lah ban pynphai ïa ki da ka lyngkdong.
Shillong, Naiwieng 1 : U Myntri Rangbah ka jylla mynta ka sngi ula sam jingïarap da ka pisa, sniang, mashin, ka jingai ram ba khlem siew sut bad kiwei kiwei ki tiar sha ki paid nongrep ha Paham, Demdema khnang ba kin lah ban kamai bad ïeng hala ki jong ki kjat ban bsa bad pyndap ïa ka ïing ka sem.
U Myntri Rangbah ula sam kumba 9.
77 lak lyngba ka FOCUS + sha ki 977 ki Producer Group.
ïa ka FOCUS + la pyntreikam ban ïarap ïaki Producer Group ba kin ïatrei lang ban kyntiew ïa ka jingïoh nong jongki ha baroh kawei ka jylla.
Kane ka dei ka prokram kaba heh bha ba la pyntreikam da ka sorkar na ka bynta ki paid nongrep.
Namar lyngba kane kin pynkhlaiñ ïaka rep ka riang ban mih bun ki mar rep bad ban die ruh sha ki iew ki hat.
Na ka bynta kawei kawei ka kynhun la ïarap mar 10, 000 tyngka.
Nalor kane la sam ruh ïa 1800 tylli ki khun sniang sha ki 450 ki nongrep kiba la ïoh mar lai tylli ki khun sniang kynthei bad uwei u khun sniang shynrang.
Kane ka long lyngba ka Rural Backyard Piggery Scheme, Progress.
Ka thong lyngba kane ka long ba da kaba ri ïa kine ki khun sniang kin nang kha roi bad ki nongrep kin sa ïoh nong na kaba die ïaki khun sniang.
Kane ka skhim kan ai jingmyntoi ïa kumba 10,000 ngut ki nongri jingri bad lyngba kane kan kyntiew ruh ïa ka jingpynmih ïaka dohsniang ha ka jylla Meghalaya.
Nalor kane la sam ruh 1.
40 lak tyngka sha ki 4 tylli ki kynhun jong ki Samla lyngba ka skim YESS bad kane ka skim ka dei ban ïarap ïa ki samla ha ki kam ban kyntiew ïa ka jingïalehkai sport.
Nalor kane ula sam ruh mar 10,000 tyngka sha ki 10 ngut ki nongthaiñ jaiñ jongka Muktidata Multi Purpose Cooperative Society da kaba ïatrei lang bad ka Meghalaya Basin Development Authority.
U la sam ruh ïa ki kor suh jaiñ sha ki 15 ngut ki samla ba la dep pyntbit na ka Tribal Attire.
Ula sam ruh ïa ki tiar Solar sha ki 15 tylli ki Solar Technician na ka skhim MSSDS.
Haba kren ha ka jingïalang u Myntri Rangbah u la ong ka jylla Meghalaya ka dei ka jylla kaba dang bun kiba im ha ka rep ka riang kumta ban kyntiew ïa ka ioh ka kot ha ki thaiñ nongkyndong ka dei ka thong jongka sorkar.
Ha kine ki sawsnem tam ka sorkar ka la pyrshang ban pyntreikam bun ki prokram bad ki mission ban wanrah ka jingkylla ha ki nongrep da kaba sam ïa kine ki jingïarap.
Shillong, Naiwieng 01: U Bah Sambormi Lyngdoh, President ka East Jaiñtia National Council (ENJC) u la ther tyngeh ïa ki Myntri bad MLA na Jaiñtia Hills kiba shu kop bad heh tang ka ktien, katba ka kam pat kim ler.
Haba kren ha ka jingïalang hadien ba la pynlong da ki 5 Seng mynta ka sngi hadien ka jingïatur paidbah sha Secretariat, u Bah Sambormi, u la ther kham tyngeh ïa u Bah Sniawbhalang Dhar, uba la kam ba ka sorkar MDA kan pynkylla ïa ka nongbah Jowai kum ka Smart City bad ïa ka Nongkrem Constituency kum ka Model Town.
Hynrei kat kane ka jingkop pynban ka Jaiñtia Hills wat tang ka jaka theh ñiut ruh kam don.
“Ki nongmihkhmat jong ngi, ki kular ïa kata ka Smart City, ka Model Town, hynrei aiu pat ki la leh ka la leh halor ka jingshlei u ñiut ha nongbah Jowai", u la ong.
U la ther tyngeh ruh halor ka jingsahkut sah ka ïew Musiang kaba la sdang naduh mynno hynrei haduh mynta ym pat lah pyndep satia.
U la ong ba naduh u snem 2016 la sdang ban shna da ka ïew thymmai, pynban kane ka kam ka shu sahkut kumjuh.
Haba phai sha ka ïoh kam ïoh kam, une u nongïalam, ula ong balei ba ki samla ki ngop ha ki jingdih ba sniew, ka daw kadei namar ba kyrduh kam kyrduh jam.
“Kiba bun ki kam ki jam la knieh lut da ki briew kiba wan nabar", u la ong.
Shuh shuh u la ong ba ka Jaiñtia Hills ki don haduh phra ne khyndai tylli ki karkhana dewbilat, hynrei sngewsih ban ïohi ba ki samla trai ri trai muluk ki ïoh tang ki kam Chaukidar bad kiwei de ki kam kiba rit, katba ïa ia ki kam kiba heh pat la ïoh da ki briew kiba nabar.
U Bah Sambormi, u la kular ruh na ka liang ka Jaiñtia Students Movement (JSM) bad ka ENJC kin trei shitom ban pyntreikam bad pynkhlaiñ ïa ka SHM ban ïakhun pyrshah ïa ka sorkar MDA.
Shillong, Naiwieng, 01: Ka Dorbar Shnong Lumdiengjri ha ka sngi saitjaiñ jong ka taiew baladep ka la pynskhem ïa ka Executive Committee ka bathymmai jong ka Seng Kynthei Lumdiengjri.
Ki nongkitkam ki long ka President Kong Purity Phawa, Vice President Kong Ibapalei Wahlang bad Kong Greenland Rymbai, General Secretary Kong Yokadaphi Slong bad kiwei kiwei.
Mairang, Naiwieng 01: Ka ophis u DC Eastern West Khasi Hills District ryngkat bad ka jingïatreilang ka FOCUS Mairang kum shi bynta ban rakhe ïa ka jingdap shi snem ka District kan pynlong ïa ka jingïakop thei bad rangbhabriew ne ka Miss bad Mr Mairang na ka bynta kiba 18 snem shaneng bad Kids Show na ka bynta ki khunlung ba 3 snem shapoh ha ka 10 tarik mynta u bnai ha Madan Mot Tirot.
Ka audition na ka bynta kane kan long ha ka 4 tarik mynta u bnai ha Indoor Stadium Mairang Mission.
Ka prais na ka bynta ki nongjop kan long 35,000 tyngka ïa kiba wan nyngkong, 25,000 tyngka ïa kiba wan ba ar bad 15,000 tyngka ïa kiba wan balai.
Na ka bynta ka Kids Show pat ka Prais kan long 10,000 tyngka ïa kiba wan nyngkong, 8000 tyngka ba ar, 6000 balai, 4000 ba saw, 3000 ba san, 2000 ba hynriew, ba hynñiew, ba phra, ba khyndai bad ba shiphew.
Ki nongïashim bynta kin long tang na Eastern West Khasi Hills District.
Shillong, Naiwieng, 01: U Superintendent of Police (SP) ka East Khasi Hills District u Bah S.
Nongtnger ha ka sngi Baar ki la pynshai ba ym shym don mano mano ruh ba ïap na ka jingshah shoh ha ka jingïaid rally ba la pynlong da ka Federaration of Khasi Jaiñtia and Garo Peoples (FKJGP) ha ka 28 tarik u bnai baladep.
“Ka la don ka khubor hamasaïa ba la pynsaphriang ha ka Social Media ba uwei u briew uba la shah shoh ha ka jingïaid rally ba la pynlong da ka FKJGP ha ka 28 tarik, Risaw, 2022, u la khladnoh na ka jingmynsaw.
Kum ban pyntip hangne ba kane kam dei ka jingshisha.
Ki lai ngut ki briew kiba shu mynsaw malu mala ki la ïoh jingsumar bad la pyllait noh ban leit phai sha la ing bad ki dang im," ong u SP.
U SP u la maham tyngeh ïa ki briew kiba pyn saphriang ïa ka khubor hamsaïa bad kyrpang ruh ïa ki paidbah ba kin ym ngeit ïa kum kine ki khubor lamler.
Shella, Naiwieng 01: Ka Seng Samla Kher Ramsongkatonor, Shella ka la ïoh ban kynmaw burom ïa ka lyngkhuh sngi khlad kaba Hynriew Phew Lai jong u (L) Rev J.
J.
M.
Nichols Roy ne u ah Joy ba ki paidbah ki ju kynmaw ieid.
Ïa kane ka jingkynmaw burom la pynlong ha ka phyllaw jong ka Ïingmane ka Balang U Blei (M&A), Jasir, Shella.
Ha kane ka sngi la pynlong da ka jingïalang kaba lyngkot ba la pynïaid da u General Secretary jong ka Seng Samla Kher Ramsongkator, u Samla Wanteidor Rajee bad la pynbud da ka jingduwai na u Rev.
J.
Bynnud bad kum ka dak ka jing kynmaw burom la ïoh ban buh ïa ki syntiew ha une u mot sah kynmaw jong une u riew khraw ka thaiñ bad ka jaidbynriew.
Ki nongkren baroh ha kane ka sngi ki la pynkynmaw ïa ki kam ba radbah jong u Rev JJM Nichols Roy bad ïa u synïang uba la noh na ka bynta ban ïada ïa ki riewlum.
La pynwai ïa ka jingïalang da ka jingkren ai khublei na u President ka seng samla u Samla Macdonald Wahlang.
La pynshngaiñ ïa kane ka sngi da ka jingïadon ryngkat ki Riew Rangbah, ki Samla, ki Longkmie bad ki Parabangeit na ka Balang U Blei bad la ïoh ïa ka kren ha kane ka sngi na u Bah Friday Ropmay na ka Balang, u Bah L Syngwan, u Bah C.
L.
Swett (Secretary Kher Ramsongkatonor), u Bah Bansynshar Ksanlah (Secretary Kher Jamew) bad u Bah R.
L.
Roy.
Nongshillong, Naiwieng 01: Ka Nongshillong SecondarySchool, Nongshillong mynta ka la ïoh la ka jong ka jaka sah ne ka Quarter jong ki Nonghikai.
Ïa kane ka jaka sah ki Nonghikai la plie da u MLA ka Mawthadraishan Constituency, u Bah HB Nongsiej, ha kaba la ïadon lang u MDC, Bah Jambor War.
Ïa kane ka skul la pynïaid da ka Social Services and Literacy Mission.
U Dr.
DRL Nonglait, Secretary ka Mission, u la ïathuh ba ïa kane ka ka Jaka sah ki Nonghikai, la shna ha ka jinglut kaba 8 lak tyngka.
Na kane ka jinglut ba 8 lak tyngka, 2 lak tyngka la ai da u MDC, 1.
50 lak da u MLA bad kaba sah pat kadei kaba la pynmih hi na ka liang jong ka Mission.
Haba kren ha ka jingplie ïa kane ka jaka sah, u Bah Brolding Nongsiej, u la pynpaw ka jingsngewkmen ba kane ka skul ka la nang roi bad ka jingïoh ïa ka jaka sah ki nonghikai kan ïarap bad pynsuk shibun ïa ki Nonghikai.
Na ka liang jong u, u la kular ba un sa nang shuh ïa ka jingïarap na ka bynta ka jingdonkam kane ka skul.
La ïoh jingkren ruh na u MDC, Bah Jambor War.
Shillong, Naiwieng 01: Ka Director of Health Service (Medical Institutions), Shillong ha ka Lah Sngi U Blei ka la pyntip ba katto katne ki Head of Account kin ym lah ban siew ïa ka tulop haduh u bnai Lber, 2023.
Ha ka shithi ba la phah sha ki tnat bapher bapher jong ka Koit ka Khiah, ka DHS (MI) ka la ong, “khnang ba ka Directorate kan dup lah ban pyndap ïa ka jingduna na ka bynta ban pynbiang ïa ka pisa ha ka por kaba biang, la kyrpad ïa ka Treasury Office hapoh ki District jong phi ban pynkhuid ïa ka jingsiew tulop na ka bynta u bnai Risaw hapoh ka object head 01.
Salaries ha lane shwa ka 4 tarik, Naiwieng, 2022.
"Ïa kane ka shithi la phah sha ki District Medical & Health Officer (DM&HO) jong ka Shillong/Nongstoiñ/Nongpoh/ Mawkyrwat/Jowai/Khliehriat/Williamnagar/Tura/ Baghmara/Ampati/ Resubelpara, sha u Surgeon Superintendent (Jt DHS), Civil Hospital,Shillong, Medical Superintendent (Jt.
DHS) Ganesh Das Hospital, Shillong, Superintendent, R.
P.
Chest Hospital, Shillong and the Superintendent, Civil Hospital Jowai/ Tura, sha Additional Superintendent, i/c MIMHANS, Shillong, u Medical Superintendent, Nongpoh/Nongstoiñ/Williamnagar/ Baghmara/ Mairang/Khliehriat/Ampati.
Ka Director ka la phah ruh ïa kane ka shithi sha u Medical Superintendent Women and Child Hospital, Tura/Jowai, Deputy Director of Health Services (Malaria) Shillong, State Tuberculosis Officer Shillong bad ka District Malaria Officer, Williamnagar/Tura/Jowai/Shillong/ Nongstoiñ nalor ba la phah sha u Jt.
Director of Health Services (In the Division), Tura, u Executive Engineer, sha ka Health Engineering Wing Shillong Bill Section bad sha ka Directorate of Health Services (MI).
“Namarkata, la kyrpad ïa phi ban pynbiang ïa ka jingsiew tulop ba manla u bnai naduh u bnai Naiwieng, 2022 haduh u Lber, 2023 sha ka ophis ba la soi kyrteng ha lane shwa ka 10 tarik, Naiwieng," la ong ka DHS (MI).
Ka DHS (MI) ka la maham ruh ba ka Controlling Officer/DDO jong kitei ki shnat treikam ki bym lah ban ai jingtip ha ka por kaba biang, kin hap ban shim hi ïa ka jingkitkhlieh lada slem ka jingpyllait ïa ka tulop.
Ïa ki jingdonkam lah ban phah lyngba ka email: dhsmi@rediffmail.
com/ budgetdhsmi@gmail.
com, la pyntip u DHS (MI).
Shillong, Naiwieng 01: U General Secretary ka Hynñiewtrep Youth Council(HYC) u Bah Roykupar Synrem u la ong ba ki dkhot ki seng bhalang kiba don lang ha ka Save Hynñiewtrep Mission ba kythup ïa ka HYC, ka Hynñiewtrep Achik National Movement (HANM), East Jaintia National Council(EJNC) bad ka Confederation of Ribhoi People(CoRP) kin leit ban pynthut ïa ki jingïalang jong ka sorkar ne ki party kiba ki myntri sorkar jylla kin wan shim bynta bad kin leit ruh ban kylli ïa aiu na ka liang jong ki ki la leh ban pynurlong ïa ki mat bad ki jingangnud kiba ki paidbah ka jylla ki angnud.
Haba kren ha ka jingïalang lyngkot hadien ba la wan ïa kynduh bad u Mynti ki kam poh iing u bah Lahkmen Rymbui na ka liang u bah Roykupar u la ong ba ha ka jingïakynduh ka long kaba ym mih soh eiei ruh namar na ka liang jong u um lah ban shim ïa kino kino ki rai kiba ki seng bhalang ki dawa hapoh ka Save Hyniewtrep Mission.
“Nangne sha khmat na ka liang ki dkhot ka kynhun ha kylleng ki jaka kiba doon ki prokram sorkar kiba u Conrad, u bah Prestone bad kiwei ki myntrei sorkar ki wan shim bynta ngin leit ban pynthut ïa ka jingïalang jong ki bad ban buh jingkylli ruh aiu ki la leh halor ka Resolution ban pynïoh ILP ha ka jylla, ka Resolution ban ïoh jingithuh noh ka ktien Khasi ha ka Khyrnit ba phra ka riti synshar bad kiwei ki mat", u la ong.
Haba kren halor ka jingshah khang lynti jong ki ha ki bor pulit ba leit sha Secretariat ban leit pynkynmaw ïa ka sorkar bad ki myntri halor kane ka jingdawa jong ki namar ka jingpynjari ka sorkar lyngba ka jingpynbna na ka DC ïa ka kyndon 144 CrPC kaba la khang ban ïalum paidbah bad ïa ïaid paidbah ha sor Shillong khlem da ïoh jingbit shuwa na ki bor stynshar district, u Bah Roykupar u la ong ba kaei kaba ka DC ka la leh ka long kaba ym dei kaba shong aiñ namar u paidbah haba u kwah ban leit ïa kynduh bad ki myntri ne ki nongmihkhmat kiba ki la dep jied kim donkam jingbit satia na ka DC.
U la ong “Ngi kwah ban kylli ïa kane ka sorkar naduh mynno ka don ka aiñ ba ngin donkam jingbit ban leit kynduh ïa ki nongmihkhmat kiba ngi la jied bad ka DC kam dei ban shah ïalam bakla ha ka sorkar halor kane" bad bynrap “lada ka sorkar bad ki nongmihkhmat kiba ngi la jied kim lah ban shna aiñ ka dei ka kamram jong ngi ban pyntreikam ïa ki aiñ kiba ngi angnud".
Shillong, Naiwieng 01: Ha ka jingïalang ka barit hynrei kaba ishongkun, ka Kur Sten ryngkat bad ki khun ki ksiew jong u Prof.
H.
W.
Sten ki kynmaw burom ïa ki jingtrei bad ki kam jong utei u riewkhraw ka jaidbynriew mynta ka sngi ha ïingsah jong u ha Kench’s Trace Shillong.
Katei ka jingkynmaw ka hap ruh bad ka sngikha ba 84 snem jong u, bad ka lyngkhuh ba 25 snem naduh ba u la khlad na kane ka pyrthei ha ka 7 th September 1997.
Ha ka jingkren kum uwei na ki dkhot jong ka Kur Sten, u Bah HT Wells u la pynkynmaw ïa ki kam ba radbah jong utei u riewkhraw ym tang u jong ka Kur hynrei u jong ka jaidbynriew Khasi-Pnar.
U bah Wells u la ong, ba u Prof.
Sten u la wan na ka longïing baduk ba raitong,u la sdang ïa ka jingim kum u khynnah sharai masi da kaba leit skul-miet bad thohdak da u rnga bad riewhadem, hynrei u minot thop ha kti ha kjat jong ki masi ryngkat bad ka kot kyndong ha ka kti.
Kham hadien, u la trei kum u Chowkidar jong ka Barato Dispensary West Jaintia Hills District, nangta u la leit pule sha Mynso bad pyndep Middle English bad na Basic School Jowai.
U la sdang ban kyrshan hi dalade ïalade da kaba leit bylla bad ïarap ruh ïa u Bah Edwinson Bareh MLA &amp; MDC kum u barikor ban dro ïa ki poster election sha ka United Khasi Jaintia Hills Autonomous District Council ha kaba ka symbol jong utei u rangbah ka dei da u Khnam bad ka Ryntieh.
Nangta haba u la trei ha District Council, u la ïohlad ban pyndep ïa ki jingpule sha ki kyrdan ba kham heh naduh ka Intermediate of Arts, katba u dangtrei ruh kum u Stenographer ha Governor’s secretariat bad u la lah ban pyndep ruh ïa ka B.
A, M.
A (English) ter ter haduh bad Ph.
D.
halor ka Thesis “The Khasi Poetry : Its Origin and Development".
Nangta, u dei ruh uwei na ki nongseng ïa ka kot khubor phareng ba nyngkong jong ki trai ri ba la tip kum ka Implanter.
U Bah HT Wells u la ong,namar ki jingtrei shitom ba minot thop jong u, ka pynshisha ba ka jingduk bad jingsahdien kim lah satia ban khanglad ïa u ba un ïaid shaphrang.
Ka long kaba shisha,wat la ym shym la kha ïa u kum uwei na ki riewkhraw pynban u la pynlong khraw ïalade da kaba tyngshaiñ kum uwei na kikhlur ka Ri.
Ha ki khyndiat snem ka jingim jong u, u prof.
HW Sten u la lah ban thoh shibun ki kot kum u Khrist u pdiang ïa ki nongpop, Ka Miet badum kan jah, Ki sur na ka Duitara ksiar, ka Mahadei, Burom ba la jah, Ka Grammer ha ka ktien Khasi, ka History ka Ktien Khasi, Ka jingkwah bymjukut (Everlasting Desire) bad kiwei.
U Bah Wells u la ïathuh ba ka Kur Sten ryngkat bad jingmynjur jong ki Khun bad I Para Khatduh jong u Prof.
Sten kum ka jingpynsahnam ïa u, ki la lah ban sdang ïa kawei ka Award ba la tip kum ka Prof.
H.
W.
Sten Excellence Award sha ki 4 ngut ki toppers jong ka Kur Sten, ïa kaba la sdang naduh ka 6.
4.
2011 haduh mynta,don napdeng jong ki kiba la pyndep ïa ka Ph.
D ha ki line bapher bapher.
La pynkynmaw ruh ba u Prof.
HW Sten u dei u founding President jong ka seng Latympang Welfare Organisation (LWO) ban peit ïa ka ha ka miat jong ka thaiñ Barato-Shiliang Myntang Elaka.
Na ka liang ka ïing, I Kong Salemfort Khonglah, I kurim jong u Prof.
Sten i la ai sngewbha Rs.
1 Lakh tyngka sha u President jong ka Kur Sten na ka bynta ban nang pynheh shuh shuh ïa katei ka Award ha ka kyrteng jong u Kpa ka ïing.
La ïoh ruh ban pynlait biang ïa ka Kot “ Everlasting Desire" da u Bah Majesty Sten uwei na ki Pyrsa trai jong u bad da ka jingtrei shitom jong ki laingut ki khunsiew jong u, u Reuben, Dichen Heimon bad Nambhah Dimi.
Ïa katei ka kot kaba la pynkylla ruh sha ktien Khasi “Ka Jingkwah Bymjukut"Hashwa ïa kata, la ïoh jingkren ruh na u Bah Gilbert Sten President Kur Sten Dorbar Pyllun,Meghalaya ha kaba utei u rangbah u la ñiewtang ïa ka jingïohi-jngai jong utei u riewkhraw kumno ban pynlum pynlang ïa ki dkhot jong ka Kur ka jaid, na Bhoi, na Shillong bad na Jaiñtia bad nawei pat.
U Bah Gilbert u ong ba u Prof.
Sten u dei u briew u bym sngewbha ba ki khun, ki hymmen ki para bad ki pyrsa jong u ba kin thiah- thai bad jaipdeh, u kyntu borabor ïa ki ba ki dei ban ïabeh ban pyndep ïa ki kyrdan pule, namar dei tang ka jingstad kaba kiwei kim lah ban tuh lane ban ibeiñ.
La ïoh jingkren ruh na i Dr Sunita Khongwir HoD English Shillong Commerce College iba la kdew ïa ki pasoh ba do ha katei ka kot.
Kum I nongpynïaid ïa ka jingïalang, I Dr.
Shiboleth Khonglah iwei na ki khun jong u Prof.
Sten, I la pynkynmaw ïa ka jingtrei shitom jong u Kpa da kaba khie treikam kum u ngaptem naduh 4 baje mynstep man ka sngi kat ban da khie ka pyrthei, I la dep ban thoh katto katne tylli ki article lane ki lynnong kot.
I la ong ba u kpa jong i, u la pynlut shibun ïa ka jingkynshew jong u na ka bynta ban shon kot ban kyntiew ïa ka thup jong ka Thoh ka Tar jong ka Jaidbynriew.
U dei u briew uba trei shitom bad uba raikut ba ka Jingduk kam dei ban ban khanglad ïa ka jingïaid shaphrang.
U dei uwei na ki laingut kiba la seng ïa ka Khasi Department ha ka skulbah NEHU.
La ïoh ïa ka jingkren pdiang sngewbha da ka khun nyngkong jong u, I kong Tranquillity Khonglah bad la ai jingkren khublei da u bah Heimon Nongpluh (Retd) IPS, Chief Information Commissioner Meghalaya uba long u pyrsa kurim jong u Prof.
Sten.
Shillong, Naiwieng 1 : Sa ka BJP mynta ka la kob ban ïoh thaw sorkar namar u President jongka u bah Ernest Mawrie u la kob ba ka BJP kan jop palat 10 ngut ki MLA bad kan ïoh thaw ia ka sorkar ha u 2023.
Kumba long mynta ka BJP ka don tang 2 ngut ki MLA bad mynta ki kob ban palat ïa ka 10 ngut ha u 2023.
“ Ngi dei ka National Party kaba heh tam ha India ngi don la ki jong ki buit treikam ha ka jingïakhun ïa ka election bad ngan ïathuh ïa phi ha kane ka kynti ngin jop palat ïaka 10 bad ngin sa ïoh ban thaw ïa ka sorkar ba thymmai da ka thong ban wanrah ïa ka roi ka par ha ka jylla" ong u bah Mawrie.
U la ïathuh ba ka BJP kan ïakhun na baroh 60 tylli ki Constituency bad na kine kumba 40 tylli ki dei kiba ka BJP kan ïakhun bad don jingkyrmen ban jop bad ki dei ruh kiba la don lypa ki kyrtong.
“ Haduh mynta ngim pat lah ban jer kyrteng ïa kine ki kyrtong wat la katta ruh ngi la long kiba la pynkhreh ha baroh ki constituency.
Ngi khlaiñ bha mynta bad ngin jop bun beit ha kane ka kynti" ong biang u bah Mawrie.
U la ïathuh ba ki don 5 ngut ki MLA kiba la pynpaw ba ki kloi ban wan pynïasoh sha ka party shwa ka election.
Ha ka taiew ba nyngkong jong u Nohprah kiei kiei baroh ki la shai lut bad ka jingïakren ïa pynbeit bad ki MLA ruh ka dang ïaid shakhmat.
Ki la pynpaw ba ki la long kiba la pynkhreh ban pynïasoh noh sha ka BJP.
U bah Mawrie u la ong ba ka don ka jingkyrmen ïa ka BJP ban jop bun ha Meghalaya namar ka la trei bha ïa ki kam.
U la ïathuh ba da ki spah tylli ki skhim na ka sorkar pdeng ki la wan sha ka jylla Meghalaya.
“ Haduh mynta u khaw sam ei sha ki paidbah ba la ai da u myntri rangbahduh u Narendra Modi ruh un dang treikam beit.
Ngi khlem shakri tang na shyntur hynrei da ki kam kumba la kular ïaki paidbah.
Ngi la ïarap ïa ki nongbylla ban ïoh ïa ka insurance scheme.
Kine ki skhim baroh kin ïarap ïa ka BJP ban nang jan sha ki paidbah.
Kiwei ki party ki kular ban pynbeit pud, ban ai surok naei kin ïoh na kata ka daw ngi kyrpad ïa ki paidbah ban ailad ïa ka BJP ha kane election ban wan" ong biang u bah Mawrie.
U la ong ruh ba ka jylla Meghalaya ka donkam da ka sorkar kaba don ar enjin.
“ Lada ka don ka BJP ha Delhi bad kan don hangne ha Mehalaya ruh kan wanrah bun ki jingkylla kumba la long ha Assam.
Ha Assam kawei pa kawei ka District ki la don ka Medical College, ka Cancer Hosital, Engineering College, ki surok kiba bha, ki flyover.
Kumta ngi ruh ha kane ka kynti ngi kwah ïa ka roi ka par kumba thrang ki paidbah" u la ong biang.
Halor ka jingkynthoh jong u Kiren Rijiju dang shen ba hato ka BJP kan ai ïa ka ILP lada ka jop bun ki MLA ha u 2023, u bah Mawrie u la ong ba ka ILP ka dang don hapdeng ka jingbishar jongka tnad kam pohïing ka sorkar pdeng bad kumta ym lah ban kynthoh halor kane na ka party namar ngi kyrpad ïa ka sorkar pdeng na ka por sha ka por ban bishar bniah kloi ïa kane ka kam.
Halor ka jingkyrduh kam kyrduh jam u la ong ba u myntri rangbah u la kular ba un ai kam 10 lak ngut shwa ban kut une u snem bad tang ha katei ka sngi ba u pynbna ruh la thung kam 75227 ngut.
Wat hangne ha nongbah Shillong ruh u myntri ula wan ban ai iaki shithi thung kam, kane ka dei tang ka jingsdang bad yn dang pynrung kam shuh shuh ïaki samla.
U la ong ka sorkar jylla ruh ka dei ban thung kam kloi noh ha ki palat 8000 tylli ki kam ba lait thylli ha ki tnad sorkar bapher bapher.
Shillong, Naiwieng 01: Ka “Save Hynñiewtrep Mission"(SHM) ka la sdang mynta ka sngi da ka jingïatur paidbah kynsan kynsan ki dkhot jong ki San tylli ki Sengbhalang sha Secretariat.
Kine ki san tylli ki seng ki long ka HYC, HANM, JSM, ENJC bad CORP.
Ha ka jingshisha ka District Magistrate jong ka East Khasi Hills District ka la pynjari da ka Section 144 CrPC naduh ka miet Lah Sngi U Blei ban khanglad ïa kano kano ka jingtur paidbah bad ka jingïalum paidbah ha nongbah Shillong.
Hynrei ka jingmih paidbah jong ki seng mynta ka sngi Baar ka la pynkulmar thlim ïa ki Pulit haba kawei ka kynhun ba ïalam ka HYC ka tur na shaphang IGP Point bad kawei ka kynhun ba ïalam da ka HANM ka tur na shaphang Shillong Club.
Hynrei ki Magistrate bad ki Pulit kiba la ïoh jingtip ïa kane ka jingwan tur kynsan kine ki Seng ki la ap pahara bha bad khanglad ïa ki dkhot jong ki Seng ban shu tur ruma sha Secretariat.
Hadien kham hadien katto katne por u Myntri Kam Pohïing ka jylla, u Bah Lahkmen Rymbui, u la phah khot ban ïakynduh ïa ki nongïalam jong kine ki San Seng ban ïakynduh ïa ha kamra treikam jong u ha kaba kine ki San Seng ki la aiti ïa ki 9 tylli ki mat jingdawa jong ka SHM.
Na ka liang u Bah Rymbui u la ong ba un sa rah ïa kine ki mat jingdawa hakhmat ka sorkar.
Ki 9 tylli ki mat jingdawa ki long ka jingpyntreikam noh ïa ka ILP, ka jingithuh ïa ka ktien Khasi, jingpynkynriah ïa ka them Metor, ban pynbeit thymmai ïa ka Reservation Policy, ban pynbeit biang ïa ka MoU-1, ban tohkit CBI halor ki kam bamsap, ban tohkit CBI ba shah siat ïap u Bah Cherish, ban thungkam mardor ïa ki kam kiba thylli ha jylla, ban weng mardor ïa ka aiñ khalai.
Da kaba pynkheiñ ïa ka kyndon 144Cr.
PC, da ki spah ngut ki dkhot jong kine ki 5 Seng ki la ïapyrta shla ban pynrem ïa ka sorkar MDA bad ïa ki Myntri ka sorkar ryngkat ka jingpyrta ban pyntreikam noh ïa ki 9 tylli kimat jingdawa.
La pynshongshit ïa kane ka jingïatur bad jingïapyrta da ka jingïatem ïa ka ksing ka dhah.
U Bah Roy Kumar Synrem uba la ïalam ban ïakynduh ïa u Bah Rymbui, u la ong ba ka SHM kan bteng beit ki jingïakhih kiba kyndit kyndit kumba long mynta ka sngi bad kan pynkheiñ beit ïa ka kyndon 144 CrPC.
Katba u Bah Lamphrang Kharbani, nongïalam ka HANM, u la ong ba lada ka sorkar kan lah ban pynurlong ïa ki jingdawa kiba na ka por sha ka por jong ki Sengbhalang, kan poi ka por ba kin mih ki Seng Lehnoh bad ha kata ka por ka sorkar jylla bad ka sorkar pdeng kidei ban kitkhlieh, namar ba ïa ka ILP bad ïa ka ktien Khasi kaba la mynjur da ka Meghalaya Legislative Assembly ruh ka sorkar u Modi haduh mynta kam pyntreikam satia.
Katba ka sorkar jylla pat ïa ki mat kiba ïadei bad u pud u sam la shu pynbeit kyrkieh kat haduh ba kiba bun ki jaka ki la leit lut sha Assam bad ka polisi thungkam ruh kadei kaba lah shiliang.
Shillong, Naiwieng 01: U General Secretary ka FKJGP u Bah Eldie N Lyngdoh ha ka sngi Ba-ar u la shah khot hajir ha Sadar Police Station halor ki kyndon ba la pynngat da ka Laitumkhrah Police Station ha kaba ïadei bad ka jingtied jingbom ïa ki nongleit nongwan bad ka jingkulmar kaba mih ha ka jingïaid rally kaba la pynlong da ka seng ha ka 28 tarik u Risaw na Motphran sha Madan ïewrynghep.
Haba kren bad ki lad pathai khubor hadien ba la mih na ka jaka hajir ha ki pulit, u Bah Eldie u la ïathuh ba na ka liang ka Laitumkhrah Police Station ka la pynngat haduh 6 tylli ki kyndon aiñ kata hapoh ka Section 341, 324, 353, 505, 506 bad 34 jong ka Indian Penal Code.
U la ïathuh ruh ba nalor kitei ki 6 tylli ki kyndon kiba u la shah khot hajir kiba la pynngat da ka Laitumkhrah PS u la shah pynngat ruh sa 6 tylli ha ka Sardar PS kaba un hap leit hajir ha ka 4 tarik Naiwieng ha Sardar PS.
Haba kylli la ka seng ka shim jingkitkhlieh halor ka jingjia ba la mih ha kato ka sngi, u Bah Eldie u la ong ba shisien ba ka jia ha ka jingïalang ba la khot da ka seng ka jingkitkhlieh lei ka la dei lypa ha ka seng ban shim.
Haba ïa dei bad ka jingkam u Myntri Rangbah ba ki pulit ki la kem ïa uwei ba donkti ban shoh ban dat ïa ki nongleit nongwan ha ka sngi ïaid rally ka FKJGP, u Bah Eldie u la ong ba haduh mynta na ka liang ka seng kam don jingtip mano uta u dkhot jong ka u la shah kem bad na ka liang jong ka seng ruh ka dang wad jingtip halor kane.
Lah ban kdew ba ha ka jingïaid jong ka FKJGP pyrshah ïa ka jingbym ïohkam ki samla kiba la nang la stad ha ka jingïasynrop lang ryngkat kiwei ki sengbhalang ba kynthup ïa ka KSU bad HNYF, RBYF, ka la mih ka jingïakulmar kaba ka don ka jingshah tied shah bom ki nongleit nongwan bad ka jingpynjulor ïa ki kali bad ki ar shaka da ki katto katne ngut kiba ïashim bynta ha ka jingïaid paidbah kiba la tap ïa ka durkhmat kiba na ka liang ka FKJGP ka ong ba ki dei ki riew shim kabu kiba wan pynthoh bria ne lehse ka dei namar ka jingsngew dukha mynsiem ki khun samla na ka daw ka jingbym ïohkam jong ki.
Mairang.
Nailur 16: U Babu FC Shullai, General Secretary jong ka All Primary School Teachers Association (APSTA) u la ong ba ki Nonghikai ki don ka bor ban wanrah ka jingkylla bad ki lah ruh ban pynjop ne pynrem elekshon ïano ïano.
“Wat lada ka sorkar kam shah ïa ngi ba ngin mih ban ïalap elekshon, hynrei ngin trei napoh napoh", u la ong.
Ïa kane u la ong haba kren ha ka jingïalang kynmaw burom ïa ka lyngkhuh sngi ïap mba 173 snem u Thomas Jones bad ka jingkynmaw ruh ïa ka jingdap 180 snem ka jingsdang ki Lower Primary Schools ha ri Khasi, kaba la pynlong da ka APSTA ha Madan Mot Tirot ha Mairang.
U nongïalam ki nonghikai skul Primary, u la pynpaw ka jingsngewkhia ba ka map jong ka jylla ka la nang rit nang rit na kaei kaba u ju dro ha ka por ba u shong Class IV ne Class V.
“Lada ngi kum ki Nonghikai ngim leh eiei, ka map kan nang rit nang rit", u la ong.
Kum u briew uba ju trei ruh ha ka imlang sahlang, u Bah Shullai, u la ong ba ka dei ban don ka jingkylla ha ka jylla lym kumta ka imlang sahlang kan mad bun ki jingeh.
Ha kaba ïadei bad ki jingtrei ba bun ki nonghikai, u la ïathuh ba kumno naduh u snem 2010, ma u bad ka APSTA ki la ïarap ïa ki nonghikai kiba la shah weng kam na ka jingtah sia lieh ba kin ïoh biang ïa ka kam da kaba ïakhun da ka mumotduma haduh Supreme Court ruh.
U Bah Vincent Pala, MP ka Shillong, u la long u Kongsan ha kane ka jingïalang.
Ha ka jingkren jong u, u la ong ba ki nonghikai Primary kidei ki nonghikai kiba baroh baroh ki kynmaw lut.
“Nga ïa ki nonghikai College, University ngam da kynmaw, hynrei ïa ki nonghikai LP te nga kynmaw beit", u la ong.
U la ong ba ki nonghikai kidei ka kynhun kaba trei ym tang na ka bynta ka tulop, hynrei ki trei naduh ka mynsiem ban ai jingnang jingstad bad ban pynrung ha ki khynnah ïa ka nongrim kaba biang naduh ba ki dang rit.
U la ai nuksa ïa ka jinghikai U Jisu, ka Mother Teresa kiba la hikai ei khlem tyngkai ha ka jingim jong ki.
Ha kane ka jingïalang la don lang ruh u DC Eastern West Khasi Hills, Bah W.
Nongsiej, u Pa’iem P.
Manik Syiemlieh, Syiem ka Hima Nongkhlaw bad kiwei kiwei de ki ophisar sorkar bad kumjuh ruh nongïalam Shnong.
La sam ruh ïa ki jingïarap sha ka Ri Khasi Channel na ka bynta ka Christmas Makeover, nangta sha ka Skul Mairang Vidyajyoti Inclusive Secondary School bad ka Holy Cross Hospital Mairang.
Shillong, Nailur, 16: Ka jingïakhun ïa ka khlam Covid-19 ha Jylla Meghalaya ka la pynsuba mynta ba ka don ka jyrsieh kaba jur hadien ka jingmih ka jingkylli ïa ka rukom pynlut jong ka National Health Mission (NHM) ïa palat T.
567 klur ha kine ki lai snem ba wan lynshop kane ka jingpang.
Kat kum ka jingkheiñ bala ïoh na ka Tnad ka Koit ka Khiah, ka Jylla Meghalaya kala pynlut haduh T.
8,16, 22,52,312 klur ban ïakhun ïa kane ka khlam kaba la wan lynshop ha Jylla naduh u Lber 2019 kat haduh mynta mynne.
Ki Heh Ophisar ka Tnad ka Koit ka Khiah (ki bym kwah pynpaw kyrteng) ki pyntip ba na kane ka song pisa ba T.
816 klur tam, ka National Health Mission (NHM) ka dei kaba pynlut bun eh kaba kot haduh T.
567,29,72,968 watla ka dei tang ka Agency kaba dei pyntreikam ïa ki prokram jong ka Sorkar Pdeng.
Kine ki Heh Ophisar ki pyntip ba ka Tnad ka Koit ka Khiah lyngba ka Directorate of Health Services (MI) ka la pynlut tang T.
2,48,92,79,344 klur bad kane ka pisa ka kynthup ïa ka song pisa ba ai da ka Sorkar Pdeng kaba long T.
8,00,98,000 bad kaba ai da ka Sorkar Jylla ka long T.
2,40,91,81,344.
Haba ai jingkheiñ ïa ka jingpynlut ka Tnad DHS(MI), kila ong ba kane ka Tnad tang haba siew ïa ka bainong jong ki Nongtrei Contract kiba ïarap ïa ka Jylla ban ïakhun ïa ka khlam ha kine ki lai snem, kala kot ïa ka T.
62,73,85,817 (62 klur tam) bad kaba bun eh ka dei ka jingthied ïa ki dawai, ki tiar sumar naduh ki Oxygen, Ventilator, Generator, ECG Machines, X-Ray System bad kiwei kiwei kaba kot T.
1,77,27,46,039.
Kiwei pat ki jingpynlut ka dei ka jingthied ïa ki kali na ka bynta ka Carona Care Centre ha Umsawli, ka jingshimwai ïa ki kali ban kit ïa ki Oxygen Cylinder bad kiwei kiwei kaba kot T.
1,01,81,388, ka jingthied ïa 10 tylli ki Ambulance bala bei tyngka da ka NESID T.
1,59,98,650, ka jingpynlut ban tei ïa ka hospital pre fab ha Tura T.
2,58,84,000, ka jingpynlut ban tei ïa ka hospital pre fab ha Shillong ba kot T.
2,58,84,000 bad ki jingtei ïa ki jaka buh Oxygen ha Jengjal, West Garo Hills ba kot T.
80,13,250 bad ha Carona Care Centre, Umsawli ba kot T.
1,11,99,450.
Kine ki Heh Sorkar ki ïathuh ba tang ka jingpynlut jong ka NHM kaba dei ka Agency ba pyntreikam ïa ka prokram jong ka Sorkar Pdeng kaba kot haduh T.
567,29,72,968, (T.
567 klur tam) ym shym la ïoh jingkheiñ satia khamtam haba bun ki tiar sumar bad ki jingtei ki dei kiba la pynlut da ka Ophis u DHS(MI).
Haba pyntip ba ka Sorkar Jylla kala ïoh jingïarap haduh T.
76,56,18,000 (T.
76 klur tam) na ka Sorkar Pdeng, kine ki Heh Ophisar ki ong ba na kane ka pisa, tang T.
8,00,98,000( T.
8 klur) la pynlut da ka Ophis u DHS(MI) katba T.
7,57,608,200 ( T.
7.
58 klur) lah pynlut da ka NHM ïa kaba ym lah ban tip kumno ka pynlut bad shaei ka pynlut.
Kine ki Heh Ophisar ki ong ba kat kum ka rukom treikam, ka song pisa ba dei ban leit sha ka NHM ka dei ban wan haduh 90% na ka Sorkar Pdeng bad 10% na ka Sorkar Jylla.
“Hynrei kumno ka NHM ka lah ban ïoh pynlut haduh T.
567 klur tam ka pisa haba ka sorkar Pdeng ka dang ai tang T.
7.
58 klur ka bym pat kot wat shi percent ka bhah na ka Jylla" kila buh jingkylli.
Kine ki Heh Ophisar kila ong ba kane ka kam ka dei ïa kaba hap ban pynlong ïa ka jingtohkit bad kaba dawa ruh ïa ka jing tohkit khnang ba kan shai ha ka rukom pyndonkam ka NHM ïa kat kane ka song pisa bala pynlut da ka Jylla ban ïakhun ïa kane ka khlam.
Shillong, Nailur, 16: Ka Voice of the People Party (VPP) ka la pynrem jur ïa ka Sorkar da kaba ong ba ka dei ka bym don jingsngew bad ka jingleh hangamei khamtam eh ïa ka jingbym sngap shuh ïa ka jingsngew ki paidbah babun balang ha ki mat kiba ktah ïa ka rukom im bad jinglong ba tynrai jong ki trai muluk ki trai jaka.
“Ngi sakhi ba kane ka Sorkar ka mut ban ïaid beit shakhmat ban pynlong ïa ka jylla Meghalaya kaba paw ha ki kam khalai Casino kaba long pyrshah ïa ka mon bad ka jingkwah u paidbah.
Kane ka paw shynna da ka jingkyntait jong ka ban pdiang ïa ka aiñ rew (private member bill) ban pyndam noh ïa ka aiñ khalai jong ka Sorkar kaba la wanrah da u MLA jong ka North Shillong Constituency u Bah Adelbert Nongrum ha kane ka sien shong Dorbar ba dang shu kut," ong u President ka VPP u Bah Ardent M.
Basaïawmoit.
“Ka jingkren jong u Myntri Rangbah ka Jylla ba hana la pyndam noh ïa kane ka jingthmu wanrah ïa ka Casino kam dei kaei kaei kaba lah ban ngeit hynrei ka dei tang ka jingpyrshang ban pynthame ïa u paidbah bad khamtam ïa ki nongïalam Balang hapoh ka shatri ka KJCLF kaba la pynpaw shai ïa ka jingpyrshah kaba jur ïa kane ka jingleh ka Sorkar," u la ong.
‘Ka jingkren jong u Myntri Rangbah kam shai satia ruh ba ka Sorkar kan pyndam noh ïa kane ka aiñ khalai kaba ka la wanrah, hynrei u shu kdew ba ka Sorkar kan ym ïaid sha khmat ïa ka jingthmu.
Shuh shuh u Myntri Rangbah u la kren shai ba ka Sorkar kan ym pyndam noh ïa kaei kaei kaba ka la leh na bynta kane ka kam.
Kaei kaba thikna hangne ka long ba baroh ki rai kiba la shim kham ha shwa kin neh kumba ki long.
Kumjuh ruh lah ban sngewthuh ba Ïa ki licence kiba la ai ruh kan treikam beit katkum ba la batai da u Myntri ka Taxation u James Sangma hapoh ka Ïing Dorbar," la ong shuh shuh u Bah Ardent.
“Sa kawei pat ka mat kaba kaba ktah ïa ka jylla ka dei ka rai ka sorkar ban pynlong ïa kata ka Cherry Blossom Festival bad kane ka rai ka Sorkar ka la wanrah shibun ki jingkynthoh na kiba bun ki liang.
Kane ka tamasa jong ka Sorkar kam don eiei ka ban pyni ne pynphalang ïa ka riti bad ka ka jinglong kyrpang ka rukom im jong ki nongshong shnong ka jylla hynrei kan wanrah pynban ïa ka ki jingjia kiba isaitmet kiba lah ban pynhiar dor bad pynjahburom ïa ki nongshong shnong bad ïa ka jylla hi baroh kawei," la kynthoh ka VPP.
“Shuh shuh lada kaei kaba la mih ha ki lad pathai khubor ka long kaba shisha ba ka Sorkar ka shim da ka ram na bynta ban pynlong ïa kane ka tamasa, ki paidbah ka jylla ki don ka hok ban pyrshah ïa kane bad ruh ban buh jingkylli ïa ka Sorkar halor ka rai ban pynlong ïa kum kane ka tamasa.
Ngi la dei lypa ka jylla kaba la kit ka ram shi rynjaiñ bad kane ka jingbteng ban shim ram kan nang pynsniew shuh shuh ïa ka pla tyngka jong ka jylla," u la ong.
’“Namarkata ngi kwah ban kyntu ïa kiba don ha ka bor bad kiba bat ïa u lakam synshar ba kin sangeh shisyndon ka jingpynsyrwa kai ïa ka pisa u paidbah ha ki kam kiba ym wanrah jingmih eiei na ka bynta ka bit ka biang jong ki paidbah ka jylla," la kyntu u Bah Ardent.
Shillong, Nailur 16: Ka UDP Pynursla Circle ka la pynpaw ïa ka jingsngew khia ha kaba ïadei bad ka jingthmu ka sorkar ban aiti ïa ka MeECL jong ka Pynursla Sub Division sha ka kompeni (Franchisee) namar ba kane kan ktah ia ki longïing kiba pyndonkam bor ding.
Ha ka jingïalang ka UDP kaba long mynta ha ka sngi Thohdieng ha Pynursla, hadien ba la ïathir ka la rai ban pyrshah ia kane ka jingthmu ka sorkar ban aiti sha ki riew shimet bad ha kajuh ka por, kan leit kynduh ia u SDO ka MeECL ha Pynursla ban pan jingshai halor kane ka jingthmu, kaba la pynsah umdum ia ki paidbah baroh.
Ka party ka la ong ba kane ka jingthmu ka sorkar kan buh jingeh ia ki paidbah namar ba mynshwa ruh ha ka por ba ka sorkar ka ai ha ki riew shimet ban lum ia ka bai thang ding, ka la wanrah shibun ka kynrum kynram ia ki paidbah.
Ka UDP ka la ong ba ka sorkar ka dei ban leh kumba ju mynta khlem da donkam ban wanrah ne aiwai pynban sha kiwei ki kompeni.
Shillong, Nailur 16: Ka thma ktien hapdeng u Myntri Rangbah, u Conrad Sangma bad u MLA ka Umroi ka la mih biang mynta ka sngi ha Ïingdorbar Thawaiñ bad mynta ka sngi pat kadei halor ka jingkylli ïa ki kam ne ki post kiba lait na ka jylla.
U MLA ka Umroi, u la buh ka jingkylli katno tylli ki kam kiba lait bad kiba la mang pisa ha ka jylla naduh ka snem 2018 haduh 2022.
Na ka liang u Myntri Rangbah ha kaba nyngkong u la jubab ba ka sorkar ka dang wad jingtip ne lum jingtip halor kane.
Halor kane ka jingjubab u Myntri Rangbah, u Bah George u la pynpaw ka jingbym hun bad kyntu ba u Myntri Rangbah la kumno kumno udei ban ai bad dei ban tip lehse tang ha ka shi snem ne arsnem.
U Conrad u la ïeng ban jubab biang ba kam dei kaba suk ïa ka sorkar kan ai ïa kine ki jingtip namar ba ki don bun tylli ki tnad treikam, ha kaba ki don haduh 63 tylli ki Directorate, 60 tylli ki Department, 12 tylli ki ophis DC, 6 tylli ki ophis SDO Civil, 46 tylli ki C&RD Block nangta sa ki Meghalaya House ha Kolkata, Delhi, Mumbai bad Vellore.
“Ngam kwah ban ai ka jingkheiñ ka bym thikna, namar ngan sa shah kynnoh ba nga ïalam bakla ïa ka ïingdorbar", la ong u Conrad.
Halor kane ka jubab, la ïeng sa u MLA ka Rangsakhona, u Zenith Sangma, uba la ong ba ka sorkar ka kwah ban pynkyllaiñ ïa kane ka kam kaba suk ban jubab, namar ka kwah ban buhrieh bad kam kwah ba ki samla kin suk ha ka jingwad kam wad jam.
U Conrad u la ïai ban ba um kwah ban jubab da ki jingkheiñ ki bym biang.
U Bah George u la ïeng biang ba lada u Myntri Rangbah um lah ban ban ai baroh ki snem udei ban ai noh tang jong u snem 2021-’22 ruh.
Hangne ruh u Conrad u la ong ba lada u ai ruh ki dkhot kin nym hun bad kin kynnoh ia u laiphew jait.
U Bah George u la ong ba u Myntri Rangbah um dei ban jubab da kaba shu tharai ba ki dkhot kin nym hun ne kynnoh ïa u, namar kim dei shuh ki khunlung.
Hangne ka la mih ka jingïania haba u Conrad u la pynkynaw ïa ka jingkylli kaba u MLA Umroi u la kylli halor ka jingkieng ha Umiam.
Katba dang kren u Conrad, u Bah George u la ïeng ban knieh ktien da kaba ong ba u nongïalam jong ka ïingdorbar u shu kdat kai ïa ka kam kabym ïadei satia bad ka jingkylli bad u shu kwah ban pynlut kai ïa ka por sha kiwei pat ki bynta.
Hangne la mih biang ka jingïainia tad haduh ba u Shnongknor ka ïingdorbar, u Bah Metbah Lyngdoh, u la pynkut noh ïa ka jingbuh jingkylli halor kane ka mat.
Shillong, Nailur 16: U Bah Disparsing Rani ha ka sngi Thohdieng u la ïathuh ba kat kum ka jingtip kaba u la ïoh hadien ba u la wad jingtip lyngba ka RTI na ka ophis u DGP ba ki don haduh kumba 2477 tylli ki post kiba thylli ha ka tnad pulit ha kylleng ki bynta jong ka jylla.
Haba kren sha ki lad pathai khubor u la ïathuh ba na ka liang jong u u la wad ïa kane ka hjingtip hadien ba kiba bun ki samla wad kam wad jam ki pan jingïarap na u ha kabva ïadei bad ki kam kiba thylli bad ha kino ki ophis jong ka tnad pulit.
U la ong ruh ba kat kum ka jingtip kaba u la ïoh ba ki kam pulit ha ka jylla la pynlong khatduh ïa ka jingpynrung kam dei naduh u snem 2018 bad ym pat shym don satïoh kano kano ka jingpynrung kam thymmai.
U la ong ruh ba kat kum ka njingtip kaba la ai sha u ba dei ha ophis SP Ribhoi kaba bun tam ka post kaba lait kaba don haduh kumba 540 tylli, SP Office East Khasi 368, SP East Jaintia 40, Office Commandant MP Battallion East Garo Hills 157, Deputy Inspector General of Police 2 tylli, IGP Shillong 255, Office Commandant SF10 26, DGP 30, SP West Jaintia 79, Commandant 4th MLP Battilion Sohpian 90, 1st Battelion 142, SP West Garo Hils 72, DIGP Western Range 1, SP West Khasi Hills 41, SP east Garo 2, Directorate of Anti Infiltration 75, Principal Police Training School 13, Commandant 3rd Battellion 240, SP North Garo Hills 18, SP South West Garo Hills 45.
Shuh shuh u la ïathuh ba kane ka jingpynrung kam ka sahteng lehse kan dei na ka daw ka roster system kaba dang shu pyntrei shen.
Haba ïadei bad ka jingïoh medal na u Lat ne u President u la ong ba kat kum ka jingtip ba ki ai la ied beit da ka tand ki kam poh ïing.
Shillong, Nailur 16: UMyntri ka tnad Transport, u Bah Dasakhiat Lamare, u la ong ba ka don ka jingpynbor kaba jur na ka sorkar pdeng ïa ka sorkar jylla ban sdang noh ïa ka lynti rel na Tetelia, Assam sha Byrnihat, hynrei na ka liang ka sorkar jylla kan nym sdang ïa kane namar ba ka don ka jingpyrshah kaba jur na ka jylla.
U Bah Lamare, haba jubab ïa ka jingkylli ba la wanrah da u MLA ka Nongpoh, u Bah Mayralborn Syiem, u la ong ba wat lada ka la don ka jingsorjamin ne ka survey ïa ka jaka kaba jngai kumba 2 kilometer shiteng, hynrei kane ka kam haduh mynta kam pat poi shano shano ruh.
Haba la kylli la ka sorkar jylla kan ïaid beit shakhmat bad kane ka jingpynbor ka sorkar India, u Myntri Rangbah ka jylla, u Conrad Sangma, haba ïarap jubab lang, u la ong ba ka sorkar jylla ruh ka kwah ban don ka lynti rel kaba kit tang ïa ki mar ki mata, khnang ban pynsuk ïa ki ka bah bad ban lait na ka jingwan rung ki trok kitmar, hynrei kan nym sdang satia katba kam pat ïoh ïa ka jingmynjur lang na baroh ki liang.
U Conrad u la ïathuh ba ïa kane la ïakren ha ka por ba wan ka jingpang khlam khnang ban khang lad ïa ki draibar trok kit mar kiba wan nabar jylla ka ban ïada na ka jingpang khlam COVID.
Shuh shuh u Bah Dasakhiat, u la ong ba ka la don ka jingpyrshah na ka liang ki Sengbhalang, ki katto katne ki Rangbah Shnong, ki trai jaka ruh halor ka jingwan ka lynti rel.
“Ngi sngewthuh ba ka jingwan ka rel ka long kaba donkam, hynrei ngin nym leh pat katba ym pat lah ban pynsngewthuh ïa ki jingmyntoi ba kan ai, khamtam ïa kito kiba pyrshah", la ong u Myntri tnad Transport.
Halor ka jingkylli ba la buh da u MLA Nongpoh, u Myntri u la ïathuh ba ka jingthmu ban wanrah lynti rel ne ka jingsorjamin kaba naduh ki snem kiba ladep, kam donkam satia ban da ïoh NoC na ka District Council.
Shilong, Nailur 16: U Lamphang ka Ïing Dorbar Thaw Aiñ ka jylla u Bah Metbah Lyngdoh ha ka sngi Thohdieng u la ïathuh ba hadien ba na ka liang ka kynhun tohkit ba laitluid na bynta ban tohkit ïa ka daw ka jingkhyllem noh ka tnum pyllun(Dome) ba la thung da ka sorkar ka la ai dep aiti ïa ka kaiphod tohkit jong ka sha ka sorkar bad la lap ba ka daw hi kaba pynlong ban khyllem kane ka tnum pyllun ka dei ba kam jingbym don jingïatreilang satia hapdeng kiba design, kiba pyntrei ne contractor bad ka nongpeit pyrman ïa ka jingpyntrei kata ka PWD.
Haba kren sha ki lad pathai khubor u la ïathuh ba ha ka jingïalang ba la lum ha ka ophis ong u hapdeng ki dkhot ka High Powered Committee(HPC) bad ka sorkar ha ka kamra treikam jong u ha Rilbong ka sorkar ka la ai khubor ïa kiei ki sienjam kiba dei ban shim bad kiei ki jinglap na ka kynhun tohkit halor kane ka jingkhylem ka tnum pyllun.
U Lamphang u la ïathuh ba ka ha ka por ba pyntrei ïa kane ka building na ka liang ka kompeni ba design kim shym la buh satia ïa ki techinical expert ban peit ba ka jingtei ïa kane ka builidng bad ki la pdiang ruh ba ki ruh ki long shi bynta na ki daw ban jia kane ka jingkhyllem u tnum pyllun bad kumjuh u la ong ba na ka liang ka kompeni ba ioh ïa ka kontrak ruh ka la pdiang ba ki ruh ki dei kei ka daw ba ka jia kane ka jingjia.
U Lamphang u la ong ruh ba ka liang ka IIT Guwahati kaba la tohkit ban lap ïa ka daw ka jingkhyllem bad kumjuh ïa ka jinglong jingman jong kiwei pat ki bynta jong ka bulidng ba dang sah.
U la la ong ruh ba hadien ka jingtohkit la lap ba ki bynta ba dang sah jong kane ka building ka dang skhem bad kam don kano kano ka jingsator na ka jingkhyllem noh ka tnum pyllun jong ka assembly.
U la ïathuh ruh ba na ka liang ka sorkar hadien ba la ai jingmut na ka kynhun tohkit laitluid la rai ba ka jingtei ïa biang ïa ka tnum pyllun kan dang ïaid shakhmat hynrei kan pyndonkam noh da ki mar kiba kham sting bad ïa kane yn sa pynwandur biang da kajuh hi Design Associate kaba la pynwandur hynrei kan hap leh ïa kane khlem jingsiew.
U la ong ruh ba ïa ka jingtei biang ïa kane ka tnum pyllun ka kompeni ba pyntrei ïa kane ka UPRNN kan hap bah khlieh ïa ka bai lut bai sep ban tei bad ruh ban pynkhuid ïa ki jaboh jabaiñ kiba mih na ka jingkhyllem jong kane ka tnum pyllun.
Shuh shuh u la ong ba na ka liang kaba design ka la mynjur ba kan phah uwei u techinical expert ban peit ba ka jingtrei kan long kat kum kaba ki pynwandur bad kumjuh na ka tnad PWD ruh kan thung da ki expeert jong ka ban pynthikna ba ka jingpyntrei kan long kaba paka.
“Namar kat kum ka kyndon ka kontrak ba la soi la kdew shai ba lada ka don ka jingjia ba ka khyllem ne kano kano ka jingjia ba julor ka bynta kane ka building ha ka por ba dang trei ïa kane ka building na ka liang kita kiba long ka daw ka jingkhyllem kin hap ban buria ban tei ïa kane ka building" ong u Lamphang.
Haba ïadei ba ka jingpynshitom ïa ki nongtrei ka PWD kiba peit pyrman ïa kane na ka liang ka sorkar kan sa shim da ka sienjam jong ka.
Haba jubab halor ka jingsdang biang ban trei na bynta kane u bah Metbah u la ong ba ïa kane ka kam yn sa sdang noh shen.
Shillong, Nailur 16: Ka Adjournment Motion ba la wanrah da u MLA ka North Shillong halor ka jingktah ka Roster System ha ka Reservation Policy kam shym la poi shaduh ka bynta ban ïatai ha ïingdorbar na ka daw ba kam shym la ïoh jingkyrshan na ki dkhot jong ka ïing.
Katkum ka rukom pynïaid ïingdorbar, ka Adjourment Motion kadei ban ïoh ïa ka jingkyrshan na ki 10 ngut ki dkhot kaba mut ki MLA hapoh ïingdorbar khnang ban ïoh ban ïatai.
Hynrei mynta ka sngi halor kane ka Motion jong u Bah Nongrum ym shym la don mano kano ruh ba ai jingkyrshan bad kumta u Shongknor, u Bah Metbah Lyngdoh, u la pynkut noh namar ba ka rukom pynïaid ïingdorbar kam shah.
Ha shuwa jong kane, u Bah Metbah, mar syndep ka ka kynta buh jingkylli, u la pyntip ba u la ïoh ïaka jingthoh na u Bah Adelbert ban wanrah ïa ka Adjournment Motion bad namar ba u MLA ka North Shillong u la wanrah ruh da ka Resolution halor kajuh ka mat, hynrei um shym la ïoh ban ïakren hapoh ïingdorbar, kumta u la shah ïa u Bah Nongrum ban wanrah ïa kane ka Motion, tangba ki kyndon pynïaid ïingdorbar kim shah pat ban ïatai, hynrei ka ailad ïa u nongwanrah ïa kane ka motion tang ban shu batai lyngkot halor ka mat ba u wanrah bad hadien kata pat hap ban pan bor ïa ka ïingdorbar.
Lada don 10 ngut ki dkhot ba kyrshan lah ban ïatai, hynrei lada duna na kata ym lah satia ban ïatai.
Haba batai lyngkot halor kane ka mat, u Bah Adelbert u la ong ba ka kyntien Roster System ka la pynkyndit ïa kiba bun ki Samla ba wad kam, lyngba ka hukum jong ka High Court of Meghalaya ha u bnau ïaïong mynta ka snem.
Nangta ki artylli ki jingjia ha u bnai Jymmang bad Jylliew, kata ka Office Memorandum jong ka Personel Department kaba ong ban pynneh ïa ka Reservation da ka Roster System bad kaba ar pat kadei ka jingpynbna laitkam kaba ka jingpynbna ka thungkam ka noh shiliang ka tarajur tang sha kawei ka kynhun jaidbynriew.
Kane ka jingsheptieng jong ki samla wadkam ka la nang jur namar ka Roster System ka ïarap ïa kawei ka kynhun jaidbynriew bad pynduh lad ïa kawei pat ka kynhun jaidbynriew.
“Ngam pyrshah ne ïashah sha kano kano ka kynhun jaidbynriew, hynrei kum ka jylla ngi dei ban don ka jingïaryngkat lang baroh", u la ong.
Shuh ha kane ka jingbatai lyngkot, u Bah Adelbert u la ong ba kum u nongmihkhmat kadei ka kamram jong u ban peit ba ki Samla ba wadkam kiba la biang ka jingpule kim dei ban shah leh shiliang khmat tang na ka daw jong ka Roster System.
Kumta u la kyntu ba dei ban don ka jingphai dien ne ka jingpynbeit thymmai ïa ka Roster System.
Shillong, Nailur 18 : U Myntri ka tnad ka Koit ka Khiah ka Jyllla, James K Sangma mynta ka sngi U Blei u la pynhap pyrda ïa ka lympung ïalehkai All Shillong Open Snooker Tournament ba la pynlong da ka Meghalaya Billiards and Snooker Association ryngkat ka jingtreilang bad ka National People’s Youth Front Shillong City.
Ïa ka nam lahduh ha katei ka lympung la rah da u Amar Nath Sharma hadien ba u la lah ban pynliem noh ïa u Jexial Nongkynrih ha ka jingïakhun phainal kaba itynnad bha.
“U Amar uba long u lahduh na ki 48 ngut ki nongïakhun u la ïoh ban khur ïa ka song pisa kaba 50 hajar tyngka katba u Jexial pat u la ïoh ban khur ïa ka song pisa ba 30 hajar tyngka.
“Ha ka sngi pynhap pyrda la wan ban donlang ruh ha ka MLA jong ka Shillong East Kong Ampareen Lyngdoh, nangta ka kyrtong ka NPP Nongthymmai Dr.
Jasmine Lyngdoh bad ruh u kyrtong na North Shillong Bah Ransom Sutnga nalor u MDC ka Laitumkhrah Malki Bah Fantin, ki nongïalam ka NPYF kynthup naduh u Bah Nicky Nongkhlaw National President NPYF, Bah Mayborn Rapthap President Shillong City kumjuh Bah Manroi Kharpuri Vice President nalor ki nongialam ka Meghalaya Billiards and Snooker Association.
Shillong, Nailur 18 : Ka jingïaid lynti jong ka Mawlai SC ha ka lympung ïalehkai OC Blue Shillong Premier League (SPL0 2021-22 khlem da mad nam rem na ki 12 sien ïalehkai ka la poi noh sha kaba kut hadien ba ka la mad nam rem da 3-2 kol ha ka Rangdajied United FC ha ka jingïalehkai ha ka sngi Saitjaiñ ha madan Third Ground, Polo, Shillong.
Ha katei ka jingïehlai ka Rangdajied ka la ïoh ban thep kol minit ba 21 minit lyngba ka penalty ba la thep da u Wanlamsuk Nongkhlaw.
U Oresterwell Langshiang u la ïoh ban thep ïa ka kol kaba ar ha ka minit ba 24.
Pynban ka Mawlai ka la ïakhun tyngeh ban pynphai kol bad dei ha ka minit ba 26 u Oversharp Iawphniaw u la ïoh ban thep ïa ka shi kol kaba la sdang ban ai mynsiem ïa ka kynhun kaba la ïakhun tyngeh beit triang.
Ha ka jingïalehkai jong ka kylla miet, ka Rangdajied ka la ïoh ban thep ïa ka kol kaba lai tang lyngba u Dibormi Kassar ha ka minit ba 53.
Ka Mawlai ka la ïoh ban thep khatduh ïa ka shi kol lyngba u Kharsahnoh ha ka minit ba 81.
Katei ka jingïoh thep ka wan lyngba ka jingshut corner na u Dajiedlang Wanshnong ha kaba u rangap kol ka Rangdajied u khlem ïoh ban bat ïa ka bol ha kti kaba la lait noh bad u Kharsahnoh u la ïoh ban sangeh da ka khlieh shapoh ka jar.
Ha ka sngi ba ar, ka Malki SC kan ïakhun pyrshah ïa ka Shillong Lajong FC kaba dei ruh ka jingïalehkai ba khatduh jong kine ki ar tylli ki team mynta ka samoi.
Ka Lajong ka la pynliem ïa ka Malki ha ka leg kaba nyngkong kaba la long ha ka 23 tarik Naitung.
Nongpoh, Nailur 18 : Ka kynhun ïalehkai jong ki ophisar sorkar ryngkat bad ki MLA, MDC jong ka Ri Bhoi mynta ka sngi kila pynliem noh ïa ki Pastor jong ka KJP Synod Sepngi haka jingïalehkai phutbol paralok (Charitable Football Friendly Match) ha madan Umroi, bala pynlong da ka Jingïaseng Syllok ki Pastor KJP Synod Sepngi, Ri-Bhoi Zone shibynta ban pynmih pisa na ka bynta ka jingrakhe dap 100 snem jong ka Dr.
H Gordon Roberts Hospital ban tei ïaka building thymmai bad ban pynheh shuh shuh ïa katei kawei naki jaka sumar ba paw haka jylla.
