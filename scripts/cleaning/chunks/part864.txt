“Ki dang don bun ki kam kiba dang sah, nga sngew ba ka long kaba donkam ban ioh jingmut na ka MHA namarba ka Meghalaya ka dei ka bynta jong ka Ri India, nga la ia kren ha ka MHA ia katei ka kam bad shen kan pyni ia ka jingmut jong ka" ong u Lat.
Shillong, 28 Nailur:Ki longing ba duk khaw reshon na shnong Wahlyngngia kaba hap ha Sohiong Constituency ki la wan ai jubab hakhmat ka ADC ka Kong AL Mawlong ha Shillong halor ka jingbym ioh khaw reshon.
U Deputy Commissioner ka East Khasi Hills u la hap ban pynlong ia ka jingtohkit bniah ia kane ka kam hadien ba ka Meghalaya High Court ka la bthah ia u bad ia u SP ba un rejister mukotduma ia kane ka kam da ka jingujor ka president ka CSWO ka Kong Agnes Kharshiing ha ki bnai ba la dep.
Katkum ka jing iathuh jong ka Kong Kharshiing ki don haduh kumba 25 tylli eiei ki longing ha katei ka shnong kiba la  don kot reshon hynrei kim ju ioh ia u khaw da ka jingleh bym dei jong ki bor shnong bad u nongsam.
“Kaba lyngngoh ka long ba don kiba ioh card ration haduh ar ne lai tylli ha kawei ka iing hynrei kata ruh kim tip satia",la ong ka Kong Kharshiing.
“Mano ba leh ia kane, Ka dei ka kam tuh bad ka kam thok, ka ain ka dei ban trei ia kito kiba donkti ha kane ka kam", ka la ong.
Lah ban kdew ba ka Kashari District Session ka la kyntait ia ka jingujor ka Kong Agnes ban pynshitom ia ki briew kiba donkti ha kane ka kam da kaba ai rai ba dei ban ujor beit tang kito ki briew kiba ioh bynta ne ba don card hynrei ka kashari High Court ka la bret ia kane ka hukum ka kashari District Session ha ka jingbishar ba dang shen bad ka la pynmih ia ka rai ba mano mano lah ban ujor ban iarap ia ki briew kiba shem jingeh.
Ka la bthah ruh ia u DC bad u SP ba kin leh ia kane ka kam katkum ba iaid ka ain.
Hynne ka sngi, ki don san ngut kiba wan mih ha ka ADC ban ai ka jingjubab jongki bad katkum ka jingsngewthuh, la khot kyndiat khyndiat ia ki briew bad ka jingai leit ai jubab kan kut haduh 6 tarik Risaw ban wan.
Shillong, 29 Nailur:Hadien ka jingkhlad noh u Lat ka jylla Manipur u Syed Ahmed uba la khlad noh ha ka 27 tarik mynta u bnai , u President ka ri u Pranab Mukherjee u la aiti ha u Lat ka jylla Meghalaya u V.
Shanmuganathan ban bat shipor kum u Lat ka jylla Manipur nalor ba u bat kum u Lat ka jylla Meghalaya haduh ban da pynbna thymmai.
U Lat ka Manipur u la khlad noh hadien ba la ban ka jingpang bampong kaba la bat slem ia u, u la shimti kum u Lat ka Manipur ha ka 16 tarik u jymmang, 2015.
Katba u Shanmuganathan ruh u la wan ban shimti kum u Lat kane ka jylla ha u jymmang, 2015.
U Shamuganathan u dei u nongtrei shitrhem jong ka seng RSS ha ki por kiba mynshuwa bad u la pyniasoh sha ka seng BJP ha u snem 2003 bad ha u 2015 la thung ia u kum u Lat ka jylla Meghalaya.
Nongstoiñ, 4 ’lyngkot:Ka Seng Samla Shnong Mawiawet (SSSM) ha ka sngi balang jong ka taiew, ka la ioh ban pynlong ia ka prokram sam jingiarap sha ki 13 ngut ki khunswet bad kumjuh sha kiba don ka jingduna ha ki dkhot met ha kaba ka SSSM ka la leh ia katei ka kam isynei lyngba ka jingnoh synniang da ki jain.
Ha katei ka jingialang sam jingiarap ka SSSM sha kitei ki khun swet u bah Eslowel Kharbani u wei na ki samla rangbah jong katei ka shnong u ba dei ruh u ba la noh synniang kylluid mynsiem ia kitei ki jaia sha ka SSSM u la long kum u kongsan ha ryngkat ka jingiadonlang ruh u sordar ka shnong Mawiawet u bah R.
Wahlang, ki dkhot jong katei ka seng samla shnong, ki riew rangbah, ki longkmie long kpa kiba bad kiwei kiwei.
U kongsan bah Eslowel Kharbani, haba ai jingkren ha katei ka sngi u la aikhubkei kyrpang ia ka seng samla shnong kaba la pynlong ia katei ka prokram kaba don kam haduh katta katta na ka bynta ban kner lem ia la ki jong ki kti sha ki khunswet bad ki ba don jingduna ha ki dkhot met hapoh jong ka shnong watla na kaliang jong u, u la ioh ban iarap ia ki tei ki jingai sngewbha.
Mawkyrwat, 30 Nailur:Ka Khasi Hills Autonomous District Council (KHADC) mynta ka sngi ka la plie ia ka tnad treikam jong ka ha Maw langwir, Mawkyrwat, South West Khasi Hills District.
La plie ia katei ka tnad treikam da u bah Pynshngaiñ N Syiem, CEM KHADC uba long ruh u kongsan ha ka jingialang ha ryngkat ka jingdonlang u bah Rowell Lyngdoh, MLA Mawkyr wat uba long ruh u Myntri Rangbah Ba-ar ka jylla, Deputy CEM KHADC bah PT Sawkmie, bah Mansturdy Nongrem, Chairman KHADC, Deputy Commissioner ka South West Khasi Hills ka kong Ri Pnar Lyngdoh, bah Jansing Tynsong EM ka tnad Building ka KHADC ryngkat kiwei pat ki EM ka KHADC bad ia ka jingialang la pyniaid da u bah Hadrian Lyngdoh, EM uba dei ruh u MDC ka Mawkyrwat Konstitwensi.
Shuwa ba kiwei pat ki nongkren kin kren ha katei ka jingialang la maitphang halor katei ka jingplie ia ka tnad treikam thymmai ka KHADC da u EM ka Building u bah Jansing Tynsong ha kaba u la ong ba katei ka tnad kaba dang shu plie thymmai kam pat don ia ka iing lajong, hynrei la shu shim wai shipor da ka ing u bah Hadrian kaba ka KHADC ka la shim wai saw kamra.
U la ong ba mynta kin don tang 7 ngut ki nongtrei katei ka tnad thymmai kiba yn wanrah na Shillong, kiba hap hapoh ka jingpeit u Superitendent u bah G Kharsyntiew bad katei ka tnad kan sdang ban treikam noh naduh ka 1 tarik u risaw kaba mut lashai ka sngi.
Ha katei ka tnad thymmai u bah Jan u la ong ba kin sdang treikam shuwa tang ar tylli ki tnad kiba kham donkam, kata ka Professional Tax bad ka NOC kaba ia dei na ka bynta ki khyndew ki shyiap khnang ba ki paidbah kin lah ban shim ram bad haduh mynta u la ong ba ka tnad kam pat lah ban leh ia ka Land Records namar ka jingduna ki nongtrei.
U bah Jan, u la ong ruh ba ka daw ba la pynlong ia ka KHADC ban wai shipor da ka ing u bah Hadrian ka dei namar ba ka dang wad jaka ban tei ia ka ophis kaba pura jong katei ak tnad ha Mawkyrwat.
Utei u EM ka KHADC u la kyntu ia ki paidbah katei ka District ba kin shim ia ka kabu ban pyndonkam hok ia katei ka ophis jong ki.
Halor katei ka juh ka phang u bah Pynshngaiñ u la ong ba ka KHADC kan pyrshang ban pynmih kam thymmai noh ha katei ka tnad thymmai ka tnad bad kumjuh ruh ban pynioh ia ka Building kaba pura ha kaba ia katei ka kam yn ia kren ha ka Dorbar mang tyngka ka ban wan jong ka District Council.
U la ong ba katba nang iaid ki sngi, yn pyrshang ban nang wanrah sa ia kiwei dei ki tnad treikam kiba donkam ha katei ka ophis ka KHADC.
U bah Rowell u la ong ba ka jing don ka tnad Professional Tax kan pynsuk ia ki nongtrei sorkar bad wat ma u ruh kum u MLA, u hap ban siew ia ka Professional Tax bad naduh ki nongiasaid Ain, ki kontraktor bad kiwei.
U la ong ba ka la dei ruh ka por ba ki nongrep ruh kiba la palat ka jingioh ia kaba la mang ki la dei ban siew noh ia ki Professional Tax jong ki.
U la ong ba katei ka tnad ka dei kawei na ki tnad kaba pynmih pisa bha ia ka District Council, u la ong ba ha kaba ia dei pat bad ka NOC khyndew kan long ka jingiarap ia kito kiba kwah ban shim ram na ki bank.
U la kyntu dei ban pyntreikam hok ia katei ka ophis ym ban shu pynlong tang ka jaka shongkai jongno re jongno.
U bah P.
T Sawkmie Deputy CEM KHADC haba ai jingkren halor katei ka tnad treikam thymmai ka KHADC ha South West Khasi Hills u la ong ba katei ka dei jingmyntoi ia ki paidbah katei ka thaiñ bad haba ka jingmyntoi ka wan hap ban pynthikna ba ka dei beit ban wan sha u paidbah.
U la pynkynmaw ba 14 bnai u la don bad ka ARPA hynrei ym shym la lah ban plie ia katei ka tnad treikam ka KHADC hynrei tang lai bnai ba ka PDF ka wan ha ka bor la lah ban pynurlong ia katei ka jingsngnud u paidbah, “Nga la don bad 3 ngut ki CEM, u bah Adelbert, bah Ardent hynrei nga iohi ba u bah Pynshngaiñ u don ka jingiohi jngai bad kwah ban pynkhlaiñ ia ki it ki Hima bad dei naduh ba u wan ma u ba ki ioh mynsiem" ong u bah Sawkmie.
U la ong ba ha kine ki sngi ka jingiakren shaphang ka District Council kam shym kut tang ha Shillong hynrei shaduh ki nongkyndong bad wat sha ri Lum Garo ruh, u la ong ba ka kham palat ka jingiakren ban ia ka sorkar u Modi ruh bad ka kham palat ruh ban ia ka ingiakren ia u President ka Amerika u Barrack Obama.
U la pynkynmaw ruh ba ka seng HSPDP ka dei ka seng kaba ia khih Hills State kaba u kpa jong u u la donlang ryngkat bad u bah Rowell Lyngdoh ban ia khun Hills State ha kaba u la ong “I Pa jong nga bad u bah Rowell ki don lang ha ka por ia khun Hills State na ka seng HSPDP, hynrei ka polisi pat ka pheil" ong u ba Sawkmie haba kren pharshi ia ka seng HSPDP.
Kiwei pat kiba la ai jingkren ha katei ka sngi ki long ka Deputy Commssioner ka SWKH District ka kong Ri-Pnar Lyngdoh, bah Mansturdy Nongrem, Chairman KHADC, u bah N.
Syiemiong Syiem ka Hima Mawharam bad kiwei pat.
Ha katei ka sngi ruh ka la don ka jingpynbyrngia da ki jingshad jingtem tynrai na ki samla bad ki khynnah skul katei ka thaiñ.
Ha katei ka sngi la pule ruh ia ka Notification da u Jt.
Secretary ka KHADC u bah C.
Kharshiing.
Shillong, 05 K’lyngkot:Ki nongtrei ka Meghalaya Transport Corporation (MTC) ki la rai ban sangeh noh shwa ia ka jingiakhih jongki, hadien ba ka bor pyniaid jong kane ka tnad pyniaid kali ka sorkar jylla, ka la rai ban pynlait noh hi lashai ne lashi sngi ia ka pisa kaba T.
90 lak ban siew ia ka tulop kaba shi bnai jongki.
Haduh mynta kine ki nongtrei ki la sah tulop lai bnai na ka san bnai hadien ba ki la iakhih bad sa kane kaba la kular ka sorkar ban pynlait T.
90 lak, kan long sa shi bnai.
Haba kren mynta ka sngi sha ki nongthoh khubor, u secretary ka Meghalaya Transport Corporation Workers Union (MTCWU), u Bah K Rumnong hadien ba la iakren bad ka Managing director ka kong A Nikhla, u la ong, “Ngi la rai ban sangeh noh ia ka jingiakhih hadien ba ka bor pyniaid jong ka MTC, ka la kular ban pynlait noh sa T.
90 lak ban siew ia ka tulop jong ki nongtrei".
“Na ka liang ka bor pyniaid ka la ong ba lada ka don pisa kan siew noh hi mynta bad ka don T.
90 lak kaban iakren bad u Myntri Rangbah bad kan sa phah ia ka jingphah lashai ka sngi hi, ban ai noh ia ka tulop sa shi bnai", la ong u Bah Rumnong.
U la ong ba ka bor pyniaid ka MTC ka la ong ruh ba kan pynlait sa 20 percent na ka Economy cut, ban bynrap sha ka tulop bad kan sa pan sa ka jingiarap na ka sorkar ban siew ia ka CPF kaba dang sah.
“Lada ngim sangeh ia ka jingiakhih, kumno kin pyndep ia kane ka jingdawa jong ngi bad ngi la pynsngewthuh ia ki nongtrei halor kane", la ong u Bah Rumnong.
Shillong, 5 lyngkot:Ka HNLC, lyngba ka kyrwoh jong U Bah Sainkupar Nongtraw, uba dei u nongaiktien jong katei ka seng, ka la pyntip, ba ka Seng kan nym iashim bynta da lei lei bad ki jingrakhe sngi laitluid ka Ri Hindustan,namar ba ka sorkar Hindustan ka shu rakhe beaiñ hapoh u pud u sam ka bri u Hynñiewtrep.
Ka seng, ka ong shuh shuh, ba kino kino ki pakhang shnong ba khot da ka seng shimet,ne pynbna ryngkat bad kiwei ki seng kieng atiar ha kawei ka shatri(WESEA)nangne shakhmat kin iaid beit kumba la ju long.
Shillong, 5’lyngkot:Mynhynnin ka sngi ka 4 tarik u kyllalyngkot u Shri Vikram Thapa u la lap ia kawe ka plastic kaba don pisa hapoh bad katei ka pisa ka don T.
68,800 tyngka bad ka don da ki kot T.
10, T.
20 bad T.
100 tyngka.
La lap ia katei ka pisa na ka jaka theh ñiut jong ka ophis ki shipai ba la shongthait (ex-Servicemen office) ha Jhalupara, Shillong.
Shillong, 5’lyngkot:U Firstday Dieng-ngan u la ujor pulit ba ha ka 2 tarik mynta u bnai katba ka dorbar shnong ka dang iaid ha ka shnong Sdaddkhar (WKH), u Eveningwell Diengngan u la byrngem byrsit ia u.
Shillong, 5’lyngkot:U Berjilius Muksor, Rangbah shnong ka shnong Tahkhniang (WJH) u la ujor sha ki pulit ba ha ka 3 bad 4 tarik mynta u bnai uwei u briew ba la tip kyrteng kum u Erly Panoh u la pynwit bad pynhuri hura ha ka jingiaid lynti ban leit tep briew.
Shillong, 05 ’lyngkot:Ka State Commission for Protection of Child Rights (SCPCR) ka la byrthen ia u officer in-charge (OC) ka Mawryngkneng halor ka jingleh sting jongu ia ka jingjia shah kynnoh leh beijot jong ka khynnah ha ka kynhun ki runar ha Mawryngkneng.
Ha ka shithi sha u SP ka East Khasi Hills, ka chairperson ka kong Meena Kharkongor ka la ong ka jingleh jong u OC ka Mawryngkneng ka la pyni bym khein snep ia kane ka jngjia haba um shym la thoh ejahar haba kiba haiing ka khynnah ki leit ban iathuh ia ka jingjia.
“U 2nd officer- in-charge uba don ha katei ka por haba wan iathuh da ka ktien ia kane ka jingjia da kiba haiing katei ka khynnah, u la kyntait ban thoh ejahar, kaba long ka bym dei satia ka jingleh jongu", la ong ka chairperson.
Ka la maham ba hapoh ka kyndon U/s 166-A CrPC, u pulit uba kyntait ban buh jingthoh ia ka jingiathuh jong kiba iakynduh ia ka jingjia, un shah pynshitom da kaba shong along 6 bnai.
Ka la ong ba une u OC ka Mawrynkneng uba don katei ka por ba wan iathuh ia kane ka jingjia, u la dei ban tip ba ka dei ka jingjia kaba shyrkhei.
Ka la ong ba ka Komishon ka sngew ba kane ka dei ka jingjia kaba shyrkhei bad dei ban pyntip sha u SP ka district.
Ka la pan jubab ruh na u SP ka East Khasi Hills halor ka jingbym ioh kem ia kine ki runar ba shah kynnoh ban leh beijot ia ka khynnah 17 snem ha katei ka shnong bad ka la bthah ia ki pulit ban aiti ia ka kaiphod ka jingeksamin jong katei ka khynnah.
Hynriew ngut ki runar ki la shah kynnoh leh beijot kynhun ia ka khynnah bad ia ki, la tip kyrteng kum u Sanlang Kharlukhi, Rimon Surong, Requestor Mukhim, Shan Dkhar, Sanbhalang Mawthoh bad u Banlumlang Rynjah, bad baroh ki la phet rieh.
Shillong, 5’lyngkot:Kum ka jingiai bteng ia ka jingiakhih pyrshah ia ka pynduh tyngka rim, ka Meghalaya Pradesh Youth Congress (MPYC) mynta ka sngi ka la thang ia ka tyngshop jong u myntri rangbah duh ka Ri u Narendra Modi ryngkat ki tyngshop jong ki nongialam rangbah ka BJP ba kynthup ia u Arun Jaitley, Amit Shah bad Nalin Kohli.
Ki samla ka Congress ki la thang ia ka tyngshop kitei ki nongialam ka BJP hakhmat ophis jong ka BJP kaba don ha Danakgre, Tura, SBI Araimile Branch, SBI Chandmary, SBI Main Branch, Tura, SBI Dobasipara Branch, SBI Evening Branch, Tura, bad ha kiwei pat ki jaka jong ka jylla.
Ia katei ka jingiakhih la ialam da u President jong ka MPYC u Richard Marak.
Katei ka seng ka la kren kynthah halor ka jingpynduh tyngka rim ka sorkar u Modi.
Nongpoh, 05 K’lyngkot:Ka ophis jong u Deputy Commissioner Ri Bhoi District, ka la pynbna paidbah ba tang kito ki kali kiba la siew ia ka khajna sha ka sorkar na ka bynta ban kit ia ki nongleit nongwan bad ia ki mar ki mata kiba lah ban shim pisa haba don kino kino ki briew kiba donkam ban shimwai (Reserve), kaba long ruh katkum ka Sub Section (8) bad (12) ka Section 2 jong ka Motor Vehicle Act, 1988 bad kaba long ruh katkum ki kyndon ain jong ka Meghalaya Passengers and Good Taxation Act.
Kumta halor jong kane, la ong ruh ba ka jingshimwai ia ki kali jong ki riew shimet (Private) na ka bynta ban leit ban wan ne haba donkam ban kit mar kit mata, ka long ruh ka jingpynkhein ia ki kyndon ain ba katkum Meghalaya Passengers and Good Taxation Act bad Motor Vehicle Act, 1988.
Namarkata, hadien jong kane ka jingpynbna lada lap ba dang don kino kino ki kali Private kiba pynkhein ia kitei kiba la kdew haneng, da kaba ki leit haba don kiba shimwai la ka long haba kit ia ki nongleit nongwan ne kit ia ki mar ki mata, kin gat ha ka jingshah pynshitom ba katkum ki kyndon ain.
Shillong, 05 K’lyngkot:Ka President ka CSWO ka Kong Agnes Kharshiing ka la thalain ia ka tnad pulit kaba khlem pat ioh kem satia ia u MLA ka Mawhati u Bah Julius K Dorphang halor ka jingshah pynngat ha ka kam leh beijot ia ka khynnah.
Haba iakren mynta ka sngi, ka Kong Agnes ka la ong, “Lada ki pulit kim nud kem ia u, ki dei ban law noh ia ka uniphom, namar ba kam don jingmut ban bat ia ka ain",.
Ka la ong ba kumno ia kiwei pat kiba rit baria, ki kem wut wut katba haba jia pat ia kiba heh ba hain, ki pynshong kynriang ia ka ain, namar ha ka ain, baroh ym don ba heh ba hain.
“Lada ki ong bym ioh kem, hato ki la sam paidbah ia ka dur jongu sha kylleng ki police station kylleng ka ri", la ong bad bynrap, ba ia ka bank account jongu ruh, dei ban kurup lut katkum ka ain.
U Bah Dorphang u lashah thwet ha ki pulit halor ka jingkynnoh ba u donkti ban leh beijot ia ka khynnah bad ka Kashari ka la pynmih ruh ia ka hukum bym dei ban ai jamin ia u, hynrei dei ban kem.
“Imat ia ki rit ki ria ka ain ka treikam shiliang namar ia uba khlem leh ruh ki pynngat mukotduma katba ia kiba heh, kim leh eiei.
Ki paidbah ki dei ban kyndit", la ong biang ka Kong Agnes.
Ka la ong ba katkum ka ain POCSO, ka kyndon 5, ka kham pyrkhing shuh ia ki nongtrei sorkar namar ba dei ma ki, ba thaw ain.
Ia ki shakri sorkar ka ain ka ong ban set along 10 snem katba ia kiwei ka long 5 snem.
Hynrei ki pulit ki khlem pynngat ia u MLA ka Mawhati ha ka kyndon ba 5 jong kane ka ain kaba mut ba ka sorkar ka la iarap ia u, la ong ka Kong Agnes.
Haduh mynta, ki pulit kim pat ioh kem ia u Bah Dorphang namar ba u la phet rieh hadien ba la shah thwet.
Halor ka jingkyntait u Bah HDR Lyngdoh ban hiar shuki, ka Kong Agnes ka la ong “Kumno un ong bym leh eiei, u seng ia ka Hotel, u dei ban sngewthuh kum u nongthaw ain.
La dei ban pynngat lang ia u HDR".
Ka la bynrap, “Ka jingong bym tip eiei, u lah ban ong shawei shawei, ym dei sha ngi.
U dei ban hiar shuki ban long ka jingtohkit kaba khuid.
Balei u Myntri Rangbah un da ap, u la dei ban pynhiar shuki wut wut".
U Bah HDR Lyngdoh hynnin ka sngi, u la kyntait ia ka jingdawa ban hiar shuki, da kaba u la ong, um don bynta eiei ban tuklar ia ka jingtohkit jongki pulit halor ka jingjia ba leh kam awria ha ka hotel Marvelen Inn ha Rilbong kaba dei trai u khun jongu u Bah Nathaniel O Rymbai.
Nongstoiñ, 5 K’Lyngkot:Ki katto katne ki runar kiba ym shym pat la lah satia ban tip la ki dei kiei, ki la leit ban prong tuh ia kawei ka skul kaba dei jong ki khynnah kiba don jingduna ha ki dkhot met bad rong tuh ruh ia ki kato katne ki tiar jingdonkam jong katei ka skul.
Katkum kum ka tyllong khubor ba la ioh lum na ki pulit ka Nongstoin la ong ba katei ka skul bala shah pied ha ki runar la tip kyrteng kum ka Rympei Bashai kaba don ha kawei na ki jaka jong ka shnong Mawiong Pyndengrei Nongstoin WKHD.
Shuh shuh ka khubor na ki pulit ka iathuh ruh ba ia katei ka jingjia la suba ba kala jia ha ka iet jong ka 4 tarik mynta u bnai ha kaba ki runar ki la pied ia ka pongshai bad rung shapoh jong katei ka skul bad ki la khura ruh ia ki almari jong katei ka skul bad ia katei ka jingjia la lap da ki briew kiba sah marjan bad katei ka skul hynne ka sngi ha kaba kila pyntip ruh ia katei ka jingjia sha ki bor pyniaid jong kati ka skul.
Na ka liang jong ki bor pyniaid katei ka skul jong ki khynnah ba don jingduna ha ki dkhot met mar ia ioh jingtip halor katei ka jingjia ha ka 5 trik mynta u bnai kila leit ban buh syndon ia ka jingujor da ka ejahar sha thanad Nongstoin pyrshah ia ki runar kiba don kti ha katei ka kam.
Shillong, 5’Lyngkot:4 ngut ki doctor rangbah jong ka Christian Medical College Vellore ki la wan sha nongbah Shillong ban pynbeit ia ka kynrum kynram jong ka Dr H Gordon Roberts Hospital kaba don ha Jaiaw.
Ha katei ka jingwan jong ki –ki la ioh ban ia kren bad ki nongtrei ryngkat ki doctor jong katei ka Hospital ba pyniaid da ka Balang Presbyterian ban sngap kaei ka jingeh bad ban thaw ia ki lad ki lad lynti kumno ban weng ia kita ki jingeh.
U Director ka CMC Vellore u Dr Sunil Chandy u la ong ba ka jingwan jong ki ka de namarba ki la sha khot sngewbha ban iarap kumno ban weng ia ki jingeh katei ka Hospital kumba ki ju leh ha kip or mynshuwa haba don kino kino ki jingeh.
“Ngi lah iakynduh ia ki nongtrei, ki nurse, ki doctor, ki dkhot jong ka Management Committee bad ki nongialam ka Balang bad ngi tip bha ia ki jingeh kaba ka hospital ka iakynduh bad ngin ialeh ban thaw ia ki lad ki lynti ban weng ia kine ki jingeh baroh" ong u Dr Chandy haba iakren bad ki nongthoh khubor mynta ka sngi ha Guest House jong ka Dr H Gordon Roberts Hospital.
Utei u doctor rangbah ka CMC ha Vellore u la ong ba u kwah ba katei ka Hospital kaba pyniaid da ka balang kan iaid beit iaid ryntih khlem jingdkoh ha ki liang baroh bad u kwah ba katei ka hospital kan io ia ka jingshaniah na u paidbah uba wan ban phah sumar ialade.
U la ong ba ki paidbah kim dei ban sngewphew namarba ki ju don ki jingjia kiba pynmih ia ka jingbym beit bym ryntih hynrei kiba dang lah pat ban ia pynbeit.
U la kyntu ia ki doctor kiba la iehnoh ia ka kam ba kin wan phai biang ha kane ka Hospital ban kyntiew ia ka jingshakri jong ka kumba ka la ai jingshakri ia ki paidbah la 95 snem mynta.
Lah ban kdew ba ha ki khyndiat por ba la dep, ka la don ka jingiakhih jong ki nongtrei katei ka Hospital kiba la dawa ba dei ban weng noh ia u Medical Superitendent u DR.
David Tariang bad ba ka la don ruh ka jingkynnoh ha ka rukom siew tulop bad katei ka kynrum kynram ka la pynlogn ba ki paidbah kin duh jingshaniah ia katei ka Hospital ha kaba katba nangmih ki sngi ki nongwan phah sumar ki la nang duna.
Shillong, 06 ’lyngkot:Ki pulit ka nongbah kila kem hynriew ngut ki briew ba shah kynnoh donkti ban leh ban ialam ia ka kam awria ia kawei ka khynnah 14 snem kaba la jia na Marvelene Inn ha Rlbong, kaba dei trai u khun u MLA ka Sohiong Bah HDR Lyngdoh, hynrei kim pat ioh kem satia ia u MLA ka Mawhati u Bah Julius K Dorphang uba la phet krad ban leit rieh sha Guwahati.
U Superintendent of Police (Crimes) u Bah Vivek Syiem haba kren mynta ka sngi, sha ki nongthoh khubor, u la ong ba nalor ki san ngut ba la shah kem kham mynshwa, ki pulit ki la ioh shuh sa uwei uba donkti ha kam awria na ka jingjia na Marvelenn Inn, uba la tip kyrteng kum u Sanjib Biswa bad baroh kiba shah kem, la poi sha ka 6 ngut.
U Biswa u dei uba ialam ia ka khynnah na kawei ka jaka sha kawei pat, la ong u Bah Vivek.
Ha kajuh ka por, u la iathuh ba u MLA ka Mawhati u la phet rieh sha Guwahati, bad ki pulit kila pan jingiarap na ki pulit ka Guwahati ban kem ia u hynrei ym pat ioh kem haduh mynta.
“Ngi la hiar khynra ha iingsah jongu ha Shillong, ha Bhoi hynrei ym pat lap dien bad la leit kthong sha Guwahati ha kaba la suba ba u la phet rieh bad mynta ngi la pan jingiarap na ki pulit ka Assam ban kem ia une u MLA uba la shah ujor ejahar bal eh beijot ia ka khynnah", la ong u Bah Vivek.
“Ngi la rejister saw tylli ki case ha kaba iadei bad kane ka kam khaii bad leh beijot kynthei kynthup 3 tylli ha Madanrting police station bad kawei ha Laitumkhrah kaba dei ia ka u Julius K Dorphang", la ong u Bah Vivek.
U la ong ba u MLA ka Mawhati u dang phet rieh, bad hadien ba la ioh ka sakhi, ki pulit kila pynlong ia ka jingkhynra kylleng ki jaka ha nongbah, ha Khanapara, bad kham hadien la ioh jingtip ba u don shabar Guwahati.
“Ngi la hiar sha katei ka jaka, kaba la don ha ka iing saw mala jong u Anup Chetia u lehnoh ka ULFA ba pyndem wait, la khynra por 4 baje janmiet, hynrei ym pat lap, ba ula la phet rieh bad ka jingthwet la pynjur",la bynrap u SP.
U la iathuh ba la ujor ejahar saw tylli ki ejahar ia u Bah Dorphan, kawei ha u SP ka Bhoi ba iadei bad ka kam leh beijot ha Bhoi bad lai ha Shillong halor ki kam runar jong u.
Kham mynshwa, ki pulit ka nongbah ki la kem ia ka Monalisa Shangpliang (22), ka Mamuni Parveen, ka Tarisha Mary Kharbamon, u Madan Bahadur Thapa na Jhalupara bad uwei u nongap katei ka hotel.
Shillong,6’lyngkot:Ka KSU ka pyrshah jur ia ka jingpynmih jingpynbna ka   Atomic Minerals Directorate (AMD) na ka bynta ban wad Uranium ha ki thaiñ South West Khasi Hills da kaba khlong dieng khlongmaw.
“Ngi pyrshah ia ka jingpynbna ba la khot da ka AMDER ha ka 27 tarik u nohprah, 2016 kaba la thmu ban leh ha Nongjri" ong u President ka KSU SWKH u samla Forwardman Nongrem.
U la ong ba katei ka jingpyrshah ka dei namarba ka KSU ka la ieng skhem triang ban ym ailad da lei lei ruh ia kino kino ki jait kam ban leh ki ban pynpoi sha ka jingtih Uranium bad ka la ong ba katei ka jingthmu ka AMD ruh ka dei kumno ban ioh tih ia u Uranium.
Haba pynkynmaw ia ka jingialang ba ka KSU ka la shim rai ha u naitung , 2016 u bah nongrem u la ong ba katei ka rai kan treikam ruh ia ka AMDER lada ka nud ban iaid shakhmat ia ki jingthmu jong ka.
U la ther tyngeh halor ka jingpynbna katei ka tnad da kaba khot Tender watla ka la tip shai ba ki paidbah ki pyrshah.
Shillong, 6’lyngkot:Ka Film & Television Producers Guild Meghalaya-FTPGM ka la pynbna paidbah ba kan pynlong ia ka prokram lane ka workshop kaba ar sngi kata ha ka 31 tarik u kyllalyngkot bad ha ka 1 tarik u rymphang , 2017 ha U Soso Tham Auditorium, Shillong bad katei kan dei ka rynsan kaba yn ai jinghikai ia kino kino kiba kwah ban nang ha ka rukom ak phlim.
Haba kren sha ki nongthohkhubor ki PRO jong ka FTPGM u bah Kitboklang Kharmalki bad u Hilarius Kharbihkhiew ki la ong ba ha katei ka ar sngi yn wan ai jinghikai ha ki rukom ak phlim da u khlur ak phlim ba pawnam jong ka thaiñ Shartei Lam mihngi u Bendangtemsu Walling uba dei uba la pyndep ia ka jingpule ha ka lain tyngshop na ka skulbah National School of Drama , New Delhi, uba la ak ruh ha ka phlim Bollywood kaba la kyrteng ka ‘Detective Byomkesh Baksi’ bad u dei ruh uba la ioh khusnam na ka kam ak jong u ba kynthup ia ka NEZCC-Ministry of Culture Talented Artistes Award 2008-09, AO Student’s Execellency Award 2009, Chankikong Student’s Conference.
Ha kate ka jingai jinghikai kaba 2 sngi yn pdiang tang 100 ngut ki nongwan shah hikai na kylleng ka jylla namarba ym don jaka kaba heh, la pyntip ia kiba kwah ban ia shim bynta ki dei thep ia ka form kaba kin hap siew T.
150 tyngka ( na bynta baroh sngi bad katei kan kynthup lut naduh ka bai rejistar, ka bam).
Ia ka phom lah ban ioh na Shillong Today Media house kaba don hajan High Court, na Iba video-Iewduh ( motphran) bad na ophis ka T7-Upper Lachumiere.
Kitei ki nongialam ka kynhun ki nongshna phlim ki la pynbna ruh ba ki nongak kiba la ioh jinghikai na katei ka prokram kaba –ar sngi kin ioh ia ka lad ban ak ha ki phlim bapher bapher kiba ki nongshna phlim ki la pynkhreh.
Ki la ong ba ki don 7 tylli ki karkhana pynmih phlim ha kane ka jylla kiba la pynkhreh ia ki phlim bapher jong ki bad ia ki nongak kin sa jied pat ha ka audition hynrei kin jied shuwa napdeng jong kitei ki ban wan shah hikai ha katei ka jinghikai kaba ar sngi.
Ki don haduh 7 tylli ki karkhana pynmih phlim kiba la khreh ban jied ia kiba wan shah hikai na ka bynta ban ak ha ki phlim bapher bapher jong ki bad kitei kin kynthup ia ka Pradip Kurbah Film Production, ka H.
K Production, FPS Film Production, ka Bantei Film Production, ka Umjer Film Production, K.
K Film Production bad ka Layaa Film Production.
Ki nongialam ka FTPGM ki la kren shai ruh ba katei ka jingai jinghikai kam dei tang ia kiba nang bas tad ne kiba la don kyrdan hynrei ka long ia baroh kito kiba sngewtynnad bad kiba don sap ha ki kam ak bad kitei ki lah ban wan shah hikai ialade, “Ha ka kam ak phlim ngim jied tang kiba nang bastad hynrei ngi kham jied bha ia kito kijba don ka kam ban ak" ong u bah Kit haba kren sha ki nongthohkhubor.
Haba ki nongthohkhubor ki kylli ia ka jingsiew ba la siew sha ki nongak phlim, u bah Hilarius u la ong ba ka shong ha ka jingiakut ki nongak bad ki nongpynmih phlim bad kumba ka ju jia u ong ba ki don kiba ia kut da ka dor sngi bad ki don pat kiba ia kut ban shim kyllum beit ynda la dep pynmhi ia ka phlim.
U la iathuh ba ki don ki phlim kiba u la dep ring bad ka rukom siew ka shong ha ki nongak kiba la tbit bad kiba dang sdang , don kiba u siew T.
1500, don kiba T.
1000 ha ka shisngi nalor ka bam ka dih ka leit ka wan , katba ha ka jingiakut kyllum pat ka shong ha ka jinglah pynmih pisa jong ka phlim.
Shillong, 6’lyngkot:Ka FKJGP Mawsynram Circle ka la ong ba ka la lap ba ka ophis ba la shim wai da ka tnad khlaw jong ka sorkar jylla kaba don ha ka shnong Mawsynram, ka la kylla long pynban kum ka dukan die tiar die tar.
Katei ka seng ka la ong ba ka la lap ha ka jingjurip jong ka ba ka ophis ba pura jong katei ka tnad kaba dang shna la sop da ki niut ki nier katba kaba shim wai pat ka kylla jaka khaii pateng.
Ka la ong ba haba rung hapoh katei ka ophis shimwai ym i kop ba kan dei kata ka ophis haba wat tang kawei ka miej ne ka shuki ruh ym don bad ka kylla long pynban ka jaka buh tiar jong ki briew.
“Haba kumne iano ngin kynnoh hato kamdei ba ki ophisar ne ki heh sorkar napoh katei ka tnad kim kitkhia ne wat ban wan khmih wan jngoh ia ka rukom treikam jong katei ka ophis kaba la shu ieh khongreng khlem nongtrei bad wat tang iwei i kot sada ruh ym iohi" ong ka kyrwoh khubor na katei ka seng.
Ka seng ka dawa jur na katei ka tnad badei ban pynbiang ia ka rukom treikam kaba pura hapoh ki khyndiat sngi katkum kaba dei ban trei lym kumta kan iaid da ka lynti kaba kham shalor na ka bynta ka jingmyntoi jong u paidbah.
Shillong 6 K’lyngkot:U Myntri khynnah ka sorkar pdeng ba peit ia ka tnad bylla u Bandaru Dattatreya mynta ka sngi u la buh mawnongrim ban tei ia ka jaka hikai bun jait ki kam jong kane ka thain, ka Regional Labour Institute (RLI) ha Rynjah, Shillong kaba heh 1 akar ka jaka.
Hynrei watla ha ka prokram la buh ba u Myntri Rangbah ka jylla u Dr Mukul Sangma, ka myntri tnad bylla ka Kong Ampareen Lyngdoh bad u MP u Bah Vincent H Pala ba kin iadon lang, hynrei kim shym lah ban wan da kaba ai daw, ba ki la don prokram bym lah kiar.
Ka Kong Ampareen ka donkam ialade sha Vellore katba u Dr Mukul Sangma, la iathuh ba u la don ki kam bym lah kiar.
Ha kane ka sngi, u Myntri u la ong ba baroh ki sorkar jylla ki dei ban pynthikna ba ka dei ban hukum ba baroh ki nongbylla ki dei ban siew bainong ha ka bank account jongki,ym shuh ban shu siew da ka pisa ha kti.
Ia kane ka jaka hikai jait kam ka sorkar pdeng la mang ban tei ha ka jinglut kaba T.
15 klur bad kan treikam ha u snem 2020.
“Kane ka jaka hikai kan pynlong ia ka jingsurbe, ban pynkhreh ia ka jingdon ki nongbylla bad kiwei ki jingdonkam", la ong u Dattatreya.
U la ong ba ka dong mihngi ka don shibun ki nongtrei ba tbit bad ka jingdon kane, kan sa nang ai shuh shuh ia ka jingmyntoi ia ki.
U la ong ba kane ka jaka hikai, kaban peit da ka ophis na Kolkatta, kan ai ia ka jingshakri ia kane ka dong mihngi baroh.
U la ong ba ka dong mihngi ka don kyrhai ki spah mariang, kum ka bording, ka umphniang, mawshun bad kiwei kiba lah ban pynkylla dur syndon ia ka.
Ia mynta, ki don 8567 tylli ki karkhana ba la rejister ha kane ka dong mihngi kaba la ai kam haduh palat 3 lak ngut.
U la ong ba ka sorkar pdeng hapoh ka jingialam u Myntri Rangbahduh ka ri u Narendra Modi ka phaikhmat bha ban kyntiew ia kane ka dong mihngi.
Ia u myntri tnad bylla ka ri, la synran da u secretary ka tnad u M Sathiyavathy bad u Additional Secretary u Heera Lal Samariya.
Ha kawei ka liang, u la ong ba ka jingbthah ka sorkar pdeng ia ka sorkar jylla ban siew ia ki nongbylla ha ka bank account ka long ban pynlait na ka jingshah banbein ha ki malik namar ba teng teng ha ka jingthoh ki ong 8 hajar katba ha kti ki nongbylla ka poi tang 6 hajar.
U la ong ba ka sorkar pdeng kan buh ruh ia ka dispensary kaban ngiam hynriew jingthiah ha kane ka jylla.
“Ngin pynbha ia ki dispensary ha Meghalaya kiba don ha Shillong bad ha Tura.
Ngin shna ia ka dispensary kaba 6 jingthiah ha Shillong", u la ong.
U la ong ba ka sorkar pdeng ka la bthah ruh ia ka sorkar jylla ba kan pynbiang ia ka Centre’s National Career Service Portal (NCSP) ha kane ka jylla ban plie lad ia ki samla ha ka ioh kam ioh jam.
“Lada ka sorkar jylla ka pyniasoh bad kane ka portal, ki samla kin ioh kam ha kano kano ka bynta jong ka ri bad kim donkam ban shu shaniah tang ha kane ka jylla", u la ong.
U la ong ba ha kane ka portal, ki don kumba 3.
4 klur ki nongwadkam bad ki don 8 lak ki nongai kam ha ka ri.
Shillong, 5’lyngkot:Ka pyrsa jong u Maieit Hopingstone Lyngdoh Nonglait (bam kwai ha dwar u blei) ka kong Badariti Lyngdoh Nonglait ka diaw mynsiem ban iohi ia ka kynrum kynram ha kine ki sngi hapoh ka seng HSPDP –ka seng kaba la seng bad la suit la shor da u kñi jong ka.
Haba ia kren bad u Rupang ka kong Bada ka la kren da ka sur kaba jem bad kaba noh mynsiem sngew kumba kan tuid ummat noh ban iohi ba katba nangmih ki sngi ka nangjur ka jingbeh seng bad kata ruh halor ki daw kiba khlem nongrim hynrei ka shu dei beit tang ka jingleh donbor jong u President rangbah katei ka seng u bah Ardent Miller Basaiawmoit.
Ka kong Bada ka la kynthoh halor ka jingbeh seng khlem nongrim ka seng HSPDP ia u bah Pyniaid Sing Syiem MDC ka Sohryngkham bad ka la ong “Nga kyndit thred kumba iuh tdong bseiñ ban iohi lyngba ki kot khubor".
Ha kaba ia dei bad ka jingbeh seng ia u bah Pyniaid da kaba kdew ba u leh pyrshah da kaba leit ialap elekshon pyrshah ia u kyrtong katei ka seng ha Laban-Mawprem konstitwensi u bah Banrikupar Wahlang ha ka elekshon MDC shiteng samoi kaba dang shu dep shen, ka kong Bada ka la ong ba ka sakhi ba u bah Pyniaid u la trei shitom bha ia ka seng HSPDP bad u la donlang ruh ha ki ar tylli ki jingialang paidbah bad u donlang ruh ha ka jingialang ha Mawthadraishan ban ialap na ka bynta ban pynjop donburom ia u kyrtong katei ka seng u bah Blanding Warjri.
Ka la ong biang ba ka jingjop ka seng HSPDP ha ar tylli ki konstitwensi ha ka elekshon shiteng samoi kam dei ka jingtrei shitom jong u President rangbah katei ka seng hynrei ka dei ka jingtrei shitom met bad mynsiem ki nongtrei jong ka Party.
Nangta ka la kren diaw ruh ia kaei kaba la jia ia u bah L.
G Nongsiej ha ka elekshon MLA shiteng samoi ha Nongstoiñ hadien ka jingkhlad noh u Maieit Hoping ha kaba ka la ong ba ia u bah Nongsiej ruh la leh kumjuh da katei ka buit “U bah L.
G u la trei shitom bha ban pynjop ia ka Party ha katei ka elekshon, ngi ia leit ryngkat ruh bad u ban ialap na ka bynta u kyrtong ka seng , hynrei u President u la leit thad madan sha iew sha hat ban ong ba u ialap pyrshah ia ka seng, la beh seng noh ia u tang na katei ka daw ka bym don nongrim haei haei ruh" bynrap shuh shuh ka kong Bada.
Ka la pynkynmaw biang ba ha ka por ba dang im u maieit Hoping haba don kino kino ki dkhot ne ki nongialam kiba leh pyrshah lane kiba iaid lait ia ka party u ju khot ju khroh ia ki ban ia kren sngewthuh “I maieit im ju beh seng, hynrei ia kiba ia leh pyrshah i shu ong ba un ioh la ka bainong bad un sa kyllon hi ha ka jingiakhun jong u" pynkynmaw ka kong Badarity Lyngdoh Nonglait.
Shuh shuh ka la ong ba bun ki nongialam jong ka seng HSPDP kiba don hapoh ka CEC mynta ki ju kren pyrshah bad ki ju khñium ia ka jingleh donbor u bah Ardent, “Hynrei ngam tip balei ki nud ban beiñ tang nadien haba la poi markhmat haba ki ia shong CEC kim nud ban ang shi kyntien ruh, balei kim nud ban kren ngam tip ki don jingthmu aiu sha lyndet?" ong biang ka kong Bada da kaba bynrap ba ma ka kam lah ban ia donlang mynta hapoh CEC ban kren hynrei mynshuwa ka ong ba ka bat kum President jong ka Women’s Wing katei ka seng hapoh East Khasi Hills hynrei u bah Ardent u la pynduh pyndam jubor ia katei ka shnat treikam khlem da kynjoh ktien eiei ia ka ruh bad ka jingkren jong ka mynta ka long beit kum ka pyrsa u maieit Hoping ba ka don jingsngewkhia ia katei ka kam.
Ha katei ka jingiakren kaba jrong bad u Rupang ka kong Bada ka la ong ba nalor ba ka HSPDP ka dei ka seng kaba rit tang shi troh hynrei ka jingbeh seng jong ka pat ia ki dkhot bad ki nongialam ka long wut shi wut na kawei ka por sha kawei pat, “Kumno u President u nud ban kob ba ha u 2018 un bat ia ka bor synshar haba tang kine kiba la don lypa ruh um lah ban bat, u beh pynban ia ki, kaei kaba nga itieng bha ka long ba ioh ha u 2018 yn khylliap lama noh pynban ia ka seng HSPDP" kren khia mynsiem ka kong Bada.
Haba kren ia ka jinglong jingman katei ka seng ka kong Bada ka la ong ba ki ktem ba khlaiñ tam ka HSPDP ha ka por ba dang don u maieit Hoping ka dei ha Nongstoiñ bad Rambrai konstitwensi hynrei ka la ong ba ka itieng bad isyier mynsiem ioh ba katei ka seng kan khyllem ha ktem bah jong ka ruh.
“Ha Nongstoiñ mynta naduh ka por ba jia kumto ia u bah L.
G Nongsiej-ngam ithuh ithaw shuh ka la mih ka jingiapait ia pra, wat ia ka Nongstoiñ ruh ka ktem ba khlaiñ tam ka dei ha Rambrai kaba katba khyllie vote ym ju artatien shuh ban rah lypa ia ka jingjop, peit hi ma phi kaei kaba la jia ha ka elekshon MDC shiteng samoi, nga i syier mynsiem lada ka long ha kane ka dur" pynkut ka kong Badariti Lyngdoh Nonglait ha ka jingiakren bad u Rupang.
Shillong, 06 ’lyngkot:U Sordar ka Mawryngkneng u Bah Peter J Lawai bad u Rangbah Dong ka Mawmang ba don ha Mawryngkneng u Bah Goldenstar Mukhim hynne ka sngi ha ki pulit katba hynriew ngut kiwei pat ba shah kynnoh ba leh beijot, ki la wan pyndem hi ha ka Kashari mynta ka sngi.
U Superintendent of Police (Crimes) u Bah Vivek Syiem u la ong ba ia kine ki rangbah la kem hynne ka sngi halor ka jingkynnoh ba ki donkti ban pyrshang ban pyniasuk ia ka khynnah bad ki runar ba leh beijot.
“La kem ia kine ki nongsynshar shnong ha ka por mynstep bad hynriew ngut kiwei la wan aiti hi ha ka Kashari u ADM hynne ka sngi hi", la ong u Bah Vivek.
Ia kine baroh ki pulit kila pan na ka Kashari ban aiti ban pynlong ia ka jingtohkit ki pulit.
“Ia kine ki nongsynshar shnong la kem halor ka jingdonkti ban tuklar ha jaka ban aiti sha ka ain, ha kaba ki pyrshang ban pyniasuk pynban bad ki runar ba leh beijot, kaba dei ka kam kaba shyrkhei bah.
Phi lah ban long ki nongsynshar shnong hynrei phim lah ban pyniasuk ia kane ka kam ba shyrkhei", la ong u Bah Vivek bad bynrap, ba u Sordar uba dei ban ai ejahar lem ia katei ka khynnah, u la pyrshang pynban ban pyniakren iasuk, ka bym lah ban pdiang da ka ain.
Katkum ka jingong u Bah Vivek, ka jingset along ia kine ki nongsynshar kan long lai snem halor kane ka jingdonkti jongki.
Ha kajuh ka por, u la pynshai ba ka jingkynnoh ba ki pulit kim shym la thoh bad kyntait ia ka ejahar haba wan kiba haiing ka khynnah ban pyntip, kam dei satia hynrei ka la don tang ka jingpynbeit pynbiang ha ka rukom kaba janai ia ka ejahar.
Ka State Commission for Protection of Child Rights (SCPCR) hynnin ka sngi ka la byrthen ia u officer in-charge (OC) ka Mawryngkneng halor ka jingleh sting jongu ia ka jingjia shah kynnoh leh beijot jong ka khynnah ha ka kynhun ki runar ha Mawryngkneng.
Ha ka shithi sha u SP ka East Khasi Hills, ka chairperson ka Kong Meena Kharkongor ka la ong ka jingleh jong u OC ka Mawryngkneng ka la pyni bym khein snep ia kane ka jngjia haba um shym la thoh ejahar haba kiba haiing ka khynnah ki leit ban iathuh ia ka jingjia.
“U 2nd officer- in-charge uba don ha katei ka por haba wan iathuh da ka ktien ia kane ka jingjia da kiba haiing katei ka khynnah, u la kyntait ban thoh ejahar, kaba long ka bym dei satia ka jingleh jongu", la ong ka chairperson.
Ka la maham ba hapoh ka kyndon U/s 166-A CrPC, u pulit uba kyntait ban buh jingthoh ia ka jingiathuh jong kiba iakynduh ia ka jingjia, un shah pynshitom da kaba shong along 6 bnai.
Hynriew ngut ki runar ba shah kynnoh leh beijot kynthup u Sanlang Kharlukhi, Rimon Surong, Requestor Mukhim, Shan Dkhar, Sanbhalang Mawthoh bad u Banlumlang Rynjah ha ka 1 tarik Kyllalyngkot ha Mawryngkneng.
Shillong,6’lyngkot:U bah James Sylliang MDC ka Mawhati, u la ong ba ki paidbah ka Mawhati konstitwensi, ki ia kynduh jingeh ha kine ki sngi haba don ki kam ki jam, namar ba u MLA katei ka konstitwensi u bah Julius Dorphang u dang don ha ki jaka phet rieh jong u na ki pulit.
U bah James u la ong ba aiu kan jia ia ki paidbah lada u MLA u dang iai bteng ban phet rieh kumne.
“Nga kyntu ia u MLA ba lada ka long kumno kumno ruh u dei ban mih shakhmat ban kren ia ki jingshisha baroh, lada ka jingkynnoh ka long kaba dei ne kaba lait ruh u dei ban mih shakhmat leit sha kashari khnang ba ki paidbah kin tip, hynrei ka jingphet rieh u MLA ka pynsah umdum la ka dei ba u leh shisha ne ka shu dei tang ka jingpharep" ong u bah James Sylliang MDC ka Mawhati.
Lah ban kdew ba u bah Julius Dorphang MLA ka Mawhati u dei u Chairman barim jong ka seng HNLC katba u bah James Sylliang pat u dei u dkhot barim jong katei ka seng, ki nongthohkhubor ki la kylli kumno u sngew halor ka jingshah kynnoh u bah Julius ha ki kam leh bor ia ki kynthei naba ha ki por mynshuwa ka HNLC ka ju don ia ka tnad treikam jong ka ban peit ia katei ka mat ba ki kynthei kim dei ban shah leh donbor bad katei ka tnad treikam jong ki kaba la tip kum ka ‘Kyllang Operation’ ka ju pyndeng tala ia kino kino kiba leh tohmet ia ki kynthei, halor kane u bah Sylliang u la ong ba um kwah ban ong eiei bad um pat lah ruh ban ong eiei, namar ba ka kam ba ia dei bad u bah Julius ka dang sah ha ka umdum ym pat lah ban pynthikna la u la leh shisha ne ka dei kaba shu pharep.
U bah James u la ong ba lada dei ba u bah Julius u leh shisha ia katei ka kam be-aiñ dei ban pynshitom ia u katkum ba shah ka aiñ.
Shuh shuh u la ong ba ka jingshah kynnoh u bah Julius kam shym la pynjah burom ia ki paidbah ka Mawhati konstitwensi hynrei u la pynjah burom ialade hi shimet, namar ba u paidbah um shym la phah ia u sha ing dorbar thaw-aiñ ban leh kam sniew hynrei ban kyntiew ia ka roi ka par u paidbah, “U paidbah u la phah da ka jingieit ka jingshaniah ban kit ban bah ia ka khia ka shon jong u, hynrei lada u leh pat ia katei ka kam u pynjah burom ialade hi shimet ym ia u paidbah" ong u bah James Sylliang uba dei ruh u EM ka KHADC.
Shillong,6’lyngkot:Kiba bun ki riew rangbah bad ki longkmie kiba ieit eh ia ka seng HSPDP bad kiba la longdoh longsnam ha ka saiñpyrthei hapoh katei ka seng ki la kren diaw bha ia ka jinglong jingman katei ka seng kumba ka long ha kine ki sngi ba mynta.
U bah L.
G Nongsiej MDC ka Nongstoiñ uba dei ruh uwei na ki nongshah beh seng ha ka HSPDP, u la pynpaw ka jingsngewdiaw mynsiem ban iohi ia ka kynrum kynram kaba mih hapoh katei ka seng mynta naba la shu lapmiet tang ka beh seng.
“Ka HSPDP mynta kam dei shuh kumba ka long ha ka por u bah Hoping" ong u bah L.
G Nongsiej uba dei ruh u Chairman ka KHADC haba kren sha ki nongthohkhubor.
“Nga khlem leit ia soh bad kano kano ka Party namar nga don ka tynrai jingieit ia ka seng HSPDP" u la ong biang.
Haba kren shaphang ka jingbeh seng khlem nongrim ia u, kynthup ia u bah Pyniaid Sing Syiem MDC ka Sohryngkham u bah Nongsiej u la ong “Ha ka por u bah Hoping um ju beh seng, u da kylli da ia syllok bad khroh ia ki briew lajong" bynrap biang u bah L.
G Nongsiej bad u la ong ruh ba haba don kiba kynnoh bad kiba wan iathuh ba u briew ka HSPDP u la leit sha kawei pat ka Party u bah Hoping u dom ia kita kiba wan ia thuh lane kiba kynnoh, “Lada ong ba u dei u Congress ia u briew lajong u maieit u ju dom bha, nga tharai phi kynmaw ia u Dr.
Pariong u leh haduh katto u maieit um beh seng ia u" ong biang u bah Nongsiej.
Haba kren ia ka jingshah beh jong u, u la ong ba hadien ba u la trei shitom ban pynjop ia u kyrtong ka HSPDP da kaba leit ialap kylleng kylleng na ka bynta jong u ( Dios Jyndiang) hynrei la beh seng noh ha ka sngi niew vote hadien ba ka la jop, “La beh ia nga ha ka jingialang paidbah, ia nga lei ki la bom la tied, nga la long marwei, nga shim ba nga la sah marwei" u la ong da kaba bynrap biang da kaba ong “Lada ki ong ba ngam kyrshan ia u kyrtong ka seng ha ka elekshon shiteng samoi , ngan sei ia ki dairy jong nga katno tarik nga leit sha ki jingialang bapher bapher ban ialap elekshon".
Halor ka jingleit ia soh jong u bad ka PDF u la ong ba hadien ba u la shah beh seng bad ba u la sngew long marwei u la leit sha ka PDF ban kyrshan ia ka nongrim ba ka PDF ka ieng na ka bynta ka ri bad ka jaitbynriew, hynrei u la ong ba mynta ka HSPDP ruh ka la wan kyrshan lang ia ka PDF “Imat ki la iohi ia ka nongrim ba ka PDF ka trei" u la ong.
“Kum u riew rim jong ka Party nga pangnud nga sngewkhia ban iohi ia ka jingkynrum kynram hapoh ka seng HSPDP mynta, nga angnud ban iohi ba ka seng HSPDP kan don ia ka dur ka dar kumba ka long mynshuwa, nga ieng ha ka nongrim bad ki ishu u bah Hoping kiba ka HSPDP ka leh klet mynta, lada ki nongialam ki sngewthuh ki dei ban lum noh mynta ia ki briew lajong ban poi sha ka jingiasngewthuh lym kumta kan poi pynban sha ka jingkhylliap lama" ong u bah L.
G Nongsiej haba kren kum u riew rim jong ka seng HSPDP.
Haba kylli hato kaei ka jingiohi jngai jong u ia ka seng HSPDP kumba ka long mynta bad kaei ka jingiohi jngai jong u ia u nongialam ba mynta katei ka seng, “Nga la ong ia phi ba lada kam lah ban lum ban lang ia ki briew lajong khamtam ki riew rim kiba kyrshan bad trei radbah na bynta ka seng, kaba ma ioh kan poi beit sha ka jingkhylliap lama ha ki snem ki ban wan, ia u bah Ardent kum u nongialam ba mynta katei ka seng ngam pat ioh ia treikam lang, ngam tip u trei kumno namarba tang mar ia khlad u maieit Hoping ki la beh seng noh ia nga, hynrei ia u bah Hoping nga tip bha u dei u nongialam uba kumno namarba nga la don ha syndah jong u haduh ki sngi ba u la khlad noh na kane ka pyrthei" pynkut u bah L.
G.
Jowai, 6 ‘lyngkot:Na ka daw ka jing-hap u sainar electric ha shnong Tuber Shohshrieh mynta ka step, uwei u masi u la shah tan ha ka bording haduh ban da iap.
U Rangbah shnong katei ka shnong, u la ong ba kane ka dei ka jingleh torti jong ka MeECL ka ba ym shym la shim khia ban maramot ia ki sainar bad ki post light kiba la jot la sniew.
Utei u Rangbah shnong u la ong ba donbok ba ki briew kim shym la ngat ha ka apot namar ba la iap nyngkong utei u masi.
U sainar u la hap sha madan bad ka long ka jingma kaba khraw ia ki paidbah lada ka tnad badei ban peit ia kum kane ka jingjia kam shym la shimkhia.
Shillong, 8’lyngkot:U Rupang u la ioh ban ia kynduh bad kiba bun bah ki riew rim jong ka seng HSPDP ban ia kren ia ka jinglong jingman katei ka seng kumba ka paw ha kine ki sngi mynta, kiba bun ki riew rangbah bad ki riew rim katei ka seng ki la pynpaw ka jingsngewkhia ban iohi ia katei ka jingjia khamtam ka jingbehseng khah khah ia ki nongialam.
Bun na kitei ki riew rangbah kiba la ia kren ki dei kiba la don da ki phew snem hapoh katei ka seng saiñpyrthei kaba la seng da u bah Hopingstone Lyngdoh (bam kwai ha dwar u blei).
Bun na kitei ki riew rangbah ki dei kiba ym shym la kheiñ briew shuh ia ki ha ka seng HSPDP (kumba ki la iathuh hi) naba don kiba bat ha ki shnat treikam bapher bapher hynrei la pynduh pyndam noh mynta ia ka shnat treikam ba ki bat hynrei kitei ki la ong ba ki ieit ia ka seng HSPDP bad ki thmu ban pynbhabriew ia ka bad na kata ka daw kim pat leit ia soh bad kino kino ki seng saiñpyrthei.
Kitei ki riew rangbah ki la ong ba mynta kim kwah ban leh shongshit lane ban rai shongshit hynrei ki dang ia syllok para ma ki (riew rim) kiba la shah beh seng bad kiba la shah pynduh pyndam ia ki tnad treikam jong ki bad hadien kin shim ia ka rai kumno ban leit ia syllok ia ki nongialam ba mynta katei ka seng.
La iathuh ba lada katei ka jingiasyllok kam poi shano shano ruh , ka lah ban mih sa kawei pat ka HSPDP bad kata kan dei ka HSPDP jong kita ki riew rim kiba ju bud ia u bah Hoping bad kiba ju ia don ha syndah jong u kaba ki lah ruh ban khot kyrteng da ka HSPDP (Hoping).
Katei ka kynhun kaba don ia katei ka jingthmu ban wanrah ia ka jingiapynbeit la iathuh ba ka don ka jingthmu ban lum lut noh ia baroh ki briew kiba la mih bad shah beh na ka seng HSPDP ban ia kren sngewthuh khnang ban pynkhlaiñ ia katei ka seng.
Haduh mynta la sngewthuh ba katei ka jingthmu ka dang sah ha suiñ bad ym pat lah ban pyndep naba ki dang ia saiñdur, hynrei la sngewthuh pat na ka jingiakren ba lada ym lah ban pynbeit lane ka HSPDP hapoh ka jingialam u bah Ardent Miller Basaiawmoit kum u President kam pdiang khlem pep ka lah ban mih ar tylli ka HSPDP ka HSPDP u bah Ardent bad ka HSPDP ki nongbud ba ha syndah u bah Hoping.
Shillong,8’lyngkot:Hynnin ka step 7 tarik ha ka por 7 baje ka bos shangkai pyrthei kaba na ka jylla Assam ka la tylliat ia uwei u tymmen briew katba u dang shong syiad ding ha phyllaw ing jong u kaba don harud surok.
Katei ka jingjia ka la jia ha ka shnong Mawriang kaba don sharum Pynursla, utei u tymmen briew uba la don 81 snem karta u dei uba la tip kyrteng kum u bah Khrip Suting.
Ki lad khubor ki la iathuh ba u bah Khrip u syiad ding manla ka step ha katei ka phyllaw ing jong u kaba don harud durok, hynrei ha ka step sngi saitjain la ong ba katba katei ka bos kaba don ia u nombar ML-01 FC 6798 ka dang ia kiar bad kawei pat ka kali kaba wan na pyrshah ka la tur beit beit sha ba shong u bah Khrip bad ka la tylliat baroh ar tylli ki kjat jong u bad u la iap hashen.
La tep ia u mynta ka sngi ka 8 tarik u kyllalyngkot.
La antad ba u Raju u nongniah ia katei ka bos um shym la iohi ba u don u bah Khrip, namar ba ki don ki dieng rit kiba kah.
La iathuh ruh ba hadien ba la pyntip sha ki pulit, ki pulit ki la poi sha katei ka jaka bad ki la bat ia katei ka bos.
Halor katei ka jingjia u sordar ka Mukertila u bah Phren Kongwang u la thalaiñ tyngeh ia ka tnad PWD namarba kam shym la shimkhia ban pynbha bad ban pynheh ia ka surok watla ka la don ka jingdawa kaba na ka por sha ka por.
Shillong, 8’lyngkot:Naduh lashai ka sngi ka 9 tarik u kyllalyngkot kan sdang ka jingtyrkhong doh masi ha kylleng ka ri Khasi bad Jaintia naba ka kynhun ki nongdie doh masi kiba don hapoh ka lama jong ka Khasi Jaintia Butcher’s Welfare Association (KJBWA) ki la shim ia ka rai ban ia khih khlem pud bad khlem da buh por lano kin pynkut ia katei ka jingkhang doh masi ha ka jylla.
Haba ia kren bad u General Secretary katei ka seng u bah Generous Warlarpih u la ong ba katei ka jingkhang doh masi kaba khlem pud kan iaid beit iaid rynti naduh lashai ka sngi bad kam don kano kano ka jingpynkylla ia ka rai.
U la ong ba ha Iewduh baroh kawei yn ym don dukan die doh masi bad ha kiwei ruh ki bynta jong ka Khasi Hills.
U la ong ba katei ka jingkhang doh masi ka dei namar ka huri hura kaba mih na ka iew die masi ha Khanapara ha kaba ka KHADC ryngkat bad ka Hima Mylliem kim shym la ailad ban ksam shkor bad ban eksamin ( Check up ) ia ki masi kiba don hangtei shuwa ban die sha ki nongthied.
Ha kaba ia dei bad katei ka jingiakhih u la ong ba kan ym ktah than ha ri Lum Jaintia hynrei kin shu ia snohkti kum ka dak ka jingkyrshan shisngi ar sngi.
Ka daw ba la ailad ia ka Jaintia ka dei namar ba ka ri Lum Jaintia kam ju kham thied masi na iew Khanapara, hynrei ki ot da ki masi lajong bad ka jingailad ia ki kumba ki la pynsngew ka dei namarba ka daw ka jingiakhih ka dei na ka iew Khanapara.
Lah ban kdew ba ka KJBWA bad ka FKJGP ki la khih radbah ha kine ki sngi ban pynurlong ia ka jingkwah jong ki ban ksam shkor ia ki masi kiba la pynthikna ba ki dei kiba koit ba khiah bad kiba long ban bam doh bad katei ka jingksam shkor ka mut ban ithuh ba ki masi na iew khanapara kim dei ban leit sha ki nongkhaii tuh sha Bangladesh hynrei ka dei ban leit sha ki nongdie doh.
Ki la shim ruh ba ka jingshalan tuh ia ki masi sha Bangladesh ka pynkiew ia ka dor masi ha kane ka jylla.
Jowai, 8 ’lyngkot:Ka Balang Presbyterian ha shnong Wapung ka la sdang ia ka jingrakhe lyngkhuh snem ba 125 lane kaba la tip kum ka Quasquicentennial mynta ka sngi da ka jingpynher ia ki 125 tylli ki Balloon bad 125 tylli ki lama ha ryngkat ka jingiaseng Jubilee kaba shongshit bad kaba shongkun katkum ka theme kaba la pynshong nongrim na ka Shithi sha ki nong Hebru 13:8 kaba ong, “U Khrist Mynhynin, mynta bad haduh Bymjukut".
U Ex- Moderator ka Shangpung Presby-tery,  u Pastor HCT Sumer u la pynher ia ka Baloon kaba heh kaba neh haduh shisnem lynter ha phyllaw ka iing Mane ka Balang ha katei ka shnong.
Haba kren halor ka History ka Balang, u Tymmen Basan, u Tbn.
Jerly Ryngkhlem u la iathuh ba ia ka Balang la seng ha u snem1892 da ki katto katne ngut ki nongshong shnong kynthup ia ki shijur – u Khroo Ryngkhlem bad ka Shong Rymbai ha kaba ba ki nongshong shnong ka Wapungskur ki dang shong dangsah ha ka shnong rim kaba la tip kum ka Mukoilara hajan ka shnong Pamra.
Ha u snem 1892, u Rev.
John Jones na ri Wales u la pdiang Balang ia ki 22 ngut ki Khristan ba nyngkong katei ka Balang ha ryngkat u Khroo Ryngkhlem bad ka Shong Rymbai ha Jowai.
Naduh ka por ba la seng ia ka Balang ha katei ka jaka, la tip kyrteng ia ka kum ka Balang Pamra tad haduh u snem 1989 ba la pynkylla ia ka sha ka Balang Wapung Presbyterian da ka jingmynjur jong ka Khasi Jaintia Presbyterian Synod.
“Ka Balang ka la iaid lynti ha ki 125 tylli ki snem lyngba bun jait ki jingeh bad ha u snem 1992 ka Balang ka la ioh ban rakhe ia ka centenary – ka jingdap ka Balang 100 snem", la ong u Tbn.
Ryngkhlem.
Shuh shuh utei u nongsharai Balang u la iathuh ba ka la shim por haduh 52 snem ia ka Balang ban ioh ia ki Tymmen Basan ba nyngkong jong ka Balang.
Kumba long mynta, ka Balang Wapung Presbyterian ka la pynkha balang ha ki shnong ba marjan kynthup ka Balang ha Cham Cham, Lumshyrmit, Mutong, Mukhaialong, Pynthorsale, Tuberkmai Shnong, Tuber-shohshrieh bad ha Pamra-Paithlu bad ki tnad Balang ha Wapungnein bad ha Mutong.
Ka Balang ha Wapung kadei dei ruh kawei na ki Head-quarter jong ka KJP Synoh Mihngi ha ki kam ialap kaba la tip kum ka Wapung Misson Centre.
Ka la iatreilang bad kiwei pat ki Balang kum ka Balang Laitumkhrah bad Nongthymmai ha ki kam ialap.
Ka Balang ka don 12 ngut ki Tymmen Basan bad palat 3000 ngut ki dkhot kynthup ia ki tnad Balang.
Mynta ka sngi, u Pastor HCT Sumer bad u Executive Secretary ka KJP Synod Mihngi, u Pastor FM Gympad ki long ki nongkren ha ki ar tylli ki jingiaseng ha ka por 10 am baje bad 1:30pm.
U Pastor Gympad u la ong ba ka jingrakhe ia ka Jubilee kaba 125 snem kadei ka por ban pynkylla dur ia ka long briew man briew bad ka longrynieng jong ngi  (Structural Transformation) kum ka kynhun ba kyrpang u Blei ha ka imlang ka sahlang.
U la ong shuh shuh ba lyngba kane ka Jubilee ki paid riew ngeit kin pynduh noh ia ka jingsarong namar ka jingsarong ka la ialam sha ka jingjot.
U Ba riewspah um dei ban sarong namar uba duk u sa shah nion bein, uba stad um dei ban sarong namar ioh ba kata ka jingstad kan shet kylla ia u.
“Ka Jingrakhe ia ka Jubilee ka long ban pdiang iaka Nazareth Manifesto, ban pynsiewspah ia ka jinglong mynsiew ki dkhot ka Balang, ban pynphriang ia ka jingsiewspah u Khrist, ban pynthymmai ia ka jinglong jingman ba kynja mynsiem bad ban jop ia ka jingbym kohnguh", la ong u Pastor Gympad.
“U Khrist u dei u nongialam ka Balang hangne naduh mynhynnin, mynta bad shaduh ki bymjukut bad ka jingjop ka jingiaid lynti ka Balang ha ki 125 snem ka long namar ba ki dong ki nongialam kiba trei shitrhem ia ka kam U Blei", la bynrap u Pastor.
U Pastor Gympad u la pyllait paidbah ruh ia ka thup ingrwai Jubilee jong ka Balang.
Ki Khun Samla ka jingiaseng Samla CE Society ka Balang ki la pynshongshit ia ka jingsdang ka jingrakhe jubilee da ki jingrwai Choir kiba sngewtynnad.
Ia kane ka Jubilee ym pynkut ha ka 17 tarik u Nohprah mynta u snem bad ha baroh shisnem ka Balang kan rakhe ia kane ka Jubilee da ki program bapher bapher naduh ka Singing Festival, Bible Quiz, Debate, Sports bad cultural program nalor kiwei kiwei.
Shillong,8’lyngkot:U bah A.
L Hek u myntri barim ka sorkar jylla uba la bat teng ia ka tnad ka koit ka khiah u la shah thung ha ka sorkar kum u Chairman ka Meghalaya Industrial Development Corporation (MIDC) hadien ba u la shah weng na ka kynhun myntri, mynshuwa ia katei ka kam Chairman MIDC la bat da u Martin M Dango bad hadien ba la pynrung ia u kum u myntri ka tnad PWD la aiti noh sha u bah Hek.
Katba ia u bah Sanbor Shullai pat uba la risaiñ na ka kam Deputy Speaker la aiti ha u ba un khlieh kum u Chairman ka Meghalaya Government Construction Company (MGCC).
Shillong, 6 lyngkot:U Myntri khynnah ka tnad bylla ka sorkar pdeng, u Bandaru Dattatreya u la thalain ia kane ka sorkar jylla ba ialam kaCongress, ha kaba u la ong ba kam shym la pyntreikam ia ka pisa ban ai sha ki nongbylla kaba 80 klur.
Haba kren mynta ka sngi ha Shillong, u Bandaru Dattatreya u la ong ba ka sorkar jylla ka la lum pisa haduh T.
80 klur ban ai ia ka jingiarap ia ki nongbylla, hynrei na kane, ka pyndonkam tang T.
90 lak.
“Ka sorkar jylla ka la lum ia ka khajna nongbylla (cess)T.
80.
42 klur hynrei kam shym la pyndonkam satia bad ka pyndonkam tang T.
90 lak", la ong u Bandaru Dattatreya bad ia kane, la pynpaw ha ka jingialang ka kaba long hynnin ka sngi.
U la bthah ia ka sorkar jylla ba baroh ka pisa kaba ka sorkar ka la iohlum naka bynta ban ai ia ki jingdonkam ia ki nongbylla, ka dei ban pyndonkam hok, bad ym dei ban pyndonkam bakla da kumwei pat.
Kane ka pisa kaba ka sorkar jylla ka la iohlum, ka long ban ai sha ki nongbylla ha ka rukom ka bai shah sumar, bai skul khun, ka baibam bad kiwei ki jingdonkam.
U la bthah ruh ia ka sorkar jylla ba ka dei ban bthah ia ki kompeni, kontraktor ban siew ia bai bylla ki nongtrei bylla ha bank account jongki, ym ban shu ai pisa ka kti.
U la ong ba ka jingthmu ban siew ia ka pisa ha bank account jongki, ka long ban pynlait ia ki nongbylla na ka jingshah ban bein ha ki malik, namar ka lah ban jia ba ha ka jingthoh ki ong ba ai 8 hajar katba ha kti pat ki ai tang 6 hajar.
Shillong, 8’lyngkot:Ka TUR bad ka CSWO ki la ujor ejahar pyrshah ia u trai bad ki nongpyniaid jong ka Marvelene Inn, Guest House Rilbong, kaba long trai da u myntri kam pohing ka sorkar jylla u bah HDR Lyngdoh.
Katei ka jingujor ka la kdew ba katkum ki kyndon ka POCSO Act sec 21 (1).
Ha ka ejahar la kyntu ia ki pulit ba rejistar kes ha ka kyndon 370 IPC jong ka Criminal Law amendment act 2013.
Kitei ki 2 seng ki la kynnoh ba la ialam bad pynrung hapoh katei ka ing basa arsien ia ka khynnah rit bad la batbor ia ka hangtei.
Shillong,’lyngkot:Ka tamasa taiew (Week) ka Mawphlang ba la pyniaid da ka Seng Samla Shnong Maw-phlang ka la kut noh ha ka miet sngi saitjain jong ka taiew.
Katei ka tamasa ka de ikaba la sdang naduh ka 4 tarik mynta u bnai, ha katei ka tamasa ka Seng Samla ka la pynlong bun jait ki jingialehkai bad la sam khusnam ruh sha ki nongjop.
Ka la don ka jingsam khusnam ban pynkupburom ia ki Rang-bah Shnong, ki samla pule ba pass bha bad kiwei pat, kadei ka sien kaba saw ba la pynlong ia katei ka tamasa.
U bah Keneddy Khyriem, MLA u la long u kongsan bad u la pyllait paidbah ruh ia ka Calendar ‘Mawphlang 2017’ , ha katei ka sngi la donlang ruh u bah Lamphrang Blah MDC bad u bah Pynshai Manik Syiem-MLA barim.
Shillong, 8’lyngkot:Ha ka jingjia kaba kham phylla kawei ka longkmie kaba la kwah khun palat ka la rahbor da i khun jong ka para marjan ban leit pyni sha ka kiaw ba ka la ioh khun.
Kane ka jingjia ka la jia ha ka sngi saitjaiñ jong ka taiew ha kaba la don kawei ka longkmie kaba la rahbor ia i khyllung ba dang lai taiew na ka shnong Mawngap.
Itei i khyllung kynthei i dei i khun jong ka kong Shibani Khyriem na Mawngap bad la rahbor da ka kong Salinda Kharphuli sha Umran diary-ri-Bhoi District.
Ka kong Saralinda ka la mih na ing kiaw na Umran Diary khyndiat bnai mynshuwa bad ka la iathuh ba ka la pun khun bad i khun jong ka i dang don 3 bnai ha kpoh bad ka la wan ban sah bad ka kmie jong ka kaba sah ha Mawngap, marjan bad ka ing kmie jong ka, ka sah ka kong Shibani kaba dang shu ioh khunrit ha kine ki sngi.
Ka kong Sara ka leit ieit leh thoin ia itei i khyllung jong katei ka para marjan hynrei ka kong Shibani ka la kyndit ban lap mynhynin ka sngi ba i khyllung jong ka im don bad la don ba rah noh ia i, ha katei ka por ka la suba ba ka dei ka Sara naba ka Sara ruh ka la jah na ing ha katei ka juh ka sngi.
Kumta khlem pynslem ka la leit ban ujor sha ki pulit ka Mawngap Outpost bad tang mar ia ioh jingujor ki pulit ki la sdang ban wan ia itei i khyllung kynthei iba dang lai taiew ka rta.
Dei mynta ka step phyrngap ha ka por 2:30 baje ba la lap ia itei i khyllung na Umran Diary na ka kong Saralinda kaba don ha ing jong ka kong Sandon Kharlyngdoh.
Ki pulit ki la kem ia ka kong Sara, ki la ialam sha Laban PS bad ki la pynngat ha ka kyndon 363 IPC hadien la ialam sha kashari katba ia i khyllung pat la aiti noh sha kiba ha iing hasem hadien ba la pyndep ia baroh ki jingdonkam.
Shillong,8’lyngkot:Ha ka por 2 baje tam hynnin ka sngi, la wanrah ia u bah Julius Dorphang MLA ka Mawhati sha ka kashai District & Session Judge.
Ki pulit ki la wan ialam ia u na ka lynti kaba don shadien jong ka ophis u Deputy Commissioner, East Khasi Hills da kaba iaid lyngba ia katei ka ophis.
La iohi ba ha ka por ba la wan ialam ba u bah Julius, u tap ialade da ka tupia syaid bad u tap ruh da ka tapmoh bad u kah ia ka dur ka dar jong u.
Ym shym la pyndait hatkheri ne teh ia ki kti jong u bad la iohi ruh ki pulit kim shym la bat na kti jong u kumba leh ia kiwei pat hynrei la iohi ba uwei u pulit SOT u shu bat na tyrpeng jong u (kumba kdup).
Ha ka por leit ialam sha kashari la ialam da ki pulit SOT bad la bud khrui nadien da ki CRPF bad ki pulit jaiñ stem, ka rukom iaid lynti kaba sted bha, ha kaba bun na ki nongthohkhubor ruh kim ioh ban shon dur bha.
Haba la poi ha kashari ki pulit SOT bad CRPF ki la ap shabar, la pynrung ia u bah Julius shapoh bad shabar la don ruh katto katne ngut kiba haing hasem jong u.
Ka jingiakren shapoh ka la neh kumba shiteng kynta eiei bad hadien kata u la mih bad ki pulit ki la ialam biang ia u na ka lynti kaba don shadien jong katei ka kashari bad tang mar ia mih na kashari ki la thep ia u hapoh Gypsy.
Nongstoiñ, 8 K’Lyngkot:“Ka jinglong jingman hapoh ka seng HSPDP hadien ka jingkhlad noh jong u Maieit Hoping Stone Lyngdoh, ka la kylla khongpong, ha kaba iadei bad ki nongrim trei kam hapoh ka jingialam jong u bah Ardent M Basaiawmoit kum u president ba mynta" ong ka kyrwoh lyngba ki katto katne ngut ki volunteer kiba dei ruh kiba la don bynta lang bad u (L) Hopingstone Lyngdoh na ka bynta ban ia khun ban pynioh ia ka Jylla kaba pura bad kiba seng nongrim ia ka party HSPDP naduh u snem 1968.
Katkum ka kyrwoh khubor bala phah da ki katto katne ngut ki Volunteer State Fighter, ki la ong ruh ba lada ka party HSPDP kam lah ban bujli noh mardor ia u nongialam kane ka party khlem pep kan sa khylliap lama, kumta ha shwa ba katei ka party kan shah khylliap lama na ka liang jong kitei ki volunteer kila kyntu jur ba u president ba mynta u dei ban hiar shuki noh mardor bad ai ba ka party kan thung president thymmai khnang ban lah ban pynneh pynsah ia ki nongrim ba skhem jong ka party ha kaba u maieit Hoping ryngkat bad kitei ki volunteer kiba la seng nongrim kan khie rasong biang sa shisien.
U bah D.
E.
Lynkhoi Secretary Volunteer State fighter , u bah B.
Diengdoh Chairman VSF lem bad ki phra ngut ki wei pat kiba dei ki dkhot jong ka VSF ka HSPDP bad kiba la long ki nong shah set patok ha ka por jong ka jingialeh Hills State bad pyrshah ia ka sub state ha kapor jong u Ma Ieit Hoping kila pynpaw ruh ba ki katto katne ki mat ba ka party ha ka jingialam jong u bah Ardent Basaiawmoit ka klet noh ia ka ei kaba u ma ieit Hoping u shait pyrta kiba kynthup ia ka Para 12 A jong ka khyrnit kaba 6, halor ban pyneh pynsah ia ka khyndew ka shyiap ka riti ka dustur, ha kaba iadei bad ka Khasi Jaintia State bad ki wei ki wei.
“Kumba ka long mynta ki nongialam jong ka party HSPDP ki shu lap miet tang ban beh seng ia ki nongialam bad ki dkhot jong ka party, bad ka jingbeh seng haduh 3 ngut ki MDC ka long pyrshah ia kaei kaba u ma ieit u ieng ha ka nongrim" ong kitei ki rangbah da kaba kila bynrap shuh shuh da kaba ong ba sa katno shuh kitei ki nongialam jong ka HSPDP ba mynta kin nang iai beh ym tang ia ki MDC hynrei sa ia ki wei ki wei dkhot jong ka party.
Kitei ki rangbah ki la kynthoh jur ruh ia ka jingleh donbor jong ki nongialam ba mynta, kum ka jingpynduh noh ia ka HSPDP, WKH, ia ka Mairang Area unit ia kaba la thung thymmai pat shwa ka election shiteng samoi sha ka KHADC bad kane kala paw shai lyngba ka jingshah rem kput jong u kyrtong ka party ha ka by election sha ka KHADC u bala Ioh tang 879 vote bad halor kine kiei kiei kiba la jia bad ka jingleh jong u nongialam hato lah mo ban pynurlong ban ialam ia ka sorkar ha u 2018? pynkut ka kyrwoh na ki tei ki volunteer.
Shillong, 09 K’lyngkot:Ka jingsangeh die bad shohdoh masi ki nongot doh, kaba sdang naduh mynta ka sngi ka la pynlong ia ki dukan doh masi ha Iewduh ban kynjah jar lait noh tang ki nongdie ot snieh ki bym lah die hynnin, ki la wan die mynta ka sngi.
Haba iakren bad u Vice President ka Khasi Jaintia Butchers Welfare Association (KJBWA) u Bah Generous Warlarpih mynta ka janmiet, u la ong ba baroh ki nongotdoh masi, ki la iashim bynta ha kane ka jingiasangeh kaba sdang naduh hynne ka sngi.
U la ong ba kito kiba die mynta ka sngi, dei tang ki doh snier kiba sah khyndiat khynsoit bym lah die hynnin ka sngi.
“Ka jingsangeh otdoh masi, kan bteng beit haduh ban da pynbna da kumwei pat", la ong u Bah Warlarpih.
U la ong ba ka seng ka maham ruh ban pynshitom ia kito ki dkhot kiba leh pyrshah ia ka rai, katkum ka riti treikam ka seng.
U la iathuh ba katkum ka jingtip ki don kiba thmu ban ialeh pyrshah ia kane khamtam ha iew Pynursla, ha kaba ki la thmu ban thaw ia ka seng jongki, kata ka Riwar Butchers Association khnang ban ioh khaii masi.
“Ngi ioh jingtip ba ki don tang kiba hap ha Pynursla na ka unit ka Laitlyngkot, kiba dei ki kijuh ki briew na Laitlyngkot, ki sdang ban leh jaboh, kiba kylla nongialap nongialam lynti namar ba kane ka jingleh ka seng ka la ktah ia ki ban leh kam khaii tuh masi bad ka don ruh ka jingpyrshang ban ong ba ot doh ha katei ka thain", la ong u Bah Warlarpih bad bynrap, “ ngi maham jur ia kiba leh sop sop, ngin pynshitom da ka riti treikam ka seng".
Katkum ka jingong u Bah Warlarpih, la suba ba don ka jingdie ia ka doh masi ha thain Pynursla ha kaba ki don kiba thmu ban thaw da ka seng Riwar Butchers Association, da kaba ki la thaw lad ban ioh khaii masi.
U nongialam ka KJBWA u la ong ba ki la iakynduh bad ki heh sorkar ha kine ki sngi bad ka rai ban bteng ne ban sangeh ia ka jingsangeh otdoh, yn sa tip lashai ne la shi sngi.
U la ong ba ki don kumba 100 ngut tam ki dkhot ka seng hapoh ka lama ka KJBWA.
Shillong, 9’lyngkot:Ha u rymphang yn plie noh ia ka C&RD Block ha Sohiong, iathuh u President ka Sohiong Block Congress Committee u bah Phrang Kharpan.
U bah Phrang u la pynbna ha Sohiong mynta ka sngi ba ha ka 14 tarik mynta u bnai kan don ka jingialang ki nongialam ha katei ka thaiñ ban pyrkhat ban ia buh tarik ban plie noh ia ka C&RD Block ha u rymphang mynta u snem.
Nangta u la ong ba ha utei u juh u bnai yn plie ruh ia ka jingkieng Umiam kaba pyniasoh ia ka shnong Umjajew bad ka shnong Nongpathaw bad ha u juh u bnai yn buh ia u maw nongrim na ka bynta ban shna ia ka Sohiong Complex ha iew Sohiong.
Shillong, 9’lyngkot:U Working President ka Mawhati Constituency Political Committee u bah P.
Mangu, u la ong ba ha ka 30 tarik u dang ia phone bad u bah Julius Dorphang MLA ka Mawhati bad u la ong ba u don hapdeng ka jingshitom bad u dang shah sumar ha Guwahati, “U phone ia nga ha ka 30 tarik, nga la ia kren bad u u iathuh ba u sngew shitom u leit shah sumar" ong u bah P.
Mangu haba kren sha ki nongthohkhubor mynta ka sngi.
Kitei ki nongialam katei ka komiti ki la ong ba ka la pynlyngngoh ia ki bad kim lah ngeit ia ka jingshah kynnoh donkti u bah Julius kumba la paw ha ki kotkhubor ba u batbor ia ka khynnah rit hapoh ki ing basa bapher bapher bad ki la ong ba u dei u briew uba bha u bym pat ju don dak thohbria hapoh konstitwensi bad kim tip ruh ba u phetrieh na ki pulit namarba ki dei ki nongkyndong ki bym ju ioh pule kotkhubor.
Utei u nongialam katei ka komiti u la kyrpad ia ka ing bishar ba kan pynkloi noh ia ka jingbishar jong ka la ka de ban pynrem ne ka dei ban pynksan namarba ka konstitwensi ka ia kynduh jingeh mynta khlem u MLA.
Shillong, 9 ’lyngkot:Uwei u nongshna suloi na shnong Khardang markhap bad ka Assam ha Garo Hills, u la shah kem mynta ka sngi, halor ka jingshna suloi beain jongu.
Ki pulit ki la kem ia u Trulson Ch Marak (51) lem bad kawei ka suloi rifle lem bad 6 tylli ki synduk thep kuli bad 11 tylli ki paip nar ba thmu ban shna suloi na iing jongu ha Khardang.
Kham hadien la rah ia u sha ka Bajengdoba police station.
Ha kawei ka liang, ki pulit ki la ioh jingtip ba ki don ki dkhot ka Garo National Liberation Army (GNLA) kiba leit byrngem ia ki paidbah ba ki dei ban thep pisa ha ka bank account jongki bad kane ka la jia ha ki bynta jong ka North Garo Hills, hadien ba la shah ktah na ka jingpynduh iaki lut tyngka 500 bad 1000.
Halor kane, ki pulit ki dang pynlong ia ka jingtohkit bniah ban lap la ka don shisha ne em kum kane ka jingbyrngem na ki dkhot kynhun runar.
Ki pulit ki la kam ba ka GNLA ka la sdang ban thaw lad ban pynrung dkhot thymmai khamtam hadien ba la leit pyndem wait bun kiba hakhmat ka seng kaba la buh jingeh shibun ia ki.
Shillong, 9’lyngkot:Sa hynniew ngut ki briew kynthup uwei u Professor ki la paw kyrteng ha ka jinglehbor ia kawei ka khynnah kynthei kaba dang 14 snem karta, la ujor sha ki pulit ia kitei ki 7 ngut ruh hadien ka jingshah kem u bah Julius Dorphang MLA ka Mawhati.
Ka State Commission for Protection of Child Rights (SCPCR) ka la ujor FIR.
Ha kawei na ki jing ujor ka kong Meena Kharkongor Chairperson ka la kynthoh ba uwei u briew uba katei ka kynthei ka shu kynmaw ba u dei u Prof.
Roy u la leh bor ia ka ha ing jong ka Momoni ha Demthring, kiwei pat kiba la mih kyrteng ha ka jing ujor, ki long u Hasan u nongthied tin jot uba la batbor ia ka hapoh dukan jong u, uwei u khasi na Borsora uba la batbor hapoh Hotel ha Police Bazar-Khyndailad, u Hosor, uba don dukan tim, u Apu na jowai bad u Sagar uba la wanrah da u shipai sha ing jong ka Mamoni ban thiah bad katei ka khynnah.
La ong ba katei ka khynnah ba uwei u Khasi ba la tymmen na Dawki uba dei u paralok jong ka Mamoni u la leh bor ia ka arsien, ka sien ba nyngkong ha ing ka Mamoni bad sa shisien pat ha ing jong ka briew ba la tip kum ka Mary ha Demthring.
Ha katei ka jingjia haduh mynta ki la don 7 ngut kiba la shah kem kynthup u bah Julius Dorphang.
Shillong, 9’lyngkot:Ki nongialam Media Cell ka seng HSPDP ba kynthup ia u bah Londoner Sohtun, u bah Grossper Ryntathiang bad kiwei pat ki la ong ba ka jingkynnoh ba u bah Ardent M Basaiawmoit President rangbah ka seng HSPDP u leh donbor halor ka jingshah beh seng ki dkhot ka dei ka bym don nongrim.
Ki la ong ba u bah Ardent um pat ju beh seng naduh ba shimti kum u President katei ka Party lait noh tang ka jingsos-pon ia u bah Pyniaid Sing Syiem MDC katei ka seng na Sohryngkham konsti-twensi.
Shuh shuh ki la kynthoh halor kiba bun ki jingkren kiba la ong ba u bah Hopingstone Lyng-doh 9 bam kwai ha dwar u blei) President barim um ju beh seng , halor kane ki la ong ‘U bah Hoping ruh u beh seng’ ki la ong ba ha ka por ba u bah Hoping u dang bat ia ka kam President u la beh seng ia u bah D.
T Wanniang MDC barim bad ka kong Fenella Lyngdoh Nong-lait.
U bah Grossper u la ong ba ia kane la leh ia baroh ki dkhot jong ka Party kiba leh pyrshah seng khnang ban kan long ka jingsneng ia kiwei pat ba kin ym pyndonkam bakla ia ka Party tang kum ka uniphom ban jop elekshon bad ynda la jop kin iaid sakma la kum ki masi khlem sem.
Ha kaba ia dei bad ka jingkren ka kong Badariti Lyngdoh Nonglait ha kine ki khyndiat sngi sha ki nongthohkhubor ka seng HSPDP ka la ong ba ka kong Bada ka dei tang ka khun pyrsa jong u bah Hoping hynrei kam dei ka dkhot jong ka seng HSPDP “Ngim kwah ba ki briew ba nabar kin tuklar ia ka kam seng jong ngi" ong u bah Londoner Sohtun haba kren sha ki nongthohkhubor.
Ki la kyntait ruh ia ka jingkynnoh ka kong Bada hynrei ki la kynnoh ba ka kwah wohdong wohdaw bad ban pynlong kam shimet ia ki kam jong ka Party.
Ha kaba ia dei pat bad ka jingkren u bah L.
G Nongsiej MDC ka Nongstoiñ, uba la ong ba tang mar ia jop elekshon shiteng samoi ha Nongstoiñ la pynbna paidbah bad la beh seng noh ia u, kitei ki nongialam HSPDP ki la ong ba u bah L.
G u mih hi na ka Party da kaba leit ia soh bad ka PDF khlem da pyntip ia ka party bad ym shym la beh seng ia u, hynrei u phet hi ryngkat bad u bah Morningstar Mawsor.
U bah Grossper Ryntathiang u la ong ba u bah L.
G u la leh pyrshah seng naduh ba u dang don ha KHADC ha ka samoi treikam ba la dep bad ha katei ka por u la ong ba ka seng HSPDP ka shim ia ka rai ban shong ha ka liang pyrshah, hynrei marwei u leit shong hapoh ka Executive Committee hynrei hadien ba la pynbeit la ai tiket biang ia u ha u 2014 bad hangtei ruh u la leh kumjuh da kaba leit ia soh PDF.
Shuh shuh kitei ki nongialam ka seng HSPDP, ki la pynshai halor ka nongrim ba ki sospon 2 snem ia u MDC ka Sohryngkham u bah Pyniaid Sing Syiem bad ki la kdew ba ki la sospon halor ki saw tylli ki daw bad kitei ki daw ki long ba u bah Pyniaid u don ka jingthmu ban pynkhyllem ia ka ARPA ha KHADc ha ka por ba long CEM u bah Adelbert Nongrum khlem ka jingmynjur lang ka Party.
Hadien ka elekshon shiteng samoi ha Nongstoiñ ki la ong ba u bah Pyniaid u la sdang ban ia leh pyrshah ia ka seng, da kaba ialap pyrshah ia ki nongialam jong ka ha kylleng ki jaka, ki la kynnoh ruh ba ha ka sngi pynkuburom ia u bah L.
G Nongsiej ha ing dorbar ka KHADC u bah Pyniaid u la ong ba u sngew ba u bah L.
G u dang dei u dkhot ka HSPDP bad ka long ka burom ia ka seng HSPDP bad ki la ong ba kitei ki jingkren u bah Pyniaid ki dei ki jingpyrshah seng namar ba u bah L.
G um dei shuh u dkhot ka HSPDP.
Khadduh shuwa ban shim ia ka rai sospon ki la ong ba ki la ban jingpynshai na u bah Pyniaid hakhmat ki dkhot CEC kaba la long ha ka 4 tarik kyllalyngkot halor ka jingleit kyrshan jong u ia u kyrtong ka KHNAM ha Laban-Mawprem konstitwensi ha ka elekshon shiteng samoi hynrei ki la ong ba u mih noh na CEC bad u ong “Rai ma phi katba phi ia rai hangto".
Shillong, 8’lyngkot:U MLA ka Mawhati u bah Julius Dorphang, u la shah kem ha ka miet sngi thohdieng na Inter State Bus Terminus kaba don ha Garchuk kaba don ha ka jylla Assam.
La kem ia u bah Julius ha ka por 11 baje tam mynmiet da ki pulit ka Meghalaya ha ryngkat ka jingsynran-lang ki pulit Assam.
Hadien ba la shah kem la wanrah ia u sha nongbah Shillong bad ha ka sngi saitjaiñ ki pulit ki la leit rah ia u sha ing kashari ka District & Session Judge bad la ai bor ha ki pulit ba kin tohkit ia u 5 sngi.
Shuwa ban leit rah ia u bah Julius Dorphang sha ing kashari u bah Vivek Syiem SP (City), haba kren sha ki nongthohkhubor u la ong ba katkum ka kes 239 kaba la rejistar ha Laitumkhrah PS ha ka 24 tarik u nohprah, 2016 bad hadien ba u bah Julius u la mih na Shillong ha ka 27 tarik u nohprah la lap ba u phet rieh bad ki pulit ki la khynra ha kiba bun ki jaka ban kem ia u hynrei dei hadien kumba 11 sngi ki pulit ki la ioh kem ia u na ISBT, Guwahati.
Ki pulit ki la ioh kem ia u bah Julius hadien ba la khynra bun tylli ki jaka kynthup ha ophis u Anup Chetia u nongialam barim ka ULFA.
La ong ba ha ka por ba la ioh kem ia u, u don tang marwei hi.
U bah Vivek u la ong ba la pyntip ruh sha u Speaker ka Assembly ba la kem ia u bah Julius Dorphang bad ki pulit kin sdang ia ka jingtohkit tang mar ia ioh bor na ka kashari.
Hadien ka jingialam kashari da ki pulit Shillong la ong ruh ba kin pan sa ki pulit Ri-Bhoi na ka kashari ban tohkit ia u.
U bah Vivek Syiem u la ong ba ki pulit ki dang pan na ka kashari ban pynngat ia u bah Julius ha ka kyndon 5 (C) 6 jong ka POCSO Act kaba dei na bynta ka aiñ ka ban treikam na bynta ki shakri paidbah, nalor kiwei pat ki kyndon ba la pynngat ia u ba kynthup ia ka kyndon 366(A) jong ka IPC bad ruh ha ka kyndon 3(a)/4 jong ka Protection of Children from Sexual Offences Act (POCSO) bad ka kyndon 5 jong ka Immoral Trafficking Prevention Act (ITPA).
Katkum ka khubor na ki pulit la ong ba la ialam sha u bah Julius ha ka step sngi saitjain sha Sadar Police Station bad hadien la ialam sha Civil Hospital, Shillong ban eksamin ki doctor bad hadien katei la ialam beit sha kashari.
U bah Julius Dorphang u chairman barim ka seng HNLC ula shah pynngat ha ka kyndon 366(A) jong ka IPC bad ruh ha ka kyndon 3(a)/4 jong ka Protection of Children from Sexual Offences Act (POCSO) bad ka kyndon 5 jong ka Immoral Trafficking Prevention Act (ITPA) namar ka jingshah kynnoh shong lok jubor ia kawei ka khynnah rit.
Shillong, 09 ’lyngkot:U bah Ardent M Basaiawmoit u dei u khliehduh jong ka Clean Politic Campaign kaba u la leit ialap kylleng ki jaka shaphang ka saiñ hima sima kaba khuid, hynrei mynta u la dei u ruh u President rangbah jong ka seng HSPDP.
U bah Pynshngaiñ N Syiem hadien ba la shah sospon na ka seng Congress u la thaw ia kawei ka kynhun bad katei ka dei ka Campaign for Change.
Kumba ka long mynta ka HSPDP ka kyrshan ia ka PDF ha KHADC kaba ialam da u bah Pynshngaiñ N Syiem, la ong ba ka PDF mynta ka dei ka kynhun kaba khlaiñ naba ka don ia ki MDC shimet kiba haduh 8 ngut, ka don ruh ia ka UDP kaba don 6 ngut ki MDC, BJP, KHNAM 2 ngut bad ka la ioh jingkyrshan ruh na ka NCP kaba don marwei u MDC.
Bun ki jingiakren ki la mih ba nalor ba ka PDF ka don haduh kattei ki party khleh hynrei ka bhabok ruh ba ka don hapoh jong ka ia ar tylli ki kynhun kawei ka kynhun u heh duh jong ka HSPDP ka clean Politic Campaign bad kawei pat ka kynhun u hehduh ka KHADC ka Campaign for Change (CFC).
Haduh mynta ki paidbah ki sah ha ka umdum hato ka Clean Politic Campaign ( CPC) ka dei ka kynhun u bah Ardent shimet ne ka dei ka kynhun jong ka HSPDP naba mynta u bah Ardent u la kylla long kum u khliehduh jong ka HSPDP, ki la mih ruh ki jingkylli hato ka CPC mynta ki la ia long kawei bad ka CFC ha KHADC?Bun ruh kiba sah lyngngoh halor ka jingleit kyrshan PDF ka HSPDP kaba don mynta sa tang 3 ngut ki MDC, ka HSPDP mynshuwa ka ju pyrshah bha ia ka rukom treikam ka Executive Committee u bah Pynshngaiñ ha KHADC bad ka la don ruh ka por ba ka dorbar KHADC ka la thnam bha ha ka por ba u bah Ardent u dang long kum u MDC bad ka jingiathalain kaba jur ka ju long hapdeng u bah Ardent bad u bah Pynshngaiñ.
Katto katne tylli ki mat jingiapher hapdeng kitei ki 2 ngut ka long ba u bah Ardent u sngewiahap bha ia ka aiñ ar maloi ba uwei u briew u dei ban bat tang kawei ka kam bad u la risaiñ noh na ka kam MDC katba u bah Pynshngaiñ pat u pyrshah bha ia ka aiñ ar maloi bad u ia khun mukotduma bad u la jop.
U bah Ardent u pyrshah bha ia ka Village Administration Bill ha ka por ba ka KHADC ka thmu ban pass ia ing dorbar bad u la ong ba donkam ban dang iatai sani bha ban pynbeit ia ki katto katne tylli ki mat bad u la khie bitar hapoh ing dorbar naba la pass da ka jingbun paid.
U la takraiñ ruh ia ka Ec ha kato ka por da kaba kynnoh ba ha dorbar dang ia tai VAB katba ha madan Polo ha ka dorbar bah ka bri u Hynniewtrep la ioh jingtip lyngba ka SMS ba la pass ia ka VAB ha KHADC.
Hynrei mynta ki MDC ka HSPDP ki la wan ban kyrshan ia u bah Pynshngaiñ da kaba kdew ba ki wan kyrshan ia ka nongrim bad ki ishu jong ka PDF kaba pyni ba ka HSPDP bad u bah Pynshngaiñ ki la ia long kawei ha KHADC hynrei ka jingkylli kaba mih mynta pat ka long hato ka CPC bad ka CFC ruh ki la ia long kawei?.
Nongstoiñ, 9 ’lyngkot:Lashai ka sngi, yn wan iuh kjat u Dr.
Mukul M Sangma Myntri Rangbah ka Jylla ha u lum Mawphanlur na ka bynta ban plie ia ka Spring Shed Development Initiative Programmed.
Ha kaba iadei bad katei ka bynta na ka liang jong ka FKJGP Mawthad-raishan Circle, lyngba u Khlurshai Marthong President ka pynpaw ia ka jingpdiang sngewbha ia ka jingwan jong u Myntri Rangbah bad ka seng ka ngeit skhem ba un wanrah ruh ia ka roi ka par ha Mawphanlur bad ia ha ka thain Mawthadraishan hi baroh kawei.
Shuh shuh ka Seng ka kwah ban pynkynmaw ia u myntri rangbah, kumba u la kular bad u la pynbna ruh wat ha ki lad pathai khubor, ba un sa pyndep ban siangrong noh ia ka surok Mawphanlur kaba leit sha ka jaka peitkai naduh na Markasa, ha kajuh ka por; ym tang ia ka surok ban leit sha Mawphanlur, hynrei ia ka surok naduh Nongshillong shaduh Lum Mawthadraishan kawei ka jaka peitkai kaba itynnad kaba khring ia ki nongjngoh kai pyrthei.
Hynrei kumba long mynta kaba la pynlehrain palat ia ki Nongshong Shnong ka thain, ka long tang namar ka jingsniew palat ka surok bad kaba khang lad ia ki nongjngoh kai ban wan kai ha kitei ki ar tylli ki jaka peitkai kiba itynnad jong ka thain.
Kumta ka Seng ka kyrpad jur ia u myntri rangbah, ban siangrong noh ia kitei ki surok ban kyntiew ia ki jaka jngoh kai ka thain, ka Seng ka kyrpad ruh ia ki paidbah ba wan ban sakhi ban peitkai ha katei ka sngi ba kin wan da ka akor ka burom, bad ym dei ban dih kyiad pathar ne kren sih kren sang bad pynlong ia ka Mawphanlur kaba khuid, ka jingiatrei lang jong ki nongwan kai kan pynlong kaba jop.
Shillong, 09 lyngkot:U President ka BJYM Meghalaya u Bah Egenstar Kurkalang u la iakynduh ia ka Poonam Mahajan ka MP na Mumbai North Central Parliamentary Constituency dang shen ha New Delhi.
Ka Poonam ka dei ruh ka President ka Basketball Federation of India,kaba shimti ia ka kam National president ka Bharatiya Janata Yuva Morcha ka BJP naduh u Anurag Singh Thakur uba ka por jongu ka la kut.
U Bah Kurkalang u la iadon lang ha ka jingialang jong ka All State President BJYM na baroh ki jylla ka India ha ka 04 tarik Kyllalyngkot ha New Delhi.
Ha kawei ka liang, ka BJYM Meghalaya ha ka jingialang kaba la long ha ka 7 tarik Kyllalyngkot 2017 ka la pynpaw ia ka jingsngewkhia jur ia ka jingshah thombor kaba la jia ia ki kynthei khynnah ha ka taiew ba la dep, ia ka la jia ha Shnong Mawryngkneng ha ka 1 tarik Kyllalyngkot 2017 bad kumjuh ia ka jingjia ia ka khynnah Tripuri ha ka Marvelene Inn Laban.
Kumta na ka liang ka BJYM ka pynrem jur ia kine ki jingjia bad ka sorkar ka dei ban pynkhlain bha ka tnat syntiat bad ka bor pahara ban iada ia ki kynthei ha ka jylla bad kumjuh ban pynshitom tyngeh ia kine ki runar bad ki briew ba don kti ha kane ka kam.
Nongstoiñ, 9 ’lyngkot:Kawei ka trok ka bym shym la don number, ka la leit ban tynrah bad thung baji noh ha kawei na ki jaka jong ka surok bah Nongstoin bypass kaba don ha Nongpathar West Khasi Hills District bad hadien katei ka jingjia, katei ka trok ka la shu sah khongreng ha katei ka jaka khlem don mano mano ba wan tan.
Halor katei ka jingjia ki pulit ka Nongstoin Police Station, hadien ba ki la ioh jingtip ha ka sngi thohdieng jong ka taiew ba la lah ki la leit ban tan bad shimti noh ia katei ka trok sha thanad bad kat kum ka khubor na ki pulit la ong ruh ba kiba bun ki bynta jong katei ka trok ki la jah bad shah rong tuh noh ha ki briew kiba ym shym la lah satia ban tip.
Shuh shuh na ka liang jong ki pulit, ki suba jur ba katei ka trok kadei kaba la shah tuh ha kaba ki runar kiba la thmu ban rong tuh ia katei hadien ba ki la ia kynduh , ia katei ka jingjia, ki la iehnoh ia katei ka trok bad phet krad noh ialade na katei ka jaka.
Na ka liang jong ki pulit ki la iathuh ruh ba wat la katei ka trok kam shym don ia u number, hynrei ki la ioh pat ban lap ia ka chassis number jong katei ka trok kaba dei D402XY32902 bad ka engine number JL228H12.
Kumta na ka liang jong ki pulit, ki la kyntu ia ki trai jong katei ka trok ba kin wan sha thanad ha ryngkat ki kot ki sla kiba biang.
Shillong, 9’lyngkot:Ki nongkyrshan u bah HDR Lyngdoh MLA ka Sohiong bad myntri kam pohing ka sorkar jylla ki la pynlong jingialang mynta ka sngi ha Sohiong ban pyrkhat aiu kin leh halor ka jingdawa ki kynhun bapher bapher ba u bah HDR u dei ban hiar shuki noh kum u myntri sorkar.
Ia katei ka jingialang la pyniaid da ka Sohiong Block Congress Committee.
Ki nongkren ha katei ka jingialang ki la pynpaw ba ka jingdawa ia u bah HDR ka dei kaba khlem nongrim namar ba um shym la donkti eiei ha ki kam sniew kumba u la phla dalade hi bad u la aiti dalade hi ruh ha ki pulit ba kin tohkit laitluid ia ka jingkynnoh kaba la jia ha Marvaleen Inn, Rilbong ka jaka sahmiet jong u khun jong u –u Nathaniel O Rymbai.
Haba kren ha katei ka jingialang u President ka SBCC u bah Phrang Kharpan, u la ong ha kano ka nongrim u MLA ka Sohiong un hiar shuki haba u la dep pynshai ha ki kotkhubor ba um donkti eiei , “Ngi ai ka jingkyrshan ia u MLA jong ngi, ki seng ki don ka hok ban dawa hynrei ki dei pat ban pynshisha ia ka jingkynnoh jong ki" ong u bah Phrang.
Uwei na ki rangbah ba la ai jingkren u bah S.
Marbaniang u la ong ba katkum ka ejhar, ki la don bun tylli ki ing basa ne ki guest house kiba don bynta hynrei sngewphylla ba la pynleit jingmut kyrpang tang ia ka guest u bah HDR.
U la ong ba ki sengbhalang ka TUR bad CSWO ki la buh tarik ha ka 11 tarik ban iaid paidbah “Ki sengbhalang ieit jaitbynriew ki la buh tarik 11 tarik.
Hato ka dei ka Political interest ne ka Personal interest, u Dr.
Mukul Sangma um dei ban pdiang ia katei ka jingdawa" u la ong.
Ki la don sa ki samla kynthei kiba ai jingkren ha katei ka jingialang na ka thaiñ Diengiei bad kiwei pat ki shnong kiba la ong ba baroh ki dei tang ban pynthohbria u bah HDR Lyngdoh namarba la jan ka elekshon MLA 2018, ki la byrngem ba lada donkam ban ia leh pyrshah ruh kin ia leh pyrshah bad kita ki nongkynnoh pyrshah, “Lada shah ban tur sha sor ban ia rah lama iong ruh ngin ia mih paidbah, ngin ym shah ban pynhiar shuki ia i maheh, dei tang ka jingwad buit ba la jan ka 2018" ong kawei ka samla kynthei haba kren ha katei ka jingialang.
Ki la don bun ngut ki nongkren ha katei ka jingialang bad ka sur kaba mhi na katei ka jingialang ka long ban pyrsha jur ia ka jingdawa hiar shuki ia u bah HDR bad ban mih paidbah ryngkat ki lama iong naduh Sohiong sha Shillong lada u shah pynhiar shuki.
Shillong, 9’lyngkot:Mynta ka sngi ka la don ka Dorbar jong ka Laitkor Dorbar Pyllun bad la iathuh ba ka dei ka dorbar kaba kham pher na kiwei pat ki dorbar kiba la ju long baroh shi katta naba ka dei ka dorbar kaba la pynsngewsih kthang ia u paidbah nongshong dorbar bad kaba la shim ruh ba ka dei ka jingkheiñ beiñ bad ka jingbym kheiñsnep ia ki rangbah kiba ia shong dorbar bad katei la ong ba dei na ka daw ka jingleh u Chairman ka Laitkor Dorbar Pyllun u bah Ardent M Basaiawmoit uba dei ruh ha kajuh ka por u MLA ka Nongkrem.
Haba ia kren bad u Rupang u chairman ba dang shu shah jied thymmai mynta ka sngi u bah Leonard Arun Mawrie, u la ong ba la plie ia ka dorbar kaba la long mynta da u bah Ardent bad hadien la ioh ban sngap ia ki ripod jingkheiñ jingdiah na u Secretary u bah Helstone Roy Kharkongor bad ki paidbah ki la hun ia ka ripod ba u secretary u la wanrah hapoh dorbar.
Hynrei tang mar kumta hi u bah Arun u la ong ba la ieng u bah Ardent ban kren.
Tang mar ia kren u la iathuh ba u bah Ardent u la kynthoh da kaba ong ba ki paidbah ki kynnoh ia u kum u nongshet kylla ia ka Laitkor Pyllun da kaba pynrung ia ka MUDA bad u la kren ruh ban a ka liang jong u-u kwah ban pyllait ia ka Laitkor, umphyrnai baroh na ka MUDA, hynrei u la pynpaw ka jingsngewsih ba u shah kynnoh noh shet kylla.
U bah Arun u la iathuh ba u bah Ardent u la kynnoh ruh ia ka Synjuk Ki Nongsynshar Shnong da kaba ong ba dei ka jingleh stad jong ki, ba ka MUDA ka ioh ban rung hapoh Laitkor, “U la sei ia ki kot ki sla, u la pule tang mar ia dep kren, u la ong –nga te nga la dep-khlem da ailad ia u paidbah ban ia kren ban iatai u la phet jyndat noh napoh Dorbar" ong u bah Arun haba ia kren bad u Rupang.
U bah Arun Chairman ba thymmai ka Laitkor Dorbar Pyllun u la ong ba katei ka jingleh u bah Ardent ka la pynsngewsih ia ki nongshong dorbar bad la pynrem ia u hapoh Dorbar bad la shim ba katei ka jingle jong u dei ka jingkheiñ beiñ bad ka jingbym kheiñ snep ia kiwei.
“Katei ka jingleh u bah Ardent ka long pyrshah ia ka rai jong ka Dorbar Pyllun ban shu phet jyndat khlem pat da wai ka dorbar, shen ngi hap ban shong ha ka Executive Committee ban pyrkhat halor katei ka jingleh jong u kaba u paidbah hi baroh baroh u la pynrem hapoh Dorbar" ong biang u bah Arun.
Ha katei ka dorbar la thmu ban wan pyniaid da u Syiem ka hima Mylliem u Pa’iem ricky Nelson Syiem hynrei namar ki kam ba um lah ban kiar u la phah da u myntri Pathaw bad u Basan Umlong ban leit sha katei ka dorbar bad ia ka dorbar la pyniaid da u Basan Umlong.
U ba Arun u la ong ba katei ka jingleh u bah Ardent ka pyni ba u kheiñ stad tang ialade marwei “Imat um i hun lada kiwei kin shah jied , ka dei ka jingbym burom ia ka shnong, imat dei ba u la sngewthuh lypa ba un ym shah jied shuh kum u chairman ba u leh kumtei ban da dei ba u sngewthuh balei un shu leh kumto" ong u bah Leonard Arun Mawrie.
Shuh shuh utei u rangbah u la ong ban a ka jingsngewthuh lypa ba un ym shah jied shuh u bah Ardent u la kren hapoh Dorbar ba u khia palat ki kam bad um treh shuh ban bat ia ka kam Chairman.
U bah Arun u la ong ba naduh ba shimti u bah Ardent kum u chairman ha ka 20 tarik u jymmang, 2013 ki kam jong ka dorbar ki la dkoh “Ki kam ki la dkoh lut, u chairman um ju don ryngkat ha ki jingialang Executive Committee ruh, bun ki kam ba sahteng-watla ka komiti ka don hynrei u chairman pat um don" bynrap biang u bah Arun.
La iathuh ruh ba la jied thymmai mynta ka sngi tang ia u Chairman katba u Secretary bad ki Executive Member la pynneh da ki juh, lait noh tang ar ngut ha kaba la jied ia u bah P.
Mawrie kum u Treasurer bad u bah S.
Pyngrope kum u Secretary ka Water Supply & Sanitation.
Shillong, 10 ’lyngkot:Ki paidbah ka thain Pynursla ki la sngew thait ban ap ia ka jingiarap na ka sorkar jylla na ka jingjulor ka mariang, kaba ki la dep phah ia ki jingdonkam naduh myn-shem snem hynrei kim pat ioh jingiarap satia halor kane ka jingjia pynjulor ka mariang.
Ha ka jingiakynduh bad ki katto katne ngut ki nongrep na ka thain Pynursla, kila iathuh ba kim pat ioh jingiarap eiei na ka sorkar haduh mynta watla ka jingjia kaba la dep naduh mynshem snem ha u bnai Iaiong.
“Balei ka sorkar ka slem ban ai jingiarap haduh katta por", ka dei ka jingkren sngew ngiah jong ki nongrep.
Hynrei don kiba kren danda noh ba imat ka slem namar ba ka sorkar ka thmu ban ai kaba heh syndon ka jingiarap.
Katkum ka jingtip, kiwei kiwei ki district kum ka West Jaintia ki bor synshar district ki la pynlait ia ka jingiarap katba ha East khasi Hills pat, khlem pat pynlait eiei kano kano ka jingiarap ia ki briew ba shah ktah ha ka jingkhie ka bor ka mariang mynshem snem.
Mynshem snem, ha u bnai Iaiong da ki spah tylli ki longing bad ki jingthung jingtep ha ki shnong ka thain Pynursla, ki la julor phom na ka jingwan iaid lynti ka eriong bad u phria ba jur bha.
Na ka liang ka ophis jong u BDO Pynursla ruh, la iathuh ba u la dep lum ia ka jingtip halor kane ka jingjulor na ka bor ka mariang hynrei ka jingslem ban sam ia ka jingiarap ka la pynngiah ia ki nongrep badki sngew ba ka sorkar kam khein snep satia ia ki.
Nongstoiñ, 10 ’Lyngkot:Da ki phew hajar ngut ki paidbah mynta ka sngi, ki la wan kiew shalor u lum Mawphanlur ban sakhi ia ka jingwan plie u Myntri Rangbah ka Jylla ia ka Mawphanlur Water Conclave bad kumjuh ia u maw nongrim jong ka surok na Markasa sha Mawphanlur bad hadien ba la wai katei ka prokram ki paidbah kiba la thmu ban wanphai noh ki la hap ban ap bad ieng shah-khriat ha pdeng u slap da ki kynta namar ka jing-sahkut bad dheng kali kaba jur bha ha katei ka surok.
Katei ka jingdheng kali kaba la neh da ki kynta ka la jia hadien ba ki kali kim lait shuh ban hiar namar ka jingbtuit palat ka surok hadien ka jinghap jong u slap bad khamtam ba kadei ka surok kyndew kiba bun ki kali ki la shu sahkut ha pdeng jong katei ka surok kaba la pynthut ruh ia ka leit ka wan jong ki paidbah ha katei ka janmiet.
Shuh shuh katei ka jingdheng kali ka la pynklumar jingmut ruh ia ki pulit pyniaid kali ha katei ka jaka namar ba ha kapor ba ki paidbah ki la khreh ban hiar noh na u tei u lum ban leit phai noh shala iing kiba bun ki kali kiba wan na ka thain Markasa ki dang sdang ban kiew bad ialeh ruh ban tur jubor na ka bynta ban kiew shalor u tei u lum kaba la pynlong ruh ban nang jur ka jingdheng kali nalor ka surok ka long kaba rit bad kaba btuit.
Katei ka jingsahkut kali ka la pynbitar ruh ia kiba bun ki paidbah kiba la hap ban ieng shah khriat da ki kynta halor u tei u lum, bad na ka liang jong ki pulit pyniad kali ruh kim banse ban hap phah sangeh shwa ia ki kali kiba dang thmu ban kiew shalor u tei u lum bad pyllait pat suki suki ia kiba dang hiar bad wanphai na jrong jong u tei u lum katba kiwei pat ki paidbah kiba la sohsat ka ap, ki la hiar ban iaid noh da ka kjat tad haduh ban da lait ka jingdheng kali.
Shillong, 9’lyngkot:Tang mar ia dep bam smai ki MDC thymmai ka KHADC, kiba dang shu jop ha ka elekshon MDC shiteng samoi kaba la long ha u nohprah jong u snem ba la dep, ki MDC ka seng HSPDP wut wut ki la leit ban ai jingkyrshan ia ka PDF ban pynneh ia u KHADC u bah Pynshngaiñ N Syiem kum u Chief Executive Member ka KHADC.
Katei ka jingleit kyrshan PDF ka HSPDP ka la pynsah ia u paidbah ha ka umdum naba ka nongrim jong ka jingleit kyrshan jong ka kam da sa shai khamtam ba katei ka seng ka dei kawei na ki seng kaba pyrshah bha ia ka rukom treikam ka EC ha KHADC hapoh ka jingialam u bah Pynshngaiñ ha kaba la iohi ba watla baroh ki MDC ha ka KHADC ha ki khyndiat por ba la dep ki la don lang hapoh katei ka kynhun, la iohi pat ba ki MDC ka HSPDP ha kato ka por kata u bah Pyniaid Sing Syiem bad ka kong Teilinia Thangkhiew ki la pyneh triang bad ki shong ar ngut ha ka liang pyrshah.
Dei mynta ka sngi ba ka nongrim jong ka jingleit kyrshan PDF ka HSPDP ka la shai hadien ba u nongialam ka Media Cell katei ka seng u bah Londoner Sohtun ha ka jingkren jong u sha ki nongthohkhubor u la ong ba ka jingleit kyrshan ka dei beit tang ha kawei ka nongrim kata ban khanglad ia u bah H.
S Shylla (u MDC ba dang shu shah jied na Nongkrem konstitwensi) ban shong ha ka shuki CEM bad u la ong ba u bah Pynshngaiñ u tip bha ia kane.
“Ngim kwah ba u briew uba don jingma ia ka jaitbynriew un leit ban shong ha ka shuki CEM, kumta ngi leit ban pynskhem kumta ngi leit ban kyrshan ia ka PDF" ong u bah Londoner Sohtun haba ia kren bad ki nongthohkhubor.
Haba kylli kiei kita ki jingma lada jia u bah Shylla un leit ban shong ha ka shuki CEM utei u nongialam jong ka Media Cell ka HSPDP u la ong ba ka dawbah ka dei ka jingtih Uranium.
Haba la kylli na u aiu u don ban ong haba u Shylla u la kren shai ba ka kam tih Uranium ka la kut bad ym donkam shuh ban khyllie ia kata “Ngi hap ban leh ha ka por kaba biang shuwa ba kiei kiei kin jia" u la jubab.
La kylli biang hato nalor ka nongrim ban khanglad ia u bah Shylla kiei dei ki nongrim ba ka seng HSPDP ka leit kyrshan ia ka PDF, utei u nongialam HSPDP u la ong ba ka dei tang katei hi kawei ka nongrim ba ki MDC ka KHADC ki leit ai jingkyrshan ia ka PDF.
Tura, 9 lyngkot:16ngut ki doktor, kiba la thung ha ka skhim AYUSH, ki la shah beh kam noh bad ka daw, ka long namar ba kim shym la don satia ka kyrdan pule kaba biang, ba kin shimti ia katei ka kam doktor.
Kitei ki doktor Ayurveda, Yoga and Naturopathy, Unani, Siddha and Homoeopathy (AYUSH), ki dei kiba la thung ha ka skhim jong ka Rashtriya Bal Swasthya Karyakram (RBSK) bad kitei ki dei ki doktor, kiba la thung da ka kontrak, ha kaba ki ioh ia ka jingsiew kaba T.
22hajar shibnai.
Kham mynshwa, la beh kam ia 15ngut ki doktor, kiba la thung shipor ha North Garo bad East Garo Hills, na kiba don baroh 19ngut bad la iathuh ba kitei ki dei kiba don ia ki kyrdan kiba shu thok suda bad kiba dang peit ha ka thoh ka pule.
La beh kam lut noh ia kitei ki doktor ha ka 31tarik Nohprah 2016, da ka hukum jong U District Medical and Health Officer (DMHO) jong ka West Garo Hills.
Ka jingshah beh kam jong kitei ki doktor, ka dei hadien ka jing ujor jong U Peter A Sangma, uba na Phulbari ha West Garo Hills, ha kaba ula kynnoh ba ki dei ki bym pat biang satia ka kyrdan pule jongki bad ia katei ula ujor sha U DC jong ka West Garo Hills, U Pravin Bakshi bad ka dei halor katei ka jing ujor, ba la pynlong ia ka jingtohkit bad ba la beh kam ia ki 16ngut ki doktor.
Ha katei ka jingujor, la pyni ba kitei ki doktor, kim iahap kyrdan satia, ba kin trei ha ki Community Health Centres (CHC) bad ha ki Primary Health Centres (PHC), namar ba la bthah ba ki dei ban don ia ka kyrdan Bachelors degree, katba kiba bun na kitei ki dei kiba don da ka kyrdan Diploma suda.
Kitei kiba shah beh kam, ki dei U Nabajyoti Barman, U Md ZJ Iqbal, U Monirul Hussain, U Poinur Ali, U Parag Talukdar, U Saber A Sarkar, U Nur Alom Mondal, U Sanjay Kr Paul, U Aminur Rehman, U Mainul Haque, U Safiullah Musnhi, U Elias Ahmed, U Sariful Islam, U Tanjit Mehbub, U Anowar Hussain bad U Akbar Hussain Mondal.
Kitei ki dei ki doktor kiba don ha ki CHC bad ki PHC jong ka Selsella, Tikrikilla, Asanang, Dalu bad Darengre ha West Garo Hills.
Shillong 09 K’lyngkot:U MDC ba shah sospon ar snem na ka HSPDP, u Bah Pyniaid Sing Syiem, u la pynphai nia kylla ba ka jingkyn-noh ka party ka long kaba khlem ‘nongrim eiei’.
“Ka nongrim ba ki sospon kim don jingshisha satia haei haei ruh", la ong u Bah Pyniaid haba kren hynne ka sngi, haba twad jingmut ia ka jingshah sospon jongu, haduh ar snem.
“Ha ka Executive Committee shwa ka elekshon, u President u Bah Ardent M Basaiawmoit u la ong ba lada ka party kam jop san ngut na ki 6 ngut, un resign noh.
Hadien ka elekshon ka jop tang 2 ngut, imat u president um kwah ban bahkhlieh ia ka jingshah rem ka party, u niat kylla sha ngi da kaba kynnoh khlem daw", la ong u MDC ka Sohryngkham.
Katkum ka jingong u Bah Pyniaid, ka jingkynnoh ba u ialeh pyrshah seng kam don satia namar ba ha kane ka elekshon MDC shiteng samoi, u la leit ialap tyngeh ia ki kyrteng ka HSPDP kynthup ia u Bah Banrikupar Wahlang na Laban, bad kumjuh ia u kyrteng na Mawthadraishan.
“Nga la leit ialap elekshon ia ki kyrteng ka party kylleng kylleng “, la ong u Bah Pyniaid.
U Bah Pyniaid u la shah sospon ha ka party ar snem, halor ka jingkynnoh ba u la ialeh pyrshah ia ka party khamtam ha kane ka elekshon MDC shiteng samoi kaba dang shu dep shen.
Ka jingkam ka HSPDP ba la pan jingshai na u, kam dei satia hynrei la shu beh seng khlem don daw eiei kaba shisha pyrshah ia u.
“Ka jingialang jong ka EC kaba ki khot kam ong eiei hynrei la shu pyntip ba kan don ka jingialang kyrkieh kata ruh da kaba shu sms", la ong u Bah Pyniaid.
U la pyni ia ka shithi sms ba la phah da u Bah Witting Mawsor kaba ong, “Kan don ka Emergent CEC jong ka party haka 4/01/2017, por:1.
00pm, ha ing jong u bah Ardent.
Sngewbha ban ia pyllait por khnang khnang.
W.
Mawsor,GS.
@1".
Katkum ka jingong u Bah Pyniaid, ia ka jingialang la shu khot matlah khlem don satia kano kano ka jingpan jubab na u halor ka jingkynnoh pyrshah seng.
“Lada nga pyrshah seng, balei kim pan jubab ba ngan pynshai", la buh jingkylli u Bah Pyniaid.
Halor ka jingkylli kaei ka rai jong u nangne shakhmat, u la ong ba ka rai shano bad kumno ban leh kan shong ha u paidbah ka Sohryngkham uba pynioh ia u ka jingjop.
“Ngin sa don ka jingialang paidbah shen bad u paidbah un sa ong kumno halor kane, bad ngan don bad u paidbah lada un ong kumno kumno ruh, namar ba dei u paidbah ba pynjop ia nga", la ong u Bah Pyniaid.
U la ong ba kiba don ha ka HSPDP mynta kin sngewthuh khambha ia ka jingtreikam jong u president u Bah Ardent M Basaiawmoit.
Lah ban kdew ba ka HSPDP ka la beh seng haduh lai ngut ki MDC, kynthup ia u Bah L Goodleaderson Nongsiej na Nongstoin bad u Bah Morningstar Mawsor na Mawthengkut.
Shillong, 10’lyngkot:U khun u bah HDR Lyngdoh u Nathaniel O Rymbai u trai jong ka Marveleen Inn ka guest house kaba don ha Rilbong, Shillong ryngkat u Manager jong katei ka guest house u bah Edmund Paul Khar-ir, ki la sait khuid ialade da kaba ong ba ma u bad ki nongpyniaid ia katei ka guest house kim don jingtip eiei halor ka jingjia ba la jia ia ka khynnah 14 snem ha katei ka ing basa kaba don ha Rilbong.
U Manager jong katei ka guest house u bah Edmund u la ong ba ha ka 16 tarik u nohprah, 2016 ki pulit ki la wan sha katei ka guest house, ha katei ka por u la lyngngoh bad u nang tharai ba u khun u bah HDR bad ki briew jong u ki la leh kulmar namar ba u la rem elekshon bad ha katei ka por u la ong ba ki pulit ki la phah plie ia ki kamra baroh kynthup ka 302 ba la kynnoh ba sah katei ka khynnah 14 snem ba shah batbor.
“Haba ki la plie ia ka kamra ym don eiei, ka kamra ka khuid kumba ju long" ong u bah Edmund da kaba bynrap ba hadien ki pulit ki sa iathuh ia ka jingjia shaphang katei ka khynnah.
U la ong ba um don jingtip eiei shaphang katei ka jingjia, namar ba ha ka 15 tarik ka sngi ba la kynnoh ba jia katei ka jingjia, ym shym la don ba wan sah ha katei ka kamra bad u la ong ba u da thikna ruh namar ba ha ka 15 tarik ki don ki Counting ejen jong u khun u bah HDR ban ia pyrkhat kam kiba sah ha kiwei pat ki kamra jong katei ka Guest house, namar ka dei shisngi shuwa ban thep vote.
U la ong ba u la kylli ruh na u Security Guard uba don hangtei hato don nongwan ne em sha katei ka Guest House bad u la ong ba u Guard u la iathuh ba don u shynrang bad kawei ka kynthei bad tang hadien shiteng kynta ki la mih noh bad u khlem lah ban bat ia ka durkhmat jong ki.
Halor ka jingshah kem uwei u nongtrei, u Usha Dev Barman, u bah Edmund u la ong ba ka dei lyngba ka jingphla katei ka khynnah kaba ong ba u ialam u Manager Bhaiti sha kamra bad haba la pyni ia ka dur jong u, ki pulit ki shem ba u dei utei u nongtrei jong ki uba la leh buit tuh khlem ka jingtip ki bor pyniaid bad khlem da pynrung kyrteng ha ka rejistar.
U la iathuh ba u Bhaiti u dei u nongtrei ba ki la shaniah bha uba la trei palat 5 snem bad ki naduh ba plie ia katei ka guest House kumta ia ki shabi kamra baroh la ai bat ha u.
“U briew uba bha, uba jai jai , ngim poi pyrkhat ba un leh kumtei" ong u bah Edmund.
U khun u bah HDR u bah Nathaniel u la ong ba katei ka ing ka dei ka jong u kpa jong u, katba ia ka Guest House pat u long trai ma u bad u dei u nongpyniaid, u la pynpaw ka jingsngewkhia halor ka jingshah kynnoh u kpa jong u uba bat ia ka kam myntri kam pohing ka sorkar jylla bad u la ong “Ka dei kaba nga pyniaid ma nga, shaei i pa in don por ban peit ia kita".
U la kyntait ruh ia ka jingdawa ba u kpa jong u, u dei ban hiar shuki noh naba u la ong ba um donkti eiei.
U Nathaniel ryngkat bad u manager katei ka guest house ki la ong ba kim donkti eiei bad kim don bynta eiei ha katei ka kam sniew, hynrei la shu kynnoh bad pynthohbria ia ki tang namar ba ki dei ki trai bad ki nongpyniaid jong katei ka ing basa kaba kim shym don jingtip ba la jia kum katei ka kam.
U la jubab ruh ba ka CCTV kaba don ha Marveleen Inn, kam shym la treikam naduh ka 28 tarik u naiwieng bad ki la ujor ruh naduh katei ka por sha ki nongshna ban maramot noh.
Kitei ki nongpyniaid ia ka Marveelen ki la ong ba naduh ba sdang ban tohkit ia katei ka kam ki ia trei ryngkat ryngkat bad ki pulit bad kin bteng ruh ban ia treilang ban lap ia ka jingshisha.
Lah ban kdew ba ka CSWO bad ka TUR ki la ujor ejahar ia ka Marveelyn Inn da kaba dawa ba dei ban pynngat ha ka Section 21 (1) jong ka POCSO Act.
Halor kane u bah Nathaniel u la ong ba katei ka kyndon aiñ ka kdew ba kim shym la pyntip ia katei ka jingjia, “Kumno ngin pyntip haba ngim tip ba ka jia katei ka jingjia" u la ong.
Shillong, 10’lyngkot:Haduh mynta ka la poi sha ka 9 ngut ki nongshah kem ha ka jingjia kaba ia dei bad ka jingshahbat lok jubor ka khynnah 14 snem.
Mynta ka sngi ki pulit ki la kem ia uwei u rangbah briew ba la 66 snem karta na ka shnong Wahkdait kaba don sharum Pynursla.
Utei u rangbah u dei uba la tip kyrteng kum u bah Kentely Tangsang.
La kem ia u halor ka jingkynnoh ba u la lehbor ia katei ka khynnah 2 sien ha ing jong ka Mary ha Demthring.
U bah Kentely u dei u paralok jong ka briew kaba khaii kynthei ka Mamoni.
U SP (City) u bah Vivek Syiem u la ong la rejistar ia u bah Kentely ha Madanrting PS.
Lah ban kdew ba ka State Commission for Protection of Child Rights (SCPCR) ka la ujor ejahar, pyrshah ia ki briew kiba katei ka khynnah ka la phla bad haduh mynta kiba la shah kem ki long 9 ngut kynthup u bah Julius Dorphang MLA ka Mawhati bad kiwei pat.
Kiwei pat kiba la shah ujor ejahar bad ki pulit, ki dang wad, ki long u Hasan u mahajon tin jot uba la shah kynnoh ba u batbor hapoh dukan jong u, u Khasi na Borsora (uba shah kynnoh batbor ha kawei ka hotel ha Khyndailad), u Hosor, u nongpyniaid tim, u Apu na jowai bad u Sagar uba la wanrah da u shipai sha ing ka kong Mamoni.
Jowai, 10’lyngkot:Ki pulit West Jaintia Hills ki la ioh ia ka jingujor na ka kmie jong kawei ka khynnah kaba dang 9 snem ka rta ba ka la lait salit na ka jingshah leh be-ijot ha uwei u khynnah uba dang 13 snem ka rta.
Katei ka jingjia ka la jia ha Shangpung Poh-shnong hynnin ka sngi.
La iathuh ba utei u khynnah u la phon la pah ia katei ka khynnah bad u la ialam ia ka sha u Lum Pohkseh Ionglaw kaba don ha Shangpung Mission.
Utei u khynnah u la don ruh ar tylli ki kes bat tnga jubor ha u bnai November u snem ba la dep ha Iawthymme, Ladthadlaboh Jowai ha kaba ar ngut ki khynnah kynthei kawei kaba 7 snem bad kawei pat kaba dang 8 snem ka rta ki la ngat ha ki kti runar jong u.
Jowai, 10 lyngkot:Ia ka thup kyrteng ki nongthep vote na ka bynta 1-Nartiang, 2- Jowai, 3-Raliang, bad 4-Mowkaiaw Assembly Constituency la pyllait paidbah bad la sam sha ki seng sain hima bapher bapher ha ka jingialang kaba la long mynta ka sngi ha DC Office ha Jowai.
Ha kane ka thup ki kyrteng jong kito ki samla kiba la ioh rung thymmai ha ka thup kyrteng ki nongthep vote ruh ki la don.
Ha ka jingialang la donlang u Additional Deputy Commissioner, u ma SC Laloo, u bah DM Wahlang, ADC, bad u Extra Additional Commissioner, u bah BJ Kharshandi ruh u la donlang.
U bah Kharshandi u la iathuh ba ka jngdon ki nongthep vote ha kitei ki 4 tylli ki Constituency ka la kiew haduh 3517.
Ha Nartiang-937ha Jowai, Raliang – 1023 bad ha Mookaiaw Constituency da  879 ngut.
Ka jingdon ki nongthep vote ha kitei ki saw tylli ki Constituency ka la to 1, 24,319 katta 59,745 ki shynrang bad 64,574 ki kynthei.
U bah Kharshandi u la iathuh ruh ba kum shi bynta ka jingrakhe iaka National Voters Day ha ka 25 tarik une u bnai, ka Ophis jong u DC Jowai ka la pynkhreh ban pynlong iaki program bapher bapher bad ka mat pdeng ka “Empowering Young and Future Voters".
Kane ka program kan sdang naduh ka 17 tarik une u bnai.
Ha katei ka program kan don ka iakop thoh essay, halor ka phang – “Youth are the Driving Force towards a Vibrant Democracy", ka jingiakop tainia halor ka phang “India’s Vision for a strong Democracy relies solely on the Youth today" bad kiwei kiwei kum ka jingiakop rwai, ka iakop pynher kot kudi bad ka Seminar.
Kan don ruh ka jingpynkup burom ia ki samla kiba la ioh ban thep vote nyngkong eh ha ka 25 tarik une u bnai.
Kan don ruh ka jingialehkai phutbol.
Kiba kwah ban iashim bynta ki lah ban phah ia ki kyrteng jong ki shynrang bad kynthei sha u bah HML Kynta EAC lane phone ha u No.
9856060590.
Ha kane ka juh ka sngi, u ADC ka East Jaintia Hills uba dei peit ia ka tnad Election, u bah SS Syiemlieh u la pyllait paidbah iaka Electoral Roll na ka bynta ka 5-Sutnga bad 6 – Khliehriat Assembly Constituency.
Na ka liang ka Election Ophis ka la khot ia ki nongmihkhmat da ki Seng Sain HIma bapher bapher ban wan mih sha DC Ophis ban ioh sam ia kitei ki Electoral Roll, hynrei ym don satia ba wan.
U bah Syiemlieh u la pyntip ruh ba ha East Jaintia Hills ki don haduh palat 2000 ngut ki briew kiba don jingduna ha ki dkhot met bad na ka bynta jong ki, ka bor pyniaid election kan pynlong ia ka Special Camp na ka bynta ban pynioh ia ki ia ka hok thep vote.
Shillong, 10’lyngkot:Ar ngut ki samla na ka shnong Umlyngka-Mawria ki la iap hashen bad uwei pat u la mynsaw jur ha ka jingjia aksiden kaba la jia mynta ka miet ha 5 Mer Upper Shillong.
Katei ka jingjia ka la jia ha ka por 7 baje eiei.
Ki- ar ngut kiba la iap hashen ki dei kiba la tip kyrteng kum u Joshuwa Kurbah bad u Hoi Synrem katba uwei pat uba la mynsaw jur dei uba ki ju khot sin u Hitler Mylliemumlong.
Kitei ki samla ki dei kiba dang hapoh ka 30 snem karta.
La iathuh ba ki la mih na Umlyngka ban leit donkam sha 7 mer bad ha ka por ba ki wan phai na 7 mer ban leit sha Umlyngka ka trok ka la tynrah ia ka thuk thuk ba ki shong ha ka jaka kaba hapdeng ka lad Mawklot bad ka Block 5 mer.
Shillong, 10 ’Lyngkot:U MDC ka Sohryng-kham u Bah Pyniaid Sing Syiem, u la ong ba haduh mynta um pat ioh pdiang satia ia ka shithi sospon ne beh seng na ka HSPDP, watla ka party ka la pyn-bna ba ka la sospon ia u naduh kham mynshwa.
Ha ka pyntip jongu halor kane, u Bah Pyniaid u la ong, “Haduh mynta ngam pat ioh ia ka shithi beh seng".
Ha ka jingshisha, u General secretary ka HSPDP u Bah Witting Mawsor lem bad kiwei ki nongialam ha ka taiew ba la dep, ki la pynbna paidbah ba ka party ka la rai ban sospon ia u Bah Pyniaid haduh ar snem halor ka nongrim ba u la ialeh pyrshah ia ka party khamtam ha ka elekshon MDC shiteng samoi kaba dang shu dep shen ha u bnai ba la dep.
Hynrei katkum ka jingong u Bah Pyniaid, ka party kam pat shym la phah shithi eiei ne pynpoi ha kti jongu ba la beh seng.
Lada ki beh seng ne sospon, kum ka party ka dei ban pynpoi ia ka shithi ha u ba un ioh banpynshisha hynrei kumba ka long haduh mynta, ka jingsospon, ka dang long tang ha ka jingpynbna ha ki lad pathai khubor.
Shillong, 10’lyngkot:Ka KHNAM State Youth Wing ha ka kyrwoh khubor ba la pyllait paidbah da u President jong ka, u bah Thomas Passah ka la ong ba ka jingtih Uranium ha kane ka jylla kam pat kut bad ka sorkar jylla kam donbor eiei ban tuklar ia kane naba ki aiñ ki la kdew shai ba dei tang ka sorkar pdeng kaba lah ban leh katba ka mon, kumta ka kyrwoh ka la ong ba ka jingkam jong ka sorkar MUA-II ba ka jingtih Uranium ka la kut ka la buh jingkylli la ka long kaba shisha ne ka jingpynthobria ia u paidbah-namar dei kane ka juh ka sorkar kaba jingbit ban ksam Uranium ha South West Khasi Hills naduh u snem 2009.
Ka KHNAM ka ong ba ka sorkar kam donbor eiei ha kaba idei bad u Uranium namarba ka Atomic Energy Act 1962 ka la batai shai ba ha ka ba ia dei bad u Uranium, ka bor ka shong beit ha ka sorkar pdeng.
Ka Section 3 jong kane ka ain ka la batai shaphang ka bor jong ka sorkar pdeng.
Ka Section 3(a) ka la kdew ba ka sorkar pdeng ka don ia ka bor ban wad bniah ban pyniar ia ka jingtreikam lane ban pyndonkam ha kaba idei bad kane.
Ka section 3 (bb) (i) la batai ba ka sorkar pdeng ka don ia ka bor ban thied lane ban klun jaka, lane ban pynlang ne pyniaid ia utei u marpoh khyndew.
Ka Section ba 10 (c) ka ong ba ka sorkar pdeng ka don ia ka hok ban pyndonkam lane ban klun ia kano kano ka khyndew ban pynieng ia ki jingtei jong ka lane ban thaw ia kino kino ki karkhana jong ka ha kaba ia dei bad ki marpoh khyndew kum u Uranium.
Ka Section 11 jong kane ka ain ka la batai ruh shaphang ka jingshim jaka salonsar.
Bad ha ka Section ba 21 jong kane ka ain la batai shaphang ka jingsiew bai lutksan ia kitei ki jaka, ong ka kyrwoh na ka KHNAM.
Ka KHNAM ka la ban biang da kaba ong ba ha Lok Sabha haba jubab ia ka jingkylli ka ba 1456 ba la wanrah da ka Smt Meenakshi Lekhi halor ka jingiaid sha khmat jong ki kam tih Uranium ha Meghalaya, la batai ba ka sorkar pdeng ka la dep ban pynkhreh ia ka Detail Project Report, ka Environment Impact Assessment (EIA), Environmental Management Plan (EMP) bad kiwei kiwei ki kot ki sla ba donkam na ka bynta kane ka kam.
Ka sorkar pdeng ka la batai ruh ba ka la ioh ia ka jingbit lane clearance na ka Minintry of Environmnnet & Forest.
Katei ka kyrwoh ka la ong biang ba ka jingkhang lad bad ka jingpyrshah ia ka surok two lane da ki ba bun balang ka la khang lad ia kane ka project namar ka jingbym ioh ia ka NOC na ka KHAD bad.
ki sabut satar bala lap ki la kdew shai ba ka jingshna ia kane ka two lane hi ka dei ban pyniaid beit ia ka kam tih uranium haka jylla.
“Ka jingkren jong ka sorkar jylla lane jong ki katto katne kiba kam ba ia ka kam tih uranium ha ka jylla la pynkut!!! ioh ka dei ka buit ban pynklet bad pynthoh bria ia u paidbah bad ia kiba pyrshah tih uranium khnang ban plie lad ia ka project shna two lane kumba la kwah dik dik ka ki ba thmu tih ia u ne u mar poh khyndew.
Ka jingmih khubor halor ka jingkhot tender jong ka AMD ban ksam maw uranium ha Nongjri SWKH ka la kdew shai ba ka jingpyrshang bad ka jingthmu ban tih uranium ha ka jylla kam pat kut bad ai ba kito kiba la pynbna ba ka jingthmu tih uranium ka la kut kin jubab balei pat ka AMD ka dang khot ia ka tender" pynkut katei ka kyrwoh da kaba pynpaw ba ka KHNAM ka ieng pyrsha hia ka jingtih Uranium.
Shillong, 30 Nailur:U Under Secretary sha u Lat ka jylla u la phah ka kyrwoh khubor ban pynshai halor ka jingmih khubor ba u Lat ka jylla un phah peit bniah ha ka Ministry of home Affairs ia ka ain Prevention of disqualification (Member Legislative Assembly) Amendment Bill 2015, u Lat u la pynshai ba ka jingphah peit bniah ha ka MHA ka dei tang ia ka bynta kaba iadei bad ka VAB, 2014 ka KHADC ym dei katei ka aiñ ba la pass da ka sorkar jylla.
Nongstoin, 30 Nailur:Ka Executive Committee jong ka Nongstoin Tourist Maxi Cab Owners & Driver Association kaba la shong ha ka 26 tarik mynta u bnai kala rai ban pynhiar dor noh  ia ka bai shong sumo na ka T.
140 sha ka T.
120 tyngka marwei kata na Shillong sha Nongstoin bad kumjuh Nongstoin Sha Shillong.
Katba na Nongstoin sha Mairang bad Mairang sha Nongstoin kan long noh ha ka dor T.
60 tyngka marwei, bad na Nongstoin sha Riangdo lane Riangdo sha Nongstoin ka dor shong sumo kan long noh ha ka dor T.
60 tyngka marwei.
Katkum ka kyrwoh na u General Secretary ka NTMCODA Nongstoin la iathuh ba ia katei ka jingpynhiar dor bai shong sumo ha kitei ki jaka ba la thoh kan sdang ban trei kam noh naduh ka 1 tarik u Risaw 2015 kata lashai ka sngi.
Kumta na ka liang jong ka Association kala kyrpad ia ki paidbah nongshong sumo ba lada don kino kino ki nongniah sumo kiba shimtam palat ia katei ka dor bala pynkylla da ka Association kin sngewbha ban pyntip sha ka Association khnang ba ki lah ban leh ia kaba donkam.
Shillong, 30 Nailur:3 ngut ki MLA kiba bat ruh ha kajuh ka por kum ki MDC mynta ka janmiet ki la risaiñ noh na ka kam MDC jong ki.
Kitei ki 3 ngut ki dei bah Brolding Nong siej u MDC ka UDP na Mawthad raishan, u bah Metbah Lyngdoh MDC ka UDP na Mairang bad u bah K.
P Pangniang u MDC ka HSPDP na Rambrai Konstitwensi.
Haduh mynta ki MDC kiba la risaiñ ki la don 7 ngut kita ki long u bah HDR Lyngdoh, MDC ka Congress na Sohiong, u bah Ardent M Basaiawmoit, MDC ka HSPDP na Nongkrem Konstitwensi, u bah Stephan Mukhim MDC ka JHADC na East Jaintia.
Ki dang sah sa 2 ngut ki MDC kiba long MLA ki bym pat risaiñ haduh mynta kitei ki long u bah Pynshngaiñ N Syiem u MDC ka Congress na Mawsynram bad u bah Sanbor Shullai MDC ka NCP na Laban-Mawprem Konstitwensi.
Haba ia kren bad u Rupang lyngba ka phone u bah KP Pangniang u la ong ba ka daw ka jingrisaiñ jong u ka dei namarba ka sorkar ka la pynmih ia ka aiñ ban khanglad ia ki nongmihkhmat paidbah ba kin bam ar maloi bad ba ka la pynbna ba katei ka aiñ kan treikam naduh ka 1 tarik u risaw kata lashai ka sngi.
“Ki ong ba ym bit, u paidbah u ong bit ngin leh kumno" u la ong.
U bah Pangniang u la ong ba haduh mynta um pat ioh jingshai kaei ka jingmut ba ka sorkar ka la wanrah kyrkieh ia katei ka aiñ, “Ki la shu wanrah kyrkieh, ha Assembly ruh ngim ioh jingshai kaei ka jingthmu ba bha katei ka aiñ jong ki bad ngim pat sngewthuh haduh mynta ruh, hynrei namarba ngi rit paid ha ing dorbar ngim lah leh eiei" u la ong biang haba bynrap ba u tieng ioh ba katei ka aiñ sorkar ka don pynban da kawei pat ka jingthmu kaba sha lyndet.
Hadien ka jingrisaiñ kitei ki 3 ngut ka ARPA kaba don ha ka liang pyrshah mynta ka la hiar sha ka 10 ngut, katba ka liang synshar pat ka PDF ka dang don sa 15 ngut hadien ba la hiar shuki u bah HDR Lyngdoh.
Ka HSPDP ka don sa tang 4 ngut ki MDC jong ka ha KHADC u bah Pyniaid Sing Syiem, bah LG Nongsiej, bah Morningstar Mawsor bad ka kong Teilinia Thangkhiew katba ka UDP pat ka don sa tang 3 ngut ki MDC u bah Teinwell Dkhar, kong Rona Khymdeit bad u bah Donkupar Sumer.
Nongstoin, 30 Nailur:Mynta ka sngi balang jong ka taiew ki dkhot jong ka Seng longkmie New Nongstoin ki la pynlong ia ka jing khynra kyiad hapoh Iew Nongstoin, bad ha katei ka jingleit khynra ki dkhot jong ka seng longkmie kila ioh ban kurup da ki spah bilor ka kyiad pha reng na ki katto katne ki jaka ba la buhrieh da ki nongkhaii kyiad be-ain ha katei ka iew.
Ia kitei ki kyiad phareng bala ioh kurup ki dkhot jong ka seng longkmie kila theh noh  baroh ha madan bad haba iakren bad ki nongthoh khubor na ka liang jong ki nongialam jong ka seng longkmie ki la ong ba hadien ba kila ioh ia ka jingtip kaba thikna ba ki don ki jaka ba ki nongkhaii kyiad beain ki la buhrieh da kaba thmu ban die beain hajan jong ka basa die doh kumta ki la pynlong ia ka jingkhynra bad kila ioh ban kurop noh ha ka 29 tarik mynta u bnai ha ka por 11.
30 baje mynstep.
Ha kaba iadei bad ka jingjyllei jong ki nong khaii kyiad beain hapoh ka sor Nongstoin ka dei lyngba ka jingdon jong ki dukan kyiad kiba don ha ka shnong Pyndenglawar, namar kata ban rat dyngkhong ia ki kam sniew hapoh ka thain ka seng longkmie nangne sha khmat ka la ong ba kan nang iai budien bad ban nym ai lad ia kum kitei ki briew kiba ai bih ia ka im lang ka sah lang hapoh ka thain.
Shuh shuh ha kawei pat ka liang ka senglongkmie New Nongstoin  kala ioh ban bat biang ia u Fullmoon Thabah u ba la bteng biang ia ka kam khaii kyiad be ain ka jong u, kata  tang hadien ba u dang shah kem ha ki VDP New Nongstoin dang ha ki khyndiat sngi bala lah bad na ka liang jong u Fullmoon dang shen u  la ujor FIR pyrshah ia ki saw ngut ki dkhot jong ka VDP ka New Nongstoin  sha ki pulit da kaba ong ba ki la shoh la  bom ia u.
Na ka liang jong ki seng longkmie kila leit ban aiti noh ia u Fullmoon sha ki pulit ka Nongstoin PS  bad la rejistar ia kes pyrshah ia u, ka seng longkmie kala maham jur ba nangne sha khmat la da dang don kiba ialeh pyrshah ka seng kan leh da kaba tyngeh.
Shillong 30 Nailur:U Superintendent of Police (SP) ka East Khasi Hills u Bah Mariahom Kharkrang u la hiar mynta ka sngi sha shnong Umkrem kaba don ha khappud bad ka Bangladesh ban pynshai ia ki Village Defence Party (VDP) bad ki paidbah jong katei ka shnong bad ki marjan kum ka Pyrdiwah bad kiwei kumno ban khang lad ia ki jingsniew.
Ka shnong Umkrem ka dei kawei kaba ju bna nam kum ka jaka rieh jongki seng lehnoh ha kine ki snem ba la dep.
Ha kane ka jingpynshai paidbah la don lang u SDPO Bah Ian Onel Swer nalor ka jingwan iashim bynta ki rangbah shnong na ki shnong bapherbapher katei ka thain, ki khynnah skul bad ki riew paidbah.
Ka jingpynshai paidbah ka long kaba ioh jingmyntoi bha ia ki paidbahkiba la pynpaw ia ka jingsngew tynnad ban ioh jingshai na ki hehpulit.
U SP u la ong ba ka kyaid, ki drok ki dei ki nongwanrah ia kijingsniew ha shnong ha thaw bad ka dei ka kamram ka shnong baniatreilang bad ki pulit ban tehlakam ia ki jingsniew kiba mih na kineki jingsniew.
U SP u la pynpaw ia ka jingnang kiew ki kam sniew bad kyntu ia kipaidbah ba ki dei ban ujor lada u nongniah kali u niah khlem akor.
“Lada u nongniah u kyntait ban sngap, dei ban ujor sha ki pulit", laong u SP.
U la kren ruh shaphang ka jingjur ka jingtuh ne ki kam runar ia kimashin thep bad sei pisa ne ATM.
U Bah Kharkhrang u la batai ruh ia ka jingdonkam ban iashong sukshong sain ha shnong ha thaw.
Katba u Bah Swer u la batai ia ka jingtreikam bad ka jingiadei jongki pulit bad ki VDP ban iarap ia ki pulit ban pynneh ia ka suk kasain.
Na ka liang u Bah E Lamin Gassah u President VDP bad ka Kong NerialKhongji ka President ka Seng Longkmie bad u Bah L Tyngsong u Rangbahshnong ki la ai ia ka jingkren kiba la pyrto ba kane ka dei ka sien banyngkong ba ka shnong kan ioh ia ka jingshai na ki paidbah kum kane kajingialang.
Ia ka jingpynshai paidbah la pyniaid da u Bah S Edison Lamin Gassah.
Nongstoin, 29 Nailur:Ka jingleh burom kaba khatduh eh ia u Ma ieid Hoping Stone Lyngdoh, uba long u nongmih khmat u ba la rim tam napdeng ki MLA baroh kala long kaba I shong kun bad shong khia haduh katta katta, ia katei ka jingleh burom ba khatduh eh ia u Ma ieid da ka Jylla la pynlong hapoh jong ka iing dorbar kur jong ka kur Nonglait, ha shwa ban rah ia ka met jong u sha iing Mane bad sha u lum jingtep jong ka Balang Presbyterian Mawkyllei.
Ha shwa ban rah ia ka Synduk jong u Ma ieid sha katei ka iing kur Nonglait la leh niam leh rukom shwa da ka balang Presbyterian Mawkyllei hapoh ka iingsah ka jong u ha katei ka shnong bad ha katei ka por la ioh ruh ia ka jingpule shaphang ka histori jong ka jingim u ma ieid Hoping Stone Lyngdoh bad hadien nangtei la rah beit beit sha ka jaka bala pynkhreh kyrpang na ka bynta ban leh burom da ka Jylla.
Kaba pyni shongkun bad shongkhia bha iakatei ka sngi leh burom bad leit ontep ia u ma ieid ka long ba ki paidbah da ki phew hajar ngut kiba la dap bad ker sawdong katei ka jaka ha shi lynter ka surok ba la iaid ka synduk jong u Ma ieid kiba la wan na kylleng ka jaka na jan bad na jngai tang ban iadon bynta ha katei ka sngi leh burom ba khtaduh shwa ban tep noh ia ka met jong u Ma ieid.
Ha katei ka jingleh burom ba khatduh jong ka Jylla ia u Ma ieid Hoping Stone Lyngdoh la sakhi ia ka jingiadon lang jong u Myntri Rangbah jong ka sorkar jylla u Dr.
Mukul M Sangma, u Speaker jong ka Iing dorbar thaw ain u A.
T.
Mondal, u Dr.
D.
D.
Lapang, u nong ai buit ba rangbah jong ka sorkar jylla, u Bah Rowell Lyngdoh, Dy CM, I Kong Roshan Warjri Myntri ka kam pohiing, I Kong Ampareen Lyngdoh Myntri ka tnad pynroi sor, I Bah A.
L.
Hek myntri ka koit ka khiah, u Dr.
Donkupar Roy u Nongialam ka liang pyrshah, u Chief Secretary ka sorkar jylla u bah Barkos Warjri, u Vice President ka seng HSPDP bah Ardent Miller Basaiawmoit, u Deputy Commissioner ka West Khasi Hills u Bah S.
Kharlyngdoh, ki MLA ki MDC ki Ophisar sorkar ki lok ki jor, kiba ha iing bad ki paidbah kiba la tuid da ki phew hajar ngut kiba la wan sngewlem bad onleit on tep khatduh ia u Ma ieid.
Na ka liang jong u Dr.
Mukul u la iathuh ruh khyndiat shaphang ka jingiadei ka jong u bad u bah Hoping bad u la iathuh ruh ba u la ithuh nyngkong eh ia u bah Hoping ha kapor ba u dang shong skul bad u dang pule ha ka kyrdan klass V111, bad u la pynpaw ruh ka jingkmen kaba khraw ha kaba u la iohlad ban ia kynduh ia u bah Hoping ha ka por ba u la rung sha ka kam sain pyrthei, bad u la ong ruh ba u bah Hoping u dei u ba neh slem bha ha ka sain pyrthei u ba la ieid da ki paidbah.
“Kum u Doctor u la ju kyntu barabor ia u ma Ieid ba um da donkam shuh ba um wan mih khah khah sha ka ophis ka jong u na ka bynta ki kam jong u paidbah, namar kam iahap shuh ia ka met shitom bad long tymmen ka jong u ba un dang iaid kylleng kylleng hynrei u la ong ba un shu ai da ka jingthoh bad phah da ki briew ki jong u Ma ieid, hynrei u ma Ieid um shymla sngap bad hun u la wan beit na kapor sha kapor tang na ka bynta ka kam jong ki paidbah ka constituency ka jong u.
Shuh shuh u la ong ruh ba ha ka dorbar ka ba dang shu dep u la ong ia u ma ieid ba um da donkam ban shong slem ha ka dorbar hynrei u Ma ieid u la shong da ki bun bun kynta ha ka dorbar, u la ong ruh ba u bah Hoping u riewspah hadien ka Election ha kaba ki paidbah jong ka Constituency ka jong u khamtam kiba duk kila ai sngewbha sha u kum ka dak jong ka jingai sngewbha sha u na ka bynta ka jingpynlut ha ka por election.
Ha katei ka sngi la ioh ruh ia ka jingsiat ia ki jingpynbthei na ki ktang suloi jong ka kynhun pulit battalion kum ka dak jong ka jingleh burom ia u tei u riew khraw bad la ioh ruh ka jingsalute bad hadien bud sa ka jingia buh syntiew ha ka synduk jong u Ma ieid da kitei ki myntri jong ka sorkar jylla kumjuh ki MLA MDC bad ki ophisar sorkar bapher bapher.
Hadien bala wai katei ka jingialang pyndonburom la rah pat ia ka met jong u Ma iied da ki pulit battalion bad marshiteng la shimti noh da ki ba ha iing ban rah ia ka synduk bad ha shwa ban poi ha ka phyllaw jong ka iing Mane la shimti noh ia ka met jong u Ma ieid sa da ki Nongpyniaid balang jong ka Presbytery ban pynrung shapoh jong ka iing Mane namar katkum ka rukom pyniaid jong ka balang Presbyteriam ia u Tymmen basan la ju rah shwa sha iing Mane ha shwa ban leit on tep sha lum jingtep na ka bynta ban pyndep ia ka jingleh niam leh rukom kumba ju leh ia baroh ki tymmen basan.
Hadien bala wai ka jingiaseng na iing Mane ki paidbah ki la tuid khlem kut na dien jong ka synduk jong u Ma ieid bad kila bud ruh shaduh u lum jingtep, na ka bynta ban pyndep ia ka jingleh niam kaba khatduh eh bad ban tep donburom noh ia u Ma ieid, Tymmen basan Hoping Stone Lyngdoh ha u tei u lum jingtep jong ka balang Presbyterian Mawkyllei.
Shillong, 01 Risaw:Ka shatri jong ki seng riewlum ha Khasi Hills Autonomous District Council (KHADC)  ka All Regional Parties Alliance (ARPA) ka la kylla pra noh hadien ba ka UDP bad ka KHNAM ka la rai ban mih noh na kane ka kynhun da kaba ai daw ba kam ju don ka jingiatylli.
Katba ka  HSPDP kam pat rai bad ka dang kyrpad ia kine baroh ar ba kin pyrkhat biang ia ka rai jongki.
Ia ka ARPA la thaw da ki MDC jong kine ki lai seng hadien ka elekshon MDC ha u snem 2014 ban thaw ia ka  Executive Committee (EC) hynrei ka la kyllem noh tang hadien shi snem namar ka jingiadait para maki.
Ka UDP bad ka KHNAM ka la ong ba kam don jingmut ban iai don ha ka ARPA namar ba kam don kano kano ka jingiatylli bad ka jingiasngewthuh jingmut.
Hynrei na ka liang ka Hill State People Democratic Party (HSPDP) kam pat lah rai bad ka dang kyntu ia kine ba kin ap shwa ban nym pat mih.
Ka UDP bad ka KHNAM ka la shim ia kane ka rai ban mih noh na ka ARPA hadien ba la iashong jingialang hynne ka sngi bad khamtam hadien ba u chairman ka ARPA u Bah Metbah Lyngdoh uba dei u MLA bad MDC u la iehnoh ia ka kam MDC nalor kiwei pat kyntup ia u Bah  Ardent M Basaiawmoit, Bah KP Pangniang, bah Brolding Nongsiej hadien ba la shah khang lad ha ka amendment bill ka sorkar jylla ban bat ar kam.
"Ngi la rai ban mih noh na ka ARPA naduh mynta ka sngi hi", la ong u  u nongialam ka Parliamentary Party ka UDP u Bah Teinwel Dkhar bad u Bah James Ban Basaiawmoit na ka KHNAM.
Kine ki nongialam ki la ong ba ka ARPA ka paw tang ha ki saw kynroh ka iing dorbar ka KHADC katba shabar ka la pra hapdeng ki para dkhot kumba ka paw halor ka mat jong ka MUDA, ka jingthmu ka sorkar ban thaw ia ka ain ban pynkup bor ia ki rangbah shnong.
“Ki don ki MDC ka ARPA kiba pyrshah ia ka ain shna iing ka MUDA ki don kiba kyrshan ia ka sorkar bad ngi sngew ba ka long ka bym don jingmut ban iadon ha ka kynhun namar ba kam don ka jingiatylli", ki la ong.
Ki la kyntait pat kin leit iasoh sha ka liangsynshar ka People Democratic Front (PDF).
“Da kaba weng na ka ARPA kam mut ba ngi leit ban iasoh noh bad ka PDF hynrei ngin iai don kum ki dkhot ka liangpyrshah ha ka KHADC", la ong u Bah Dkhar bad u Bah Basaiawmoit.
Ha kajuh ka por, u MDC ka HSPDP u Bah Morning Mawsor u la ong ba ka party jongu kam pat lah ban shim ia ka rai bad un hap ban iakren ha ka jingialang jong ka party ban shim ia ka rai la yn dang neh ne em bad ka  ARPA.
"Ngim pat lah ban shim ia ka rai bad ngi kyrpad ia ki nongialam ka UDP bad KHNAM ba kin pyrkhat biang shwa ia kane ka kam ban iakren biang", u la ong.
Shillong, 01 Risaw:Ar ngut ki pulit ka Meghalaya kynthup uwei u Khasi u la kyllon iap hynne ka janmiet sngi Palei ha ka jingshah hiar thma kynsan ha ki suba lehnoh ka Garo National Liberation Army (GNLA).
Kane ka jingjia ka la mih ha ka por 3 baje janmiet haba kine ki pulit ar ngut ki dang iaid da ka ar shaka kaba ki wanphai na iew ha Williamnagar, ka East Garo Hills.
Ia kine kiba la khlad la tip kyrteng kum u  Helping Stone Nongkseh bad u Kanton Dalu.
Baroh ngut ki dei ki pulit jong ka  6th MLP Battalion kiba la pyndonkam ha East Garo hills district.
U Bah Nongkseh u dei na  Ri Bhoi district katba u Dalu u dei na Garo hills.
Shen halor kane ka jingjia, ki pulit ki la pynlong ia ka jingkhynra bad thwet ia ki lehnoh ka GNLA kiba donkti ha kane ka kam.
Shillong 30 Nailur: Ka Kashari Supreme Court ka la pyn kynriah biang ia ka sngi ban bishar ia ka mukot duma pynpra iing beain ha wah Umkhrah ka thain Polo sha ka 6 tarik Risaw.
Ha ka jingshisha ka Supreme Court mynta ka la buh ban bishar ia ka mukotduma hynrei ia ka la hap ban pynkynriah noh.
U Secretary jong ka Meghalaya Urban Development Authority (MUDA) u bah E Khar malki u la ong ba ka Kashari Supreme Court ka la pynkynriah noh sha ka 6 tarik Risaw namar ba ka por kam shah.
“Ka Kashari Supreme Court  ka la pynkynriah noh ia ka sngi ban bishar ia kane ka mukotduma", la ong u Secretary ka MUDA  bad u la bynrap ba ia mynta ngi hap ban ap ban ioh ia ka rai haduh katei ka sngi.
Ha kajuh ka por, ka Kong Probity Nongpluh kawei na kiba la ujor sha ka Kashari Supreme Court, ka la ong ba ki nongiasaid ain ki la pyntip ba  ka Kashari ka la pynsahngeh noh mynta bad la pynkynriah.
Lah ban kdew ba ki don laiphew ngut kiba la ujor sha ka Kashari Supreme Court  ban pynshah halor ka rai ba la pynmih da ka Meghalaya High Court ban pynpra ia ki jingtei beain harud  ka Wah Umkhrah.
Ha ka 10 tarik Nailur, ka High Court ka la pynmih ia ka hukum ba ka Meghalaya Urban Development Authority (MUDA) kadei ban iaid shakhmat ban pynpra ia ki jingtei beain harud Wah Umkhrah bad la bthah ban pyndep hapoh san sngi.
Hynrei kine ki briew kiba shah ktah ha kane ki la leit ban ujor sha ka  Kashari Supreme Court  bad ka la pynsahngeh ia ka hukum ba la pynmih da ka High Court.
Ka National Green Tribunal (NGT) ha ka 29 tarik Kyllalyngkot mynta u snem ka la bthah ia ka  sorkar jylla ba kadei ban peit bniah  bad ban kyndang lut naphang ia baroh ki jingtei beain harud ka Wah Umkhrah bad Umshyrpi.
Shillong 30 Nailur:U Chief Executive Member (CEM) ka Khasi Hill Autonomous District Council (KHADC) u Bah Pynshngaiñlang N Syiem mynta ka sngi u la rai ba un nym iehnoh ia ka kam MLA ne MDC, wat la hynriew kiwei pat ki MLA ba long MDC ki la aiti ia ka shithi iehnoh kam kum ki MDC.
Haba kren sha ki nongthoh khubor ha kamra jongu, u Bah Pynshngain u la ong ba um leh eiei kaba bakla bad kam don kano kano ka jingkylli ba u dei ban iehnoh ia ka kam.
“Ka dei ka MUA-II kaba leh ia kaba bakla ban pdiang ia ka amendment bill.
Namar haba ka Executive ka la long ka agent jong ka Kashari", la ong u CEM ka KHADC.
U Bah Pynshngain u la kynnoh ba jingpdiang ia ka Prevention of Disqualification (Members of the Legislative Assembly of Meghalaya) (Amendment) Bill, 2015 ka dei kam shimet ban tangon ia u namar u wanrah ia ki khlieh nongsynshar ka Khasi bad Jaintia ha kawei ka rynsan.
Lah ban kdew ba ka Federation of Traditional Dorbars (FTD) ka kynhun ki khlieh nongsynshar ka ri Khasi bad Jaintia la thaw da ka KHADC dang shen kum u tynghung jong ka jaitbynriew ban iakhun ia ki mar kiba ktah ia ka jaitbynriew ban iada ia ka hok kum ka jaitbynriew.
U CEM u la ong ba halor kane ka mat, ka bol ka don ha kti ka Kashari jong u Lat ka jylla, la un mynjur ne em ia ka Bill.
“Lada kam urlong lashai ka mut ba ka Bill ka don ka jingdkoh", la ong u Bah Pynshngain.
Haba kylli hato kane ka jingeh jongu kam dei ka jingiakhun pyrshah ia ka party, u Bah Pynshngain u la ong, “Kano kano kaba nga la leh kam mut ba ialeh pyrshah ia ka party namar ba nga leh ia ka jingsngew jong ki paidbah",.
U la ong ba ka AICC ka dei ka nongbishar la ka jingleh jongu kan long pyrshah ia ka parti Congress haba ki nongialam jong ki party kim shym la lah ban burom ia ka jingsngew jong ki paidbah.
U Bah Pynshngain u la ong ruh ba um shym la pyrshah ia ka Congress kaba u don kum u dkhot ka party hynrei ka long pyrshah ia ka rukom treikam jong ka sorkar.
“Ngam pyrshah ia ka party hynrei nga pyrshah ia ki briew ha ka party," la ong u CEM ka KHADC.
U CEM uba dei ruh u MLA ka Congress u la ong ba lada ka sorkar ka kwah ban pdiang ia ka amendment bill ka dei ban ai ia ki kopies jong ka bill shi taiew shwa ban sdang ka dorbar bad dei ban iakren ha ka Congress Legislature Party (CLP).
“Namarkata, nga don ka hok ban pyrshah ia ka jingpynkylla ia ka bil namar ba khlem leh ha ka rukom kaba dei", u la pynkut.
Mawkyrwat, 30 Nailur:U bah Rowell Lyng doh u MLA ka Mawkyr wat uba long ruh u myntri rangbah ba-ar ka jylla ha kajuh ka por u myntri ba bat ia ka kam Aiñ ka sorkar jylla u la ong ba katkum ka riti Synshar ka Ri India ka sorkar jylla ka don ka sobjek ban thaw-aiñ katkum ki sobjek kiba don ha ka State list jong ka 7th Schedule, ia kane u bah Rowell u la kren ha ka jingialang kaba la long ha Mawlangwir, Mawkyr wat ha ka por ba plie paidbah ia ka tnad treikam ka Khasi Hills Autonomous District Council ha South West Khasi Hills ha kaba la donlang u Chief Executive Member ka KHADC u bah Pyn shngaiñ N Syiem ryngkat ki EM ka KHADC.
Ha katei ka jingialang kaba la long kongsan da u bah Pynshngaiñ , u bah Rowell u la ong ruh “Ia ka District Council la ai ia ka 6th Schedule bad ha ka 6th Schedule ka lah ban thaw-aiñ hynrei kam mut pat ba lada ka District Council ka thaw-aiñ ka sorkar jylla kan ym lah shuh ban thaw-aiñ, ka district Council ka lah ban thaw –Aiñ tang ia ki sobjek ba la pynkhamti ha ka da ka 6th Schedule, hynrei ka sorkar jylla ruh ka lah ban thaw-aiñ lada kam don ka jingiatyngkhuh.
Hynrei lada jia ba ka don ka jingiatyngkhuh ka aiñ ka sorkar jylla ka ieng" ong u bah Rowell.
Shuh shuh u la ong ba ki khubor kiba paw ha kine ki sngi la i kumba ka don ka thma bah hapdeng ka District council bad ka sorkar jylla, hynrei ha ka jingshisha kam don kano kano kaba kum kata ka thma, u la ong.
Ha kaba ia dei bad ka aiñ ban pynkupbor ia ki dorbar shnong ne Rangbah Shnong u bah Rowell u la ong “Ha ka jingshisha ka KHADC ka la dei ban wanrah ia ki Aiñ naduh kham mynshuwa kaba ki ong ka Village Administration Bill, ia kane ruh ka don ka bor ban thaw bad ka la thaw hynrei u Lat ka jylla u la pynslem".
U bah Rowell u la kren ruh ia ka Aiñ shna iing ha kaba u la ong ba ka dei ka aiñ kaba la don lypa namar ba la iohi jngai ba kane ka thaiñ ka dei ka jaka khih jumai, kaba la aiti ha ki tnad treikam kiba long tang ki nongpyntreikam ( Agency) ia ka bad ia kane u la ong ba kham mynshuwa ka la treikam tang ha sor hynrei mynta la ibit ban pyniar shuh ia ka jingtreikam katei ka aiñ.
Hadien ba la kut ka jingkren u bah Rowell la dei sa ka pali ban kren u kongsan bah Pynshngaiñ N Syiem ha kaba u bah Pynshngaiñ u la ong naduh ba ioh jylla lada dei ba kam don ka Para 12A ha ka 6th Schedule ka sorkar jylla kan ym ioh ban tuklar bad ka jingiohlad ka sorkar jylla ka dei lyngba ka jingdon ka 12 A, u la ong ruh ba ka District Council kam hap hapoh ka jingpeit ka sorkar jylla, hynrei ka hap hapoh ka riti synshar ka ri India.
Shuh shuh u la ong ba ka la dei ka por ba ka sorkar jylla bad ka District Council kin don ia ka Co-Ordination Committee ban tip kano ka sobjek jong ka District Council bad kano ka sobjek jong ka sorkar jylla “Lada ngim tip kine ki jingeh kin ym kut shuh" ong u bah Pynshngaiñ uba kren kynthah ia u bah Rowell uba bat ia bor kum u myntri rangbah ba-ar bad kum u myntri sorkar ba peit ia ka tnad Aiñ ba u dei ruh ban kren ruh ha ka sorkar kumno ban pynkhlaiñ ia ki aiñ Hima lyngba ka jingbsuh lang ia ki mat ba donkam ha ki aiñ jong ka.
Hynrei u la ong ba lada jia ba ka don kata ka Co-Ordination Committee ka sorkar ka lah ban ban pyni lane ban kdew ia kita ki aiñ katba yn pynlong aiñ pat da ka District Council.
Shillong, 30 Nailur:U CEM ka KHADC u Bah Pyn shngaiñ N Syiem u la ong ba un thaw ia Executive Committee (EC) jong baroh ki party ha ka Council ha kine ki khyndiat sngi ban wan.
Kane ka jing thmu u CEM ka long hadien ba ka don ka jing ialap sharum shaneng ba u lah ban shah pynhiar shuki noh ha ki heh ka party Congress namar ba  u ialeh pyrshah ia ka sorkar jylla.
“Nga sngew ba baroh ki MDC ki donkam ban long iatylli ha kane ka khyllipmat na ka bynta ki dawbah ka district council.
Kane ka dei ka jingdonkam kaba dawa kyrkieh ia ka jaitbynriew", la ong u Bah Pynshngai haba kren mynta ka sngi, sha ki nongthoh khubor.
Haba kylli ka jingthmu ban weng noh ia u na ka shuki CEM, u Bah Pynshngain u la ong ba un long u CEM katba u dang ioh ia ka jingbun paid jong ki MDC bad bynrap ba um sngew khuslai eiei lada don ka jingthmu ban pynkhyllem na ka shuki namar ba kam dei ka nongkynti jongu.
“Kane ka shuki kam dei ka nongkynti jong nga.
Nga bat ia kane ka kam CEM kum u nongialam ba la jied da ka PDF.
Ngan hiar da kaba kmen lada ki MDC kim shaniah shuh ia nga bad ban jied da uwei pat ban shimti ia ka shuki", la ong u Bah Pynshngain.
U la ong ba ka daw ba kongsan ba pynsngew khia ia u ha kane ka khyllipmat ka dei ia ki mat kiba ktah ia ka jaitbynriew.
‘Nga kwah ba ka Council kan bteng ban ialam ia kane ka jingiakhih jong ngi na ka bynta ki paidbah na ki bor ka jingthmu thombor ka sorkar jylla.
Kum MDC ngan bteng ban synniang na ka bynta ka jingbit jingbiang ka Council", u la ong.
Jowai, 2 Risaw:Ka Surok kaba jrong tang kumba 500 meter na Surok bah ban poi sha Industrial Estate kaba don ha Khliehtyrshi ka la sniew noh tang hadien shibnai ba la dep shna ia ka.
Ka jingsiew jong katei ka surok ka la wanrah jingeh ia ki khar khana ot dieng kiba don hapoh katei ka Industrial Estate.
U President ka Jaintia Industrial Estate Manufacturers and Industrialists Association (JIEMIA), u ma Wanpynsuk Passah u la iathuh ba ka MIDC kala pyntrei ia katei ka surok ha u Lber mynta u snem bad la sniew noh tang ha u bnai Iaiong.
Ka tyllong khubor na ka MIDC ka la iathuh ba la pyntrei ia katei ka surok da ki lai ngut ki contractor ha ka jinglut kaba palat 15 lak tyngka eiei.
Na ka liang u ma Passah u la iathuh ba na ka liang kiba don kharkhana ha katei ka Industrial Estate ki la dep ujor bunsien ia kane sha ka MIDC.
Katei ka surok kadei kaba dang thymmai namar naduh ba ka sdang ia ka Industrial Estate ha Jaintia Hills ym pat shym la shna ia ka surok.
Ka jingsniew katei ka surok ka la buh jingeh ia ki trok kiba wan kit dieng sawdong shapoh katei ka Industrial Estate namar haba sahkut kawei, baroh ki sakut lang da ki bun bun kynta ha shwa ban ioh pynhap ia ki dieng.
Haba iakren bad ki sahep ka tnad MIDC, kila iathuh ba shen kin sa pyntrei biang ia katei ka surok ynda rang ka bneng.
Ngin pynlong shwa ia ka jingjurip bad ngin sdang noh ban pyntrei biang, la ong ka khubor na ki sahep ka MIDC.
Shillong, 1 Risaw:Ka Synjuk ki Nongsynshar Shnong ka Bri u Hynniewtrep ka la pynbna ba kan pynlong da ka jingiaid proseshon bah ha ka 30 tarik u risaw, 2015.
Ia katei ka rai ka kyrwoh na u General Secretary jong ka, u bah RL Blah u la ong ba la shim ha ka jingialang ka Synjuk kaba la long mynta ka sngi.
Shuwa katei ka sngi katei ka synjuk ka la pynbeit ba kan don ka jingialang ha ki District bapher bapher ban ia wer bad ban pynshai ba ki paidbah kin mih ha ka 30 tarik u risaw.
Ka la kyntu ruh ia baroh ki Dorbar shnong bapher bapher ba kin mih paidbah ban ia shim bynta shitrhem ha katei ka proseshon bah ka ban long ha ka 30 tarik.
Ha ka kyrwoh ka Synjuk Ki Rangbah Shnong ki la pynrem jur ruh ia ka sorkar jylla hapoh ka jingialam u myntri rangbah u Dr.
Mukul Sangma ban wanrah ia ki Aiñ ki kyndon bapher bapher kaba la mushlia ia ka rit ka dustur bad ka la dawa ia u myntri rangbah bad ki myntri sorkar ba ki dei ban hiar shuki noh haba kim lah ban wanrah ia ka jingsynshar bad ka jingbit jingbiang u paidbah.
Ki Rangbah Shnong ki la dawa ruh ba ki dei ban ioh noh ia ki Bill ba la pynkhreh da ka KHADC bad JHADC kaba iadei bad ka jingithuh bad jing pynkup bor ia ki Dorbar Shnong.
Ka pyrshah jur ia ka Sorkar Jylla ban wanrah ia kino kino ki Bill ba thymmai kiba ia dei bad ki Dorbar Shnong bad ia kino kino ki Bill kiba ktah ia ka riti dustur, u duk u suk  bad ia ka lawei ki samla samhoi kiba long ki nong mih pli ban kit ban bah ia ka bha ka miat jong ka jaidbynriew.
Shillong, 02 Risaw:Ka kaiphot jong ka Controller Auditor General (CAG) ka la kdew ia ka jingthurmur ka jing pyntreikam ia ka jaka shoh doh hapoh Mawlai Mawïong kaba mang T.
15 klur.
Kane ka long ka jingpynslem ban siew sut bad ka pisa ba la shim ram na ka bynta kane ka projek.
Ka kaiphot u CAG kaba kut ha ka 31 tarik u Lber, 2014, ka la kdew ba ka la don ka jingpynlut syrwa ïa ka pisa T.
8.
18 lakh na ka bynta ban pynkhreh ia ka Detailed Project Report (DPR) bad kane ka kaiphot ka la kdew ruh ka tnad Animal Husbandry and Veterinary ka la ai jingkyrshan pisa T.
6.
39 klur sha ka kom peni kaba pyntrei ia kane ka projek.
Ka kaiphod u CAG ka lyngngoh ba ka khlem shem lap haba peit ia ka rekod kaba batai ia ka daw na ka bynta jingkhot ia ka tender halor ban pynbha ia ka DPR.
Hadien ba la plie ïa ka tender, ka tnad ka la ai ia ka kam sha ka kompani kaba la tip kyrteng RGI kaba dei na Chennai ha ka jingsiew kaba long T.
7.
20 lak bad la iasoi ia ka sos kular bad kane ka kom peni ha u bnai Kyllalyngkot, 2010.
Ka tnad Animal Husbandry bad Veteri nary department ka la khot pat ïa ka tender na ka bynta ka jingpyntrei ia kane ka jaka shoh doh ha u bnai Jymmang, 2010.
Ka tender committee ka tnad ka la aiti ïa ka kam sha ka M/s Rishan Rapsang kaba la buh ia ka dor T.
21.
67 klur na ka bynta ban pyntrei ia kane ka projek.
Ka kaiphod ka kdew ba ka jingpyntreikam ia kane ka projek, ka tnad ka la buh ia kawei ka kyndon ba ka kompani kaba la ioh ban pyntrei ia kane ka projek ka dei ban long kaba la pyntbit halor ban pyntrei ia kum kine ki projek bad kam dei satia ban shim kano kano ka jingiarap na kiwei ki kontraktor.
"Kaba sngewphylla namar ym shym la buh kano kano ka kyndon na ka bynta ban khang lad ia ka RGI, Chennai ban iadon bynta ha ka jingpyntrei ia ka projek,"la ong ka kaiphot.
Ka kaiphot ka kynthoh ba ka long be-aiñ ban ailad ia ka RGI, Chennai ban shim bynta ha ka jingiathep tender bad ban dkhot ka M/s Rishan Rapsang kaba dei ka kompani kaba la ioh ban pyntreikam ia kane ka projek.
Ka tnad ka Ministry of Food Processing Industries, ka la hukum ia ka tnad Animal Husbandry and Veterinary department ban weng ia baroh ar tylli ki kompani (M/s Rishan Rapsang bad ka RGI, Chennai) namar ka long kaba be-aiñ ba kajuh ka kompani kan dei ka kontraktor bad kumjuh kum kata ka consultant ka ban khmih ia ka jingpyntreikam ia kane ka projek.
“Wat hadien saw snem hadien ba la aiti ia kane projek sha kine ki ar tylli ki kompani ha ka dor T.
15.
82 klur haduh u bnai Nailar, 2014 bad ka jingthmu ban shna ia ka jaka shoh katkum ka juk kaba mynta ka long ban ai ia ki paidbah ia ka doh kaba khuid kaba suba bad kumjuh ruh halor ban don ki kor kiba kyrpang halor pynkhuid ia ki jaboh kiba mih na kane ka jaka," kane ka kaiphot ka la kynthoh.
Ka la ong ba ka jingkam na ka tnad ka long ba la lah ban pyndep kumba 95 % ia ka, hynrei hadien ka jingjurip ki la lap tang kumba 75 % ka kam ka la dep.
Ia kane ka projek la buh ban pyndep ha u bnai Iaïong2013 hynrei la buh por biang ban pyndep ia kane ka projek ha u bnai Naïweng 2013 bad  la pynkynriah biang sha u bnai Lber 2014.
Hynrei, ia kane ka projek ym shym pat ban pyntreikam haduh mynta.
Kane ka jaka shoh doh la shna da ka Rapsang Group of Companies ryngkat ka jingiatreilang bad ka Real Growth Company na Chennai ha ka jingmang tyngka kaba 22 crore.
Katkum ka jingpynbieit, ka tyllong khubor ka iathuh ba ka MeECL kan buh ia u transformer u ba khlaiñ haduh 500 KV ha katei ka jaka.
La ong ba donkam la u jong u transformer khnang ban pyndonkam kyrpang ban shohdoh.
Katkum ki jingtip ia ki jaka bret ia ki jaboh la jan dep shna nadong shadong.
Lah ban pynkynmaw ba ka Sorkar Jylla hynrei ka la iaid sha khmat halor ban thung ka komiti ka ban khmih bad peit (management committee) ia kane ka jaka shoh doh.
U heh sorkar jong kane ka tnat u iathuh ruh ba ka na ka liang jong ka Sorkar ka angnud ban buh ia ki dkhot jong ka seng nongdie doh ban long dkhot ha kane ka komiti.
Lah ban kdew ba mynshwa ki paidbah ki pyrshah ban buh ia ka jaka shoh doh namar ka lah ban pynjaboh ia ka  tyllong umdih ka wah Umshing kaba bsa um ia ka thaiñ Mawlai Mawïong.
Kham mynshwa, ka Meghalaya State Pollution Control Board (MSPCB) ka la pynlong ïa ka jingjurip lang hapdeng ki bor shnong bad ki ophisar na katei ka tnad ban pyntikna ba katei ka wah kan nym jaboh lada buh iaka jaka shohdoh ha Mawlai Mawïong.
Katba ïa ki jaboh bym long um na ka liang ka tnad ka la pynkhreh ia ka jaka ban pynkylla sha ki sboh.
Ha kane ka jaka shoh doh lah ban shoh doh 160 tylli ki masi, 240 tylli ki sniang bad 240  tylli ki blang ha ka shi sngi.
Nongstoin, 01 Risaw:Myn ha ka sngi palei jong ka taiew ar tylli ki masi ki la iap ei ha ka jingshah bat ha ka elektrik kaba dei ka lain heh kaba wan na ka Shnong Maw kawah bad pyniasoh sha ki thain Nonglwai – Nongkhlaw, bad katei ka jingjia kala jia ha kawei ka shnong kaba la tip kum ka Mawpyor kaba dang hap hapoh ka shnong Nongstoin, kaba markhap ruh bad ka shnong Mawkawah.
Kitei ki ar tylli ki masi kiba la iap ki dei jong u bah Olinstar  Nongsiej bad I kong Royalty Wanniang na ka shnong Mawkawah bad katei ka jingjia ka la jia ha ka por 9.
30mynstep, ha ka por ba ki masi ki dang shu lait na sem bad kiba dang thngan bha, katkum ka jingia thuh jong u bah  Olinstar u ong ba ka jingiap jong kitei ki masi ka dei hadien ba ki la iaid na katei ka jaka ba u don nar ilektrik, hynrei mar ia poi ha jan jong u tei u post light kitei ki masi kila shu shah tan bad iingkhong khait.
Katei ka jingthut jong katei ka bor ding elektrik ha katei ka jaka kala ju jia man ka por bad na ka liang u  bah Olinstar u la iathuh ruh ba la bun sien kala jia bad kham mynsuwa ruh kala jia ba u wei u ksew  haba u poi ha katei ka jaka u la shu iap ingkhong bad ka long ruh ka jingma kaba khraw na ka bynta ki paidbah ba iaid ba iieng na katei ka jaka lada ka tnad ba dei peit kam shi khia noh kloi.
Na ka liang jong u trai masi u  la leit ruh ban ai da ka jingthoh sha ka tnad MeECL halor katei ka jingjia  bad kumjuh ruh sha ka tnad Veterinary, khnang ka tnad MeECL kan shimkhia noh khnang ba kan nynwan rah ka jingma bad ka jingmynsaw ym tang ia ki mrad hynrei khamtam ia ki briew.
Shillong, 1 Risaw: Hadien ka jingkhlad noh u bah Hopingstone Lyngdoh, President ka HSPDP ki la mih bun ki jingiakren hapdeng u paidbah kaba la ong mano pat ban shimti ia ka khet President jong katei ka seng , hato la yn dei u bah Ardent M Basaiawmoit uba dei u Vice President jong katei ka seng?.
Haba ia kren bad u Rupang mynta ka miet lyngba ka phone u bah Witting Mawsor, MLA ka HSPDP na Mawshynrut uba dei ruh u nongaiktien bad u joint Secretary ka seng HSPDP u la ong ba katkum ka riti synshar ka seng HSPDP kam shym la don ka kyndon ba u Vice President un lah ban kiew beit beit sha ka khet President hynrei ka la ong ba lada jia ba pang ba shitom, ba iap lane ba risain noh u President u Vice President u don ka bor ban pyniaid ia ka jingialang tad haduh ban da poi ka elekshon jied President.
U bah Witting u la iathuh ruh ba ha ka 6 tarik u risaw kan don ka jingialang jong ka Executive Committee jong ka seng HSPDP ha ing u bah Ardent M Basaiawmoit bad la buh por ruh ban pynlong ia ka General Council ha ka 23 tarik u risaw hynrei u la ong ba na ka daw ka jingkhlad noh u ma ieid Hoping ym lah ban pynthikna la yn pynlong ne em ia katei ka General Council ha ka 23 tarik ne lah ban buh por biang kham hadien ia ka.
Hynrei u la ong ba donkam kyrkieh ia ka seng HSPDP ba kan jied noh kloi ia u nongialam namar ba ka elekshon shiteng samoi MDC ruh ka la ha khmat eh bad ka seng ka donkam ban pynkhlain bha ha kum kine ki por.
Haba la kylli kumba katno ngut ki dkhot jong ka Executive Committee ki don ha ka seng HSPDP u bah Witting u la ong ba ki don kumba 24 ngut eiei, bad u la ong ba ia ka Ri-Bhoi la pynduh pyndam noh bad kaba sah mynta sa tang ka West Khasi Hills ( kynthup South West Khasi Hills) bad ka East Khasi Hills.
Haba la kylli pat kumno ka elekshon nongialam katei ka seng ka iaid u la ong ba ha ka Executive Committee kin don ki ban wanrah ia ki kyrteng ki kyrtong ba ki kwah ban shimti ia ka kam President bad lada ai ba ki don ar ngut ki kyrtong ne tam bad lada jia ba ki krtong kim pyndem iwei ia iwei u la ong ba kan don ka elekshon ka ban pyniaid da ka elekshon komiti jong ka seng kaba lah ban long da ka jingvote da ka sur lane ka jingvote da ka ballot paper katkum ka jingpyniaid ka elekshon komiti.
U la ong ba ha ka elekshon kiba lah ban thep vote kin dei tang 10 ngut na kawei ka Area Unit kaba mut kawei ka konstitwensi.
U bah Witting la kyntait ia ki khubor hamsaia kiba la mih ba ka hadien ka jingkhlad noh u ba Hoping ka don ka jingpait hapdeng ka HSPDP kaba ki paidbah ki ju ong ka HSPDP East bad ka HSPDP West ha kaba u la ong ba kumba ka long mynta katei ka seng ka ia tylli bad ka kwah ban pynim bad ban pynkhlain ia katei ka seng.
Shillong, 02 Risaw:Ka kaiphot jong ka Controller Auditor General (CAG) ka la sei  madan ia ka jingpynlut kai ia ka jingthied ia ki dawai hapoh ka National Rural Health Mission (NRHM), Meghalaya khlem ka jingtip jong ka Directorate of Health Services (Medical Institutions) ka la pynlong ban duh ei haduh T.
4.
03 klur.
U CAG u la kdew ba ka jingduh jong ki dawai ka long na ka daw ba la thied palat ïa ka jingdonkam.
U CAG u la ong ba ha u snem 2010-11 haduh 2012-13 la don ka jingthied dawai kaba kot shaduh T.
16.
65 klur na ka bynta ban sam sha ki hospital sorkar, CHCs bad PHCs.
"Ia kine ki dawai la thied khlem ka jingtip khlem pan ia ki jingdonkam jong ki hospital bad kumjuh khlem ka jingtip jong ka Directorate of Health Services (Medical Institutions)", la kynthoh kane ka kaiphod u CAG.
U director ka NRHM um khlem ioh ïa ka jingkheiñ na ki jaka ai sumar jong ka Sorkar kaba kynthup ia ki hospital, CHC bad PHC bad kane hi ka la wanrah ia jingsniew jong ki dawai  haduh T.
4.
03 klur namar la thied palat ia kaba donkam.
Ka CAG ka la lap ba ka NRHM, Shillong kam buh ia ka jingkheiñ kaba biang halor ka jingdonkam jong ki dawai khnang ban lah ban thied katkum ka jingdonkam.
Katkum ki kot ki sla la pyni ba ki dawai ba shong dor kumba T.
11.
62 klur la thied hapdeng u bnai Lber, 2011 haduh u bnai Lber, 2012.
Ka kaiphot jong ka CAG ka kdew ba ki dawai kiba shong dor haduh 8.
72 klur la sam sha ki jaka ai jingsumar bad kumba T.
2.
90 klur na ki dawai ki la sniew hadien ba kut not por.
Ka audit ka iohi ruh ha kane kajuh ka por kumba 20,12,500 u dawai kuli pynbha symbai shynrang Cap Zy 10  forte ha ka Jylla kaba shong dor kumba T.
7.
14  crore la dep ban thied na ka bynta ban sha ki briew kiba don kane ka jingpang.
Ka CAG ka la lap ba kumba T.
21.
66 u dawai kuli Cap Zy 10  forte  ula sniew noh hadien ba kut jong ka por.
U bah AL Hek hapoh ka Ïing Dorbar Thawaiñ u la ong ba katkum ka jingtip kiba don, u dawai kuli Zy 10 Forte la thied ha u 2011-12 katkum ka jingpan na ki hospital/distrik bad ong ruh ba ka jingdon ki dawai ka long 20.
07 lak u capsule na ka jingpan kaba long 17 lak tylli.
“Ha u 2011-12, baroh lang, 1.
44 klur tylli ki dawai kuli la thied bad baroh ki dawai la pyndonkam lut," u bynrap biang.
Da ka thong ban tehlakam halor ka rukom thied ia ki dawai, u Myntri u la ong ruh ba ka sorkar ka la thung da ka Joint Procurement Committee hapoh ka jingpeit jong u Additional Chief Secretary bad Family Welfare Department ban peit.
Nongstoin, 02 Risaw:Kawei ka longkmie, ka kong Barisha Lyng khoi, ka kmie jong I Wandashisha Lyngkhoi na ka Shnong Mawkyrwat bad kaba shong wai ha shnong Tiehsaw Nong stoin, ka la la lap ia u kynja ba long wieh hapoh jong ka dawai pynhiar, ba la ioh na ka Civil Hospital Nongstoin,  na ka bynta ba pyndih  ia ka khun kaba dang 3 snem 8 bnai, kaba la ioh na ka Civil Hospital Nongstoin hadien ba ka dang shu ioh mih na katei ka hospital ha ka jingshah sumar.
Katei ka jingjia kala jia myn ha ka 26 tarik Nailur 2015, hadien ba katei ka kmie jong I tei I khyllung, ka la dep ban pyndih ia katei ka dawai ha duh lai sien bad ha katei ka sien kaba saw ha ba thmu ban pyndih biang ia katei ka dawai ka la kyndit thret, haba ka iohi ia u tei u kynja wieh ba u la mih na poh jong u bilor dawai  ha ka shamoit.
Hadien katei ka jingjia na ka liang jong katei ka long kmie, ka la iathuh sha ki samla jong ka KSU, West bad South West Khasi Hills bad myn ha ka sngi palei jong ka taiew ki dkhot jong ka KSU, Nongstoin Circle ha ryngkat ka jingiatrei lang bad ka KSU SWKHD, hapoh ka jingialam jong u samla Davisgoldfield Wanniang President Nongstoin Circle bad u samla Forwardman Nongren President SWKHD, lem bad ki dkhot kila leit ban ia kynduh ia ki kato katne ki nongtrei bad ki doctor jong katei ka Hospital.
Ha katei ka jingiakren na ka liang jong u wei na ki Doctor na katei ka Hospital, u la ithuh ba u tei u dawai u dei na katei hi ka Hospital, bad u ba dei ruh u dawai u ba dang biang u bym shym pat la kut satia ka tarik ka jong u (Expiry Date), bad u la pynpaw ruh ba katei ka jingjia ka dei na ka jingleh torti jong ka Kompeni ba shna ia kitei ki dawai.
Haba kren ha ki nongthoh khubor na ka liang jong u samla Davisgoldfield Wanniang u la ong ba ka sorkar ka dei ban shim ia ka jingbah khlieh ia kane, hynrei ka long artatien ia ki paidbah ban dih ia ki dawai na ki hospital namar ba ha ka jaka ba kin koit kala ban poi pynban sha ka jingmynsaw.
Na ka liang jong u samla Forwardman Nongrem President KSU, SWKHD, u la pynpaw ba na ka liang jong ka KSU West bad South West ka pynremjur ia ka sorkar halor kane ka bynta, shuh shuh u la ong ruh ba ka sorkar kan phah tohkit bniah bad ban pynbna paibah ruh ia ka kaiphod kumjuh ban pynkut noh ia ka jingiateh soskular bad kitei ki kompeni.
Kitei ki nongialam jong ka West bad South West kila pynpaw ruh ba kin sa leit ruh ban ia kynduh ia ki bor ba halor ia kane ka bynta bad lada donkam ki lah ruh ban leit ia kynduh wat ia u Myntri ba dei peit ia ka koit ka khiah.
Shillong, 02 Risaw:U Myntri Rangbah ka jylla u Dr Mukul Sangma u lah ban bate tnad biang ia ki myntri sorkar jongu shen ha kine ki sngi ban wan.
Katkum ka thymmei khubor, la iathuh ba u Myntri Rangbah mynta u dang bunkam ka jingiakren bad ki heh ka AICC ban ioh ia ka jingmynjur na ki shwa ba un leh ia kane ka jingbate kam thymmai ia ki myntri sorkar.
Katkum ka khubor ba la iohlum, la iathuh ba ki don na kine ki myntri ba mynta kiban duh ia ki tnad dohkshong bad ki don kiba iajan bad u kin ioh shuh shuh ia ki tnad dohmet.
Ka thymmei khubor ka la ong ba ka Kong Roshan Warjri ka lah ban shah sloit noh ia ka tnad kam pohing bad ka lah ban leit noh sha u Bah AL Hek uba long mynta u myntri ka tnad ka koit ka khiah bad u Bah HDR Lyngdoh u lah ban ioh ia ka tnad ba kham don dohmet hadien ba u la leh tip sngi ha kine ki sngi ban nym pyrshah shuh ia u Myntri Rangbah.
Nalor kine, ka Kong Ampareen Lyngdoh ruh ka lah ban ioh biang sa kiwei ki tnad.
Kiwei kiba lah ban shah ktah ha kane ka jingbate kam thymmai u Myntri Rangbah kin long u Myntri tnad khlaw uba leh shalak bha u Bah Prestone Tynsong, bad ka myntri tnad Social Welfare ka Deborah Marak.
Ka jingbate kam thymmai ka lah ban urlong shen bad kam da slem shuh ha kine ki sngi namar ba u Myntri Rangbah u la kwah ban bujli noh ia ki tnad ba ki myntri ki bat hadien ba la iohi ia ka rukom treikam jongki ha kine ki ar snem ba la dep.
Ki synran jong u myntri rangbah ha kane ka sorkar Meghalaya United Alliance (MUA)-II, ki kynthup Dr Roytre C Laloo, Bah Rowel Lyngdoh, Bah HDR Lyngdoh, Bah Prestone Tynsong,  ka Deborah C Marak, Bah AL Hek,  u Clement Marak, Kong Ampareen Lyngdoh, Bah Sniawbhalang Dhar, Roshan Warjri.
Shillong, 02 Risaw:Ka War Jaintia Youth Council (WJYC) ka pynpaw ia ka jingbynniaw jur halor ka jingbret niut pathar jong ka Municipal ha ka surok Amlarem shaduh  Jowai,kane ka jingbret patar ia ki nuit ba la lum napoh sor Jowai da ka Municipal ka ktah jur ia ka koit ka khiah jong ki   paidbah nongshong kali.
Ka seng ka la ong ba ki nongiaid lynti na une u surok ki la sngew salia hi sat namar ka jingleh bym patiaw kane ka tnad ka pyni ia ka jingbym niewkor shuh ia kiwei pat ki para briew, bad ia ka jinglong kyntang ka mariang bad ka pynlehrain ruh ia ka burom jong ka District.
Ka la ong ba  ka sorkar na ka por sha ka por ka juh pynbna ban wanrah ia ka khuid ka suba hapoh ki shnong, ki jylla bad ka Ri hi baroh kawei.
Ka  WJYC ka kyntu jur ia ka tnad Municipal jong ka Jowai  ba kan shimkhia ban pynkynriah mardor ia kine ki ñiut sha jngai khnang ban lait na ki jingsma ia ki nongshong kali bad ba kan ym wanrah ia ki jingpang ba bun jait lyngba ki lyer jakhlia kiba mih na kine ki ñiut.
Ka Council ka kyrpad ruh ia kane ka tnad ba kan sngewbha ban shna pynbha ia kane ka jaka theh ñiut kat kum ka juk mynta khnang ba ka jingsma jong kine ki ñiut kan ym mih shuh.
Ia kane ka kyrwoh la pyllait paitbah da u Ailad Surong Asst.
Genl.
Secretary ka W.
J.
Y.
C.
Amlarem.
Jowai, 2 Risaw:Lai ngut ki briew ki la shah kem ha ki pulit jong ka nongbah Jowai halor ka jingkynnoh donkti jong ki ban lute bad ban bat tnga jubor ia kawei ka longkmie ha poh dukan jong ka ha Iaw musiang, Jowai kaba la jia naduh ka met 29tarik u bnai ba la dep.
Ki pulit ki la ioh kem ia kitei ki lai ngut hynnin ka miet.
