Nangta u la kdew ruh ba ka jingkiew ka dor ki marbam kadei ka jingpyntreikam ïa ka GST bad kane ka la nang kyntiew shuh shuh ïa ka dor ki marbam.
U MLA Umroi u la kdew ruh ïa ka jinghiar ka ïoh ka kot namar ka jingduna ne ka jingbym ïoh bylla jong ki briew, ha kaba u la ong ba wat ka kam bylla shispah sngi ruh kaba ju ai bylla ïa ki briew ka la hiar namar ba kiba bun ki VEC ki la sangeh ban pyntreikam kam ïa ki skhim MNREGA namar ka jingbym ïoh ka bai material.
Nangta ki kontraktor kiba rit kum ki Class II bad Class III kiba bun hi kidei ki trai jylla bad kiba ju aikam aijam ïa ki samla bad kiwei kiwei pat kim ïoh kam shuh, namar la knieh lut da ki kontraktor heh.
U Bah HM Shangpliang, MLA Mawsynram, u la ong ba ha kine ki khyndiat bnai baladep, ka dor jong ki jhur ki jhep kala kiew shaba palat, ha kaba ka dor jong u sohsaw ka la poi sha ka 40 tyngka shi kilo bad kumjuh ruh kiwei kiwei ki jhur.
Nangta ka jingkiew dor jong ka petrol, ka diesel ka la nang ktah shuh shuh ïa ka dor ki mar ki mata, ha kaba u Bah Shangpliang u la ïathuh ba ka dor jong ki mar ka nang kiew sha ki jaka katba nang jngai na ïewduh.
Shuh shuh u Bah Himalaya, u la pynpaw ruh ka jingsngewkhia kaba jur halor ka jingkiew ne ka jingrem ka bai sumar nongpang.
U la wanrah ban pyntip ïa kawei ka jingsumar ïa kawei ka longkmie, kaba hap ban sumar ne puid ïa ka khlieh, ka dor ka poi haduh 2 lak tyngka.
“Wat ka skim MHIS ruh kam lah ban pyndap ne ïarap than ha kaba ïadei bad kane ka jingsumar", u la ong.
U la ong ba mynta ka kharai hapdeng kiba duk bad kiba riewspah ka la nang heh nang heh, namar uba duk u nang duk bad uba riewspah u la nang riewspah.
I Kong Ampareen i la ong ba kum ka kurim, ka kmie i sngewthuh bha kumno ka ktah jong ka jingkiew dor ki marbam mardih.
I la ong ba lada ma i kum ka nongmihkhmat ki shem jingeh ban siewbai kali ban leit jingleit, katno tam ki riewa paidbah.
I la pynpaw ruh ka jingsngewkhia halor ka jingkiew ka bai skul, ha kaba ki paidbah ki la mad jingeh.
I la ong ba balei ka sorkar kam lah ban buh ryntih ïa ka dor jong ka bai skul.
Nangta ka jingkiew dor jong ka gas shet jingshet kaba ki briew mynta ki la pyndonkam ha man la ki iing ki sem.
Kiwei kiwei pat kiba la ïashim bynta ha kane ka jingïatai bad pynpaw ka jingsngewkhia namar ka jingshah ktah uba duk basuk na ka jingkiew dor jong ki marbam ki long u Bah PT Sawkmie, MLA Mawlai, Lyngdoh, MLA Shillong East, Bah Mayralborn Syiem, MLA Nongpoh.
Shillong, Nailur 15: Katba ka ilekshon sha ka Ïing Dorbar Thawaiñ ka jylla ka la nangjan bad ka jingïaknieh tiket ka la nangkhluit ha ki katto katne ki constituency bad ki party, mynta ka sngi ka Bharatiya Janata Yuva Morch(BJYM) North Shillong Mandal ka la pynlong ïa ka jingïalang pynkup burom ïa u heh pulit ba la shong thait u Bah Mariahom Kharkrang ha ka jingdon lang ki heh BJP naduh u President u Bah Earnest Mawrie, u National Executive Member ka BJP u Bah AL Hek bad kiwei kiwei ki heh nongïalam ka party.
Kane ka jingpynlong jingpynkup burom ka BJYM ïa u Bah MH Kharkrang ka paw ba ka tiket BJP na North Shillong la i thikna ba un ïoh ma u ïa ka tiket BJP.
Ka jingwan shim bynta ki nongïalam ka BJP na State Level ka nang pynskhem shuh shuh ïa kane namar kumba long mynta ha North Shillong ka don ka jingïaknieh tiket hapdeng u Bah MH Kharkrang, u Martamlin Pyrbot, u Bah Michael Kharsyntiew katba ki arngut kiwei pat ki la ryngkoh noh na ka sem BJP ba kynthup ïa u Bah JA Lyngdoh, Bah Rocky Hek namar ka jingbym sngew thikna ïa ka jingïoh tiket na kane ka seng.
Ha kane ka sngi ba ka BJYM ka la pynlong jingïalang ha U Soso Tham Auditorium la ïohi ruh ka jingshim kaba shitrhem na ki paidbah nongshong shnong ka North Shillong naduh ki tymmen haduh ki samla samhoi.
Haba kren ha kane ka sngi U Bah MH Kharkrang u la ong ba ka jingrung jong u sha ka jylli saiñ pyrthei ka long ban pynkylla dur ïa ka jylla naduh ka koit ka khiah, ka pule puthi, ka ïohkam ïoh jam bad kiba bun bah ki mat kiba kum ki nongshong shnong ka jylla ki angnud.
U la ong ruh ba kumba long mynta ka jingïakhun ilekshon ka la paw jakhlia bad i saitmet shaba palat ha kaba ki kyrtong ki thied beit da ka dor wat tang ban wan shim bynta sha ka jibngïalang jong ki ki seng bad ki kyrtong ki pynlut bun bun hajar ka pisaU la ong ruh ba kumba naduh ki sngi kiba u dang dei u shakri sorkar haduh mynta hi um shym la pynïapher ïa kino kino ki briew na ka jinglong jaidbynriew jong ki.
Shillong, Nailur 16: Ki nongïalam ka KSU kynthup ïa u Bah Lambok Marngar, President, Bah Donald Thabah General Secretary bad u Bah Biangbor Paliar, Vice President ki la leit ïakynduh ïa ki nongïalam ka HNLC kiba la wan sha jylla na ka bynta ka jingïakren ïasuk bad ka sorkar.
Haba ïakren bad u Bah Lambok, u la ong ba kane ka jingleit ïakynduh jong ka Seng ïa ki ka long ban ai mynsiem bad kyrshan ïa kane ka jingwan ïakren ïasuk bad khamtam eh ïa ki ishu ba ki la ïeng mynta la bun bun snem.
“Kadei ka jingleit ai mynsiem bad ban kyrshan ïa ka jingïaleh jong ki", la ong u President ka KSU.
Ha kane ka jingleit la don lang ruh u Bah Sadon K.
Blah, uba long u Ksiang jong ka HNLC bad u President ka HNYF.
Lah ban kdew hangne bva ka HNLC ka la jied san ngut ki nongïalam ban ïashim bynta ha kane ka jingïakren ïasuk bad ka sorkar kaba haduh mynta ym pat tip lano kan long.
Shillong, Nailur 15: Ka sorkar jylla lyngba u Myntri Rangbah ka jylla mynta ka sngi u la ïathuh ba na ka liang ka sorkar ka la rai ban sahngeh noh ban plie ïa ki ktem khalai (Casino) ha ka jylla hadien ba ki mih ki jingpyrshah na kiba bun ki liang ïa kane ka rai ka sorkar ba kyntup naduh ki nongïalam niam, ki seng bhalangh, ki khlieh nongsynshar, ka KHADC bad ki riew paidbah.
U Myntri Rangbah ka jylla u Conrad Sangma u la ong ba kane ka jingrai ka sorkar ban sahngeh noh ïa kane ka jingthmu jong ka namar ka jingpyrshah kaba mih na kiba bun ki liang bad namar ka NPP hi kum ka seng kam ju ïaid lait na ka jingsngew u paidbah u la ïathuh ha ka jingïalang jong ka NPP ha ka ophis jong ka ha Shillong.
Haba ïadei bad ki license kiba ka sorkar ka la ai u Myntri Rangbah u la ong ba kine ki license kiba la ai ki dei tang ki license ba shipor ne provisional license kiba ka rta jong ki ka kut tang 6 bnai.
“Hadien ba ki mih ki jingpyrshah na ki paidbah bad ki nongïalam niam ngi la rai ban sahngeh noh ïa kane ka kam bad ki license kiba la ai ruh kin kut noh shen bad ngin ym pynjlan namar ka sorkar kam kwah ban ïaid sha khmat" u la ïathuh.
U la ong ruh ba ha ka jingshisha ka jylla kan ïoh ka khajna kaba ym duna ïa ka 500 klur ha ka shisnem hynrei wat la katta ka sorkar kan ym ïaid shuh shakhmat ïa kane ka kam ban burom ïa ka jingsngew kiba bun balang.
“Lada ngi ïoh ban plie ïa kane ka kam khalai kiba bun ki jaka sumar sorkar, ki skul bad ban siew tulop ngin jin da la ïoh ban pyndonkam da kane ka pisa ba ngin ïoh lum" u la bynrap.
U la ïathuh ruh ba kitto ki lai tylli ki license kiba la ai ki dei kiba ka sorkar ka la ai la kham slem kata naduh ki por shuwa ban mih ka jingpyrshah na ki paidbah ka jylla.
Haba ïadei bad ka Gaming Act u Myntri Rangbah u la ong ba ka jingwanrah ka sorkar ïa kane ka aiñ ka long ban teh lakam ïa ki jingdon ki jaka khalai ne ki Gaming parlour kiba la don da ki phew phew snem kiba la leit.
U la ong ruh ba da kane ka aiñ ka sorkar kan pynthikna ruh ban ïoh khajna khnang ban pynmyntoi ïa ki paidbah ka jylla.
Kumban shu pynkynmaw hangne ba na ka liang kiba bun ki kynhun seng bahlang, ki nongsynshar shnong na Them Ribhoi bad kum ruh ki nongïalam niam ki la pynpaw ïa ka jingpyrshah ïa kane ka jingthmu ka sorkar naduh ba marsien sdang paw pyrthei kane ka kam.
Dang ha ka sngi Balang ka kynhun ki nongïalam ki balang Khristan ki la leit ban kynduh ïa u Lamphang ka Ïing Dorbar Thaw Aiñ ka jylla ban pynpaw ïa ka jingpyrshah halor ka jingai license bad ka sorkar na bynta ki lai tylli ki jaka khalai ban plie ha Ribhoi.
Yn ïaid beit ka Rally ka HITO:Ka Hynniewtrep Integrated Territorial Organization kala rai ban ïaid beit shakhmat ïaka rally pyrshah Casino wat hadein bala pynbna u Myntri Rangbah ka jylla ban kynran dien ïaka jingpynïaid ïaka khalai casino ha them Ribhoi,Katkum ka Kyrwoh ba la phah da u President, u Bah Donbok Dkhar, la ong ba naka liang ka Seng kala ong ba kam shaniah shuh ïa u Conrad Sangma namar ka la sakhi ba ula thok ïaka jaitbynriew bad ka jylla hi baroh kawei.
Halor ka jingong jongu ban pynsangeh ïa ka Casino, ka HITO ka ong ba khlem kano kano ka jingthoh ne ka notification kaba shai kan nym lah ban pdiang ïa ka tang haka jingkren.
Shuh shuh ka Seng ka ong ba kum ban shu pynkynmaw halor ka CAB /CAA u Conrad u ong ba ka jylla Meghalaya kan lait nakata ka aiñ CAA hynrei dei ka para jong u hi ka Agatha Sangma kaba kyrshan ïaka CAA hapoh Parliament.
Naka liang ka Seng ka kwah ban ïoh jingshai naka sorkar hato ka rai ban pynsangeh noh ïaka casino ka dei hashwa ne hadien ka jingujor naka seng, dang namar shen ka Seng ka la ïoh i haki lad pathai khubor ba u Symbud Myntri u la pynbna paidbah lyngba ki lad pathai khubor ba la rai ban pynsangeh noh iaka casino hynrei katba paw pat hapoh Assembly la paw ba la ai Licence ïa lai tylli casino hapoh Ribhoi District bad dei halor kane ka nongrim ba kum ka Seng kam pdiang ïaka jing ong jong u Conrad Sangma tang ha rmiang shyntur khlem ka jingthoh kaba biang.
Shillong, Nailur 15 : U Myntri Rangbah ka jylla u Conrad K Sangma u la ong ba ka sorkar kan ym shong kli kti hynrei kan ïakhun ban khang beit ïa ka jingtih bad khaïi dewiong beaiñ ha ka jylla.
Nalor ki jingkem bad pynngat kyndon, ki bor synshar district ki pyrkhing ruh ïa ka jingpeitngor ban ym don ba ïoh lad ban tih bad khaïi dewiong beaiñ bad haba ïoh bat ne ïoh kem ïano ïano ïa kiba pynkheiñ aiñ la pynngat ha ki kyndon aiñ ba khlaiñ bor kum ha ka IPC bad MMDR Act 1957, ong u Myntri Rangbah haba jubab ha ka Call Attention Motion ba la wanrah da u MLA ka Mawlai u bah P.
T Sawkmie halor ka jingjia khyllem ka krem dewiong ba dangs hen ha West Khasi Hills ha kaba uwei u nongtih dewiong beaiñ ula khlad bad uwei pat u mynsaw jur.
U Myntri Rangbah ula ong shuh shuh ba ki bor synshar district ki la pynkhlaiñ bha ïa ka jingïaid pahara ban khang lad ïa kane ka jingtih bad khaïi dewiong beaiñ da kaba ki pulit ki la pyndonkam ruh da ki drone.
U Conrad u la ïathuh ba ka tnad Mining bad Geology ka la ai jingïarap ruh san lak tyngka sha ka long ïing jong u Lopendro Sangma uba la khlad ha katei ka jingtwa ka krem bad 50 hajar tyngka sha ka ïing u Hendid Momin uba la mynsaw jur,kiba na ka shnong Ugur , North Garo Hills.
U DC u la thung ruh ïa u bah H.
K Thabah ADC bad L.
Kharbamon EAC ba dei peit ïaka Mawshynrut Civil Sub Division ban tohkit halor ka jingjia.
Ka jingtohkit ka la pyntip ba kane ka jingtwa jongkane ka krem kala jia ha ka 19 tarik Nailar 2022 bad u trai jong kane ka krem u dei u Hubert R Sangma bad dei ruh ma u uba phah tih ïa une u dewiong.
Ha ka 23 tarik Nailar 2022 u Director Mineral Resources, Mining Engineer, Mining Officer jongkat nad Mining and Geology ryngkat bad u Police Inspector bah D Mawlein ki la hiar sha katei ka jaka ban tohkit halor ka jingjia.
Kane ka jaka ba la jia ka don shapoh lawbah bad ka hap hapoh u pud ka West Khasi Hills.
Ban poi sha katei ka jaka ba kyrteng ka Urak hap ïaid na Riangdim da ki kali fourwheel.
Ka shimpor ar kynta duna na Shallang shas Riangdim bad na Riangdim sha Urak hap ïaid da ka kjat sa kumba shikynta shiteng ei ei.
La ujor FIR ïa u Hubert R Sangma uba dei u trai ka par dewiong bad ki pulit ki la kem ïa u bad ka jingtohkit ka dang iaid shakhmat.
Shillong, Nailur 15: Imat ki kam jyrsieh ha ka tnad Pulit kim kut shuh, namar katkum ka jingïathuh u Bah Disparsing Rani, u nongwad RTI ba tbit, la kynnoh ba ki don ki kali kiba khlem ïoh permit ne khlem ki kot ki sla kiba biang ki ïoh tang ka sticker ki kamai ha East Khasi Hills District.
U Bah Disparsing Rani, haba ïakren bad ki nongthoh khubor, u la ïathuh ba ka la don ka jingkynnoh na kiba bun ki Taxi kamai ba don ki taxi kiba shu thied ïa ka Sticker ha ka dor 10 hajar tyngka kawei bad shu airong iong bad rong stem ïa ki kali bad kamai khlem don ki kot ki sla kiba biang.
Shipor, hadien ka jingujor na ka liang ka East Khasi Hills Taxi Owners and Drivers Association, ïa ka jingai sticker la pynduh noh, hynrei mynta ka la sdang biang.
Na ka liang jong u, hadien ba la ïoh ïa ka jingujor, u la wan jingtip lyngba ka RTI na ka tnad Pulit bad ka jubab ka long ba kam shym don kano kano ka jingdie ïa ki Sticker.
Pynban na ka liang u Bah Rani u la ïathuh ba don bun ki jingujor kiba kum kine ba ki taxi ki ïoh Stocker na ka tnad Pulit.
Hadien kane ka jingujor jong u, u Bah Rani, la ïathuh ba ka tnad Pulit ka la hukum ïa ka tnad Traffic ban talasi bha ïa ki taxi ba kamai ha Shillong bad ha kane ka jingtalasi la lap lai tylli ki taxi kiba kamai tuh da ki Sticker thok.
“Kane ka jinglap ki Pulit ïa ki Sticker thok, ka pyni ba ka don ka jingdie duh ïa ki Sticker", la ong u nongwad RTI.
Sa kawei pat ka jingtip ba u Bah Disparsing u la ïoh lyngba ka RTI, ka long ba ki don ki ophisar kiba ju talasi ïa ki kot ki sla jong ki kali paidbah bad shaiñ kuna haba ym biang ki kot ki sla, hynrei ki kot ki sla jong ki kali ba la pyndonkam da kine ki ophisar pat kidei ki bym biang ki kot kali.
Hadien ka jingujor jong u, ki don ki kali kiba la shah shaiñ kuna bad ki don ruh kiba la hap ban pynbiang noh ïa ki kot.
Ïa kine ki kali u Bah Rani u da ruh bad ki Registration Number ne ki Number Plate.
Ha kajuh ka por u Bah Rani, u la pynpaw ruh ka jingsngewkhia ïa ka jingleh bym suidñiew ki nongtrei jong ka ophis DGP, namar haba u la leit ai ïa ka aplikeshon ban pan RTI na ka liang ki nongtrei kim shym la pdiang bad ong ruh ba kiba halor kim shah ïa ki ban shim kino kino ki aplikeshon RTI.
Hynrei ki kyndon ka aiñ RTI 2005, kren shai ba lad ban shim ïa ki aplikeshon wat ha Reception ruh bad phah ne ai ha u Public Information Officer (PIO).
Na ka liang u Bah Rani u la ujor ïa kane ka jingleh ka ophis DGP sha u Chief Information Commissioner jong ka jylla.
Shillong, Nailur 16 : Ka Adventurous Hynñiewtrep off Roader (AHOR) kaba dei kawei ka club kaba ju pynlong ïa ka jingïakop niah kali, shen kan sa pynlong biang mynta ka kynti kaban sdang ha ka 7 tarik haduh 8 tarik Risaw 2022 ha Kharsati Park.
Haba pynbna ïa kane ha ka sngi Thohdieng ha Shillong Press Club u Bah Damian Umdor uba dei u President u la ïathuh ba ka kynhun mynta ka kynti ka la shim biang ïa kane ka sienjam ban pynlong ïa ka jingpynïakop ñiah kali hadien ar snem ba la shah pynhut ha ka khlam jingpang COVIID-19.
U la ïathuh ruh ba kane kan dei ka sien kaba saw ban pynlong ïa katei ka jingïalehkai bad ka khusnam jong katei ka lympung kan dei 2 lak tyngka.
Mawkyrwat, Nailur 16 : Ka Dorbar Shnong Sakwang, ka Seng Samla Shnong Sakwang bad ka Sakwang Sports Club mynta ka sngi ka la ïoh ban pdiang burom ïa ki ar ngut ki khun samla jong ka shnong lyngba ka jingwanrah burom jong ki ba ki la jop ha ka jingïalehkai jong ka 33rd East Zone Junior Athletics Championship kaba la long ha Patliputra Sports Complex, Kankerbagh, Patna, Bihar kaba la long naduh ka 10 haduh 12 tarik u ‘Nailur, 2022.
Lah ban kdew ba ki ar ngut ki khun samla jong ka shnong Sakwang kiba la wanrah burom ki dei ka Marqueenless Ramsiej kaba la jop ha ka jingïakhun ha ka jingmareh kaba 5000 meter jong ki khynnah kynthei kiba hapoh 20 snem karta bad ïoh tama ksiar bad u Wolbetstar Ramsiej uba la jop ha ka jingmareh kaba 10,000 meter u ïoh ïa ka tama rupa bad ha ka 5000 meter u ïoh tama rnong.
Na kane ka jingjop jong ki la pynïoh burom ym tang ïa ki hi hynrei ïa ka shnong, ka distrik bad ka jylla Meghalaya baroh kawei.
Shuh shuh la ïathuh ruh ba ka jingïoh lad jong ki ban leit mihkhmat sha kane ka lympung ïalehkai ka dei lyngba ka jingbtin lynti jong uwei u nongïamareh thong u bah Jompsingstar Ramsiej ha kaba ma u u la long u nongprat lynti ïa kitei ki khun samla naduh ba ki ki dang don ha la shnong ha kaba ma u u la ju ai shibun ki jinghikai naduh ki rukom mareh bad kumjuh ruh lyngba ki jingbthah ban long kiba peit bha ïa ka por ba haduh katno kin lah ban pyndep ïa kata ka thong ba ki ki thmu.
Kumjuh ruh ha ka jingleit jong ki, ban ïashimbynta hapoh ka Patliputra Sports Complex, Kankerbagh, Patna, Bihar kaba la long naduh ka 10 haduh 12 tarik u ‘Nailur, 2022 ka dei hapoh ka jingïalam jong u Plesanly Synnah uba long Athletic Coach.
Ha ka jingïalang pdiang burom mynta ka sngi, na ka liang jong u Myntri Shnong Sakwang, bah S.
Kharjahrin lem bad u Secretary ka Seng Samla Shnong Sakwang bad Secretary jong ka Sakwang Sports Club, u samla Wikobat Kharjahrin ki la pynpaw ka jingaikhublei ba kyrpang halor ka jinglah jong ki ban poi haduh kane ka thong ban ïoh kheit ïa u soh jong ka jingjop.
“Watla kim da don eh ïa kita ki jaka kilanmet kiba biang hynrei da ka jingtrei shitom bad aiti lut jong ki ban thom ïa ki rai maw rai dieng ki ïoh ban poi bad kheit ïa u soh uba thiang", ong u bah Kharjahrin.
Namarkata, kum ka shnong lem bad ki samla jong ka shnong ki la ai ruh ki kyntien jingkyrkhu kyrdoh ïa ki ba kin nangïai trei shitom bad pynleit jingmut ha kane ka kam khnang ba ka lawei jong ki kan long kaba phyrnai.
Ki la buh ruh ka jingkyrpad ba kum ki nongïamareh kim dei ban hap ha ki jingpynshoi kiba bun jait kiba lah ban long ka daw jong ka jingpynjot ïa ka jingim jong ki kum ha u drok bad kiwei de ki jait jingdih kiba pynbuaid, namar lada kin ngop ha kum kine ki jingdih ka lawei jong ki ka la long lypa kawei ka dum.
Haba kren na ka liang u samla Wolbetstar Ramsiej bad ka samla Marqueenless Ramsiej ki la pynpaw ka jingaikhublei na ka bynta ka shnong baroh kawei naduh ki longkmie longkpa bad kumjuh ruh ki khun samla kiba la pdiang burom ïa ki mynta ka sngi bad kane ka jingpdiang burom jong ki ka la long ka jingaimynsiem ïa ki ba kin nang kiew shaphrang ha kane ka kam.
Ki la ong ruh ba lyngba ka jingaimynsiem jong ki ha kine ki sngi kiba la leit noh baroh ruh ki la long ka jingkyrshan ïa ki ban kin poi sha ka thong jong ka jingjop.
Ha kajuh ka por ki la pynpaw ruh ka jingkhublei ba kyrpang na ka bynta ki nongaibuit kum ki coach kata ïa u bah Jompsing Ramsiej bad u bah Plesanly Synnah kiba la long shisha kita ki nongïalam kiba la pyni shisha ïa kata ka mynsiem kum ki nonghikai ha ki por baroh.
“Ngim lah shuh ban siew kylliang ïa ki baroh, hynrei tang ki kyntien jingkhublei, jingkyrkhu kyrdoh ïa ki ba U Blei Un ïai ai ha ki ki met kiba koit kiba khiah khnang ba kin nang lah shuh shuh nangne shakhmat ban btin lynti ïa ngi", ong u samla Wolbetstar Ramsiej bad ka samla Marqueenless Ramsiej.
Ki la pynpaw ruh ki poi haduh kane ka thong ban ïoh rah ïa ka nam jingjop ym dei ba ki don ïa kata ka madan kaba bha ba kin ïoh kilanmet hynrei tang ha i madan shnong iba rit bad i bym da jlij bad khohruh khohram hynrei da ka jingtrei shitom bad jingïaishah hapdeng ki jingeh baroh ki ïoh pynban ban kheit ïa u soh jong ka jingtrei shitom.
Ha kaba ïa dei bad ka jingkilanmet jong ki ki la ïathuh ba jingshim jong ki ïa ka por ban kilanmet ka long beit ha ka por mynstep bad por janmiet kata ha ka por 5 haduh 7 baje mynstep bad 5 haduh 6 baje janmiet.
Ha kaba ïa dei bad ka jingaimynsiem na ka bynta ki khun samla jong ka shnong ka thaw, ka distrik bad ka jylla baroh kawei, u samla Wolbetstar Ramsiej bad ka samla Marqueenless Ramsiej ki la kyntu ba ban long ki nongjop ha kano kano ka jingïaleh ki dei ban long kiba trei shitom, kiba aiti lut, kiba kohnguh, burom ïa ki nonghikai ne ki nongpynïaid bad leh ïa kiei kiei da ka jingïalong kawei bad ïa sngewthuh jingmut namar lymda ymdon ïa kine ki jingpyrshang jong ki ha kano kano ka bynta kin long leh noh ei.
Ha kane ka sngi pdiang burom ïa u samla Wolbetstar Ramsiej bad ka samla Marqueenless Ramsiej la ïadonlang naduh ki ‘riew rangbah ki longkmie longkpa bad kumjuh ruh ki khun samla jong ka shnong Sakwang, South West Khasi Hills District.
Jowai, Nailur 16 : Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi, Jowai.
Ha ka jingïakhun hapdeng ki ar kynhun kata ka Nangbah Mulang pyrshah ïa ka Shangpung Lumïawmushai kala long kaba ïakhaid bha ha kaba kila ïoh ban thep kol mar kawei, haba phai sha ka jingïakhun jong ki naduh kaba sdang jong ka kylla step haduh ka kylla miet kala long kaba ïakhaid bha bad ka jingïakhut kala poi noh sha ka jingïakhaid da mar 1-1 kol.
Ïa ka shi kol na ka Nangbah Mulang la thep da u Promi Suting ha ka minit ba 13, katba ïa ka kol na ka Lumïawmushai Shangpung la thep da u Hawahoi Iakai ha ka minit ba 29.
Ka jingïakhun lashai ka sngi 17 tarik kan long hapdeng ka Sohmynting pyrshah ïa ka Ladthadlaboh ha ka por 3 baje janmiet.
Shillong, Nailur 16 : Ka Langsning FC ka la khur jingjop ha ka lympung ïalehkai OC Blue Shillong Premier League (SPL) 2021-22 da kaba pynliem da 5-2 kol pyrshah ïa ka Ryntih FC ha ka jingïalehkai ha ka sngi Thohdieng ha madan MFA Third Ground, Polo, Shillong.
Ha katei ka jingïalehkai u Kitboklang Pale u la khyrwit hat-trick.
Haba wan ban mih madan ha katei ka sngi, ka Langsning ka kamai 22 poiñ katba ka Ryntih ka kamai 17 poiñ.
Ha ka kylla kaba nyngkong (first leg) kitei ki ar tylli ki team ki la ïasam mar shi poiñ hadien ba ki la ïakhaid da 1-1 kol.
Haba phai pat sha ka jingïalehkai ha ka sngi Thohdieng, ka jingïalehkai ka long kaba mar ïakhaid mar ïasdang ka jingïalehkai hynrei dei ka Langsning FC kaba la plie pyrda nyngkong ha ka minit ba 5 ba la thep da u Kitboklang Pale.
Ka Langsning ka la nang ïakhun tyngeh shuh shuh bad ñion sha ka kut jong ka Ryntih bad ha ka minit ba 22 jong ka jingïalehkai, u Kitboklang Pale u la thep sa ïa ka kol kaba ar ha kaba ka kynhun ka la nang ïoh mynsiem.
Watla ka Ryntih FC ha kane ka jingïalehkai ka don tang 12 ngut bad ka la hap ban ïalehkai pura tang ki 11 ngut khlem da pynmih bujli.
Hapdeng ka jingïalehkai kaba kham noh shilliang, pynban ka Ryntih ka la ïoh ban pynphai shi kol ha ka minit ba 34 ba la thep da u Mebankhraw Wahlang.
Da ka jingpynphai kol ka Ryntih ka jingïalehkai ka la nang ïathnem bha ha kaba baroh arliang ki la ïakhun tyngeh ban ïoh pynphai kol.
Bad hashwa ban kut ka kylla step, u Kevinson Rymbai u la thep ïa ka kol kaba lai na bynta ka Langsning ha kaba ka la lamkhmat lypa da 3-1 kol.
Ka jingïalehkai ha ka kylla step ka la nang itynnad bad ïakhaid bha la ka long ha ka liang ka jingpashat bad pyrshang thep kol.
Ka Ryntih ka la ïoh ka kabu ban pynphai kol ha ka minit ba 70 hadien ba ka la ïoh ïa ka penalty.
Bad u Mebankhraw Wahlang uba la shim ïa ka jingkitkhlieh ïa katei ka penalty khlem da pynlehnoh ei u la pynrung beit jlang ïa ka bol shapoh ka jar bad ka jingïalehkai ka la long da 3-2 kol.
Phewse kane kam shym la pynurlong ïa ka Ryntih hadien katto katne minit ba la ïaid biang ka jingïalehkai kata ha ka minit ba 85 u Kitboklang Pale u la ïa ka kol hat-trick kaba la nang pynskhem ïa ka kynhun ban khur pura ïa ki lai poiñ.
Watla ka la ïoh ban thep saw kol pynban ka Langsning ka khlem pat hun bad nang pynthikna shuh shuh ïa ka nam jop, u Roikhihbha Nongtdu (90’+2) u la thep ïa ka kol kaba san ha kaba ka Langsning ka la pynliem syndon da 5-2 kol.
Ka jingïalehkai mynta ka sngi kan long hapdeng ka Rangdajied pyrshah ïa ka Mawlai SC.
Ha ka jingïalehkai kaba la dep, ka Mawlai SC ka la pynliem da 1-0 kol ïa ka Rangdajied United FC.
Ka kam jngoh kai pyrthei ka dei kawei na ki kam ba ka sorkar ka ju ïai pynbna na ka por sha ka por ba kan shim khia ban pynkylla ïa ka kum ka kam karkhana ban pynioh kam ïoh jam ïa ki samla hapoh ka jylla ba kin nym shaniah tang ha ki kam sorkar hynrei ba kin lah ban ïeng ha la ki jong ki kjat da katei ka kam.
Hooid ym lah ban len ki la don bun shisha kiba ïoh jingmyntoi na kane ka kam hynrei kaei kaba donkam ka long ba ka sorkar jylla lyngba ka tnad kam jngohkai pyrthei (Tourism) ka dang donkam shuh shuh ban dang pynbha bad pynjanai ïa kane ka kam bad jaka jngohkai kiba don ha kane ka jylla.
Ka jingpynbha ïa ki jaka jngohkai kam dei eh ban leh tang shisien leh la biang hynrei ban peit bad maramot bad pynbit pynbiang ïa ki kat kum ki jingdonkam bad dawa jongka por.
Ban kyntiew ïa kane ka kam ka donkam ka jingiatrei lang ruh jong kiwei kiwei ki tnad jong ka sorkar bad ka tnad kam jngohkai.
Kata kum ka tnad PWD, PHE, Power, Industries and Commerce , Art and Culture bad kiwei kiwei de ki tnad.
Balei ba donkam ka jingiatrei lang namar ban leit sha ki jaka jngohkai donkam ban don ki surok bad ki lynti ki syngkieng kiba bha.
Ha kito ki jaka ba don ki dam ring um dih kum ha Mawphlang lada pyni tynnad shuh shuh kan long kum kawei na ki jaka jngoh kai ba ithiang tam.
Nalor kata kum ha Umiam, ka Nehru Park, lada don ka jingiatrei lang ka tnad pynmih bor ding bad ka tnad kam jngohkai lah ban shna ïa ki jingpyni tynnad shuh shuh ia katei ka park da kaba buh sa ia ki light bapher bapher ki ban khring ïa ki nongwan jngohkai.
Nalor kane kum ka tnad kam karkhana ki don bun ki tnad shna jingshna kiba don hapoh jongka kiba lah ban die sha ki nongwan jngohkai kumjuh ruh ka tnad art anc culture ka don ka bynta kaba khraw namar ym tang ban pyni ia ka kolshor sha kiwei hynrei lah ruh ban leh shibun ki kam ban kyntiew ïa ka tynrai jong ngi.
Ka sorkar ka dei ban shim khia bha halor kane namar ka donkam ban don noh da ka kynja committee kaba heh ka ban khmih ka jingiatrei lang jong baroh ki tnad sorkar ban kyntiew ïa ka kam jngoh kai hapoh ka jylla.
Ym lah ban len lada la lah da shisha ban kyntiew ïa kane ka kam kan long ka jingmyntoi kaba khraw ïa ka jylla namar ka jingioh lum khajna ruh kan long da ki klur bad phew klur ha ka shisnem tang na kane ka kam.
Nalor kata lada shim khia hi ka sorkar ban kyntiew ïa ki briew jong ngi ka pisa kan neh hapoh ka jylla bad kan ym tuid satia shawei namar ym lah ban len kat haduh mynta ka pisa ka dang tuid beit shabar ka jylla.
Lada ai nuksa wat tang ki kali kiba wan kit ïa ki nongwan jngohkai sha kane ka jylla ruh kiba bun ki dei beit na Assam.
Nalor kata ki don ki nongwan jngohkai ki bym don ki jaka sah kiba biang kumta ki hap ban leit phai bad sah sha Assam ne sha Guwahati.
Kumta tang na kine ruh ka jylla ka dang duh nong bun bah ha ka shisnem shisnem.
Kumta kaba kongsan hi ia ka sorkar ka long ban shim khia bha ban bishar bad jurip kumno ban kyntiew da shisha ïa kane k kam kaba dei ka kam ba riewspah tam ha ka jylla namar lada kane ka kam ka kiew ki khun samla kim donkam shuh ban phai sha ki kam sorkar namar ki la ïoh ïa ki kam bapher bapher na kane ka kam jngohkai pyrthei.
Lada ka sorkar ka shim khia da shisha ïa kane ka tnad ka la dei ban pynlong kum kawei na ki tnad ba heh hapoh ka sorkar khnang ba ki myntri ne ki ophisar kiba dei peit ïa kane ka tnad ruh kin shim khia bha namar kumba long mynta kam pat da don kata ka jignshim khia kaba haduh katta katta ban kyntiew da shisha ïa kane ka kam jngohkai ha ka jylla.
Ha kine ki arsnem ba la pynwit ka jingpang khlam, ka kam jngohkai pyrthei ka la hiar.
Hynrei mynta ba la duna bad sdang hiar noh kane ka jingpang, la ïohi ba ka la sdang biang ban khie rasong bad kyrmen ba ka kam jngohkai pyrthei kan kiew biang bad kan long ka jingkyrkhu kaba khraw ïa ka jylla.
Shillong, Nailur 16 : Ki rang bad thei ïalehkai ïakura boxing ki la wanrah nam bad burom ïa ka jylla da kaba khur 13 tylli ki takma na ka lympung ïakura 3rd East Zone Men & Women Boxing Championship kaba la long ha Namchi, Sikkim naduh ka 11 tarik bad kaba la kut noh ha ka 13 tarik Nailur 2022.
Ki takma ba ki nongïakura ka jylla ki la khur na katei ka championship ki kynthup ïa lai tylli ki takma rupa bad 10 tylli ki takma rnong.
Kiba la khur ïa ka takma rupa ki kynthup ïa u Sanjeev Maskut uba la ïoh ha ka jingïakop ba 48kg, Gimichel Sumer (67kg) bad ka samla Mellina Basaiawmoit (52kg).
Katba kiba khur ïa ka takma rnong ki kynthup ïa u Prashant Dorjee (51kg), Batsilbirth T Sangma (54kg), Sunil Limbu (57kg), u Rishanlang Lyngdoh (60kg), Wandonbok Nongkhlaw (63.
5kg), u Balnas Sangma (71kg).
Katba ha ka liang ki kynthei kiba la jop takma rnong ki kynthup ïa ka samla Gracynylla Marbaniang (48kg), Shreena Thapa (50kg), ka samla Trdicia Lamare (54kg) bad ka Riteeka Sarki (57kg).
Na ka liang ka Meghalaya Boxing Association (MBA) ka pynpaw ka jingsngewkmen bad ai khublei ïa kitei ki samla kiba la khur ïa ki takma bad wanrah nam bad burom ïa ka association bad ïa ka jylla hi baroh kawei.
Nongstoiñ, Nailar, 16: Ka shnong Mawkhumkha kaba hap hapoh Mawshynrut Civil Sub Division, ka dei kawei na ki shnong kiba la rim bha hynrei haduh mynta kam pat don surok satia.
Katei ka shnong ka don shaphang sepngi na ka shnong Porsohsan harud ka surok Riangdo Athiabari.
Ki paidbah jong katei ka shnong ki dei kiba im ha ka rep ka riang bad ki mar rep ba kongsan ki long u kwai, u sying bad u kba.
Watla ki paidbah ki im da ka rep kba, hynrei ka rukom rep kba jong ki ka pher namar ym don pynthor satia bad ïa u kba ki rep ha lum.
Ha kine ki bnai ba la dep u nongthoh khubor u la poi ha katei ka shnong bad la ïoh ban ïakren bad ki katto katne ki nongshong shnong, ha kaba ki la ïathuh ba ki paidbah ki mad shibun ki jingeh ha ka leit ka wan, namar ba jingbym don surok bad haba ki leit donkam sha kiwei pat ki shnong khamtam ha Riangdo, ki hap ban ïaid da ka kjat haduh ka surok bah ha Porsohsan ban ap kali.
Ki la ong ruh ba ka jingeh ba kongsan ba ki ïakynduh ka dei ha ka por ba ki pang ki shitom, namar ki jaka sumar ki long kiba jngai bad haba ki leit ap kali ha surok bah ruh ki kali ki don tang teng khat, namar kim treh ban kamai na ka daw jong ka jingsniew palat ka surok naduh Riangdo haduh Athiabari.
Kitei ki nongshong shnbong ki la ïathuh ruh ba haduh mynta ka umbam umdih ruh ym pat don.
Ka bording te ki la sdang ban pyntrei tangba ym lah ban tip haduh katno snem kin ïoh ban pyndonkam.
Halor kitei ki jingeh ba ki ïakynduh, ki la kyntu ïa ki bor sorkar bad ïa ki nongmihkmat ba kin shimkhia lem ban pynpoi surok ha katei ka shnong, khnang ba ki paidbah kin lait na ka jingeh ha ka leit ka wan bad ka kit ka bah.
Mawkyrwat, ‘Nailur, 16: Ka ophis jong u Block Development Office (BDO), Mawkyrwat C&RD Block, South West Khasi Hills District lyngba ka Block Mission Management Unit (BMMU), MSRLS/NRLM, Mawkyrwat C&RD Block ha ryngkat ka jingïatreilang ka Banïengskhem VO, ka Kyntiewshaphrang VO bad ka Ïahtrelum VO mynta ka sngi ki la pynlong ïa ka prokram ai jinghikai halor kumno ban tehlakam na u drok, ka kyiad, na ka jingshongkha khynnah bad kumjuh ruh ka jingpynrung kyrteng ha ki skhim sorkar ha kaba ïa kane ka program la pynlong hapoh ka Dorbar Hall Pyndenkseh, Jakrem, South West Khasi Hills District.
Ha kane ka prokram la wan ïashimbynta lang da ki naduh ki paidbah jong ka shnong Jakrem, ki longkmie longkpa, ki dkhot jong ki VO bad kumjuh ruh ki khynnah skul lem bad ki nonghikai ha kaba u bah L.
T.
Tariang, MCS, Additional Deputy Commissioner, South West Khasi Hills District bad kum u Project Director jong ka DRDA, South West Khasi Hills District u la long kum u kongsan.
U Bah L.
T.
Tariang, MCS, Additional Deputy Commissioner, South West Khasi Hills District haba kren kum u kongsan, u la ai ka jingïaroh na ka bynta ki nongpynïaid ki Village Organisation bad ka ophis jong u BDO, Mawkyrwat C&RD kiba la pynlong ïa kum kine ki program kiba long ka jingkyrsiew thiah ïa ki khun samla jong ki shnong ki thaw ba kim dei da lei lei ban shah ngop noh ha ki jingdih kiba pynsiew ïa ka met ka phat jong ki ne ban shim ïa ka jinglongkmie longkpa ha ka por ba ki dang rit karta namar kan ktah shibun ïa ka jinglong jingim jong ki.
U la ong ruh ba kane ka sngi ka dei ka sngi kaba kyrpang namar da jingïadonlang ki jong ki khynnah skul ka la long ka kabu kaba biang eh ban shim ïa ki lad ban pynsngewthuh lyngba ki jinghikai ïa ki khnang ba kin nym duh ei ei noh tang shiteng por ïa ka jingpule lyngba ka jingngop ha ki jingdih kiba sniew, hynrei kum ki khynnah skul ki dei ban long borabor ki khynnah kiba im sngi ban minot thop ha ki jingpule ba ki ki don.
U la ong ruh ba kum ki khynnah skul ki dei ban sngewthuh ïa la ka jong ka kamram haba ki don hapdeng ki jingpule da kaba ki pynlut kham bun ka por ha ki jingpule, ym ha kiei kiei ki bymler kam namar wei la sdang ban ktah ne tare ïa ki jingdih kiba pynsniew tang kata kin sa teh mraw ïa ki, kumta u da kyntu bad ai mynsiem ba, “kum ki khynnah skul ki dei ban long kiba kohnguh ïa ki kmie ki kpa", khnang ba ka lawei jong ki kan long kaba phyrnai.
Haba kren halor ka jingktah jong u drok, ka kyiad bad kiwei de ki jingdih, u la pynkynmaw ba haba ki briew ki dih ïa kine ki jingdih ki sngewba kum ma ki ymdon shuh bad ba lah ban ïaleh namar kine ki jingdih ki pynlong ïa ki briew ba kin sngew-khyllew, sngew-sarong hynrei kim tip pat ba ynda la shah teh mraw ka lawei jong ki kan long kaba dum bad ka jingkut ka long ka jingkhlieh biej namar ka ktah beit beit ïa ka jabieng.
“Haba u nongdih u lah dih, u sngewba u la long kum u khla, hynrei um tip pat ba ka pynpoi sha ka jingpynsniew bad pynlong ruh kum u sniang", ong bah L.
T.
Tariang namar ynda la mad ka la don ka jingsngewheh, ka pynlong ruh ba kin ïa shoh briew bad bunsien hi la ju ïohi ba ki ju thiah ruh kat shaba lap ba shem.
Ha kaba ïadei bad ka shongkha khynnah pat, u la ong ba kum ki khynnah skul ki dei ban kiar na kane namar haba ki shongkha ha ka por ba dang rit karta ka jingmut jingpyrkhat jong ki ruh kam pat lah kot, ka met ka phad ruh kan sa lap shibun ki jingshitom namar kin nym lah ban pynbiang lut ïa ki jingdonkam jong ka ïing ka sem.
Namarkata, u la ai jingmut ba kum ki khynnah skul ki dei ban pynleit jingmut shwa ha ki jingpule da kaba wad shwa ïa ka jingnang jingstad bad wad shwa ïa ki kam ki jam bad ynda la biang karta bad biang ki kam ki jam kin sa pyrkhat sa ïa kata ka jingshongkha.
U la ai jingmut ruh ha kajuh ka por ba kum ki khynnah skul ki dei ban jied ruh ïa ki ar tylli ki bynta kata ka long wat lehkam ba bha (do not do good) hynrei leh ïa kaba dei (do the right thing) da kaba pynshai ba ki dei ban jied ïa kaba dei ban leh.
U la pynkut ïa ka jingkren da kaba ong, “ban tehlakam bad ban rad dyngkhong ïa ki kam sniew ha ka imlang ka sahlang ka don ka jingïatreilang jong baroh".
Ha kane ka sngi ban pynshai shuh shuh ïa ka jingthmu jong ka jingpynlong ïa kane ka program, la ïoh ruh ka jingkren na u bah S.
K.
Kharkongngor napoh jong ka District Child Protection Unit, South West Khasi Hills District, ka kong Banisha Snaitang, Psychiatric Nurse jong ka District Mental & Health Programme, South West Khasi Hills District bad ka jingkren na u bah S.
J.
Kharbhih, Sub Inspector & 2nd Officer In-charge jong ka Mawkyrwat Police Station.
Kham hashwa ïa ka lamphrang ïa kane ka program da u bah Eson A.
Khongrymmai, District Mission Manager, MSRLS/NRLM, South West Khasi Hills District ha kaba ïa ka jingïalang la pynïaid da ka kong Shimtilin Marngar na ka Banïengskhem VO bud ka jingkren pdiang na u Myntri Shnong Jakrem, bah P.
Wahlang bad ka jingkren khublei na ka kong Sedin Syiemiong.
Ha kaba kut jong ka jingïalang la ïoh ban pynlong ka jingpynrung kyrteng ha ki skhim kata ha ka Aadhaar ki don 101 ngut bad ha ka Ujjwala 2.
0 ki don baroh 50 ngut.
Shillong: Ïa ka prokram ban sam syrnot ïa ka kynhun kaba 96 kiba la pass ïa ka jingai jinghikai computer bad ka kynhun kaba 36 jong ka jingai jinghikai language ha Ramakrishna Mission Vivekananda Cultural Centre ka la long mynta ka sngi, ka 14 tarik u Nailur 2022 ha Shillong.
Ha kane ka prokram, kane ka jaka ai jinghikai ka la sam palat 1300 tylli ki certificate sha ki shahhikai kiba la pass ha ka Computer bad Language.
Ka Ramakrishna Mission, Shillong ka ai jinghikai computer ïa kumba 6000 ngut ki samla ha ki san tylli ki bynta ha ka shi snem.
Kane ka jingsam certificate ka dei na ka bynta ki shahhikai ha ka bynta kaba long naduh u bnai Naitung haduh Nailur 2022 kaba long ka kynhun kaba 96 jong ki shahhikai kiba don kumba 1700 ngut ki samla na kylleng ka thain shateilammihngi.
Ki shahhikai kiba leh kham bha ki long, Beginner – Ka MerihunLyngdoh (English), Ka Teisukbiang Khongwar; Intermediate – U Glantis Roy Suting; Tally -I – Ka Meba Ai Shisha Syiem; Tally-II Ka MerihunLyngdoh; DTP- U Pynsanbhor Jana; Professional – Ka BanishaKharbi; Database & Python- Ka Sophia Katrai;Ha kane ka sngi la pyllait paidbah ruh ïa ka bynta kaba 6 jong ka ezine ha ki lai tylli ki ktien kiba long – ‘Kajingshai’, ‘The Light’ bad ‘Jyoti’ (Vol 3 Issue 2) ha ka jingïadon long ki nongthoh kiba tbit bad ki heh ki hain.
Ka Kong SilbiPassah , Prof Streamlet Dkhar, Dr.
Bakhiamon Rynjah, Dr.
MoushumiDey, Dr.
OmarlinKyndiah, Babu P S Lyngdoh, Banlam K Lyngdoh, EhsingKhiewtam ki dei ki nongthoh kiba la ïadon lang ha kane ka sngi.
Ka kongsan ha kane ka prokram, ka Kong Anita Kharpor, Director ka tnat Employment and Craftsmen Training jong ka Sorkar Meghalaya ka la ai jingïaroh ïa ki kam jong ka Ramakrishna Mission bad ka la kyntu ïa ki samla pule ba kin pynrung kyrteng ïalade ha ka rynsan online jong ka tnat Employment and Craftsmen Training ( haba ki la pyndep ïa ka jingpule namar kane ka rynsan ka pynïasoh ïa ki bad ki nongai kam ha kylleng ka jylla bad ka ri.
Ka la ai mynsiem ïa ki samla da kaba kdew sha ki kyntien u Swami Vivekananda “Ka jingshaniah jong nga ka dei ha ki samla, ki samla jong ka juk mynta, na ki kin mih ki nongtrei jong nga.
Kin pynbeitlut ïa ki jingeh, kum ki sing.
"Ha ka jingkren ïa ki samla pule, u Swami Divyaswarupananda Maharaj, In-charge, Ramakrishna Mission, Shillong, u la batai shaphang ka jingai jinghikai ïa ki briew kumba la thmu u Swami Vivekananda.
Ka roi ka par ha ka ri kan wan tang lyngba ka jingai bad ka jingpdiang ïa ka jingnang jingstad.
Nongstoiñ, Nailur, 16: Ka jingsniew palat jong ka surok kaba jngai tang shi kilomitar, na ïew Langpih ha lad Mawdiangsnam ha ka surok bah ba la shna da ka sorkar Assam, ka la buh ïa ki paidbah ha ka jingeh kaba khraw khamtam eh ha ka kit ka bah bad ka leit ka wan.
U bah Hesding Sangleiñ Secretary shnong Langpih haba ïakren bad u nongthoh khubor, u la ong ba ha ki snem ba la dep baroh ka Dorbar shnong ka la ju lum ïa ki paidbah ban maramot hi ïa katei ka surok da kaba pynlut ïa ki sngi ki por ban pynbha ïa ka.
Ym tang ba ki pynlut sngi ha kaba trei paidbah, hynrei ki la pynlut ruh da ki phew hajar tyngka ban phah kit maw ha ki trok ban thep ha ki thliew ki syar, hynrei ynda la wan ka aïom slap ka surok ka la kham sniew shuh shuh.
U la ong ba hadien bun bun snem, na ka liang ki paidbah nongshong shnong ki la ud ki la nam namar ban shu pynlut por man la ka snem ka shem shitom haduh katta katta.
Kumta mynta u snem ki la shu iehnoh kumto hynrei ki la shu pynkhuid noh tang ïa ki sañium ha baroh ar liang surok.
U bah Sangleiñ u la ong ba u la leit ban ïakynduh ïa ki heh sorkar, hynrei ki la jubab ba kim don lad ban ïarap ban pynbha ïa katei ka surok.
Nalor kata u la ïathuh ruh ba u la leit ban ïakynduh ïa ki nongmihkhmat kum u MLA bade MDC, hynrei kitei ki nongmihkhmat ruh kim shym ai kano kano ka jubab hynrei la shu sngap jar.
U la ong ruh ba ka jingsniew palat jong katei ka surok, ka buh jingeh haduh katta katta ïa ki paitbah namar ki dei ki nongrep bad ki hap ban leit die ïa ki mar rep jong ki sha ïew Hahim bad Boko.
Nalorkata ki kali kiba ïaid na katei ka surok, ki dei kiba wan pynpoi ïa ki mar bam na Assam sha ki shnong bapher bapher kiba don ha katei ka thaiñ.
Kumta ki shem shitom haduh katta katta ban ïaid na katei ka surok lait noh ki trok Fourwheel.
U la kyntu ïa ka sorkar ba lada don lad kan phai khmat lem sha ki paidbah jong katei ka thaiñ bad ban phah maramot ïa katei ka surok, namar kam dei kaba jrong ka don tang shi kilomitar bad lada ka sorkar ka mon ban leh kam don jingeh satia.
Nongstoiñ, Nailur, 16: Ka kam ri jingri ka dei kawei na ki lad kiba bha tam na ka bynta ban kyntiew ïa ka ïoh ka kot, ka kamai kajih khamtam eh ha ki nongkyndong ha kaba ki jaka ki dang pahuh bad kylluid bha.
Ym lah ban len ïa ka jingshisha ba ha ka jylla Meghalaya khamtam eh ha West Khasi Hills District, naduh ki snem 1945 ter ter la jan baroh ki nongshong shnong ki im da ka rep ka riang bad ri jingri kum ki masi khuti, ki muid, ki sniang (khasi), ki blang bad ki syiar.
Hynrei ha ka jingjurip jong u nongthoh khubor ha kine ki sngi ïa kiba bun ki shnong hapoh ka District, la lap ba ki don sa tang kumba katto katne percent eh ki nongshong shnong kiba dang sngew tynnad ban ri jingri kum ki masi, ki muid, ki syiar bad ki sniang.
Nalorkata la lap ba ki sniang kiba ju ri ha ki por ba mynshuwa ki la duna haduh katta katta bad la lap ba ki don tang khyndiat eh.
Mynta bun bha wat haduh ki shnong kiba kyndong tam, ki bun ki dukan die doh syiar broiler, kroiler bad ki dohkha ba la pynpoi na shabar ka jylla.
Ha kine ki sngi la lap ba la jan baroh ki nongshong shnong, ki la ïabeh ïa ka jingnang jingstad da kaba phah ïa ki khun jong ki ha ki skul bapher bapher.
Hynrei ynda ki la dep ka jingpule, ki shem jingeh pat ban wad kam wad jam ha ki ophis sorkar bad kiwei kiwei, na ka bynta ban kyrshan ïa ka ïing ka sem bad ka lawei jong ka jingim ka jong ki.
Kumta donkam bha ki jinghikai bad jingpynshlur ha kane ka kam, kaba dei ka kam tynrai jong ki paidbah nongshong shnong ha ka Jylla.
U Bah K.
Nongbri uwei na ki nongshong shnong jong ka Mawlum Nginïong, u la ïathuh ba naduh dang rit u sngewtynnad bha ban ri jingri.
Haduh mynta haba ka karta jong u ka la kot palat hynriew phew snem ruh, u dang pynneh ïa katei ka kam namar ka dei kam im ja im jhur bad kaba u da sngewtynnad eh.
U la ïathuh ruh ba mynta u dang don haduh phra phew tylli ki masi bad san phew tylli ki muit.
Ha man la ka por tlang, u ju leit buh ha ki khuti kiba jngai na ki shnong briew, namar ba ki dei ki jaka ba ki masi ki muid ki dang kham pahuh bam.
Ha kajuh ka por u la ong ba man u snem, kata ha ka taïew ba nyngkong jong u bnai ïaïong la ju wan ïalam noh ïa ki masi bad ki muid sha rud shnong.
U la ïathuh ruh ba ka kam ri masi khuti, ka dei ka kam kaba ai jingmyntoi haduh katta katta namar ka jingïoh ïa ka sboh ban thung jingthung kum u riewhadem, ki jhur ki jhep bad kiwei kiwei.
Nalorkata ka jingmih ïa ka dud bad ka doi, kaba long kawei na ki lad ban kyrshan ïa ka ïing ka sem jong u.
Ban kyntiew ïa ka ïoh ka kot khamtam eh ha ki nongkyndong, utei u rangbah u la kyntu ïa ka sorkar ka la dei ban pynshlur ïa ki paidbah ba kin pynkhie im biang ïa ka kam ri jingri tynrai kum kaba ri masi khuti, muid, syiar khasi bad sniang khasi.
Ka long kaba kongsan bad kaba donkam eh ba ka sorkar ka dei ban thaw ki lad ki lynti ba ki nongri jingri, kim dei ban pyndonkam ïa ki kynja dawai kiba lah ban ktah ïa ka jingkoit jingkhiah jong ki nong bam.
Khliehriat nailur 16: Ka Jaiñtia Students Union East Jaiñtia Hills District, mynta ka sngi ka la pynlong ïa ka prokram ba kyrpang ha St’ Anthonys College Byndihati, ban pynshai halor ka jingshyrkhei u drok bad kane ka jingpynlong prokram ka long ruh kum shi bynta kum ka jingïaid lynti ban rakhe ïa ka jingdap san phew snem ka jingioh jylla ka Meghalaya bad kumjuh ruh ka jing rakhe ïa ka jingdap 50 snem ka seng.
Ïa kane ka prokram la pynlong ha ryngkat ka jingïatreilang bad ka ophis u Deputy Commissioner, ka ophis u Superintendent of Police East Jaiñtia Hills District ryngkat bad ka MCSWA-TI-CC khliehriat, kiba la wan ban ai jingpynshai ha kane ka prokram ki kynthup u Sub Inspector, u bah S.
Thamar, ka Programme Manager jong ka MCSWA-TI-CC khliehriat, kong Rinibet Patlong bad kiwei kiwei.
Ïa ka prokram la pynïaid da u General Secretary JSU, seng kmie, u samla Treibor R Suchen bad la ïa don ryngkat lang ka Extra Assistant Commissioner East Jaiñtia Hilld District, ka kong F.
Wann, MCS, u Principal ka St.
Anthony’s College Byndihati, u Fr George Lyngkhoi, u President JSU seng kmie, u samla Jersom Shylla, u President ka South Border Zone u samla Ajoyminson Lyngdoh bad kiwei kiwei.
Ka kong Renibet Patlong ka la ai jingkren halor ka imlang sahlang kaba lait na u drok lane “A drug free society"Kiba la ai jingkren ki kynthup ruh u bah Heibor Pariat, uba dei u nongtrei barim jong ka Voluntary Health Association Meghalaya (VHAM), samla Jersom Shylla bad kiwei kiwe.
La ong ruh ba ka seng kan sa nang ïai pynlong shuh ïa kum kine ki prokram ban ai jingpysnhai halor ka jingsniew u drok bad ka jingshah ktah ka imlang ka sahlang ha u drok.
Nongpoh, Nailur 16: Sa tang da ki bnai ban poi noh sha ka samoi ban pynthymmai biang ïa ki nongmihkhmat na ki Constituency bapher bapher hapoh ka jylla sha ka ïing Dorbar thaw aiñ ka jylla, ka lyer jong ka election ha Ri Bhoi District ka la dang suhthied ha baroh ki Constituency ha Ri Bhoi ha kaba kito ki kyrtong kiba thmu ban ïa aireng ki la ïaid shaphrang ban leit pan ka jingkyrshan na ki paidbah na ka bynta ban pynjop ïa ki ha kane ka election.
Kumba paw ha Ri Bhoi District haduh kine ki sngi dang bun ki party kiba ym pat lah ban pynbna paidbah lut ïa ki kyrtong ba ki thmu ban pynieng ha kane ka election na ki san tylli ki constituency, hynrei ka sur na ki paidbah ka la dang sawa bad bun ki kyrtong ki la sdang ban ïaid sha ki paidbah ban pan ka jingkyrshan na ka bynta ka election 2023 hapoh ka jylla.
Kawei na ka kyrteng ba la sdang ban sawa ha Ri Bhoi District, ka dei ka kyrteng jong u Bah S.
W Rymbai, uba dei u MLA barim ka Umroi Constituency bad ha kane ka kynti une u rangbah u lah ban ïa aireng biang ha kane ka election bad kumba la sawa ka sur na ki paidbah une u rangbah un lah ban ïa khun biang na ka party Congress kaba u la jop teng kum u MLA ka Umroi ha u snem 2013.
Haba kren halor une u rangbah, kumba paw shabar haduh mynta um pat pynpaw pyrthei ba un ïa khun na ka party Congress, hynrei ka sur kaba mih na ki paidbah ka long ba une u rangbah ha kane ka kynti u lah ban ïakhun biang na ka party Congress ha kaba la don ka jingtyrwa na ka party Congress ba ki thmu ban ai ïa ka ticket bad ka rai kaba khatduh ka long ha une u rangbah ha kaba haduh mynta la un ïa khun ne um ïa khun um pat pynpaw pyrthei ha ka sur kaba mih na ki paidbah ka party congress ka la ibit ïa u ba un shimti biang kum u kyrtong ban aireng ha kane ka election 2023 na Umroi Constituency na ka party Congress.
Wat la ha kiwei kiwei ki Constituency ha Ri Bhoi, la bun ki kyrtong kiba la pynpaw pyrthei ba kin ïa aireng ha kane ka election 2023 bad haba kren tang ïa ka umroi Constituency haduh kine ki sngi dang mih tang 3 tylli ki kyrteng jong ki kyrtong ba kynthup ïa u Bah George B.
Lyngdoh kum u MLA (Seating MLA), u Damanbait Lamre, uba dei u khun MLA barim ka Umroi, u Ma Ngaitlang Dhar bad kynthup ïa u Bah S.
W Rymbai, uba dei hi u MLA baraim ka Umroi.
Jowai, Nailur 16: Ka Jaiñtia Students Union (JSU) kala ai ka jingkyrshan ba pura ïa ka jingdawa ka Society for Study of Law, Jaiñtia Hills ban buh ïa ka National Law University kaba dei kawei na ki jaka pule ba ai jinghikai ïa ka jingpule aiñ ba kham long paka kaba ïaryngkat ruh kum kiwei pat ki National Law University ba don ha kiwei pat ki jaka ka Ri India.
ïa ka National Law University Ordinance 2022 la ai jingmynjur da ka cabinet ka Meghalaya Democratic Alliance ha ka 4 tarik July 2022.
Ka seng ka ong ba ka Jaiñtia Hills ka dei ka thaiñ kaba haduh mynta um don ïa kino kino ki jaka pule ba kongsan (premier institute) watla mynta la don 50 snem ka jingïoh ïa ka jylla.
Ka Jaiñtia Hills kam don kino kino ki jaka pule ha ki Graduate Professional Course bad watla kiwei pat ki District ka la don ki jaka pule kum ka NEHU Shillong bad Tura Campus, NIT, NEIGRIHMS, IIM Shillong bad kiwei kiwei bad kumjuh ruh kiba dang propose kum ka Shillong Medical College, Shillong Engineering College, Tura Medical College, Diary & Veterinary College Ribhoi, Fishery College Garo Hills hynrei um don jingphai khmat pat sha ka Ri lum Jaiñtia.
Halor kane ka JSU ka la phah shithi sha u Mintri ba dei peit ïa ka Law u James Samgma, u Education Minister u Lahkmen Rymbui, u Chief Minister u Conrad sangma bad ïa baroh ki MLA KA Jaiñtia Hills bad ruh u MP ka Lok Sabha u Vincent Pala bad u MP ka Rajya Sabha u W.
R Kharlukhi mynta ka sngi 16/9/2022.
Jowai, Nailur 16: Hynñiewtrep Integrated Territorial Organization (HITO) Saphai Area mynta ka sngi ha ka jingïalam u President samla Pynhun Shulet ha ryngkat ka jingïadon lang u General Secretary samla Melki Dhar bad u Public Secretary samla Jemi Phadong kila leit ban jurip ïa ka skul Saphai Pohrtiang Government Lower Primary School.
Ha kane ka jingleit peit ka seng ka la lap shibun ki jingduna, ka ïing skul ruh ka la orpait, ki tin kiba la pei thliew, ki ben ruh dang duna, kaba pynlyngngoh shuh shuh ïa ka seng ka long namar naduh ba sdang ïa katei ka skul ha u snem 1978 wat tang ka kamra ne ka ophis na bynta ki nonghikai ruh kam don ha katei ka skul.
Ka seng ka la ïoh ruh ban ïakren bad ka Head Teachers jong katei ka skul na ka liang jong ka ruh ka la ong ba ki la dep ban phah shithi sha ka sorkar bad kila don ruh ha ka list ban maramot ne repair ïa katei ka skul hynrei haduh mynta ym pat sdang ban repair ne maramot ïa katei ka skul, ki ong ruh ba ki don tang saw ngut ki nonghikai namar ba naduh ba ïoh shongthait ne pension jong kiwei ki nonghikai ym don pat ba mih da i wei i nonghikai ha ka post ba thylli.
Ka seng ka dawa na ka sorkar ba kan pynkiew kyrdan noh ïa kane ka skul sha ka Upper Primary School bad ka dawa ruh na ka sorkar ba kan peit lem ïa ki skul sha ki thaiñ nongkyndong khnang ban ïoh jingmyntoi ki paidbah bad ban kiew kyrdan ha ka jingpule jong ki khynnah ka jylla baroh kawei.
Khliehriat Nailur 16: U Deputy Commissioner, East Jaiñtia Hills District, u pynkynmaw bad kyrpad biang ïa ki trai Dewïong kiba paw kyrteng ha ka “Coal Inventory List" bad ha ka “Report on assessment of extracted Coal Stocks", ba kin sngewbha ban wan shim lane pynpoi noh ïa ki form jong ki ryngkat bad ki kot ki sla ba donkam sha ka Office u Deputy Commissioner, East Jaiñtia Hills District, Khliehriat ha lane shwa ka 27 tarik u nailur 2022 kaba na ka bynta ban leh auction ïa u Dewiong bad kane ka long katkum ka shithi ba la phah teng kaba long katkum ka hukum jong ka ïing Kashari ba don burom , ka Meghalaya High Court bad ki shithi ba la pynmih na ka Office jong u Deputy Commissioner ka East Jaiñtia Hills District, Khliehriat, letter No.
EJHD/JUDL.
55/PT.
III/2022/17, Dated 12.
05.
2022, No.
EJHD/JUDL.
55/PT.
III/2022/65, Dated 17.
06.
2022, No.
EJHD/JUDL.
55/PT.
III/2022/160, Dated 29.
07.
2022, bad No.
EJHD/JUDL.
55/PT.
III/2022/183, Dated 29.
08.
2022.
Ki kot ki sla ba donkam ki ba hap ban submit ryngkat bad ka Form ki kynthup, ka EPIC Card, Bank Account Details, Ka affidavit ban pdiang bad ban bud ia ki kyndon ba la buh ha ka “ Comprehensive Plan" bad “Scheme for spot e-auction" ba la pynkhreh lyngba ka jingiatreilang jong ka Sorkar jylla bad ka Coal India Ltd.
(Ia kine ki documents lah ban ioh na ka website jong ka Department),bad ki dei ruh ban submit ia ka test report ban pynshisha ïa ka GCV jong u Dewiong.
Khliehriat nailur 16: Ki shipai khappud, ki Border Security Force kiba hapoh ka jingïalam u ,AC Coy Commander ‘D’ Coy 172 BN, BSF Dona, u Sanjeev Kumar mynta ka sngi ki la ïoh bat ar ngut ki nong Bangladesh kiba la wan rung tuh bad rung beaiñ sha ri India na ki khappud ka East Jaiñtia Hills District ha kaba ki shipai BSF ki la aiti noh sha ki pulit jong ka Umkiang Patrolling Post East Jaiñtia Hills District.
Kitei ki ar ngut kiba la wan rung beaiñ sha ri India ki dei kiba la tip kyteng kum u Md Raju Miya, 36 snem kyrta bad u Nazim Uddin, 36 snem kyrta, kiba na ka shnong Milir Para,, PO Dona Bazar, PS- Kanai Ghat District Sylhet (Bangladesh).
Ki shipai khappud ki la pynap shrip ïa kitei ki nong Bangladesh da ki bun bun kynta haduh ban da ïoh ban kem ne bat ïa ki, na ka met jong kitei ki nong Bangladesh ki shipai ki la ïoh kurup noh kawei ka phone Vivo Y21 lem bad ki jaiñ ki nep, kawei ka mobile sim card jong ka India Airtel, ïa kitei ki ar ngut la aiti noh sha ki plit ba kin leh ïa kaba donkam kaba katkum ka aiñ.
Nongpoh, Nailur 16: U Deputy Commissioner (Supply), Ri Bhoi District u la pyntip sha baroh ki Nongsam khaw ration hapoh ka district ba ka License/Appointment jong ki kan kut noh haka 31-12-2022.
Kumta la bthah ïa ki ban pynpoi ïaki aplikeshon na ka bynta u snem 2023-2027.
Ïa ki aplikeshon form lah ban ioh na ka ophis jong u Deputy Commissioner, (Supply), Ri Bhoi District, Nongpoh naduh ka 15-09-2022 ha ka por long trei bad ki dei ruh ban pynpoi ïa ki application form ha shwa ka 18-10-2022.
Ïa ki application form jong ki Fair Price Shop Dealer dei ban suhlang (1) Court fee stamp 25/- (Ar phew san tyngka), (2) ki dur passport (2) artylli, (3) ka rai Dorbar, (4) Xerox Epic, (5) Xerox Bank Passbook, (6) ka list jong ki members ka Vigilanc e Committee, (7) Aadhaar card jong u/ka nong apply, (8) PAN card, (9) Aadhaar card jong ki nominee.
Ki Fair Price Shop dealer ba bujli thymmai kin hap ban thep pisa 5000/- (San hajar tyngka) kum ka Security Deposit.
Kat kum ka ‘Meghalaya Food Grains/ SK Oil (Public Distribution System) Control Order, 2022’ ka term jong ki dealer kan long noh 5 (San) snem, kata naduh u snem 2023 haduh 2027.
Kumta la bthah ruh ïaki Rangbah Shnong / Vigilance Committee ba kin jied u/ka briew na ka bynta 5 (San) Snem bad ki dei ban long kiba la nang la stad bad ki ba tip ban trei da ka computer bad kiba don ïaka Aadhaar Card.
La bthah ruh ïa ki Rangbah Shnong / Vigilance Committee ba kin kham jied shwa ïaki Self Help Group bad Women Led Organisations.
Ki Dealer ki dei ban long kiba don ïa ka jingkit khlieh ban ïarap ban pynrung kyrteng Aadhaar ïaki nongbam khaw, ban lum ïa ki Aadhaar naki nongbam khaw bad ban wahrah sha Office bad kiba don ruh ïa ka jingkit khlieh ban pyndonkam da ka e-POS machine (online transactions) kat kum ka clause 15, sub clause 8 jong ka ‘Meghalaya Food Grains/ SK Oil (Public Distribution System) Control Order, 2022’.
Kino kino ki bym lah ban bud kat kum ka jingbthah ka ‘Meghalaya Food Grains/ SK Oil (Public Distribution System) Control Order, 2022’ (clause-13) ïa ka License jong ki yn suspend lane pynduh noh.
Nongpoh, Nailur 16: Ka jingangnud ki nongïalam ka Shnong na ka Raid Nonglyngdoh bad ka Raid Nongkhrah ban pyndep kham kloi noh ïa ka jingtei jong ka skulbah Polytechnic ha Nongkhrah kam pat shym la poi shaei shaei bad haduh mynta kim pat ioh kano kano ka jubab na kaei ka daw ba ka sorkar ka la pynsageh ïa katei ka jingtei ba la kynnoh ba u Contractor ba pyntrei ïa katei ka Polytechnic u la shu iehnoh jyndat khlem da pyndep kumba la mang tyngka ka sorkar.
Haba kren halor kane ka skul Polytechnic ki nongïalam Shnong na ka Raid Nongkhrah bad Raid Nonglyndoh dang shen ruh ki la wan ban jurip ïa katei ka jingtei katei ka skul Polytechnic ha Nongkhrah bad lap ruh ba u Contractor u la shu iehnoh jyndat bad pynsahkut khongreng ïa ka jingtrei khlem da pyndep kumba la mang bad thmu da ka sorkar jylla.
Kane ka jaka ba la tei ïa katei ka Polytechnic ka dei ruh ka jaka ba la ai sngewbha sha ka sorkar khlem da donkam ban siew dor bad ka jingangnud hi ki nongïalam ban ai ei ïa kane ka jaka ka long ban wan katei ka skulbah kaba ai jingmyntoi ym tang ïa ki khun samla katei ka dong bad ka thaiñ bad ka jingmyntoi kan long hi ruh na ka bynta jong baroh ki khun samla ka dong Ri Bhoi.
Ha kine ki khyndiat bnai ba la dep ki nongïalam kitei ki ar Raid bad ki Riew rangbah ki la wan ban jurip ïa katei ka jingtrei halor ka nongrim ba la pynsahteng da u Contractor khlem da pyndep kumba ka dei ban long bad kum ki nongïalam ki la pynpaw ruh ka jingsngewkhia namar na ka daw ka jingpynsahteng ïa katei ka jingtei ba khlem ki nongpeit nongkhmih ba bun ki riew shim kabu ki la pynlong pynban ïa katei ka jaka kum ka jaka ban leh ïa ki kam sinew.
Haba wad jingtip halor kane ka jingangnud kitei ki nongïalam kiba la kwah ba ka sorkar kan pyndep noh ïa katei ka jingtei ïa ka Polytechnic ban myntoi ki khun samla, uwei na u nongïalam Shnong u la pyntip ruh ba na ka liang ki nongïalam Shnong ym tang ba ki la wan ban jurip ïa katei ka jingpynsah teng ïa ka Polytechnic, hynrei na ka liang ki nongïalam Shnong ki la dep ruh ban ai da ka jingthoh sha u Deputy Commissioner ka Ri Bhoi ba un ïa kren sha ka sorkar, hynrei kumba long haduh mynta kim pat ioh satia kano kano ka jubab na ka sorkar ha kaba katei ka Polytechnic ka dang sahkut hi khongreng kumba ka long ha ka jingwan jurip ki nongïalam.
Namarkata, na ka liang ki nongïalam ki la buh ka jingkyrpad sha ka sorkar jylla ba kan shim khia noh ha kaba ïa dei ban pyndep noh ïa katei ka Polytechnic kaba la mang ban ai jinghikai ïa kiba bun ki khun samla ka dong bad ka thaiñ Ri Bhoi bad lada ka long hi tang ban pynsyrwa kai ïa ka pisa paidbah kam don jingmut lada ka sorkar kam lah ban pynurlong ïa kane ka jingthmu ba la tei ïa ka Polytechnic bad ka jingai jaka ei da ki shnong ruh kam myntoi bad ha kaba ïa dei bad ane ki la dep ruh ban byrngem ba lada ka sorkar hi kam lah ban pyntreikam kumba ka thmu katei ka jaka kan leit noh sha ka Shnong.
Khliehriat Nailur 16: Ka jingsniew shapalat pud jong ka surok bah (NH-6) kaba la wanrah khah khah ïa ka jingthuh bad ka jingsahkut kali ha kiba bun ki bynta jong une u surok kaba la buh jingeh shikatdei ïa ki nongleit nongwan khamtam ha ki bynta jong ka shnong Lumshnong haduh Malidor, East Jaiñtia Hills.
Dang shen ruh na ka daw jong ka jingpynjulor jong u lapbah ha ki khyndiat bnai ba la lah kala wan rah ka jingdkhoh kaba jur ha ka leit ka wan jong ki nongshong shnong ka thaiñ (East Jaiñtia) bad wat ïa ki nongleit nongwan na kiwei pat ki jylla kiba dei ïaid lyngba une u surok bah, namar ki hap ban mat ïa ka jingsahkut kali kali kaba da ki bun bun sngi.
Kumta ban pynkloi ïa ka jingmaramot ïa ki bynta kiba sniew kiba la ieh sah da ka National Highway Authority of India (NHAI) na ka liang jong u wei na ki nongshong shnong ka thaiñ u ma Kynjaimon Amse ula leit ban tied jingkhang sha ka ïing bishar ba donburom jong ka Meghalaya High Court.
Ha kaba ïadei ba kane na ka liang ka Meghalaya High Court ha ka jingshong bishar ïa ka Mukotduma u Kynjaimon Amse pyrshah ïa ka NHAI ha ka 15 tarik mynta u bnai kala pynmih ïa ka rai ba ka NHAI ka dei ban buh por bad pynthikna lano kan maramot noh ïa kine ki bynta bala sniew jong u NH-6.
Kumta ka Meghalaya High Court kala bthah ïa ka NHAI ba kan wanrah ïa kane ka kaiphot ha khmat ka ïing bishar ha ka 29 tarik mynta u bnai.
Shillong, Nailur :Ka Associated Chambers of Commerce and Industry of India (ASSOCHAM) ka la pynlong ïa ka prokram kaba lai sngi kynthih kaba la sdang naduh ka 15 tarik mynta u bnai halor ka phang “AYURVEDA PARV" ha ka nongbah Shillong.
Kane ka rynsan ka long ban aijingtip kham bniah shaphang ki rukom aijingsumar ayurvedic.
Ha kine ki 3 sngi ka ASSOCHAM kan pynleit jingmut ha kaba ïadei bad ka rukom sumar Ayurveda, Yoga, Naturopathy, Unani,Siddha bad Homeophathy.
Ka ASSOCHAM kala pynlong ïa kane ka prokram ha ryngkat ka jingïansnohkti lang bad ministry of AYUSH, Gov of India.
Ka rukom sumar Ayurveda ka dei kaba la don tynrai na India.
Ha kane ka juk kaba mynta la lah ban kham pynjanai shuh shuh ia ka rukom treikam jong ki ayurveda.
Ka Ministry jong ka AYUSH ka iasnohkti bad ka sorkar India ban pyniaid ia ka medical tourism lyngba ka “Ayutveda Parv" ban pynjainai ia ka rukom pule, ban pynmih, bad ban pyndonkam ia ki dawai tynrai.
Ka ASSOCHAM kan pylong kyrpang bad shimkhia ia ki rukom sumar ba kham janai na bynta baroh.
Kane ka prokram ba lai sngi ka pynleit jing mut ha kiba bun ki bynta, kata kum ka free doctor clinic na bynta ki paidbah nalor ka jingbatai bniah lyngba ki stad Ayurveda.
Kane ka Expo ruh ka pynbiang ia ka rynsan na bynta ki company bad riew shimet ban don bynta ha ki Ayurveda, Homeopathy, bad herbal, ha ki kam ki jam ki jong ki.
Ki mat ba kongsan jong ka Ayurveda Parv ki long ban pynjanai ia ki rukom treikam ka Ayurneda.
Ban pyntip sa ki paidbah ba ki Ayurveda ki dong ki dawai kiba myntoi.
Ban pyni ia ki Ayutveda programe, ki scheme Jong ka sorkar kmie bad jylla.
Ban ithuh ia ki kam jong ka Ayurveda ha ki jaka sumar.
Ban hikai ia ki jingmyntoi jong ki Ayurveda bad ban ai ia ka rynsan na ka bynta ki khynnah pule, ki nonghikai/bad ki nongshna dawai ban tip kham bniah ia ki ayurvedic bad ruh ban wanrah ia ka jingpynshai bad ka jingialap hapdeng ki paidbah na ka bynta ka jingim kaba koit ba khiah.
Jowai, Nailur 16: Ka Jaiñtia Students Union (JSU) Syndai Unit hapoh ka jingïalam u President samla Pynshailang Suliang bad katto katne ngut ki dkhot hadien ba la ïoh ïa ka jingujor na ki paid nongshong shnong halor ka jingkhohruh khohram ka jingsam bad kheiñ ïa ka bai bording hapoh ka shnong Syndai.
mar mar ki la leit ïa kynduh ïa u Assistance Executive Engineer jong ka MePDCL Amlarem Sub-Division bad buh da ka jong ujor ha ka office trei kam jong u halor ka kynrum kynram jong ka rukom sam bad rukom kheiñ bai bording ki briew jong katei ka ophis.
Ka seng ka pynrem jur ïa ka office treikam jong u AE halor ka jingpynslem jong ki nongtrei ban wan sam ïa ka bai bording bad ka bam por ïa ki haduh hynriew hynñiew bnai ban wan sam sha ki shnong.
Kane ka jingleh sting jong ki nongtrei ka buh jingeh shibun ïa u duk u suk u ban siew ïa ka bai bording da ki hajar hajar tyngka shisien siew.
Sa kawei ruh ka seng ka lyngngoh ban ïohi ba hadien ka jingduh noh u Transformer namar ka jingsniew ym duna ïa ka lai bnai hynrei sngewphylla ba ïa ka bai bording pat la kheiñ kumjuh hi wat hadien bym ïoh pyndon kam ïa ka bording.
Ka seng ka dawa na ka office treikam jong u AE ba u dei ban pynshai lane pynsngewthuh paidbah lyngba ki nongtrei jong u lane da kiba dei peit ïa ka Syndai SubSation halor kane ka mat khnang ba ki paidbah kin dup sngewthuh ha kano ka rukom la kheiñ kyllum ia ka bai bording khlem da ïoh pyndon kam ïa ka ha kito ki bnai ba sniew u Transformer.
Ha kajuh ka por ka seng ka kyrpad jur ïa u AE ba ym nym dei shuh ban dang ïai bteng ban jia long kumne hynrei u dei ban pyntikna ba ki nongtrei jong u lyngba ki Meter Reader ba dei sam ïa ka bai bording ba kim dei ban shu adjust lane antad na la ïng lane na ophis treikam ïa ka bai bording hynrei ki dei ban leit rung ne leit peit ha manla ki thiew ïing ban pyntikna kat kum ka jingpyndonkam jong ki ïa ka bording khnang ba ki meter jong ki ruh kin long ki ba ïaid beit ïaid ryntih bad ban long active ruh ha ka kam ka jam, pynkut ka kyrwoh ba la phah da ka seng.
Shillong, Nailur :Namar ba ka jingtreikam jong baroh ki nongsam mar rashon ne ki Fair Price Shop Dealer ha ki jaka sor bad ki thaiñ nongkyndong (urban and rural) Centre kan kut noh ha ka 31.
12.
2022, kumta na ka liang ka Deputy Commissioner, East Khasi Hills ka khot aplikeshon thymmai na ka bynta ban thung ïa ki Fair Price Shop dealer na ka bynta ka snem 2023 haduh 2027, kata na ka bynta baroh ki Fair Price Shop Centres kiba hap hapoh East Khasi Hills District.
ïa ki aplikeshon form dei ban ïoh jingmynjur da ki rangbah shnong ba la ithuh da ka aiñ bad na ka bynta ki thaiñ nongkyndong kaba la ïoh jingmynjur lyngba ki Block Development Officer, bad ban tah ruh ïa ka court fee stamp kaba T.
25/-.
Kiwei pat ki kot ki sla kiba donkam ban phah ki kynthup ïa ka ST Certificate lane ka certificate nongshong shnong ba pura ka Meghalaya (Permanent Resident Certificate of Meghalaya), EPIC na ka jylla Meghalaya, Aadhaar Card, Bank Passbook, Mobile Number, artylli ki passport size bad ka rai ba la ai da ka dorbar shnong bad ka Vigilance Committee ba la thung na ka bynta ka snem 2023-2027.
Ki nong aplai ki dei ban long ki nongshong shnong ka jylla Meghalaya bad ki dei ban dei kiba shong ba sah ha kito ki centre kiba ki aplai la kumno kumno 10 snem bad ba ki dei ban ïoh ïa ka shithi jingmynjur na ki bor shnong bad vigilance committee.
U/Ka ki dei ban long kiba la don ka jingnang jingtip bad kim dei ban long ki Rangbah Shnong lane ki Secretary Shnong lane ki dkhot jong ka Executive Committee jong ka shnong ne ka centre kaba ki aplai.
ïa ka aplikeshon form lah ban ïoh na ka ophis jong ka Deputy Commissioner, East Khasi Hills, Shillong ha ki sngi bad por long trei, bad ka tarik ba khatduh ban phah ïa ka aplikeshon form ka long 28 tarik u Risaw 2022.
ïa ki jingtip ba kham bniah lah ruh ban ïoh na ka ophis jong ka Deputy Commissioner, East Khasi Hills, Shillong.
Shillong, Nailur, 16: Ki nonghikai skul kontrak kiba don hapoh ka lama jong ka Meghalaya Lower Primary School Contractual Teacher’s Association (MLPSCTA) kiba la thmu ban pynlong da ka jingïaid paidbah kaba jaijai ha ka sngi Thohdieng nakhmat u dur mot jong u Kiang Nongbah uba don hajan ka Shillong Civil Hospital ki la shah pakhang lynti ha ki Magistrate bad ki bor Pulit.
Kane ka jingthmu jong kine ki nonghikai skul kontrak ban pynlong da ka jingïaid paidbah kaba jaijai ka long kum shi bynta ban dawa ïa ka Sorkar Jylla ba ka dei ban thungkam biang ïa ki nonghikai skul Kontrak kiba la sha wengkam naduh u bnai Kyllayngkot, 2021.
Shiphang ka la mih ka jingïapyni nia kaba jur hapdeng ki Magistrate bad ki nongïalam jong ka Association ki bym ailad hi ruh tdot ïa ki nonghikai skul kontrak ban khih nakhmat u durmot jong u Kiang Nangbah.
Namar ka jingbym ailad jong ki Magistrate ki nonghikai skul kontrak kiba don da ki phew ngut ki la shu pynlong tang da ka jingrah placad ryngkat ka jingpyrta pyrshah ïa ka jingshah leh beiñ ha ka Sorkar Jylla.
Khnang ba pynkhlaiñ shuh shuh ïa ka jingïakhih, u President ka Association u Bah Birbor Riangtem u la pynbna ba ki nonghikai skul kontrak kiba la shah weng kam kin sa pynlong ïa ki jingïakhih ha ki district bapher bapher jong ka jylla.
Ha kane ka sngi, la synran lang ïa kine ki nonghikai da ki nongïalam jong ki sengbhalang kiba kynthup ïa ka HYC, ka HNYM, ka AIM bad kiwei kiwei.
Shillong, Nailur, 16: Ka Congress ha ka sngi Thohdieng ka la kynnoh ba ka jingtei ïa ka Ïingdorbar Thawaiñ ba thymmai ha New Shillong Township ka dap da ka jyrsieh ba shyrkhei bha.
“Ka jyrsieh bamsap ka shyrkhei bha hapoh ka Jylla Meghalaya, lada ïakren ha manla ki tnat treikam ka Sorkar phin lap tang ïa ki jingleh thok bad ïa ka bamsap bad u Myntri Rangbah jong ngi un pyrshang ban ïada, ha ka jaka ban pynshitom ïa kiba donkti," ong u President jong ka Meghalaya Pradesh Youth Congress (MPYC) u Samla Adrian L.
Chyne Mylliem ha ka jingïakren bad ki lad pathai khubor.
“Dang shen, ki la don ki khubor ba la pathai da ki lad pathai khubor ba bun bha ki tnat treikam ka Sorkar kiba la paw pyrthei ha kaba leh bha, kata, naduh ka tnat Kam Pohing (Police), ka tnat ka Koit ka Khiah (ka jingpynlut pisa na ka bynta ka jingïakhun thma ïa ka khlam COVID-19), ka tnat Pule Puthi, ka tnat Sam Bording, ka tnat Social Welfare bad ka tnat PWD," la kynnoh une u nongïalam ki samla ka Seng Congress.
“Dang katto katne, u Myntri Rangbah u la kdew ba ka tnum pyllun (Dome) jong ka Ïingdorbar Thawaiñ ba thymmai ka la khyllem na ka daw ka jingkhia palat ka jingtei.
Hangne ngi kwah ban buh jingkylli ïa u Myntri Rangbah ban sei paidbah ïa ka kaiphod tohkit jong ka IIT Guwahati khnang ba ngin dup lah ban ïohi ïa ka jingshisha ha lyndet ka jingkhyllem jong ka tnum pyllun," u la ong.
Haba kynnoh ba u Myntri Rangbah u Conrad Sangma pyrshang ban ai jingïada, u President ka MPYC u la ong, “ïano u Myntri Rangbah u pyrshang ban ïada da kaba aidaw ba ka jingkhyllem jong ka tnum pyllun ka dei ka daw ka jingkhia palat ka jingtei? Ha ka jaka ban pynshai, u Myntri Rangbah u la kyntait da kaba kyrpad ïa kiwei ban da wad jingtip bha shwa ban kynnoh.
Ngi kwah ban ong biang sa shisien ba ka don ka jyrsieh bamsap kaba shyrkhei bha ha ka jingtei ïa ka Ïingdorbar Thawaiñ ba thymmai ha kaba la ïohi ba ka don ka jingphiel ha ka ‘Technical Design’ ïa kaba la hap ban shim jingkitkhlieh da u Kontraktor.
"“Hato u Engineer ka PWD uba peit ïa ka jingshna ïa ka Ïingdorbar Thawaiñ u leh aiu katba dang ïaid shaphrang ka jingtei ïa uba ngi ïohi hadien ba u bunkam ban ïalap na ka bynta ka party jong u Myntri Rangbah," la kynthoh u nongïalam ka MPYC.
U la ong, ka dei ka Uttar Pradesh Rajkiya Nirman Nigam (UPRNN) kaba la aiti pateng (sub-contract) ïa kane ka projek sha ka Badri Rai Company (BRC).
“Ngim lah shuh ban sngewthuh ba kumno ka BRC ka leh ïa kane ka projek baroh kawei katba ka NIT jong ka PWD ka kdew shai ba tang 40% jong kane ka jingtrei la ai trei pateng (sub-contract)," la kynthoh ka MPYC.
“Ïa ka BRC, la kyntait da ka PWD naduh ba sdang, katkum ka jingsngewthuh jong, ba kam lah ban kotbor ban shimti ïa kane ka kam, hynrei ki (BRC) ki la rung pynban na kyrpong," la kynnoh u Bah Mylliem bad bynrap, “ïa ka BRC la kham noh mynsiem da ka Sorkar MDA ha kaba la aiti bun tylli ki projek hapoh ka jylla khamtam kiba projek ba kongsan kum ka jingshna ïa ka Iew Polo ba thymmai, ka jingshna ïa ka surok Bajengdoba, ka jingshna ïa ka Stadium ha Tura bad ka jingshna ïa ka ophis treikam ba thymmai jong ka MTC ha Police Bazaar.
Haduh ngin don ka jingshngaiñ ïa kane ka Contractor (BRC) haba ngi ladep sakhi ïa ka rukom pyntrei ïa ka tnum pyllun ka Ïingdorbar Thawaiñ ba thymmai," la ong shuh shuh u nongïalam ka MPYC.
Haba kylli, u nongïalam ka MPYC u la ong ruh ba wat u Lamphang jong ka Ïingdorbar Thawaiñ u dei ban shim ïa ka jiingkitklieh halor kane ka jingjia.
Shillong, Naitung 14: Hadien ba ka Food Safety and Standards Authority of India (FSSAI) ka ai ïa ka jingbtah ïa ki dukan die doh ba kin khang shuwa ki dukan jong ki bad ba kin pynkhuid bad shna thymmai kat kum ka rukom kaba ki ai, ki nongdie doh ha Ïewduh bad ha shi lynter ka surok ha ki thaiñ Motphran naduh 13 tarik naitung haduh 15.
Ha ka jingleit peit u nonglum khubor u Mawphor la sakhi ba baroh ki dukan ki sahngeh shuwa kumba la bthah bad ki ban pynkhuid shuwa ïa ki dukan die doh da kaba ai rong ai rup bad ban ker ïa ka jaka buh doh da ki jar nar.
Lah ban sakhi ba hadien kane ka jingairong airup bad ka jingpynbha baroh ki basa lah ban sakhi ba dei ka basa doh kaba khuid bad kaba itynnad tam na baroh ki basa ha ïewKi katto katne ngut ki nongdie kiba buh dukan kiba u Mawphor u ïoh ban ïakren ki la pynpaw ïa ka jingsngew ïahap namar kane kan wanrah jingkhuid shikatdei ïa ka doh kaba kin die.
Kine ki nongdie doh ki la ïathuh ba da kane ka jingkah da ki jar nar kan kham wanrah jingkhuid namar ki nongwan siew wan tda kin ym ïoh lad shuh ban ktah ïa ka doh kumba jia baroh shikatto.
Haba pyrshang ban kylli pat ïa ka jinglut jingsep ha kaban shna pynbha kiba bun na ki ki pynpaw ba ka jinglut kam duna ïa ka 5000 hajar namar kin hap thied ïa ka rong, ki tin, ki dieng bad kiwei de ki jingdonkam.
Shuh shuh ki pynpaw ruh ba lada ka sorkar ka ïai pynmih ïa shibun ki kyndon aiñ kan buh jingeh ïa ki bad kan ktah ruh ïa ka pla jong ki, namar mynta lai sngi kin hap khang shuwa ka dukan jong ki.
Haba la kylli pat haduh lano kin lah ban pyndep ban shna ïa ki basa, na ka liang jong ki ki pynpaw ba la kumno kumno la sngi Thohdieng ki la dep pura bad ki kyrmen ba ha ka sngi Saitjiañ kin lah ban plie biang ïa ki dukan jong ki.
Haba pyrshang ban kylli pat halor ka jingthmu ka FSSAI ban hukum ba ki dukan doh kin pynbiang ïa ki Fridge ban buh ïa ka doh kiba bun ki pynpaw ba lada kan mih jingeh shibun namar ka dei ka mar kaba rem dor bha bad ba ki dukan kiba ki shong kim long kiba shngaiñ ban buh miet ïa kat kata ka tiar.
“Nalor ba ka ïew bad ka kamai kam biang lada kin pynmih ïa kat kata ka hukum kan ktah shikatdei namar ka jinglut jingsep baroh ngi hap buria da lade nalor ba ngi hap ban siew ka bai dukan sa ban thied ïa kat kata" ong uwei na ki nongdie doh.
Haba pyrshang pat ban kylli ïa kaei ka jingduna kaba ki lap kum i nongshong dukan ha basa die doh, na ka liang jong ki la ïathuh ba ka jingbym don ka kor um kaba kin ïoh ban rah um na bynta ban sait ïa ka dukan bad ka jingbym don ki jaka bret ñiut ka dei ka jingeh kaba ki ïa kynduh bad kii la buh ïa kito kiba don ha ka bor ba kin peit ïa kane ka bynta.
Haba pyrshang ban ïakren pat bad ki katto katne ngut kiba shong die doh syiar ha Them Ïewmawlong ki la ïathuh ba dang shen ka Commissioner jong ka FSSAI ka la ong ba ym shah shuh ïa ki ban buh dukan ha katei ka jaka namar kam long ka jaka kaba khuid namar ka jingdon ka jaka bret ñiut ha syndah kitei ki dukan.
Shuh shuh na ka liang kine kiba die doh hangne ki la pynpaw ïa ka jingeh lada ka sorkar kam shah shuh ban shong dei doh ha kane ka jaka namar ki la shong die doh ha kane ka jaka la bun bun snem mynta.
Shuh shuh ki la ong ba ka ka jingbthah ban ker ïit ïa ka jaka buh doh ka ïarap ban wanrah ïa ka jingkhuid hynrei namar ba set op palat ka lah ban sma ka doh.
Shillong, Nailur 16: U Bah Disparsing Rani ha ka sngi Thohdieng u la ïathuh ba kumba long mynta ka jinglong jingman jong ki bos saw ki la don hapdeng ka jingbym shngaiñ shuh na ka daw ba kiba bun na ki ki dei kiba la rim.
Haba kren sha ki lad pathai khubor u la ong ba ka jingjia ba khah khah ki aksident na ka daw ka jingpheil break kaba la buh jingma ruh ïa ki nongleit nongwan na ka liang jong u u pyrshang ban wad jingtip la ka don ne em ka jingtalasi ïa ki kot ki sla na ka liang ka ophis ka la ïathuh ba ka don ka jingleit talasi kaba ju jia na ka por shah ka por bad wat ka jingdaiñ kuna ruh ka ju jia ïa ki bos saw.
Na ka liang jong u u la buh jingkylli ruh halor kino ki kot ki sla ka tnad pynïaid kali ka ju talasi kot na ka por sha ka por.
“Ki bus saw ki dei ki kali kamai kaba nyngkong eh ka kot kaba ki dei ban don ka dei ka Insurance hynrei tang ka insurance kam don, ka Fittness ruh kam don, ka pollution ruh kam don bad ka road tax ruh kam don, ha kano ka nongrim pat ki pulit ki talasi ïa ki kot ki sla" u la buh jingkylli.
Shillong, Naitung, 14: Ki 47 ngut ki nongshong shnong jong ka shnong Upper Tarabari, kiba dei na ka jaidbynriew Garo kiba la shah tait shnong na ka daw ba ki pyrshah ïa ka jingpynïasoh bad ka Jylla Meghalaya ynda la pyntreikam ïa ka MoU kaba la ïasoi da ka Sorkar Assam bad Meghalaya ha ka sngi Palei kin ïoh ïa ka jaka sah ha Upper Tarabari hadien ba ki bor synshar distrik ki la lah ban wanrah ïa ka jingsngewthuh jingmut ha kane ka shnong, la ïathuh u Deputy Commissioner jong ka Kamrup u Kailash Karthik N.
Ula ïathuh ba ki Pulit Assam bad ki bor synshar District jong ka West Khasi Hills ki la thaw da ka Peace Committee ha Upper Tarabari hadien ba ka la don ka jingjurip na ki arliang mamla.
“Ka Peace Committee kan shim ïa ki sienjam ban wanrah biang ïa ka suk ka saiñ bad ruh ban peit pyrman ïa ka jinglong jingman ha kane ka shnong ba kum kane kan ym wan jia shuh," ong u Circle Officer jong ka Boko Revenue Circle u Diwas Bordoloi.
Ïa kane ka Peace Committee la khlieh da u Luwin Marak kum u President, u Rottal Sangma kum u Secretary bad ki dkhot ki kynthup ïa u Marjan Sangma, u Lingbat Marak, u Barminton Sangma bad u Kraison Marak.
“Ka Peace Committee kan peit pyrman ïa ki kam khappud ha Upper Tarabari bad ïa ka jingtreikam jong ka pat yn peit pyrman da ki bor synshar jong ka sorkar Assam bad ka jylla Meghalaya," ong u Diwas.
Ha ka jingleit jurip, la sakhi lang da bor synshar district ka jylla Assam bad na ka Jylla Meghalaya ba kynthup naduh u Diwas Bordoloi, u Phanindra Nath uba dei u Officer-in-Charge jong ka Boko Police Station , u Bikram Basumatary uba peit ïa ka Hahim Police Outpost, u Goalon K Sangma uba peit ïa ka Malangkona Police Outpost, West Khasi Hills District bad ki nongïalam jong ka All Rabha Students Union (ARSU), ki Pulit CRPF.
Ha kane ka jingleit jurip ki la pynlong ruh ïa ka jingïalang ha madan lehkai jong ka shnong.
Shuh shuh ha kane ka jingïalang la ïashim bynta da ki nongshong shnong jong ka Watre Rongchang, Balsrik bad Walkam jong ka Upper Tarabari.
Ki paid nongshong shnong ki la pynpaw ha kane ka jingïalang ba ki kwah ban wan ïasoh bad ka Meghalaya da kaba dawa ba dei ban pynlait noh ïa ki laingut kiba la shah kem na ka daw ba ki dawa pisa katkum ka jingkynnoh kito kiba kwah ïasoh bad ka AssamNa ka liang u OC ka Boko Police Station u la kular ba kin sa peit ïa kane bad ka jingpynlait ruh kan long katkum ki kyndon jong ka aiñ.
U Secretary jong ka Jarihat ARSU u Barun Rabha u la kyntu ïa ki ar Sorkar ba kin pyndep pura noh ïa ka jingpynbeit pud khnang ba kum kane ka jingjia kan nym jia shuh“Kam don kano kano ka jingkylli kaba ngin leit ïasoh bad ka Meghalaya namarba naduh ki kpa tymmen jong ngi ki dei shibynta bad ka jylla Assam bad shen ngin leit ai dorkhas sha ki Myntri Rangbah jong ki ar tylli ki jylla ban pynpaw ïa kane ka jingsngew jong ngi,"ong u President jong ka Garo National Council (GNC), Assam u Enindra U Marak.
Shillong, Naitung 14 : Ka shnong Lalpani bad Dangar Dop kidei sa ki ar tylli ki shnong nalor ka shnong Balat kiba la shah ktah na ka jingshah khlong ha ka wah Umngi bad kiba donkam kyrkieh ïa ki lad jingïada.
Kine ki ar tylli ki shnong kiba don ha khappud bad ka ri Bangladesh kidei kiba hap hapoh ka Mawsynram Constituency East Khasi Hills District.
Ki dak ki shin ba ka wah Umngi ka la sdang ban tur bad khlong sha ki bynta jong kitei ki ar tylli ki shnong kadei ha u Jylliew mynta u 2022 ha ka por ba u slap bah bajur u la neh kumba shi taïew eiei ha kaba ka um ka la rat ruh ïa ka surok bad kumjuh ruh ïa ka jaka ap pahara jong ki BSF bad kaba ka la don ruh ka jingduh ki mynsiem briew ha Dangar.
Ki paidbah nongshong shnong jong kitei ki ar tylli ki shong mynta ki don hapdeng ka jinglynga pisa bad ka jingshong syier namar lada jia ba slap jur biang, ki ïing ki sem kiba don marjan bad katei ka wah kin sa shah rong lut.
Katkum ba long mynta ki don kumba phra tylli eiei ki ïing kiba don hapdeng ka jingma na ka wah Umngi.
Kumta hapdeng ka jinglynga pisa bad jingshong syier kumno ban leh ban lait na ka jingeh, ki nongïalam shnong ki la pynsngew sha u MLA jong ka thaiñ u Bah HM Shangpliang ba un wad ki lad ki lynti kumno ban leh ban ïada ïa ki na ka jingshah khlong ha katei ka wah Umngi.
Bad mar mar u Bah HM Shangpliang ha ka sngi Balang u la hiar hi dalade bad ïalam ruh ïa ki ophisar jong ka tnad Water Resources ba kynthup naduh u Bah ML Lawai uba dei u EE, Bah L Suting SE Shillong City bad Bah WL Nari SDO ban leit jurip ïa ka jinglong jingman jong kitei ki ar tylli ki shnong.
Hashwa ban leit jurip sha ki jaka ba ka Wah Umngi ka la khlong, la ïoh ban pynlong shwa ka jingïalang kaba lyngkot ha community hall ha kaba ki nongïalam shnong ki la pynpaw bad ïathuh ïa ki jingma kaba ap ïa ki lada slem ki lad jingïada.
Haba ïakren bad u Mawphor hadien ba la dep jurip u Bah HM Shangpliang u la ïathuh ba ha u Jylliew 2022 ka jingneh jong u slap bah kumba shi taïew eiei ka la pynlong ïa ka wah Umngi ban khlong ïa ka khyndew kaba don marjan bad kitei ki ar tylli ki shnong.
“Ha u Jylliew ngi la mad ïa u slap ba jur uba la neh kumba shi taïew eiei bad ka wah Umngi kaba tuid na Balat bad ka ïaid lynga na kine ki ar tylli ki shnong bad ka la bam ïa ka khyndew ha kine ki shnong bad ka la rat ruh ïa ki paiñkhana, ki sem sniang bad kumjuh ruh ïa ka surok ba la shna da ki BSF.
"U la ïathuh ba hadien ki nongïalam shnong jong kitei ki at tylli ki shnong ki la pyntip sha u ha ka sngi Ba ar u la hiar jurip ha ryngkat bad ki ophisar jong ka tnad Water Resources.
“Hadien ba ngi la leit ban jurip ngi la shem shisha ba ki paidbah jong kine ki ar tylli ki shnong ki don hapdeng ka jingshong syier namar lada ka jia ba jur biang u slap kane ka wah Umngi kan sa bam ïa ki ïing kiba don hajan jong kane ka wah," ong u Bah HM Shangpliang.
U la ïathuh ruh ba u la dep ban ïakren bad ki ophisar jong ka tnat Water Resources bad na ka liang jong ki ruh kin sa pynkhreh noh ïa ka mang tyngka bad shen ha ka taïew ban wan ki ophisar kin sa leit ban jurip biang ban thew ban woh khnang ban sdang noh ka jingtrei ban ïada na ka jingkhlong jong ka um.
U Bah HM Shangpliang u la bthah ruh ïa ki ophisar ba kin sdang noh ïa ka kam khnang ba ki paidbah jong kitei ki ar tylli ki shnong khamtam ki longïing kiba don marjan bad katei ka wah kin ym mad jingeh.
U la ïathuh ruh ba ha ka sngi Thohdieng un shen un sa leit ban ïakynduh ruh ïa u Myntri ka tnad Water Resources Bah Brolding Nongsiej ha ryngkat ka dorkhas ba la aiti da kitei ki ar tylli ki shnong.
Bad un sa ai jingmut ruh ban kynthup lang ïa kitei ki ar tylli ki shnong hapoh ka Brahmaputra Board.
Na ka liang u Bah ML Lawai EE ka tnad Water Resources u la ïathuh ba ka jingjulor jong ki jaka ka la long kaba khraw bad lada jia ba kam don kano kano ka lad jingïada kitei ki ar tylli ki shnong ha u snem ban wan kin sa jah syndon.
“Ngi la ïohi da la ki jong ki khmat bad ka jingjulor na ka jingkhlong ka wah Umngi ka la long kaba khraw bad lada jia ba kam don kano kano ka lad jingïada ka shnong Lalpani bad Dangar Dop ha u snem ban wan kin sa jah syndon.
Ha kane ka jingpynjulor jong ka Wah Umngi ka ktah ïa ki longïing, ki jngri jingdup, ka ïoh ka kot namar kin phet shaei lada jia ba ki duh noh ïa ki ïing ki sem," u la ong.
“Na ka liang ka tnad ngi la wan ban peit ryngkat u SE, SDO bad ngi la khmih bha bad ngin sa phah sha u Chief Engineer shwa ba ngin leh eiei bad ha ka taïew ban wan ngin sdang ban thew ban woh bad hadien ba ngi la dep lut ngin sa mang tyngka bad namar ka jingjulor ka long kaba khraw ngi sngewthuh ka jinglut ruh ka bun.
"U la pynpaw ruh ka jingeh kaba khraw khamtam ba ka mang tyngka na bynta ka tnad Water Resources ka long kaba rit.
“Ngi kwah eh ban ïarap hynrei ka mang tyngka ïa ka tnad Water Resources ka long kaba rit, ngi sngewthuh watla ngi pyrshang ban ïarap hynrei long lehnoh ei ka jingtrei shitom jong ngi haba la poi sha ka mang tyngka.
" la ong u Bah ML Lawai da kaba bynrap ba kin phah ka kaiphot khnang ban ïoh mang tyngka ban ïoh trei noh ïa ki jaka kiba la shah ktah.
Jowai, Naitung 15: Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Jowai.
Haba phai sha ka jingïakhun hapdeng ka Caroline Colony pyrshah ïa ka Lion Sports & Youth Affairs kala long kaba ïakhait bha bad ha ka jingïakhun jong ka kylla step kitei ki ar kynthun kila ïoh ban thep mar kawei 1-1 kol.
Ïa ka kol ba nyngkong la thep shwa da ka Lion Sports and Youth Affairs ha ka minit ba 4 da u rangïalehkai jong ka u Heipormi Dkhar, hynrei na ka liang ka Caroline Colony kala ïakhun dohïap ban pynphai kylla ïa katei ka shikol bad dei ha ka minit kaba 16 na ka liang u Famous Lyngdoh ula ïoh ban pynkhih ïa ka jar.
Haba wan ban bteng ïa ka jingïakhun jong ka kylla miet baroh ar kynhun kila pyrshang ban ïalehkai bha kiba la sei lut ïa ki sap ki phong ïalekai jong ki hapoh madan, hynrei haduh ba kut jong ka jingïakhun kila ïasam noh da mar shi point.
Ka jingïalehkai lashai ka sngi (Saitjaiñ) 16 tarik kan long hapdeng ka Khliehïongriang pyrshah ïa ka NSA ha ka por 3 baje nohphai sngi.
Shillong, Naitung 14: Ha ka jingjia kaba la pynsaw kyrang ïa ki nongpynïaid jong ka Phutbol jong ka Shillong Premier League (SPL) mynta ka sngi, ka jaka shong paidbah ha Madan Polo, kaba la shna da ki siej bad siang da ki plywood, ka la khyllem jraiñ jraiñ ha ka por ba dang ïaid ka jingïakhun ba shongshit bha hapdeng ki artylli ki team na Mawlai, kata ka Mawlai Sports Club bad ka Ryntih Sc.
Kane ka jingkhyllem ka la la jia ha ka por ba ka Mawlai ka la ïoh thep ïa ka kol kaba nyngkong bad ki nongkyrshan ka Mawlai kiba la pynkhapngiah mam ïa kane ka jaka shong ne ka temporary gallery, ki la ïa shad ïakmen bad kynhoi, kynsan shu jraiñ bad baroh kiba don ha gallery ki la hap bad kyllon lut sha madan.
Donbok ba ha kane ka jingkhyllem ym shym la don ba mynsaw jur, lait noh tang uwei arngut kiba shu mynsaw malu mala.
Hapdeng kane ka jingkhyllem ka jaka shong, ka jingïalehkai kala bteng beit bad ki nongkyrshan ka Mawlai ki la ïeng beit ha kajuh ka jaka ban kynhoi bad bad kyrshan ïa ka team kat haduh ba kan da jop syndon ba 5 kol la 0.
Ki nongpynïaid ka SPL kiba dei na ka Shillong Sports Association (SSA) ki la ong ba kadei ka jingbun palat ki paidbah ban shong ha kane ka jaka ba shu shna shipor, kaba la long ka daw jong ka jingkhyllem.
Hynrei ki riew ieit phutbol, ki la pynpaw ka jingsngewkhia halor kane ka jingjia, da kaba pynpaw ba wat lada ka phutbol ha madan Polo ne ha ka jylla ka la don da ki phew phew snem, hynrei tang kawei ka madan phubol ba paka ruh ym don.
Kumba long mynta madan jong ka SSA kaba ju ïalehkai SPL ne ka First Ground ka dang don hapdeng ka jingmoramot bad ka JN Sports Complex ruh ka dang don hapdeng ka jingmoramot.
Hynrei ha Social Media, kiba bun ki la beiñ ïa ki nongpynïaid ka SPL da kaba ong ba kat ka jingïalehkai ba heh tam ha ka jylla, ka shu shna jaka shong tang da ki siej.
Ki don kiba la pynpaw ba ki jaka shong ki dang kham bha shibun ha Laitkseh ban ïa kaba ha Polo, namar ha Laitkseh la shna da ki dieng kiba skhem bad siang da ki lyntang.
Ha kajuh ka por ki don ruh kiba la pynpaw lypa ka jingartatien halor ka jingbym don ki madan Phutbol ha Shillong hapdeng ka jingpynkhreh ban pdiang kat ïa kata ka National Games.
Kiba bun ruh ki la kren biria ba imat une u snem u dei u snem jong ka jingkhyllem, ha kaba ka la jia ka jingkhyllem jong ka Dome ha ka jingtei ïa ka ïingdorbar ba thymmai ha Mawdiangdiang, ka jingkhyllem ki surok, ka jingkhyllem ka jingkieng Dwar Ksuid bad kiwei kiwei.
Shillong, Naitung 15 : Ka HYC Seng Kmie lyngba ka Sports Cell hapoh ka jingïalam u Sports Secretary Bah Franky Kharumnuid ha ka sngi Thohdieng ka la leit ban jurip ïa baroh ar tylli ki madan ïalehkai Football kata ka Madan 1st Ground jong ka SSA bad Madan JN Stadium.
Hakane ka jingleit jurip ka seng ka la lap ba baroh ar tylli ki Madan ka dang sah khongreng.
“Kaba lyngngoh ka long ïa ka madan First Ground kaba la sdang trei naduh ba bat President u (L) Bah SK Sun tad haduh mynta lah katno snem shuh ym lah ban pyndep.
Bad ïa ka Madan JN Stadium pat u Myntri ba dei peit ïa ki kam ïalehkai Sports u Bah Banteidor Lyngdoh u la phah ban maramot noh ïa ka madan da kaba kular ruh ban pyndep noh ha u Naiwieng mynta u snem," ong u Bah Kharumnuid da kaba bynrap ba u Myntri u la shu antad klumar.
“Ka Seng ka pynrem jur ïa ka tnad ïalehkai hapoh ka jingïalam u myntri bad ha ka jingshisha ladei ban pyndep shwa ïa ka 1st ground khnang ban ïoh ban pynlehkai ïa ka Shillong Premier League kaba dei ka league kaba heh duh ha jylla bad kane ka sorkar ha ka juh ka por ka pyntreikam lang tad ba haduh ba ka Shillong Sports Association ka hap ban pynlong ha 3rd ground kaba long ka jinglehraiñ ïa ka jylla baroh kawei.
Ka HYC ka pynrem ruh ïa ka sorkar halor ka jingkhyllem ka Gallery siej ba shi por ha ka sngi Palei ha ka por ba ïalehkai ka Mawlai SC pyrshah ïa ka Ryntih SC da kaba ong ba kadei ka jingbym lah ban pynbiang ïa ka madan ba paka.
Ka HYC ka la ai jingïaroh ïa ka SSA kaba lah ban pynlong ïa kane ka league ha la ka jingstad bad ki da pynbiang ki jaka shong khlem jingsiew iaki paidbah ieit football.
Shillong, Naitung 15 : Ka Langsning SC ka la kiew sha ka kyrdan ba ar ha ka miej kheñ point jong ka lympung ïalehkai OC Blue Shillong Premier League (SPL) 2021-22 da kaba knieh na ka Ryntih kaba la hiar mynta sha ka kyrdan ba lai.
Kane ka la wan hadien ba ka la pynliem da 4-0 pyrshah ïa ka Malki SC ha ka jingïalehkai ha ka sngi Thohdieng ha madan Third Ground, Polo Shillong.
Hashwa ba kine ki ar tylli ki team kin ïa aireng, ka Langsning ka dang kamai 7 point bad ka Malki da 4 point ha kaba ka Langsning ka don ha ka kyrdan ba saw katba ka Malki ha ka kyrdan ba hynñiew.
Bad da ka nam jop ba ka la khur ha kane ka sngi ka Langsning FC ka al kiew sha ka kyrdan ba ar da kaba kamai 10 point.
Haba phai sha ka jingïalehkai hapdeng kine ki ar tylli ki team, baroh ar ki la ïoh ban thep kol ha ka jingïalehkai jong ka kylla step.
Ka Langsning tang ha ka jingïalehkai ba ïaid lai minit ka la ïoh ka kabu kaba biang bha ban thep kol, hynrei ka bol ba la shut da u Figo Syndai ka la lait salit ban rung shapoh kol.
Ha ka minit ba 10, u Syndai u la ïoh ban pynkhih jar hynrei ym shym la kheiñ kol namar u don ha ka liang ka offside.
Ka jingïakhun ka la nang itynnad bad ïakhaid bha, hynrei ka Langsning ym slem na ka jingïai pyrshang bad ñion shakhmat ka la ïoh ban pynkhih jar nyngkong ba la thep da u Arnesius Marweiñ ha ka minit ba 19.
Katei ka shi kol ka la wan lyngba ka freekick ba la shut da u kapten u Kitboklang Pale kaba leit dei noh ïa u dieng kol.
Ha kaba kum katei ka por ka bol ka la wanphai biang sha madan ïa kaba la ïoh bat da u Arnesius Marweiñ uba khlem pynlehnoh ei u la thep beit jlang shapoh kol.
U Nongtdu u la thep ïa ka kol kaba ar hadien ba ma u ryngkat u Kynsaibor Lhuid ki la pashat bol lyngba ka jingshut corner.
U Nongtdu u la pyrshang thep kol ha kaba ka bol ka la leit dei na u dieng kol bad rung beit jlang shapoh kol.
Kane kadei ka kol kaba 50 jong ka SPL mynta ka samoi.
Ka Langsning ka la nang ïoh mynsiem bad khlem da ailad ïa ki jingpyrshang thep kol ka Malki ha kaba u Arnesius Marweiñ u la thep sa ïa ka kol kaba ar bad kaba lai na bynta ka Langsning FC.
Ka Langsning FC khlem da ailad ka la nang ïakhun tyngeh bad ha ka jingïalehkai ba la jan kut artad ka kylla step, u Kitboklang Pale ha ka minit ba 40 u la thep ïa ka kol kaba saw.
Na ka jingïoh ban lamkhmat da 3-0, ka Langsning ka la lah da kaba suk ban kyrda na ka jingshah thep kol ha ka kylla miet.
Ki rangïalehkai ki la ïakhun tyngeh haduh kaba kut jong ka jingïalehkai bad ka Malki ruh ki la ïakhun triang ban pynphai kol hynrei haduh kaba kut baroh arliang ki khlem ïoh thep kol shuh ha kaba ka Langsning FC ka la pynliem da 3-0 kol.
Kane kadei ka jingïalehkai kaba khatduh jong ka wat ba san bad ka wat ba hynriew kan sdang mynta ka sngi Saitjaiñ ha kaba ka Rangdajied FC kaba don ha ka kyrdan ba saw kan aireng pyrshah ïa ka Shillong Lajong FC kaba don ha ka kyrdan ba hynriew ha ka por 4 baje janmiet.
Ka um snepkor ka long da shisha kaba ïarap bha na ka bynta ka koit ka khiah ha kiba bun ki liang, bad ka long kawei na ki jingdih ba bha tam na ka bynta ban pynum ïa ka met ka phad bad lait na ka jingtyrkhong ka met.
Ka ïarap na ka bynta ban weng ïa kata ka toxin na ka met, ka um snepkor ka ïarap ruh na ka bynta ka jingtylliat bha ka ’nierbah bad ka don ïa kita ki dawai ha ka kiba lah ban ïada ïa ki khñiang jingpang bapher bapher bad kumjuh ruh ban pynkhiah ïa ki jingpang.
Ka um snepkor ka don ruh ia ka electrolytic kaba ngi don ha ka snam.
Ha ka thma bah Pacific 1941-45, u snepkor u don ka bynta kaba khraw ïa ki shipai kiba pang bad mynsaw la pyndonkam ïa ka um snepkor kynthup kum drip kaba aibor bha ha ka jingsumar bakyrkieh.
Ïa ka um snepkor bunsien la dih beit beit khlem da saiñ ne shet, shisien ba la pyllait lyer pat, kane ka umsnepkor ka duh noh ïa ka bor dawai dawai ba don ha ka um.
Ki briew, ha ka liang ka riti, ka kolshor, ktien, niam bad jaitbynriew bapher bapher satlak ka pyrthei ki sngewthuh ïa ka jingkordor u snepkor kum kum u tyllong ha kiba bun ki liang na bynta ka koit ka khiah bad kumjuh ruh kum dawai.
Naduh ba la thung ïa u snepkor, ki briew ki sngewthuh ïa ka jingdonkam bad jingkordor ka bor jong u umsnepkor ha ka koit ka khiah.
Da ki bun hajar snem ki dawai bapher bapher la shna bad pynmih na u snepkor.
Ha kata ka dawai tynrai sawdong jong ka pyrthei, ia u snepkor la pyndonkam na ka bynta ban sumar ïa ha kib abun jait rukom ki jingpang, kynthup ïa ka jingsngaid kpoh palat, sahiaw, syllen khlieh ne bym don shñiuh khlieh, pang shadem, eh kpoh, jyrhoh, khieshoh, khyllai bad jingdon maw ha u khyllai, tyrkhong ryndang, pang bniat, tuberculosis, pang at ne tumour, mynsaw bad kiwei kiwei.
"Ban dih ïa ka um snepkor ki don shibun bha ki jingmyntoi namar ba ka um snepkor ka duna ïa ka carbohydrate, la kumno kumno haduh 99% ka lait na ka khleiñ bad duna ruh ka shini ha ka.
Ka um snepkor ka don ïa kita ki organic compounds kiba ïarap bha na ka bynta ka koit ka khiah bad ïarap na ka bynta ban kyntiew ïa ka koit ka khiah.
Bunsien haba la shoh thait palat namar ka jingshit ne jinglwait, ki briew ki ju dih da ka um snepkor namar ba ka long kaba ïarap bha ban pyntngen ïa ka met.
Ym tang katta, ka um snepkor ka ïarap na ka bynta ban pynum ne pynïoh biang ïa ka um ha ka met bad ïada na ka jingtyrkhong ka met.
Ka um snepkor ka ïarap ruh na ka bynta ban rah ïa kita ki nutrients bad ka oxygen sha ki cell bad ka ïarap ban pynïoh biang ïa ka um kaba la tyrkhong ha ka met.
Ka umsnepkor ka ïarap ruh ïa na ka bynta ban pynduna ïa ka jingsngaid palat bad kumjuh ruh ban pynkhlaiñ ïa ka bor met.
Ka ïarap ruh na ka bynta ka jingtreikam bha ki dkhot met, jingtylliat bha ka ’nirbah.
Ki stad wad bniah ki la shem ruh ba ka um snepkor ka don ruh ïa kata ka bor na ka bynta ban ïaleh pyrshah ïa ki khñiang jingpang bapher bapher bad kumjuh ruh ka lah ban pynkhiah ïa ki katto katne ki jait jingpang.
Ka ïarap na ka bynta ban pynkhuid ïa ka kpoh, kum ka ‘nierbah bad kiwei ki snier ha ka met kiba long ki lynti ïaid na ka bynta ki bam ka dih.
Ka um snepkor ka don ïa ka bor na ka bynta ban ïaleh pyrshah ïa ki khñiang jingpang kiba lah ban wanrah ïa ka jingpang khieshoh, AIDS bad ka lah ruh ban teh lakam ïa ka jingkiew ne jinghiar ka Blood Pressure bad ka lah ruh ban pynduna ïa ka jingma na ka jingpang bampong.
Ka um snepkor ka long shi bynta na kita ki jingdih ba kongsan ba lah ban sumar na ka bynta kito ki briew ba don jingpang khyllai bad kumjuh ruh na ka bynta kito kiba don maw ha panjung.
Ka ïarap bha ruh na ka bynta ka jingïaid beit ka snam ha ka met.
Kine ki long katto katne ki jingmyntoi na kiba bun ba ioh na ka um snepkor lane u snepkor na ka bynta ka jingmyntoi ha ka koit ka khiah.
Ïa u snepkor la pyndonkam ruh na ka bynta kiba bun kiwei ki jingdonkam, ha kaba ïadei bad ka bam ka dih bad ka jingshna ïa kiwei pat ki mar na u".
Shillong, Naitung 15 : U Dr.
Aman War DHS ba la shongthait noh jong ka sorkar jylla u la hap ban kit ban bah sa kawei pat ka kam ha ka liang ka jingïalehkai, ha kaba ka Meghalaya Softball Association (MSA) ka la ibit bad thung ïa u kum u President jong ka Association.
Ïa u Dr.
Aman War la thung President ha ka jingïalang paidbah ba shisien shi snem jong ka Meghalaya Softball Association kaba la pynlong ha ka 14 tarik Naitung 2022 ha Alelang Hall, Lachaumiere.
Ha katei ka jingïalang la jied thymmai ruh ïa ki nongkitkam na bynta ka samoi treikam jong u 2022 haduh 2025, ha ka jingïadonlang u Bah Finely Pariat uba dei u General Secretary jong ka Meghalaya State Olympic Association (MSOA) bad kiwei kiwei.
Nalor u Dr.
Aman War kum u President la thung Working President ruh ïa u Bah Dennis Shabong, arngut ki Vice President ka Kong MN Lyndem bad Kong Y.
Jyrwa bad General Secretary Kong Ridahunlin Lyndem.
Kiwei kiwei pat ki nongkitkam ki kynthup ïa u Bah Hiamdor Rapsang bad Kong Darikordor Kharpuri (Joint Secretary), Kong Pristimai Jyrwa (tresurer).
Nangta la thung ruh ïa ka sub committee ha kaba ki dkhot ki kynthup ïa u Bah Wankitboklang Syiemlieh bad Kong Jerinda Kharchandy (Technical Committee), Ritu Chettri bad Bah Banskhembha A Lyndem (Selection Committee) bad ka Kong Ibaphira Skhemlon (Tournamnet Committee).
Kat nangmih ki sngi, la i kumba ki jaka khamgam lei ki jaka sor ki la nang khapngiah.
Ka jingbun briew ne ka jingroi jong ki nongshong shnong ka dei kaba ym lah ban lait la ka long ha kano kano ka shnong ne kano kano ka ri ruh.
Hynrei ka jingdon ïa ka aiñ kaba khlaiñ bad ïa ki nongsynshar kiba ïohi jngai ka pynlong ïa ka nongbah ban long kaba ïaid beit ïaid ryntih.
Katba hangne ha ka nongbah Shillong pat haba shu peit la i kum ka nongbah ne ka sor kam don satia ki nongsynshar.
Ki lynti paidbah bad ki jaka ïew ki la jyllei da ki nongdie jingdie bad la shu ïa tur bad phriang katba mon haduh ba la khapngiah lut ka lynti ka synkieng ruh da ki nongdie madan bad ki nongkhaïi beaiñ bad dkhar bad khasi.
Naduh na ïewduh shaduh Khyndai lad bad wat kiwei ki dong ruh katei ka jingïatur bad khnieh wat ïa ki jaka ïaid paidbah ruh ka la jyllei bha ha kine ki sngi katbaz nangmih na uwei u snem sha uwei u u snem.
Ka ïewduh kadei kawei ja ki jaka kaba khapngiah tam bad ka daw kam dei ei namar ba la bun ki briew nongleit siew, hynrei ka daw kaba kongsan ka dei namar ba ki bor kiba peit bad synshar ïa ka ïewduh kim lah ban teh lakam ïa ki paidbah nongkhaïi ba ki die ïa ki mar tang hapoh ki dukan ne ki basa kiba la ai sha ki.
Hynrei wat ïa ki lynti ïaid ruh la phiah ha ki ar bynta bad la buh jaka die madan noh hapdeng.
Kane kam dei eh ka jingisynei ïa kiba duk kiba toi hynrei kawei na ka daw hi ka dei ka jingkangar pisa jong ki bor kiba dei peit ïa ka jingïaid beit ïaid ryntih jong ka ïew.
Hooid baroh ngi sngewsynei ïa kiba duk ba toi ba kin ïoh ban kamai jakpoh, hynrei ym lah pat ban ïapein ïa ka jingkylluid bad ka jingïaid beit ïaid ryntih jong ka rukom synshar khadar.
Ka Shillong kaba la ïoh ïa ka nam kum ka Scotland jong ka ri Mihngi na ka por sha ka por ka la nanglip rong lip rong katba nangmih ki sngi bad lah ban ong ba mynta lei lei ka la dei pynban kawei na ki jaka kaba lymmuh tam ha kine ki sngi ha ka liang ka ïew ka hat.
Ha kine ki sngi ka la long kaba thait bha ban rung shapoh jong ka ïewduh namar ba la pynwit palat ïa ki lynti ïaid baroh da ki nongdie madan bad ka ïew ka la shu khap ngiah bad kam long shuh ka ïew kaba khuid kaba suba.
Nalor jong ka jingpynwit jong ki nongdie madan ha ki lynti ïew wat kito kiba don la ka jong ka basa ruh ki ïaleh katba lah ban phriang ïa ki mar jong ki palat ïa u pud u sam jong ka dukan ne ka basa jong ki.
Kane ka la nang pynkhap ngiah shuh shuh ïa ka ïew kaba la bna nam jong ka ri Khasi.
Baroh ki lynti ïaid jong ka ïewduh kiba la kham heh kim lait shuh na kane ka jingtur jong ki nongdie madan bad ruh ki nongdie dukan ba phriang ïa ki mar jong ki shabar la ka basa.
Ka bor jong ka pisa shisha la la pynduh lut ïa baroh ki jingbit jingbiang jong ki paidbah bad ruh ka jingdon ïa ka ïew kaba khuid bad kaba itynnad jong kane ka ri Khasi.
Ym tang ka ïewduh hynrei wat ki rud surok jong ka surok naduh Motphran shaduh Khyndailad ki la kylla long ki jaka die madan.
Ha kine ki sngi ka Motphran ka la long kawei na ki madan ïew luri lura bad ym don aiñ shuh ka ban teh lakam ïa ka jingïaid beit ïaid ryntih.
Baroh ki la ïatur beit ban die ïa la ki jong ki mar kiba pher bapher ha Motphran.
Ki rud jong ka surok naduh rum Motphran ter ter sha Bimola, shaduh them bijoi ki dap da ki poi ei kiba la pynwit ïa ka surok bad pynthut ïa ka leit ka wan jong ki paidbah.
bunsien ki paidbah ki hap ban ïaid lang bad ki kali ha surok namar ba ki surok bad lynti ïaid kjat la klun lut da ki khar die madan.
Ka jingailad na ka liang jong ki bor ba dei peit ïa ka bha ka miat jong ka sor ka la pynshlur shibun eh ïa ki briew na ki thaiñ nongkyndong ban wan buhai shnong shapoh sor bad im la ka im kyndoi jakpoh da ki kam khaïi bad die madan.
Hynrei kawei kaba i shyrkhei ka long ba kiba bun kiwei pat ki shim kabu bad katba nang bun ki briew kiba lyngkar ka imlang sahlang ka kylla long lyngkar bad shibun ki kam sniew ki lah ban jia.
Ka jingbymlah jong ka sorkar ban teh lakam la nang jyllei ki riew lyngkar ban ïoh kamai ka jih hynrei kane ka wanrah shibun ki jingïalam bakla ïa ka jingim jong ki hi.
Shillong, Naitung, 15: Ka Hynniewtrep National Youth Movement (HNYM) ha ka sngi Balang jong ka 13 tarik ka la dawa na ka sorkar jylla ba kan wanrah da ki aiñ ki kanun kiban pynthikna ba ki kam ha ki private sectors kin bhah kyrpang da 80% na bynta ki samla trai muluk.
Haba kren bad ki lad pathai khubor u Bah Louis Dohtdong u President jong ka HNYM u la ïathuh ba na ka liang ka seng ka la pynher da ka shithi sha u Myntri Rangbah ka jylla ha ka 1 tarik Naitung halor kane ka jingdawa hynrei kat haduh mynta na ka liang u Myntri Rangbah bad ka sorkar kim pat ai jubab eiei ruh halor ka shithi jingdawa jong ka seng.
U Bah Louis u la ïathuh ba ka jingkyrduhkam ki samla wad kam ka tam duh mynta ka kynti bad na ka liang ki sorkar kiba rim bad ba mynta kim ju don kano kano ka jingpyrkhat bad ka thong ban seng kam thymmai na bynta ki samla ha ka jylla.
“Ngi ïohi da kaba shai ba ki kam sorkar ki la duna bha bad ka sorkar kam lah satia ruh ban pynmih kam thymmai na lade na kata ka daw ngi dawa ba ka dei ban wanrah da ka aiñ ba ki trai muluk ki dei ban ïoh 80% ki kam ha ki Private sectors" ong u Bah LouisShuh shuh u la ong ruh ba ki kam ha ki private sectors ki don ka jinglah ban ai kam ïa shibun bah ki samla trai muluk tangba i kumba kim kwah ai kam satia ïa ki trai muluk.
U Bah Louis u la ong ruh ba dang shen ki sorkar ha kiwei pat ki jylla ki wanrah da ka aiñ ban bhah kyrpang ïa ki kam na bynta ki trai muluk kum ha Haryana kaba ki mang 75%, Andhra pradesh 75%, Karnataka 75%, Madhya pradesh 70% and Maharashtra 80% ha ka jylla jong ki.
“Ka sorkar jylla ma dei ban bud ïa nuksa na kiwei pat ki jylla ban pyntreikam ïa kum kine ki aiñ khnang ban teh lakam ïa ka jingkyrduhkam jong ki samla trai muluk.
Ka dei ka jingdonkam kaba kyrkieh ruh ba ka sorkar jylla kan pynmih ki kam thymmai ha ki tnad jong ka bad ban mang ruh da kaba wanrah ïa ki aiñ ba 80% ki kam ha ki Private sectors kin dei ïa ki samla trai muluk" u la bynrapHa kaba ïadei bad kane u la ïathuh ba ka HNYM jan pynlong ïa ki jingïalang ha ki 7 tylli ki district ban pynshai dha ki samla ïa ka jingdonkam ban bhah kyrpang da 80% ki kam na bynta ki trai muluk.
Shuh shuh u la ïathuh ba ka seng kan pynlong da ka jingïalang ha ka 27 tarik Naitung ha Motphran ban kren bad pynshai paidbah halor kane ka kam.
Shillong, Naitung, 15: U Myntri Rangbah ka Jylla u Conrad Sangma ha ka sngi Baar u la pynbna paidbah ïa ka Mahatma Gandhi Rural Employment Guarantee Scheme ban pyntrei noh ha ki Census Town kiba don hapoh ka jylla baroh kawei.
Kane ka Flagship Programme ba la bei pisa da ka Sorkar Pdeng ka la wanrah bun ki kam pynroi ha ki shnong nongkyndong.
Sa mynta ka kynti kane ka prokram sa pynmyntoi ïa ki Census Town.
U Myntri Rangbah ka Jylla u Conrad Sangma haba kren kum u Kongsan u la pynpaw ïa ka jingsngewkmen bad ai khublei ïa ka Sorkar India kaba la pdiang ïa ka jingtyrwa jong ka Sorkar Jylla ban pynrung ïa ka MGNREGS sha ki Census Town.
“Kane ka sienjam kan pynmyntoi ïa ki shi lak ngut ki nongshong shnong kiba shong basah ha ki Census Town jong ka Jylla," ong u Conrad.
U la ïaroh ïa ka jingtrei shitom jong ki Village Employment Council (VEC) bad ïa ki shnong ki thaw ha ki saw snem ba la leit noh, ka jingpynlut pisa haba pyntreikam ïa kane ka prokram ka la kiew kumba T.
600 klur sha ka T.
1600 klur manla u snem.
“Nalor ka MGNREGA, ka Sorkar Jylla ka la seng nongrim ban pynkha ïa ki Self Help Group na ka bynta ki kynthei kaba la kiew na ka 4000 tylli ha u snem 2017-18 sha ka 41,000 hajar tang hapoh une u snem," la ong u Conrad bad bynrap, “palat T.
380 kluar ka pisa la aiti sha ki SHG bad kane ka la kyntiew ïa ka ïoh ka kot jong ki kynthei ha ki shnong nongkyndong.
"U Myntri Rangbah u la ai khublei ïa ki shnong ki thaw kiba la kyrshan borbah bad kiba la ïatreilang ha kiba bun ki kam ba la wanrah da ka Sorkar Jylla khamtam ha ka por ba la wan lynshop ka jingpang khlam COVID-19 bad kiwei kiwei de ki jingkyrshan ha kaba pynbhabriew ïa ki shnong ki thaw, ka jingpynkhuid ïa ki wah bad ki wahduid bad kiwei kiwei.
Haba pynpaw halor ka jingbym pat pyntreikam ïa ka skhim Jal Jeevan Mission ha ki Census Towns, u la ong, ba ka jing Sorkar ka la phah ïa ka jingtyrwa sha ka Sorkar Pdeng na ka bynta ka jingmynjur.
U Myntri ka tnat C&RD Block u Bah Hamletson Dohling uba la long kum u Kongsan ha kane ka sngi u la kren shaphang ka jingtrei shitom jong ka State Rural Employment Society (SRES), ka tnat C&RD kaba la pynpoi haduh u pud ban pynrung ïa ki Census Town hapoh ka MGNREGA.
U la ïaroh ïa ka jingshimkhia jong u Myntri Rangbah bad kyntu ruh ïa ki 29 tylli ki shnong kiba hap hapoh ka shnong Mawlai, Sohra, Nongmensong bad Madanrting Census Towns ba kin pyntreikam hok ïa kane ka skhim tang shu sdang pyntreikam.
Ha kane ka jingïalang ba la pynlong da ka State Rural Employment Society (SRES) ryngkat ka jingïatreilang bad ka ophis jong ka Deputy Commissioner, East Khasi Hills, la ïashim bynta lang da u MLA ka Mawryngkneng u Bah Pynïaid Sing Syiem, u MLA ka Sohra u Gavin M.
Mylliem, u MLA ka Shella u Bah Balajied Kupar Synrem, u MLA ka Mawlai u Bah P.
T.
Sawkmie, u CEM ka KHADC u Bah Titostarwel Chyne, u MDC ka Mawlai u Bah Teiborlang Pathaw, u Principal Secretary ka tnat C&RD, u Mission Director ka SRES, ka Deputy Commisisoner ka East Khasi Hills lem bad ki Rangbah Shnong na ki shnong bapher ka Mylliem, Shella bad Mawlai.
Mawkyrwat, ‘Naitung, 15: Ka South West Khasi Hills District katba nang ïaid ki sngi ka la sdang ban paw ha ka jingdon ki jaka jngohkai kiba itynnad, watla ka dang long ka distrik ba dang lung haba ïa nujor bad kiwei pat ki distrik hapoh jong ka jylla Meghalaya namar ïa ka la pynïakhlad na ka West Khasi Hills District ha ka 03 tarik u ‘Nailar, 2012.
Ban shu kdew khyndiat ba ka jingdon jong ki jaka shang pyngngad ne ki jaka jngohkai ha South West Khasi Hills District ki don shibun bah la ka long ha ka jingdon ki lum ki wah kiba itynnad bad ka lyer ba ngi ring mynsiem ruh ka dang long kaba khuid.
Kumta da ka jingdon ki ka la long kawei na ki lad ban ai ki lad kamai jakpoh ïa ki katto katne kiba nang ban pyndonkam.
Ha kajuh ka por lah ban ong ruh ba ka jingdon jong ka Hot Spring ne ka Umshit hapoh Lawblei, ka Mawranglang Viewpoint ha shnong Mawranglang, ka Tynrong Phohrangkshu ha shnong Nonglang, Synrang Ringai ha shnong Mawten, ka Krem Mawtynhiang ha shnong Nongnah, ka Deborlew South Riwar Viewpoint ha shnong Tynnai, ka Kynrewmyllah Adventure Training Centre & Eco Tourism (KATC&ET) ha shnong Mawranglang bad kiwei de ki jaka jngohkai kiba don ha ki thaiñ Ranikor kiba la long ka jingai jingmyntoi shibun na ka bynta ki paidbah kiba donkam ne ïa ki briew kiba wan kai pyngngad hapoh South West Khasi Hills District bad ha ka juh ka por da ka jingdon jong kine ka la ai ruh ki lad ban ai kam ai jam na ka bynta ki khun samla.
Ha kaba ïadei bad ka jingdon ïa ki kshaid ka South West Khasi Hills District ka don kyrhai ïa kshaid ba noh rymphum, kum ka kshaid Tyllang, ka kshaid Chaid-Chaid, kshaid Phot Rai Rai, kshaid Urjjaw-ti-bah, kshaid Chum-Chum, kshaid Urnar, kshaid ‘wei Mawknot, kshaid Phot Long-on, kshaid ‘non Ksiar, ka kshaid Od-Ringai, ka kshaid ‘wei Dong-sniang, ka kshaid Sum-sniang, ka kshaid Riat Pairo, ka kshaid Syaw, ka kshaid Mawïong bad kiwei de.
Hynrei ka long pat kaba sngewsih ba lada ïa kine ki jingai kiba kyrpang ki jong U Blei lada kum ki paidbah nongshong shnong kim nang ban sumar bha ne tyngkai ïa ki ha ka rukom kaba dei bad pyn-i-tynnad, ha kaba kan sa poi ka por ha kaba ki lum, ki wah, ki umbam umdih bad kumjuh ruh ka lyer kin sa kylla jakhlia noh ha kawei ka sngi bad kan sa long ka jingtim ïa ngi hi ha ka pateng ka ban sa wan.
Kumta ha kaba ïa dei bad kane ka bynta u nongthoh khubor haba ïoh ban lum jingtip na ki katto katne ngut ki briew kiba ju leit kai pyngngnad na kawei kawei sha kawei pat ki la pynpaw ka jingsngewkmen ban ïohi ïa ki lum ki wah, ki dieng ki siej bad kumjuh ruh ban ïoh ring mynsiem ïa ka lyer kaba khuid bad khamtam eh haba ki poi ha kane ka South West Khasi Hills District, namar ka dang don shibun ki jaka shongkai pyngngad la ka long ki jaka jngohkai kiba la plie kyrpad bad kumjuh ruh ki jaka kai pyngngad kiba la ai bad buh kyrpang da U Blei.
Shuh shuh ki la pynpaw ruh ba haba ki la poi hapoh jong ka Mawranglang Viewpoint ki la pynpaw ba da ka jingdon jong ka wah rilang ka la khring lypa ïa ki khmat jong ki ban peit itynnad bad kumjuh ruh ha Tynrong, Mawlangwir ba na ka liang jong ki ki la ïoh ban ïuh-kjat ki la ai ka jingïaroh na ka bynta ka jinglah jong ki shnong ki thaw bad kumjuh ruh ki bor ba dei peit jong ka distrik ha kaba ki la la ban pynurlong bad pynïeng ïa ki maw sahnam jong ki Syiem bad jong ki Myntri.
Ym tang kata kine ki jaka jngohkai ba itynnad bad ba pyngngad ki khring ruh ïa ki ban ïohi ïa ki lum ki wah kiba ithiang kiba don sha kine ki thaiñ.
Haba phai pat sha kawei na ki jaka jngohkai ha Shnong Tynnai ki nongwan jngohkai ki la ai ka jingïaroh ïa ka jingitynnad ka jaka namar na kane lah ban ïohi ïa ka them jong ka Ri Bangladesh lada dei ha ka por ba shai bha ka bneng.
Ha kawei pat ka liang, ki nongwan jngohkai pyrthei ki la pynpaw ba watla ka South West Khasi Hills District ka don shibun bah ki jaka jngohkai hynrei kaba sngewdiaw ka long namar ki surok ha kine ki thaiñ kim pat don ïa kita ki surok kiba bha haba ïanujor bad kiwei ki jaka ba ki ki la ïoh ban leit.
Namarkata, ki la buh ka jingkyrpad ïa ki bor ba dei peit naduh ka tnad treikam jong ka Public Work Department (PWD) Road, ïa ki nongmihkhmat bad kumjuh ruh ïa kiwei de ki tnad treikam kiba dei ha ka liang ka kam jngohkai pyrthei ba kin sngewbha ban ïa peit lang ïa ki jingdonkam ban wanrah ïa ka roi ka par ne pynbha ïa ki lynti ki synkien, namar ba haba don ki jaka jngohkai kiba itynnad ki la dei ban shim ruh ïa ka jingkitkhlieh kumno ban pynbha khnang ba haba ki briew kiba nabar jong ka jylla ki wan kai pyngngad ha kine ki jaka kin ïoh ban rah ruh ïa ki khubor ba bha sha kiwei pat ki briew.
Na ka liang jong ki, ki la buh ruh ka jingkyrpad na ka bynta ki paidbah nongshong shnong jong ka South West Khasi Hills District baroh kawei ba ki dei ban long borabor kiba leh khuid ïa ki sawdong sawkun bad ba kim dei ban long ki nongshun jong ka mariang namar ba lada ki pom pathar ïa ki dieng ki siej ne wiang ding ïa ki lum ha ki por tlang, tang kata ka jingitynnad ka la duh noh bad kiei kiei kiba don ha ka kin sah jah rngai noh.
Ha kajuh ka por, kum ki nongshong shnong ki dei ban don ruh ka jingkitkhlieh na ka bynta ka khuid ha suba khamtam eh ha ki jaka jngohkai.
Ki la buh ruh ka jingkyrpad ïa ki paidbah nongshong shnong jong ka distrik ba kim dei ban don ka mynsiem jingbishni ïa ki briew kiba nabar hynrei ki dei ban don ka mynsiem jong ka jingieit bad burom ïa ki khnang ba kan long ka jingmyntoi ïa ka distrik bad kan kyntiew ruh ïa kam jngohkai pyrthei.
Nongstoiñ, Naitung, 15: Ka seng UHM Mawshynrut Circle hapoh ka jingïalam jong u President ka circle u samla Stevenson Nongsiej, ka la lap ba ka skul SSA kaba don ha Mawlai Umdang Mawshynrut, ka la jot la pei bad wat ki tin tap tnum ki lah pei lut bad ki ben ki miej ki lah pyut lut.
Da dei ki por slap kam long shuh ban pynshong khynnah skul ha kamra klas bad ki hap shong ruh ha madan, nangta ki nonghikai ki hap pynlong skul ha kamra jong ki nonghikai.
“Ka seng ka la ther tyngeh ba kum kata ka ïing skul ba pynïoh ïa ka jingnang jingstad bad ban kyntiew ïa kata ka jingnang jingstad, hynrei ban ïoh ïa kata ka jingnang jingstad, ki khynnah ki hap mad ïa ka jingeh ban ïoh kheit ïa u soh, ki khynnah skul ki hap shong ha madan, namar kim don ïa ki ben ne ki miej na ka bynta jong ki khynnah skul bad ïa ki nonghikai.
“Kane ka long ka jingleh meinah jong ka sorkar bad na ka education department ruh ka leh shilliang bad iehbeiñ ïa ki skul kiba don ha nongkyndong.
Ka long ruh kaba shai ba ka sorkar bad u MLA kane ka constituency kim peit ïa ki duk ki suk bad ïa ki kam pule dangle ha nongkyndong.
Kumjuh ruh ka managing committee jong ka skul kam patiaw ïa ka jinglong jingman jong ka skul, ne ban wad ïa ki jingïarap na ka bynta jong ka skul, kum ki class room bad ka paiñkhana jong ki khynnah skul.
“Ka office jong ka DSEO ka dei ban peit lane dei ban leit jurip ïa kine ki school ba don ha nongkyndong, da kaba peit nuksa tang ïa kane kawei ka skul kaba la isangsot haduh katta katta.
Ka seng ka pynpaw ba imat ki dang bun kiwei ki skul kiba kham palat ka jinglong jingman ban ïa kane ka skul.
“Ka office jong ka DSEO ka dei ban shimkhia ïa kum kane ka skul ba ngat kum kane ka apot.
Nalor kata ka jinghiar ki jingpule dangle ka dei namar u nongmihkhmat bad ka sorkar, kim ïa shimkhia kat ïa ki skul ba pynïoh ïa ka jingnang jingstad.
Ka seng kan sa nang wad bniah ïa ka jingshisha, ong ka kyrwoh na ka seng UHM West Khasi Hills District hapoh ka jingïalam u president ka District u samla Moonstar Nongrem.
“.
Nongpoh, Naitung 15: Halor ka jingthmu ka sorkar Assam ban pyntreikam ïa ka skhim sam bording sha ki shnong ha Block II ba hap ha ka Raid Nongtung ha Ri Bhoi, ka Synjuk ki Rangbah Shnong Raid Nongtung Border Area ryngkat ka KSU Eastern Border Area mynta ka sngi ki la leit syndon ban ujor sha u Deputy Commissioner ka Ri Bhoi ban tuklar halor kane ka kam ha kaba ka jingthmu ban pyntreikam ïa katei ka skhim sam bording ha ka shnong Sabuda ba hap ha ka Raid Nongtung ka dei kaba khlem da pyntip sha ka bor shnong bad ruh wat sha ka sorkar Meghalaya.
Ka Synjuk ki Rangbah Shnong Raid Nongtung Border Area ha ka jingïalam u Chairman, u Bah Blikshon Sohtun bad ka KSU Eastern Border Area, ha ka jingïalam u President, u Bah Banjop Maring ryngkat ki nongïalam ka KSU Sabuda Unit ki la leit ban ujor sha u Deputy Commissioner ka Ri Bhoi pyrshah ïa ka jingthmu ban pyntreikam ïa ka skhim sam bording ha Sabuda, ka dei hadien ba na ka liang ka sorkar Assam lyngba ka tnad sam bording ka Assam na West Karbi Anglong ka la wan ban pynhap ïa ki Post Ilektrik ha ka 13 tarik u Naitung 2022 ha ka Shnong Sabuda.
Haba leit ban ujor ruh sha u Deputy Commissioner ka Ri Bhoi, na ka liang ka Synjuk bad ka KSU ym tang ba ki la pyntip ban ujor halor kane ka jingthmu pyntreikam ka Assam ïa ka skhim sam bording ha ka shnong Sabuda bad ki la aiti ruh ïa ka dorkhas ba pynpaw ka jingpyrshah halor kane ka jingthmu ka Assam ban pyntreikam ïa katei ka skhim sam bording khlem da pyntip sha ka bor shnong bad wat ka sorkar Meghalaya kam don jingtip satia.
Haba ïa kren bad ki Nongthoh Khubor hadien ka jingkynduh ïa u Deputy Commissioner ka Ri Bhoi, u Arpit Upadhyay ha Nongpoh, u Chairman ka Synjuk ka Raid Nongtung Border Area, u Bah Blikshon Sohtun, u la ong b aka sorkar Assam katba dang mih ki sngi ka la dang pyni ïa ki kam leh donbor ha kitei ki shnong khappud bad wat ïa katei ka jingthmu ban pyntreikam ïa ka skhim sam bording ha ka Shnong Sabuda kam shym la pyntip satia ia ka bor shnong bad ruh sha ka sorkar Meghalaya ha kaba la shu leh donbor tang ban ioh ban pyntreikam jubor ïa katei ka skhim sam bording.
U la ïathuh ruh ba ka sorkar Assam na ka por sha ka por ka juh wan rah ïa ki kam pynroi sha kitei ki shnong khappud khlem da pyntip sha ki bor shnong bad wat sha ka sorkar Meghalaya bad lada wan pat ki kam pynroi na ka sorkar Meghalaya ka ju pynthud lyngba ki bor pulit bad katba ki kam pynroi na Meghalaya kim ju don jaka ha kitei ki shnong khappud ba dang kajia pud haduh kine ki sngi.
“ Ka sorkar Meghalaya dang ha u snem 2017 ka la wan rah ïa kawei ka skhim sam bording ha kitei ki shnoing khappud ba la tip kum ka Rural Electrification lyngba ka schim Deen Dayal Upadyaya Jyanti Yojana bad kaei kaba sngewsih ka long ba ïa kane ka kam pynroi la shah pynthud ha ki pulit ka Asam bad mynta pat kumno ka sorkar Assam kan wan rah ïa kane ka kam pynroi ban sam bording ha kitei ki shnong khappud khlem da pyntip sha ki bor shnong bad ki bor sorkar ka Meghalaya" ong u Bah Blikshon Sohtun Chairman ka Synjuk.
U la ïathuh ruh kiba bun hi ki kam pynroi ba wan rah da ka sorkar Meghalaya kam ju don jaka ha kitei ki shnong khappud ha kaba la ju shah pynthud ha ki bor pulit ka Assam bad ki kam pynroi ba wan na Assam pat ki ioh ban pyntreikam suk ba kum ka synjuk bad ki paidbah kin nym lah ban pdiang da lei lei ruh bad kin pyrshah ba kin nym pdiang ïa kitei ki kam pynroi ban sam bording sha kitei ki shong khappud ka Block II.
Namarkata, dei halor kine ki kam leh donbor ka Assam ban wan rah ïa ki kam pynroi khlem da pyntip sha ka bor shnong bad sha ka bor sorkar ka Meghalaya na ka liang ka Synjuk bad ka KSU ki la leit ban ujor sha u Deputy Commissioner ka Ri Bhoi ryngkat ka jingthoh ban dawa tuklar ba dei ban pynsangeh ïa katei ka jingthmu pyntreikam ka sorkar Assam ïa katei ka skhim sam bording ha kitei ki shnong khappud ba hap ha ka Raid Nongtung ha Block II, u la bynrap.
Halor kine kam pynibor ka sorkar Assam, ka KSU Eastern Border Ara lyngba u President, u Bah Banjop Maring, u la ong ba ka KSU ka pyrshah jur ban wan rah ïa katei ka skhim sam bording ka Assam ha ki shnong khappud bad ka la dawa ruh na ka sorkar Meghalaya ba dei ban tuklar mardor ban pynsangeh ïa katei ka skhim sam bording bad lada ka sorkar Meghalaya ka leh mynthi kum ka seng kam banse ban shim da kiwei ki lad ki lynti ha kaba kumno tang ki kam pynroi na Assam ba lah ban pyntreikam ha kitei ki shnong khappud bad katba ki kam pynroi na ka sorkar Meghalaya pat kam don jaka ha kitei ki shnong khappud, u la bynrap.
Shillong, Naitung 15 : Ka Early Childhood Development Mission jongka sorkar Meghalaya Democratic Alliance (MDA) ka lah ban long ka model ne ka nuksa ïa kiwei ki jylla, ïa ka sorkar pdeng bad wat ha shityllup ka pyrthei ruh, ong u Dr Jack Shonkoff uba dei u Director jongka Center on Developing Child ha Harvard University.
Namar kane ka Mission jongka Meghalaya kan rah ïa ka nam ka burom jongka jylla namar khlem pep kiwei ki jylla kin sa bud nuksa beit ïa kane ka mission.
ïa kane u la kynthoh hakhmat ka Meghalaya State Capability Forum kaba dei ka jingïalang ba la ïadon lang da ki proh jabieng ki nongthaw polisi ki nongwad bniah kumno ba ka jylla kan sdang naduh dang rit ban rat dyngkong ïa ka jingduk bad jingkyrduh.
ïa kane ka jingïalang la pynïaid da u Myntri Rangbah ka jylla u Conrad K Sangma bad la ïadon lang u Dr Vinod K Paul u doktor ban sumar ïaki khynnah bad uba dei ruh u dkhot jongka NITI Aayog kum u symbud kongsan.
Ha kane ka jingïalang la batai sani bha shaphang kane ka missoin ba la sdang nyngkong da ka jylla Meghalaya hapoh ka jingïalam jong u Conrad K Sangma.
Kane ka mission kan ïarap kumno ban wanrah ka jingkoit jingkhiah ïa ki khyllung khynnah bad ïa ki kmie ki kpa jongki da kaba ai ïa ki jingbam kiba tei ïa ki khynnah ba kin san ym tang ha ka met ka phad hynrei ha ka jingmut jingpyrkhat jongki ruh.
Kane ka mission kan sdang ban treikam bad sam ïaki jingbam ruh sha ki 1500 tylli ki shnong kiba ym shym la hap hapoh ka jingpeit jongka Integrated Childhood Development Scheme (ICDS) jongka sorkar pdeng.
Kumba 50, 000 ki khyllung khynnah bad 10,000 ngut ki kmie ki kpa ki la ïoh jingïarap da ki jingbam kiba tei lyngba ki Self Help Group.
U Dr Jack Shonkoff uba dei u nongkren uba kongsan ha kane ka sngi uba tih bniah halor ki khynnah rit.
U la kren ruh ïa ka jingdonkam ban pynsan ïa ki khyllung naduh ba ki dang rit khnang ba kin proh jabieng ruh.
U la batai bad pyni ruh kumno ba ka jingban khia ha ka jingmut jingpyrkhat ka ktah ïa ka bor jabieng ruh jongki khynnah.
Kumta u la ong ba ka long kaba kongsan bha ban don ka jingïadei kaba hajan hapdeng kiba la san bad kiba dang rit namar ki sngew shngaiñ bad sngew ïoh mynsiem.
Na ka liang u Myntri Rangbah ka jylla u Conrad K Sangma u la ong ka long kaba shisha ba ka jylla ka dang duna bha ha kiba bun ki liang ne ka Sustainable Development Goals (SDG) hynrei u la kut jingmut ba ka jylla ha kawei ka sngi kan sa long hakhmat duh ha ka ri ha kaba ïadei bad ka jingsumar sukher ïa ki khyllung khynnah bad ïa ki briew hi baroh.
U la ïathuh ba ka rai ban sdang ïa kane ka ECD Mission ka long hadien ba ula bishar bad ïohi ba ka jylla ka duna bha kiba wan shakhmat ha ki ekesamin Class X bad ka daw ka long bym biang ka rukom sumar bad pynheh pynsan ïaki khynnah naduh ba ki dang rit kaba ktah wat ïa ka bor jingmut jingpyrkhat bad bor jabieng jongki ruh.
U la ong ba ka jylla Meghalaya ka long ka jylla kaba kham pher ha kaba ka imlang ka sahlang ka ïashim bynta lang baroh.
Wat ha ka khlam COVID-19 ruh dei ki shnong ki thaw bad ki seng bapher bapher kiba ïatreilang bad ka sorkar.
U la ong “ Hooid nga mynjur ïa kaei kaba u Dr Jack u la ong ba ngin ym ïoh result tang ha ka shisngi hynrei ngi donkam ban dang ïai bteng ban trei wat ban thaw la ki jong ki polisi treikam ruh.
Kiwei kiwei kiba la ai jingkren ki long u Dr Vinod K Paul, ka Chief Secretary ka jylla kong R.
V Suciang, Sampath Kumar bad ki DC na ki district bapher bapher kiba la ïadon lang.
Baroh ki la sngew kmen halor kane ka ECD Mission bad ki kwah ban trei shitrhem ba kan long ka nuksa ne model ym tang ha ka ri hynrei hakhmat ka pyrthei hi.
Shillong, Naitung 15 : Kito ki dukan kiba ju die ïa ka dohsyiar ha ki dukan jong ki, kin hap ban leit sha ka jingshah hikai ba la pynbeit da ka Commissionerate of Food Safety ka sorkar jylla ba kin tip kumno ban buh ïa ka doh ha ki dukan jong ki.
“Na ka liang ka Food Commissionerate ka la pynbeit ba ka jingai jinghikai kan long ha ka 19tarik mynta u bnai ha Lawmali Community.
Kumta, ngi kyntu ïa baroh kito kiba die dohsyiar kin poi lang sha katei ka jingai jinghikai," ong u Bah Wanshai Kharchandy, President All Meghalaya Poultry Supplier and Retailer Association haba kren bad ki lad pathai khubor.
Katkum ka jingïathuh jong u, mynta ki dukan die doh syiar ki hap ban bud pyrkhing bha naduh ka rukom shna ïa ka jaka ban buh ïa ka doh ha kaba hap ban ker baroh lai dong da ka ïit.
U la ong ruh ba mynta kim lah shuh ruh ban wah ïa ka doh hynrei ki hap ban shu buh beit ha katei ka jaka ba la shna kyrpang.
Halor kane, u ong ruh ba katei ka sienjam ba la bthah da ki bor ba dei peit ka long ban pyntikna ba ka doh kaba ju die ha rud lynti kan long kaba lait na ki tdem kali, na ki pum pum bad na ki jingjaboh ba harukom.
Shillong, Naitung 15 : Ka Fashion Society Shillong (FSS), kum shi bynta na ki kam trei mon sngewbha jong ka,ka la hiar sha ka shnong Jathang,ban leit jngoh ïa katei ka shnong,ban synniang da ki marbam mardih bad ruh ban ïaphylliew jingmut halor ka jinglong jingman jong ki nong shongshnong hangto bad ki lap da ki jingduna jingkyrduh suda.
Ym don bording ne ka jingleit jngoh da ki nongtrei ASHA ne doktor ruh.
Hapoh ka jingïalam u Myntri Sohliya jong ka Hima Mawphlang,la sdang tur ki seng bhalang bad ki katto katne ki tnat Sorkar ban pyrshang ai jingïarap ïa ka shnong Jathang.
Shillong, Naitung 15 : Ki bor pynïaid jong ka GVK EMRI ha ka sngi Thohdieng ki la kyntu ïa ki nongtrei jong ka ba kim dei satia ban pynthut ïa ka jingshakri ïa ki paidbah ba pang ba shitom khamtam eh ïa kito kiba donkam kyrkieh ïa ka.
Katei ka jingkyrpad kadei hadien ba ki nongtrei jong ka hapoh ka lama jong ka Meghalaya EMRI Workers’ Union (MEMRIWU) ki la ai por 72 kynta ïa ka sorkar jylla ba kan pynkut noh ïa ka kontrak kaba ki la dep ban soi bad ka kompeni.
“Nga shim ïa kane ka lad ban kyntu ïa ki ba kin ym pynthut ïa ka jingshakri kaban buh jingeh kylla pat ïa ki nongshong shnong kiba donkam ïa ka jingshakri ha ka por ba ki donkam kyrkieh.
Ïa ki jingud jingnam jongki, dei ban pynbeit da ka jingïakren," ong u State Head jong ka GVK EMRI 108, u Deepankar Choudhury ha ka kyrwoh.
Katkum ka jingong jong u, ki la don haduh 3 lak tylli ki jingjia ba kyrkieh ba ka EMRI ka la ïoh ban shakri nalor ba ka la ïoh ruh ban pyllait im haduh 30,000 tylli ki mynsiem briew kynthup lang ïa ki 2,500 ngut kiba leit kha khunlung.
Shillong, Naitung 15 : Ka FKJGP Mawprem Circle ka pyrshah jur ïa ka sorkar ban wanrah ïa ki khar metor ha TB Hospital, Upper Mawprem namar ha kine ki thaiñ la jyllei bad la bun da ki khyllah jait ba wat haduh kine ki sngi la bun palat ki jingsniew ki bym lah shu ban ñiew namar ba ka dei ka jaka kaba ïa shong khleh jaidbynriew bad la bun u mynder ban ïa ki trai shnong bad ka sorkar ka pyrshang bad thmu ban wan rah shuh shuh sa ïa kitei ki khar metor kiba la dei lypa ki briew kiba la ïatyngkhuh jingeh shibun bad ka jaidbynriew Khasi.
Kane kan wanrah bad pynlong ban kharoi ki jingsniew bad ka jingpynkhapngiah ïa ka shnong ka thaw lada ka sorkar ka thmu bad wanrah ïa kine ki briew.
Te kumta na ka liang ka FKJGP Mawprem Circle kan pyn eh bad kan ïaleh ban nym ai lad da lei lei, lada ka sorkar ka thmu ne leh donbor ïa kaei kaba ki nongshong shnong bad ki shnong kiba marjan kim sngewtynnad ïa kine ki briew kiba ju pynkulmar shnong man la ka por ha kaba nla ïohi bad sakhi ha kine ki snem Kkba la leit noh.
Lada ka sorkar kam sngap bad leh donbor na ka liang ka seng kam banse ban ïa khun bad ïaleh wat lada dei ban pan jingkyrshan na u paidbah ha kaba ïadei bad ka jingthmu jong kane ka sorkar.
Te kumta na ka liang ka seng ka maham tyngeh ba lada ka sorkar ka bakla ban rai kum ka seng kan nym kynran dien bad ka sorkar kan bah khlieh lada jia ba don ka jingïaumsnam.
Kane ka long ka kyrwoh na u President u Reginald Thabah.
Shillong, Naitung 15: Ka North Eastern Hills University Students Union(NEHUSU) mynta ka sngi ka pynpaw ïa ka jingpyrshah jur ïa ka jingthmu jong ki bor pynïaid jong ka NEHU ban pynduh noh ïa ki lai tylli ki bhah kyrpang kiba ju mang na bynta ki trai jylla naduh ba seng ïa ka NEHU bad ka jingpyrshang ban batai bakla jong ki bor ka NEHU ïa ki Rule bad ki Ordinance jong ka NEHU.
Haba kren bad u Mawphor u Advicer jong ka NEHUSU u Samla Comingstar Kharsyntiew u la ïathuh ba ki bor pynïaid jong ka NEHU ki thmu ban pynduh ïa ki lai tylli ki bhah kyrpang ba kynthup 10% na bynta ki nongshong shnong jong ka jylla, 10% na bynta ki samla kiba pas na ki kolej kiba pynïasoh bad ka NEHU affiliated college bad 5-7% na bynta ki samla pule kiba wan na ki kyndong kynshrot ka jylla kaba ki dang duna ki ba nang ba stad.
U Samla Comingstar u la ïathuh ba ka NEHU ka la thung sop sop ïa kawei ka komiti ban weng noh ïa ki bhah kyrpang kiban ai jingmyntoi ïa ki trai jylla.
Shuh shuh u la ïathuh ruh ba ki bor pynïaid ka NEHU ki pyrshang ban ïalam bakla da ka jingbatai ba lamler halor ki kyndon ba ka bhah kyrpang kaba ki kyndon ka NEHU ki kdew shai ba ïa ka 10% ka bhah kyrpang ki pyrshang ban batai bakla da ka ong ba ka 10% ka bhah kyrpang kadei kaba ka NEHU ka bakla ban pyntreikam namar ha ka jingshisha ka dei 10 mark.
“Hadien ba ngi la kdew na ki rule bad ki ordinance ka NEHU ban pynshisha ba kaei kaba u Vice Chancellor(VC) ka long kaba bakla, u VC u sngewthuh ba um lah shuh ban ïalam bakla u shu pynphai nia da kaba ong un sa peit kat kum ka jingai jingmut ka komiti kaba u thung" ong u Samla Comingstar.
“Ngi kwah ban ai ka kyrwoh kaba shai ïa kito ki dkhot ka komiti ba wat ktah ïa ka bhah kyrpang kaban pynioh jingmyntoi ïa ki samla pule ka jylla lada phi dei mano mano ruh" bynrap shuh shuh u Samla Comingstar.
U Samla Comingstar u la kyntu ruh ïa ki samla pule ka jylla bad ka jaidbynriew khamtam, ki rangbah bad ki riew shemphang ba kin ieng pyrshah ïa kane ka jingleh buit tuh ban pynduh jingmyntoi ïa ki samla pule trai ri trai muluk.
Shillong, Naitung 15 : U bah Vivek Syiem Superintendent Police (City) jong ka nongbah Shillong, u la ïathuh ba mynta ka sngi ki pulit ki la ïoh pdiang ïa kawei ka ejahar na ka liang jong u bah Charlie Rani President ka United Hynniewtrep Movement (UHM) ba kila don ki briew palat phew ngut kiba la wan thombor ïa u ha ïing sah ha Mawlai Mawdatbaki.
U SP (City) u la ïathuh ba kane ka la jia mynta ka sngi ha ka por mynstep bad ha kane ka jingjia u bah Charlie u la mynsaw jur bad la pynkit ïa u sha Civil Hospital Shillong ban ïoh ia ka jingsumar.
Halor katei ka ejahar ki pulit kila rejister case bad ki la sdang ban tohkit ban lap ïa kiba don kti ha kane ka kam rumar ban leit ban shoh ïa u tei u rangbah ha ïing sah jong u ha Mawlai Mawdatbaki.
Shillong, Naitung 15: Ki barikor ba trei hapoh jong ka MeECL hapoh ka shatri jong ka Association Of Power Engineers MeECL, Meghalaya ki la dawa ba dei ban pynlong ïa ka jingtohkit halor ka jingbym lah pynmih bording ka tnad kumba ka dei hok ban pynmih bad ban lap mano kiba donkti halor kane ka kam.
Haba kren sha ki lad pathai khubor hadien ka jingïalang ka General Body Meeting, u President jong ka, u Bah Arju Dkhar u la ïathuh ba ki barikor ki dawa ba dei ban don ka jingtohkit ban lap ïa ki daw bad mano ba donkti halor ka jingbym lah ka MeECL ban pynmih bording kat kum ka bor kaba ka don.
“Ngi don ka jinglah ban pynmih bording kumba 350 Megawatts ha ki aiom lyiur ba heh slap tangba balei pat ngi lah ban pynmih tang kumba 30 haduh 50%.
Ki don ki Power Station kiba dang thymmai hynrei balei ki duh nyngkong pynban ban ïa kito kiba la shna kham slem bad kaei ka daw ba ki duh namar da ki bun bun klur la pynlut pisa ban thied ïa kor ki bor ha kine ki power station" ong Bah Arju“Dei na kata ka daw ngi kwah ban don ka jingtohkit ban lap mano ba donkti la ki briew jong ngi ne ki heh jong ka MeECL bad dei ban pynshitom tyngeh ïa kito kiba lum spah shimet da kaba bam kruiñ pat ïa ka tnad" bynrap shuh shuh u Bah Arju.
Shuh shuh u Bah Arju u la ong ba ka General Body Meeting ka dawa ba ka MeECL kam dei ban shu shimram khlem jingkheiñ ha ka kyrteng ban pynbha pynkhlaiñ ïa ka Distribution, Generaration, bad ka Transmission namar kane kan buh jingeh hi hadien habud ïa ka tnad.
U Bah Arju u ong ruh “ka ka General Body jong ka seng ka dawa ba ka dei ban don noh ka Information Technology(IT) kaba pura ka tnad kan lah ban treikam laitluid bad ban long ruh kum ka jinghikai ïa ki barikor ba la kumno kumno ha lane shuwa ka 1 tarik Ïaiong 2025 ngin don la ka jong ka rukom siew bording(billing system)"Shuh shuh Bah Arju u la ong ba da ki bun bun klur la aiwai na bynta kane ka kam, katba lada ka IT Team jong ka tnad hi ka pan pisa na bynta ban pynjanai ïa ka rukom treikam ka daw kaba ki ai ka long beit bynm don pisa ïathuh u Bah Arju“Ngi don kyrhai ki barikor kiba lah ban leh ïa kane ka kam namar ngi la don la ka jong ka rukom siew bai bording kaba la tip kum ka ELVIS, ha ka jaka ba phin kyrshan ïa ki ba kin lah ban pynjanai ïa kane ka tnad balei pat ki sngew tynnad ban ai wai sha ki kompeni kiba shabar" buh jingkylli u Bah Arju.
U Bah Arju u la ong ruh ba ka kynhun ki don jingthmu ban ujor da ka ejahar pyrshah ïa ki bor pynïaid ka MeECL halor ka jingbym lah jong ka ban thung nongtrei.
U la ong ruh ba kane ka jingbym don nongtrei kumba dei ban don ka buh jingeh ban ai jingshakri kaba paka bad ruh ka iuhroit ïa ki kyndon jong ka UN bad ki kynta trei.
Haba kren halor ka jingshah bat bording ba khah khah khamtam eh khynnah ki khunlung u Bah Arju u ong ba ka dei namar jingbym don ki jingker kiba paka ïa ki transformer namar ka sorkar kam ju mang pisa satia ban ker ïa ki ha ki por ba mang pisa na bynta ban buh Transormer.
“Ngi bha palat kum ki nongshong ka jylla bad lada kum kiwei kiwei ki jylla ka jia kum kato ka jingshah bat bording haduh 6 ngut ha Lyniong ki la hap ban thung kam ïa ki ba ha iing kito ki lanot katba ha ngi pat ngi hun tang ka bai lut ksan ba lai" ong u Bah Arju.
Shillong, Naitung 15 : Ka kynhun ki Engineer ka tnad Bording hapoh ka lama jong ka Association of Power Engineers, MeECL ha ka sngi Thohdieng ka la ong ba ka sorkar kam dei satia ban pynbor ba dei ban pyndait beit ïa ki smart meter ha ki iing ki sem.
“Ym dei satia ban pynbor ïa ka ka jingpyndait ïa ki smart meter namar wat ka sorkar India ruh kam shym leh kumta," ong u President ka Association, u Bah Arju Dkhar haba kren bad ki lad pathai khubor hadien ka jingïalang paidbah.
Hynrei u la ong pat ba ka sorkar ka dei ban kiar ban pyntreikam ïa katei ka projek khyndiat khyndiat.
“Haba phi ong pyndait da ki smart meter hynrei donkam pat da ki nongleit peit meter, kumta kam don jingmut hynrei ka long kumba shu pynbiej ïangi.
Phim lah ban pynbiej ïa ki paidbah bad kum ki nongpyndonkam ruh ki dei ban tip ïa kata," u la bynrap biang.
Shuh shuh u ong ruh ba un pyndait beit da ki smart meter ha iing la jong namar u kwah ban ïohi bad sakhi hi ïa ka jingpyndonkam bording, katno poi bai bording bad kiwei kiwei.
Haba pdiang sngewbha ïa ka rai jong ka sorkar ban pynïakhlad ïa ka kam Chairman bad Managing Director jong ka MeECL, u President u la ong ba lada don u CMD uba biang ha ka Generation, Transmission bad Distribution kadei ka sienjam kaba ki kubur lang.
“Da kaba don kum u Myntri Bording kum u Chairman MeECL un long kum ka jingkieng hapdeng ki Myntri Sorkar, ka sorkar bad ka MeECL kumjuh ki tnad jong ka.
Kane kadei ka sienjam kaba ngi kwah ban ïohi ba kan ïaid shakhmat," u la bynrap biang.
Nongstoiñ, Naitung, 15: Ka long kaba thamula haduh katta katta ban tip ba ki don haduh hynriew phew hynriew ngut ki nonghikai skul sorkar hapoh ka jylla, kiba la shah weng kam ha kine ki snem ba la dep, kiba ka sorkar kam shym la thung shuh ïa ki bad ki la shu shong ïing noh.
Don napdeng jong ki, kiba la hap ban leit bylla thang rnga, don kiba hap leit kit daju, don kiba la hap bad trei lyngkha noh bad bun kiwei kiwei ki kam bylla sngi katba ki ioh ei.
Hynrei kaba sngewsih ka long ba wat hadien ba ki la shu shong ha ïing bad kylla nong bylla sngi ruh, ka sorkar kam shym la aili ïa ki ba kin im suk da kaba shu trei bylla bor met.
Hynrei ka la pynsajia shuh shuh da kaba daiñ kuna, halor ka nongrim ba kitei ki nonghikai ki dei ki nongïaleh pyrshah ïa ka sorkar, namar hadien ba ki la shah weng kam ki la ujor da ka mokutduma sha Ïingbishar.
Ha kaba ïadei bad katei ka jingshah daiñ kuna, uwei na ki nonghikai u bym kwah ban pynpaw kyrteng ïalade haba pyntip ha u nongthoh khubor, u la ong ba katba u dang thiah pang ha ïing u la ïoh pdiang ïa ka shithi na ka sorkar bad haba u la plied bad pule, u la lap ba la dei pynban ka jingpyntip ba na ka daw jong ka jingujor mokotduma jong ki ha ki snem ba la dep, ka sorkar ka hap ban daiñ kuna hynriew phew hajar tyngka ia uwei pa uwei u nonghikai u ba don ha ka thup jong kitei ki hynriew phew hynriew ngut.
Nalor kata u la ïa katei ka hukum daiñ kuna la phah kopi sha baroh ki heh jong ka sorkar jylla, ki District Head ba kynthup ïa ki Deputy Commissioner bad ki Superintendent of Police ba kin leh ïa kaba donkam.
Utei u babu u la ong ruh ba halor ïa katei ka hukum daiñ kuna jong ka sorkar, u hap ban kohnguh beit hynrei shuwa ba un leit siew ïa katei ka kuna, u hap ban die shuwa ïa ki pynthor kba, ka kper bad kawei ka khlaw kaba rit ba ki briew kin thang rnga namar ba kam don dieng heh kiba la long ban supply.
Nalor kata u la ong ruh ba lada um leit siew ruh u sheptieng, namar ba ha kawei ka sngi ki pulit kin wan kem beit ïa u bad ban ïa kaba shah set phatok bad pynjynjar ïa ka lok bad ki khun, ka bha ba un die duh noh kat ïa kiba u don, wat ïa ka ïing ruh lada jia ba ka pisa kam dap, u hap ban die na ka bynta ban leit siew ïa ka kuna sha ka sorkar.
U la bynrap ruh ba kaba kum kane ka jingjia kam pat ju jia mynno mynno ruh bad ka lah ban long ruh kum ka khlam ba shyrkhei tam, na ka bynta ki hynriewphew hynriew ngut ki nonghikai kiba ngat ha katei ka apot.
Tangba na ka bynta kiwei ki para nonghikai kiba shah daiñ kuna, um tip la ki hap ban die lilam ïa ki jingdon jingem kum ma u.
U la ong ba ynda u la ïoh pynlang ïa katei ka pisa, um banse ban leit ïakynduh ïa u Myntri Rangbah ka jylla ban leit ai khublei kyrpang, namar ka jingai jingsneng jong u bad ka sorkar da kaba daiñ kuna kan pynshep tieng lut ïa baroh ki nongtrei sorkar, ba kin ym nud shuh ban ïakhih ne ïaleh pyrshah ïa ka sorkar wat lada ka leh kumno kumno ruh.
Shillong, Naitung, 15: U Secretary jong ka Harijan Panchayat Committee (HPC) u Gurjit Singh ha ka sngi Thohdieng u la ïathuh ba kam pat don kano kano ka jingshim rai kaba khatduh na ka liang jong ka Sorkar Jylla ban ai jaka ïa ki Harijan lada pynkynriah noh ïa ki na Them Ïew Mawlong.
U la ong ba ka jingmih ha ki lad pathai khubor ha kaba ïadei bad ka jaka ha Them Mawbah, ka dei tang ka jingpyrshang jong ka Sorkar ban wad ïa ka jaka na ka bynta ban pynïoh jaka sah ïa ki Harijan lada pynkynriah noh na ka jaka kaba ki sah mynta.
“Ka Sorkar lyngba ka tnat Pynroi Sor ka la pynsngew ha ngi ba ka la wad bun tylli ki jaka ha European Ward na ka bynta ban shna ïing ïa ngi lada ngi la shah pynkynriah noh na Them Ïew Mawlong bad ka jingithuh ïa ka jaka ha Them Mawbah ka dei na kiwei ki sienjam ba ka Sorkar ka la leh," ong u Gurjit Singh.
Shuh shuh u la banjur ba ka Harijan Panchayat Committee (HPC) kan ieng beit halor ka nongrim ban dawa ïa ka Sorkar ban pynïoh jaka ha Europeon Ward ïa baroh ki longïing ki ban shah pynkynriah na Them Ïew Mawlong.
“Hynrei haduh mynta kam pat don kano kano ka rai ba khatduh na ka liang jong ka Sorkar," la ong une u nongïalam ka HPC.
Shillong, Naitung, 15: Ka jingbym pyllait pisa jong ka Sorkar la san bnai kynthih, kata, naduh u bnai Rymphang haduh u bnai Jyllïew, 2022 ka la pynsuhsat bad buh jingeh ïa ki 12,451 hajar ngut ki nonghikai skul SSA kiba la shu im khlem ka tulop nalor ba ki hap ban pyndap pynbiang ïa ka iing ka sem.
Ki nonghikai skul SSA kiba don hapoh ka shatri jong ka All Meghalaya SSA School Teachers Association (AMSSASTA) ki la sdang ïa ka jingïakhih da kaba shong kyllaiñ myngngor ha Parking Lot, hajan ka ophis Additional Secretariat, Shillong ha ka sngi Thohdieng.
“Ngin sa bteng ïa ka jingïakhih kaba khlem pud sngi naduh ka sngi Balang jong ka taïew ban sa wan lada ka jingïakren bad u Bah Donald P.
Wahlang u Addl.
Chief Secrety ka Jylla uba peit ïa ka tnat Pule Puthi kam long kaba seisoh," ong u President ka AMSSASTA ha ka jingïakren bad u nongthoh khubor.
Haba kylli, u la ïathuh ba ka jingdawa jong ka AMSSASTA na ka Sorkar ka la long ban pyllait noh ïa ka tulop kaba san bnai bad ban pyllait ïa ka Arrear kaba hynrïew bnai.
Ha kane hi ka sngi, u Secretary jong ka tnat Pule Puthi ka Sorkar Jylla u Bah R.
Rapthap u la khot ïakren ïa ki nongïalam jong ka AMSSASTA bad ïa ki nongïalam jong ka Meghalaya SSA School Association (MSSASA) halor ka jingbym pat lah ban pyllait jong ka Sorkar Jylla ïa ka tulop kaba san bnai sha ki nonghikai skul SSA.
“Ha ka jingïakren u Secretary jong ka tnat Pule Puthi u la pan por sa ar taïew ban ap ïa ka pisa kaba wan na ka Sorkar Pdeng khnang ba yn dup lah ban sïew shwa ïa ka tulop tang na ka bynta u bnai Ïaiong, Jymmang bad Jyllïew, 2022.
Kata ruh kam thikna bad ka shong ha ka jingdap jong ka pisa bad lada ka pisa ka dap tang ar bnai ruh yn sïew tang ar bnai bad lada ka pisa ka dap lai bnai ruh yn sïew tang lai bnai," la ïathuh u President jong ka MSSASA u Bah Aristotle Rymbai ha ka jingïakren bad ki lad pathai khubor.
“Katba ka tulop jong ka Financial Year 2021-22, u Secretary u la ïathuh ba ka pisa ka dang sahkut hapoh ka Finance Department bad kam pat don kano kano ka dak ban pyllait ïa ka pisa na ka bynta ban sïew ïa ka tulop jong u bnai Rymphang bad u bnai Lber," u la bynrap.
Ha kaba ïadei bad ka jingdawa ban pynkïew tulop bad ka jingdawa ban pynkynriah noh ïa ki 12,451 ngut ki nonghikai SSA sha ka tnat Pule Puthi, u Bah Rymbai, u la ïathuh ba u Secretary ka tnat Pule Puthi u la ïathuh ba ka Sorkar ka shong pyrkhat halor kane ka jingdawa.
“Ngi pynbna ba ngin ïaid beit shakhmat ïa ka jingïakhih kaba khlem pud sngi ka ban sdang naduh ka 18 tarik mynta u bnai ha Parking Lot, hajan ka ophis Additional Secretariat, Shillong," la pyntip u Bah Rymbai.
Katkum ka jingïathuh jong une u nongïalam ka MSSASA, bun ngut ki nonghikai skul SSA kiba la im hapdeng ka sohsat naba kim don pisa wat tang shi naïa ruh wat ban leit shim dawa haba ki khun ki kti ki pang ki shitom.
“Ngi sngew synei ïa ki nonghikai jong ngi namarba ki hap ban mad ïa kine ki jingeh.
Ngi dawa ïa ka Sorkar ba ka dei ban pyllait noh mardor ïa ka tulop.
Haduh hynrïew bnai ban im khlem ka tulop kam dei kaba suk namarba ngi ruh ngi dei ki briew bad ki don shibun ki jingdonkam ha ing hasem.
Ka jingpynslem jong ka Sorkar ïa ka tulop ka long kumba pynshitom beiñ ïa ki nonghikai, khamtam ïa ngi ki nonghikai skul SSA," la kren diaw une u nongïalam ka MSSASA.
Shillong, Naitung, 15: Ka Meghalaya Pradesh Trinamool Youth Congress ka la beiñ ïa ki MLA kyntiap seng da kaba ong ba ki dei ki nongïalam ki bym don ka jingmut kaba skhem bad kiba peit tang ïa ka jingmyntoi shimet ym na ka bynta ka jingmyntoi bad ka bha ka miat jong ki paidbah.
“Ki la pyrshang ban wad ïing hangto kim ïoh, shawei sha ar ruh kim ïoh, sha kaba lai ruh kim ïoh, ban wan phai biang (sha ka Party) ruh ki la sngew lehraiñ.
Ki don katto katne ki nongïalam (ki ban phet na ka party) bad lada kita ki nongïalam kim skhem jingmut ngim donkam shuh ïa ki," ong u President ka MPTYC u Bah Fernandez S.
Dkhar ha ka ka jingïakren bad ki lad pathai khubor ha ka sngi Thohdieng.
Kane ka jingbeiñ jong u President ka MPTYC ka long hadien ba la mih ka khubor shaphang jong ki saw ngut ki MLA ka All India Trinamool Congress, Meghalaya kiba la thmu ban phet noh na ka party kiba kynthup ïa u Bah HM Shangpliang, u Bah Shitlang Pale, u Jimmy Sangma bad u Marthon Sangma hadien ba ki la pynïasoh bad ka AITC ha u snem 2021 hapoh ka jingïalam jong u Dr.
Mukul Sangma.
“Ngi donkam tang ïa ki nongïalam kiba ïohi jngai namarba ka Jylla jong ngi ka la mad ha kine ki saw snem bad balei ki dang kwah ban leit ïasnoh bad ki Party kiba don hapoh ka Sorkar Meghalaya Democratic Alliance (MDA) mynta," la kynthoh u Bah Dkhar.
“Ka lah ban dei na ka bynta (ka jingmyntoi) jong ki shimet.
Namarba ngi don hapoh ka Liang Pyrshah ngin pyrshah bad mynta pat ki kwah ban leit ïasnoh (bad ka Sorkar) ngam lah ban ong eiei.
Nga don tang ban ong kumne, ngi donkam tang ïa ki nongïalam kiba neh jingmut hynrei ym ïa ki nongïalam kiba phet bad kiba kynthih shane shatai," u la ong.
Jowai, Nohprah 15: Mynta ka sngi ki ‘Home Guard Volunteer’ kiba trei na ka bynta ka khlam Covid-19 ha kine ki snem ba la dep hapoh ka West Jaiñtia Hills, kiba kynthup haka shnong Saphai, Raliang, Amlarem, Phramer, Ummulong bad Jowai, kila leit mih sha ka ophis u Commandant Home Guard and Civil Defence, Jowai da ka jingthmu ban khang tala noh shi syndon ïa katei ka ophis.
Katei ka jingthmu khang tala jong ki ka long halor ka nongrim ba kim pat ïoh ïa ka bainong kaba dang sah, wat hadien ba kiba pyndep ïa ka kam ba la khot da katei ka ophis naduh ka 27 tarik u March 2020 bad pynkhut ha ka 31 tarik u December 2020.
La sakhi mynta ka sngi kitei ki Home Guard Volunteer kila sdang ïa ka jingïakhih da ka jingthmu khang tala ïa ka tei ka ophis ha ka por 12:14 pm nohphai sngi hynrei da ka jingkhanglad jong ki pulit bad ki Home Guard la lah ban pynpulom noh ïa ka jingkhang tala, ha ryngkat ka jingwan hiar jong u Magistrate bad ki ophisar pulit.
Hashwa kane ka la don ka jingïaleh kaba jur bha hapdeng kitei ki Home Guard Volunteer kiba thmu ban khang tala, ha kaba ki pulit kiba khang pyrshah bad ka la don ruh ka jingmynsaw malu mala ki katto katne ngut na baroh arliang.
La ïathuh ba kitei ki Homeguard Volunteer kiba don kumba 112 ngut kum ki Homeguard Volunteer hapoh ka West Jaiñtia Hills District kiba la dep ban trei ïa katei ka kam haduh 280 sngi ha ka dor T.
550 tyngka shi sngi, katba ka bai nong kaba kila dep ïoh ka long tang 131 sngi kaba dang sah ka long sa kumba 149 sngi.
Halor kane ki pynpaw ka jingsngewsih kaba khraw ba haduh mynta la jan shisnem kim pat ïoh lut ïa ka bai nong sngi kaba ki la dep trei ha u snem 2020 wat haduh mynta u snem 2021 ruh ka sorkar kam pat dep pyllait ïa ka bainong kaba ki dei hok ban ïoh.
Hadien ka jingïakren na ka liang bad ki bor pynïaid District kila pyntip ba ka ophis u Deputy Commissioner ka WJHD kala dep ban phah ïa ka jingthoh sha ka Executive Director, State Disaster Management Authority Meghalaya Shillong ban pynsngew ïa ka bainong ba dang sah jong kitei ki Homeguard Volunteer ha ka por ba ïakhun ïa ka khlam Covid-19 la ïoh jingkheiñ na ka District Home Guard Commandant WJHD ba ka pisa ba dang sah ka long 76,13,283/- tyngka.
Katkum ka jingïathuh jong kitei ki nongtrei Volunteer na ka por sha ka por ki la dep ban leit ujor ïa kane sha ki bor kiba dei peit hynrei kila la ïoh jubab ba ka jingkynnoh ka mih na kawei ka ophis sha kawei pat, da kaba ong ‘haba kila leit ud leit nam sha ka ophis u Commandant Home Guard kila kynnoh kylla sha u Deputy Commissioner ka WJHD hynrei na ka liang u DC ula kynnoh ba ym pat pyllait pisa ka ophis SDMA, haba kitei ki nongtrei Volumteer kila leit sha SDMA ki ïoh jubab da kaba ong bym pat pyllait ka NHM bad kane ka la buh ïa ki ha ka jinglyngngoh halor katei ka bai nong ba dang sah.
Na ka liang u ma Challam (EAC) ula kular ba lada ka pisa ka poi ha kano kano ka por kin pynkloi katba lah ban phah pynpoi sha kitei ki Home Guard Volunteer.
Kawei na ki nongtrei Home Guard kala pynsngew ha ki lad pathai khubor ba kane ka jingïakhih ka long tang ka jingsdang bad lada ka sorkar kam lah ban pdiang ïa kane ka jingdawa hapoh une u bnai kin sa pynlong biang ïa ka jingïakhih kaba kham tyngeh.
Kila pynpaw ruh balei ka sorkar jylla ka lah ban pynlut da ki klur tyngka ha ka Festival ‘Cherry Blossom’ kaba dang shu dep shen ha nongbah Shillong, katba ïa ka bainong jong ki pat kam lah satia ban siew dep wat hadien ba kila dep trei ïa ka kam.
Kitei ki nongtrei Home Guard Volunteer kila dawa ha ka juh ka por ban pynkynriah kam noh ïa utei u Commandant jong katei ka ophis Home Guard and Civil Defence, Jowai, namar ka jingbym sngap jong u ïa ki jingdawa bad u bym treh ruh ban ïakren lada ki donkam ban pan jingïarap na katei ka ophis, la ong kitei ki Home Guard Volunteer.
Kitei ki nongtrei Volunteer kila pynsngew ba kane ka jingleh ka sorkar ka long kumba pynkheiñ ïa ka hok jong ki kaba ki dei hok ban ïoh, kila ong ba kane ka jingeh ba kila dep ban ïaishah la shi snem mynta bad na ka liang jong ki kin dang bteng ïa kane ka jingïakhih tad haduh ban da ïoh ïa ka jingdawa kaba ki dei hok ban ïoh hapoh jong une u bnai.
Ki don bun ki longïing kiba la khang ban dih um mar yndep bam, ha shuwa ne hapdeng ba dang bam.
Kumjuh ruh ki phikir halor ka jingmlien ban umum ha ka por ba dang bam lane mar iadep bam.
Kham bunsien hi la kham jied ban dih ka um kaba syaid ha ka jaka ban dih da ka um pjah lane kaba buh ha refrigerator wat hapdeng ba dei ka aïom lyiur ruh.
Kine ki jingpynpaw ki lah ban pynlyngngoh, hynrei la kdew ba kane ka jinghikai ka dei kaba lah ban ai jingmyntoi, namar ka jingdih um syaid khamtam hadien kumba 15-20 minit ba la dep ban bam ka dei kaba ïarap ban pynhïar ka jingkhia.
Ka umsyaid ka dei kaba ïarap ban aibor ïa ka met, ka jingpynjanai halor ka jingtylliat jingbam, ka jingtreikam hapoh ka met bad pynduna halor ka jinglum thup kiba ym lerkam kiba don hapoh ka met jongngi.
Ka jingdih umsyaid ka ïada na ka jingkhim lane jinglong dait ki snier, kiba ïarap ka jingpynmih ki jakhlia na ka met.
Ka umpjah ha kawei pat ka liang, kam ai jingiada ïa ka koit ka khiah ka jingtylliat bha ka ’nierbam, khamtam lada dih hapdeng ba dang bam lane hadien mar ïa dep bam.
La ju ai jingmut ba kito ki briew kiba sngewtynnat ban dih da ka umpjah kim dei ban dih hashuwa ne hadien ka 20 minit ka por bam ne ban dih lang hapdeng ba dang bam, hynrie ki die ban dih haien kumba 25-30 minit hadien bala dep bam.
Katba ka umsyaid pat ka dei kaba pynjanai halor ka jingtylliat jingbam bad ïarap ban pynkhuid ki jakhlia kiba don hapoh ka met.
Ka umsyaid ka ïarap ban pynstet halor ka jingpynum ki jingbam.
Ka jingdih da ka umpjah ha ka por bad hadien ba la dep bam ka dei ka daw ba pynlong ïa ki umphniang kiba don ha ki jingbam kin long eh bad lah ban wallam ka jinglum jong ki fat ha ki snier.
Ka umsyaid ka dei kaba iarap ruh hapdeng kito ki briew kiba don ka jingshitom kum ka jingdap lyer bad ka jingeh kpoh.
Ka jinglong dap kpoh bad ka jingba ym lait kpoh ka dei kaba wanjia na ka daw ka jingduna um ka met.
Ka jingpynmlien ban dih um khamtam da ka umsyaid ka ïarap ban pynkhuid kpoh bad halor ka jingtylliat jingbam, bad ïarap ïaphi ban pyllait na ka jingeh kpoh.
Ka jingtreikam bha ki snier tylliat jingbam ka long ka lynti kaba koit ba khiah halor ka jinghiar ka jingkhia, bad ka umsyaid ka dei kaba wallam ka koit ka khiah halor ka jingtylliat jingbam.
Ka jingtreikam bha hapoh ka met ruh ka don ka bynta kaba khraw halor ka jinglah ban pynhiar ka jingkhia.
Ka umsyaid ka pynjur ka jinglong syaid jong ka met bad dei halor kane ka aibor ka jingtreikam hapoh ka met jongngi.
Ka jingjur ka jingtreikam hapoh ka met ka ïarap ban pynum bun ka calorie, kaba long ka daw halor ka jinglah ban hiar ka jingkhia.
Kumjuh ruh ka jingdih umsyaid ka pynjanai halor kiwei pat ki jingtreikam kum ka jingtreikam ba don jingïadei bad ki khyllai bad kumjuh ruh bad u Dohnud.
Ka jingdih ka umsyaid ba la khem ka um sohjew ne ka sha ha ka por mynstep ka dei kaba lah ban sait pynkhuid ki jakhlia kiba don ha ka met.
Shiklat ka umsyaid ha kano kano ka por, khamatm hadien ba phi la dep bam ka ïarap ban pynum kloi ka fat ba don ha ka met bad khanglad ruh halor ka jinglong lamher.
Shuh shuh ka jingdih umsyaid ka ai jingmyntoi ruh ha kiwei de ki liang ba kynthup ka jingpynduna ka jingpang, ka jingpynjanai halor ka jingtuid jong ka snam bad khanglad halor ka jingnoh kloi ka met.
Hyderabad, Naitung 16 : Ban nang pynkhlaiñ ïa ka kynhun, ka Hyderabad FC kaba dei ka lahduh jong ka Indian Super League ka la dep ban soi pura ïa u Alex Saji u rangialehkai dien ha ka kontrak kaba bun samoi kaban sdang naduh ka samoi ïalehkai ban wan.
“Ka Hyderabad FC kadei ka team kaba plie lad ïa ki player dang khie jong ka ri bad nga dap shisha ka jingkmen kaba khraw ban don bynta lang bad kane ka club.
Kadei ka rynsan kaba hehduh na bynta ki player kum manga.
Nga da khmih lynti ban ïoh ïalehkai noh hapoh ka jingïalam u Manolo kum u coach bad ban ïoh jinghikai shuh shuh ban nang pynjanai ha ka jingïalehkai.
Kan dei ka samoi kaba sngewtynnad bha, kan dei ka sien ba nyngkong ba ngan ïalehkai ISL, bad ngam lah ap shuh ban ïoh sdang noh," ong u Alex Saji hadien ba u la dep ban soi ïa ka kontrak kaban neh haduh ka samoi 2024-25U Saji uba dei na Wayanad, Kerala, u la sdang ka jingïaid lynti bad ka Red Star Football Academy.
Hadien kane u la mih madan ha ka I-League na ka Gokulam Kerala bad u long shisha u rangïalehkai ba donsap.
U Saji u la ïoh rah ruh arsien ïa ka nam lahduh jong ka I-League bad katei ka club (Gokulam Kerala).
U Saji uba dei u rangapdien shapdeng uba lah ruh ban ïalehkai sha ka liang kadiang, u la mih madan 26 sien ha ka I-League bad u la sdang ruh ban mih madan ha ki jingïalehkai ba laisien bad ka Gokulam Kerala ha ka jingïalehkai group stage ba dang shen jong ka AFC Cup.
Hadien kane u la ïoh ban khring ïa kiba bun lyngba ki rukom ïalehkai jong u ha ka football hapoh ka ri, u la shah khot ruh sha ka kynhun U-23 jong ka ri India na bynta ka jingïakop knieh rung sha ka AFC U-23 Asian Cup.
Bad mynta u Saji u la pynkhreh ban mih madan nyngong ha ka Indian Super League bad un don lang bad ka kynhun ba nyngkong bad ba un shah hikai hapoh ka jingïalam u Manolo Marquez ha ka samoi ïalehkai 2022-23.
Nongstoiñ: Ki paidbah ka thaiñ Rambrai ki dawa na ka sorkar ba ka dei ban pynbha noh ïa ki surok ha ka thaiñ, khamtam ka surok na Rambrai sha Mawlangsu kaba ïaid lyngba ïa ka shnong Phudumbah, Domkohmen bad kiwei kiwei.
Ki nongïalam FKJGP Phudumbah Unit, ki la pynpaw ba kane ka surok la shna naduh u snem 1996, hynrei haduh mynta ka sorkar kam shym la lah satia ban pynbha.
Ki la ong ruh katba nang mih ki sngi ka surok ka la nang sniew kat haduh ba ki paitbah nongleit nongwan ki la hap ban kyrsum ktieh manla ka sngi.
Ki la ong ruh ba bunsien ki longkmie kiba ar met kiba la kit na ka bynta ban leit kha khun sha Rambrai PHC, ki la kha noh ha shiteng lynti.
Ha kajuh ka por ki la ong ba kaba kham sngewsih ka long ba ki don kiba pang ba shitom kiba la kit ban leit phah sumar, hynrei na ka daw jong ka jingsniew palat ka surok ki khlad noh ha shiteng lynti khlem pat poi ha ki jaka sumar.
Haba ngi peit sha ki jingkhapngiah palat jong ka sor Shillong ha kine ki sngi, sngew kumba ong ba ym don jaka ne lad kamai shuh da kiwei pat ha ki shnong ki thaw, ne ha ki thaiñ nongkyndong dei na kata ka daw ba baroh ki la wan ban tuid lut sha sor bad pynkhapngiah ïa ki lynti ki syngkieng, ki ïew ki hat, ki surok bad lynti bah ruh kumjuh.
Hooid shisha ym lah ban len ba ïa mynta hi la i jwat ban weng ïa kane ka jingkhapngiah bad ka daw baroh ka dei hi na ka jingbakla jong ka sorkar naduh kaba sdang.
Kawei na ki daw kiba kongsan eh ka long na ka jingshim kabu jong kito kiba don ha ki kam politik ba ha ka jaka ban thaw ïa ki lad ki lynti kumno ban plie lad ïa kito kiba die madan ki nangpynskhem pynban ïa ka nongrim jong ki, kat haduh ban ïeng ruh da ki aiñ bapher bapher ban buh jingeh kylla wat ha ka sorkar.
Kumba ka long mynta la thikna ba ka sorkar kam lah shuh ban pynkhuid pat ïa ki lynti ki syngkieng na ka jingshlei jong ki briew kiba shong die madan, namar ka ïing bishar hi ka la dep ban pynksan ia ki.
Hynrei ka sorkar kam dei ban shu kut noh kumta, pynban ban ïai wad ïa ki lad ki lynti ban thaw ïa ki ïew ki hat bad ka long kaba donkam ban peit ba ki trai jylla kiba dei ki trai shnong riewlum kin ïoh ïa ka jingpyrkhat ba kyrpang na ka sorkar ban ïoh ïa ki basa ban ïahap dur bad ïahap dor na ka bynta jong ki.
Hadien jong kane ka sorkar ka donkam ban pynbna noh kum ki ‘no Vending Zone’ ne ki jaka ba ym lah ban die madan ha kiba bun ki jaka ka nongbah Shillong.
Ka sorkar ka dei ban pei shkor ban ym ïalehkai shuh bad ka lawei jong ka imlang sahlang hynrei ka donkam ban pyrkhing bha ban ym ailad shuh ba kane ka nongbah kaba la tip mynnor kum ka Scotland jong ka ri mihngi kan lip noh syndon ïa ka rong bad ka burom jong ka.
La ïohi ba wat la ka sorkar ka la ïaleh katba lah wat ban thaw ïa ki lad ki lynti naka bynta ki samla ba la nang la stad ban ailad ïa ki ban trei ha ki kam la jong da kaba ailad ba kin wai ïa ki dukan kum ha ki Complex ne basa sorkar, hyrnei kaba sngewsih pat ka long ban ïohi ba ïa kine ki dukan la wai kylla da ki briew kiba nabar.
Kane hi ka pyni ba kito ki briew kiba ïoh ban wai dukan ki la don da kiwei pat ki kam kiba khambha ban trei na ka bynta ïalade.
Ha ka jingshisha la dei ban aiwai ïa kitei ki dukan jong ki tang sha ki trai jylla hi wat la ki siew ia ka dor kaba kham duna ruh bad kane kan long ka jingïarap ïa ki para trai shnong bad ruh khanglad ïa ki briew kiba nabar ban phrung khlieh ha kane ka bri u Hynniewtrep.
Kumba ka jingdawa ïa ka ILP ka dang ïaid shaphrang bad kumba long hi wat na ka liang jong ka sorkar jylla ruh kala dep ban mynjur bad mynta ka shong sa ha ka sorkar kmie ha Delhi.
Ngim lah ban peit tang sha ka sorkar ban leh ïa kiei kiei kiba donkam, hynrei kum ki nongshnong ka jylla bad ki trai shnong ngi donkam ban don ïa ka jingsngew kitkhlieh ban leh ei ei ban ïada na kaba plie lad laidlan ïa kiwei pat ki jaidbynriew heh paid, katba ïa ki para khasi pat ki ia khñoit beiñ ia ki.
Kane ka long kaba shisha bad ngi sakhi ïa kata ba wat tang hapoh Iewduh ruh kiba bun ki dukan Khasi la shongsyaid lut da ki briew kiba nabar bad ki trai shnong ki hap ban shu thynñian khapngiah ha madan.
Ka la dei ka por ban pynïoh ïa ka jinghikai kaba khlaiñ sha ki nongshongshnong jong ka jylla Meghalaya, khnang ban pynlah ïa ki ban bat ïa la ka hok bad ban kot ka bor pyrkhat.
Namar ba kumba ka long mynta sngew ban ong ba ki trai shnong wat la ki don ïa ki dukan kiba biang hynrei kin jied ban shong die ïalade ha madan bad aiwai ei ïa ka dukan la jong sha ki bar jylla kiba siew ïa ki ia ka baiwai kaba heh! Hynrei ka long kaba donkam ban don ïa ka jingpyrkhing ban aiwai beit tang sha ki para jaidbynriew khnang ban khanglad ïa ki briew kiba nabar kaba lah ban tap lut ïa ki riewlum ri paid ka bri u Hynniewtrep.
Lada baroh ki briew kiba die madan kin dei tang kiba nabar suda kan khamsuk shibun wat ia ki bor sorkar ban pyntreikam ia ka aiñ bad khanglad ïa ki ?.
Nongstoiñ, Naitung, 16: Ka Rambrai Jyrngam Assembly Constituency, ka dei kaba la phiah la kham slem na ka Nongstoiñ Assembly Constituency bad naduh ba la phiah nyngkong ka la ïoh tang ka MDC Constituency, ha kaba u (L) bah I Grallington Lyngkhoi u la jop kum u MDC ba nyngkong duh na ka Hills State People Democratic Party.
Katba ha ka MLA pat ka dang hap ha ka Nongstoiñ Assembly Constituency.
Dei ha u snem 2013 ba ka Election Commission jong ka ri ka la bthah ïa ka Delimitation Committee, ba kan peit bniah ïa ka jingdon briew ha ki Constituency bad lada I donkam, kan sa phiah bad ba ka Election Commission kan mynjur ba pynlong noh kum ki Assembly Constituency kiba thymmai.
Kumta na ka liang ka Delimitation Committee hadien ba ka la lap ba ka Rambrai ka la dei hok ban phiah noh la ka jong ka Assembly Constituency, ka la phah ïa ka kaiphod sha ka Election Commission bad ka Rambrai ka la ïoh ar tylli ki kyrteng.
Kumba ka long mynta ka Rambrai Jyrngam Assembly Constituency.
Haba phai ka jinglong jingman jong katei ka Constituency, ym lah ban len ba ka dei kawei na ki Constituency kaba ka jingjrong bad ba jlan jong ka na shaphang mihngi ka dei naduh Ribhoi district shaduh khap jong ka East Garo Hills District.
Nalorkata ym lah ban len ba baroh shilynter naduh mihngi haduh sepngi, ki dei ki jaka kiba eh tam bad ka jingshah thombor jong ki nongshong shnong ha ki bor jong ka sorkar Assam bad ki mynder ri ka jur bha, ha kaba ka jingkyntur pud jong ka sorkar Assam na shaphang shatei haduh shathie, ka la jan poi ha tduh jong ka constituency kaba mar khap bad ka Nongstoiñ bad Mawshynrut Constituency.
Ha kaba ïadei bad ka jingjrong palat jong ka Constituency bad ka jingïakynduh jingeh jong ki paidbah na ka jingshah thombor ha ka Assam, ki riew rangbah bad ki paidbah nongshong shnong kiba dei ki Khasi bad Garo na ki thaiñ khappud ba kynthup ïa ki shnong kiba hap ha ka Nonglang Sirdarship, Jyrngam Sirdarship, Raidmynsaw Sirdarship, ki la ong ba la dei ban phiah noh ha ki ar tylli ki Constituency.
Ki la ong ruh ba naduh ba u Myntri Rangbah ka jylla u la pynbna ban kyntiew noh ïa ka Mairang Civil Sub Division sha ka District, la jan baroh ki paidbah jong ki Civil Sub Division bapher bapher, ki la ïa khohreh ban dawa ba ka sorkar kan pynïoh District ïa ki bad ki da byrthen ruh ba lada ka sorkar kam leh ïa kata kin pynlong da ki jingïakhih.
Ki la ong ruh ba kitei kiba dawa District kin nang ïaid la ka kam bad ka sorkar, hynrei na ka liang jong ki pat kim banse ban phai khmat sha ka Khasi Hills Autonomous District Council, ban pynkynmaw bad ban dawa ba ka dei ban pynurlong noh ïa ka jingthmu ban kyntiew noh ïa ka jingdon jong ki MDC na ka laiphew ngut sha ka saw phew ngut.
Namar katkum ka jingkynmaw jong ki ha ki snem ba la dep ka la don ka jingthmu ban leh kumta.
Ki la ong ruh ba lada peit bad bishar bniah ïa ka jinglong jingman jong ka jaka bad ka jingbun briew, lada phiah noh ïa ka Rambrai Assembly Constituency ha ki ar tylli ki MDC Constituency ka la biang palat.
Ki la ong ruh ba lada phai ha u pud u sam jong ki MDC Constituency ruh, ka long kumba la dep phiah lynpa naduh dang long ka pyrthei namar sa ka wah Umit ka long kum u lain ba la pruid lypa haduh bad da ïakynduh bad ka wah Khri ha Kyrshai.
La ong ba sha sepngi pat ka ïa khap thik bad ka East Garo Hills bad lada phai ha ka jingbun briew ruh ka la don palat khatsan hajar ngut.
Kumta ka la biang pura ba ka KHADC kan pynurlong noh, khnang ba ki paidbah kin kham lait na ki jingeh.
Lada ha ki snem ban wan ka sorkar kan ai ïa ka C&RD Block, ka Rambrai ka la long lypa ka Headquarter, lumta kan ïoh beit ïa ka Block.
Kumta lada ka sorkar ka la dei ban ai noh da ka Jyrngam MDC Constituency bad sa buh noh ïa ka Block ha Rambrai, khnang ba kan pynhun mynsiem ïa ki paidbah.
Shillong, Naitung 16 : U Myntri Sorkar Pdeng ba dei khmih ïa ka tnat Information and Broadcasting, u Anurag Singh Thakur u la plie ïa ka bynta kaba lai jong ka conference ba man u snem jong ki Indian Information Service Officer ha Vigyan Bhavan.
U Secretary, Information and Broadcasting, u Apurva Chandra bad Principal Director General, u Jaideep Bhatnagar, u Satyendra Prakash, u Venudhar Reddy bad u Mayank Kumar Aggarwal ki la ïadon lang ha kane ka prokram.
Ki ophisar ba heh kyrdan jong ka Indian Information Service na kylleng ka ri kin ïashim bynta ha kane ka jingïalang kaba ar sngi.
Ha ka jingai jingkren jong u, u Myntri Sorkar Pdeng ba dei khmih ïa ka tnat Information and Broadcasting, u Anurag Singh Thakur u la kren shaphang ki 5 tylli ki kam ba kongsan kiba donkam bha ha ka jingïakren shaphang ki kam Sorkar.
Kine ki kynthup – Citizen-Centric bad Compassionate, Co-creating bad ki Target Audience, Collaboration, Contemplation, bad Continuous Capacity Enhancement.
U la batai kham bniah da kaba ong ba baroh ki jingïakren ki dei ban long kiba ïahap bad kiba suk ban sngewthuh, da kaba buh shuwa ïa ka jingbha jong ki briew ka ri.
U la ban jur ruh halor ka jingdonkam ban ïatrei lang bad kito kiba donkti ha kane ka kam kiba kynthup ki dkhot ka Sorkar, ki jaka trei bad ki kam shimet.
U la ong ba ka kam ïakren ka dang mad ïa ki jingkylla kiba stet bad ba ki don ruh ki jingeh kum ki khubor thok da kaba bynrap ba namar kane ka kam ïakren ka dei ban long kaba suk ban pynkylla kumba la ïohi ha ka por ba dang shen jong ka khlam COVID.
U Anurag Singh Thakur u la ïaroh ïa ki ophisar IIS kiba la shim ïa ki sienjam ban wanrah ïa ki jingkylla kum ka Fact Check Unit ban ïada na ki khubor thok ha ryngkat ki sienjam ban plie lad ïa kito kiba don jingduna ha ki dkhot met bad kiwei kiwei ki briew.
U la ai jingmut ruh shaphang kiwei kiwei ki sienjam ban pynbha shuh shuh ïa ki lad ïakren ha ki kam Sorkar ban ai jingmyntoi ïa baroh.
Ha kane, u la ban jur halor ka jingdonkam jong ki media teknoloji ba thymmai, ka jingpynkhlain ïa ki jaka trei bad ka jingïatrei lang bad ki Sorkar Jylla.
U la kyntu ïa baroh ki ophisar ba kin sngewthuh ïa ka jingdonkam jong ki kam jong ki kum ki nongai jingtip sha 130 klur ngut ki briew.
U Myntri Sorkar Pdeng u la ban jur halor ka jing pynryntih ïa ki jingai jingtip bad ka jingdonkam ïa ka sap ban ïathuh khana khnang ban kham suh thied ha ki kam.
U la ong ruh ba ka jingkyntiew ïa ki jaka trei, ka jingïalam lynti bad ka jingai mynsiem jong ki ophisar ka long kaba donkam.
U Secretary, ka that Information and Broadcasting, u Apurva Chandra u la ong ba ka jingai jingtip ha ka por jong ka khlam COVID-19 ka la pyntngen ïa ki briew bad ka la ïarap bha ban weng ïa ka jingsheptieng.
Ka la pynthikna ruh ïa ka jingïoh jingtip ki briew shaphang ki sienjam na ka bynta ka jingbha kum ka kam ai dawai tika bad ka Pradhan Mantri Garib Kalyan Anna Yojana.
U la ong ba haba ïanujor bad kiwei kiwei ki ri, ka jingartatien ban ai dawai tika ka duna bha ha India, bad namar kane ka ri ka la jan poi sha 200 klur ki dose ha ka jingai ïa ki dawai tika.
U Principal Director General, u Jaideep Bhatnagar u la ong ba ki thong kiba kongsan jong kane ka Indian Information Service ka dei ban pynkupbor bad ban plie lad, ka jingïakren bad ki briew ha kano kano ka por, ka jingïakren ban wanrah ïa ka jingkylla ha ka rukom im, bad ka jingïaleh pyrshah ïa ki khubor thok.
U la ong ba ka kam ka la kylla bad ka la kham ïar namar ka jingroi ki kam ai jingtip ha kine ki snem ba la dep kaba la ïalam sha ka jingdonkam ban pyrkhat thymmai bad ban wanrah ïa ki rukom trei bad ki kam kiba thymmai.
Da kaba pdiang ba ki bun ki jingkylla ha ki kam ai jingtip katba dang ïaid ka por, kane ka conference kaba ar sngi kan peit thuh ïa ki jingeh kiba dang mih bad ban thaw lad ban don ki lad ai jingtip kiba biang tam ha ki por ban wan.
Ki jingïakren ha kine ki ar sngi kin peit kham bniah ïa ka ‘Communication for India@2047’, ‘Skill & Capacity Building’, ‘Projecting India Abroad with Focus on G20’, ‘Evolving Role of Government Communication’ ha kaba yn ïoh jingkren na ki riewshemphang kum u Abhishek Singh, CEO MyGov; Dr.
R.
Balasubramaniam bad u Hemang Jani, Capacity Building Commission, u Arindam Bagchi, JS (XP) MEA bad u Amitabh Kant, India’s Sherpa to G-20.
Ïa ka jingkren kyrpang ha ka sngi kaba ar yn ai da u Myntri Sorkar Pdeng ba dei khmih ïa ki tnat Railways, Communications, Electronics & Information Technology u Ashwini Vaishnaw, katba u Myntri Khynnah ka tnat Information and Broadcasting, u Dr.
L Murugan un ai ïa ka jingkren pynkut.
Nongstoiñ, Naitung, 16: La khyndai snem kynthih ka sorkar ka la buh ïa ka ktem pulit ha Langpih, hynrei haduh mynta katei ka ktem pulit ka dang duna nadong shadong kata naduh ka jaka sah, ka kamra trei kam, ka jaka set ïa kino kino kiba shah kem bad wat ha ka jingdon jong ki pulit naduh ki constable (AB) (UB) haduh kiba kham heh ruh ka dang tlot haduh katta katta.
Watla katta ruh ka jingdon ki pulit Meghalaya ha ka thaiñ Langpih, ka jinglong jingman ha katei ka thaiñ khamtam ha kine ki khyndiat snem, kum ki huri hura bad ki jingshah thombor ba khah khah ha ki pulit Assam bad ki Nepali ka la duna.
Hynrei, namar ba katei ka thaiñ ka dang don ha ka jingbym pat lah ban ïa pynbeit hapdeng ka Assam bad Meghalaya bad ruh na ka jingbun jong ki Nepali kiba wan rung thymmai, kumta ka dang buh ïa ki paidbah nongshong shnong Khasi ha ka jingbym shngaiñ.
