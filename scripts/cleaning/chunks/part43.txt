02.
2022 ha ka por 11 baje mynstep ha u lum jingtep ka Balang Presbyterian Pohkseh shillong ha Nongrah.
Ka Lum Sohpetbneng Committee ryngkat ka Komiti u Tymmen U San ka Seng Khasi Kmie, mynta ka sngi, ki la lah ha kaban pyndep ia ka nguh Blei ka Dem Blei ha Lum Dorbar ka Lawnongthroh, ha ka Mei Mawbuh bad kumjuh ha u Lum Sohpetbneng, kaba long kum shi bynta jong ka Shi Hat Shi Taiew ka jingpynkhreh ia ka Kiew Pyneh Rngiew kaba sh sien shi snem, shau lum ba kyntang ka jaidbynriew u Sohpetbneng, kaba la buh ban long ha ka 6 tarik u Rymphang 2022.
Ka jingpyndep ia ka lehniam ka leh rukom, la sdang naduh na khyrdop, kaba long mar pyrshah jong ka Pung Umiam bad nangne la leit shwa ha kaban pynlong ia ka nguh ka dem, ka khan ka bishar, kaba hangne katba u u Riew Tymmen Riew San, u dang sei ia ki kyntien ksiar kyntien rupa ban khot ban pyrta ia ki ryngkew ki basa, kiba la sngew bad sngap, da ka jingwan ban paw ka jong ki.
U Chairman ka Komiti u Tymmen U San ka Seng Khasi Kmie u Rgh Skor Jala ryngkat ka jingiasynran lang u vice chairman u Rgh Donbokstar Kurkalang bad Secretary Rgh Pyndap Nongrum,  ki  iathuh ba shwa ban rung sha ka lehniam ka leh rukom, kim shim la shu iaid madei mata, pynban ki da pynlong shwa ia ka nguh ka dem ka khnong ka bishar halor jong ka  ramew.
Nangne la pynlong ia ka jingpyndep ia ka lehniam ha Lum Dorbar, Lawnongthroh, hangne ruh la pynlong ia ka shat ka khein bad  da ka jingieit Blei la theh ka dak jingkyrkhu ha kaba la wan kein ki ryngkew ki basa.
Ynda haba la biang nadong shadong na Lumdorbar, la dei pat ka khep ban kiew sha ka Mei Mawbuh, ha kaba la pyndep ia ka lehniam da kawei ka ïar bah ïar san bad uwei u rang binong rang bishot u rang kyniu rang phawar, kum ka dak jong ka jingpyndep iaka nguh ka dem ia ka ‘lei shnong lei muluk,  ki pa shnong pa muluk ryngkat ki ryngkew ki basa ba kin ker ba kin da, ha kaba ka kam hangne ruh ka long kaba biang ba bit ba iaid beit ba iaid ryntih.
Hadien kane, ki riew tymmen riew san ki la pyndep ruh pat ia ka pynsum pynsleh ia ka ‘Mei Mawbuh’kaba dei ka nongsad ka nongkhyllong, ka nongkha iar kha long ia u khun bynriew.
Na ka Mei Mawbuh, la kiew pat sha kliar u Lum Sohpetbneng,  kaba hangne la pyndep ia ka nguh ka dem ka shat ka khein ka bishar hakhmat u ‘Mawkhan u Mawblei’ uba long u nongsynran u nongpeit nongjngoh bad ynda haba la biang ka nia ka jutang ba la shai ki dak ki shin kumba ia pan lyngba ka lengbah ka lengsan, ba u Tymmen u San, joit u kiew pat halor ka duwan ka dupat u Sohpetbneng, ban pynlong ia ka ainguh aidem, hadien ba ka kam ka jam naduh kaba sdang ki la biang lut nadong shadong.
Haba la dep kine ki kam ki jam baroh, la khmih lynti, ba ha ka 6 tarik u Rymphang 2022, kaba dei ka sngi jong ka kiew pyneh rngiew, kan long kaba iaid beit ba iaid ryntih bad kaba jop.
Hadien kane la ioh ruh ban iakren bad u Chairman bad Vice Chairman Lum Sohpetbneng Committee ka Seng Khasi Kmie Rgh I.
Sun bad Rgh Paia B Synrem, ki pynpaw ba kat kum ka jingioh jingbit na ki bor synshar bad bthah ruh da ka Seng Khasi Kmie, ka Kiew Pyneh Rngiew mynta u snem kan long  tang khyndiat ngut bad kiba lah ban wan ban ia sakhi  ruh kan long tang kito kiba la ioh ia ka entry pass bad kumta, la kyrmen ba ki parakur parakha kin ia trei lang bad ka seng  haba iadei bad kane ka jingpynbeit.
“Kat kum ka jingbthah ka Seng Khasi Kmie, yn pynbiang ia ki ‘entry pass’kaban yn sa sam sha baroh ki jylli jong ka Seng Khasi ba don ha kylleng ka Bri Hynñiewtrep Hynñiewskum bad kumjuh sha ka Seiñ Raij, da kumta ka komiti ka kyrmen ba kane ka jingpynkhreh kan long kaba jop wat la ka long kaba rit ruh hynrei kan long kaba iaid beit ba iaid ryntih" la pynpaw kine ki arngut ki rangbah nongialam.
Shuh shuh, kine ki arngut, ki sngew ruh ban pynpaw ba da kane  nguh ka dem,ki kyrmen ba ka khlam ka ngoh kaba wan ban lyngshop mynta, kan duh kan dam noh  ha kane ka ri bad kumjuh ha snieh jong ka sla pyrthei, khang ban ia bit ia biang, katno tam lei lei ba ki khynnah ki khyllung ne ki samla ba kin ioh ban ia leit sha la ka pule ka dangle ka jong ki bad khmih lynti ba une u snem uba thymmai, un dei uba bit ba biang ba pahuh pahai ba dap kyrhai tang ka kyrkhu Blei najrong ia tbian ia baroh lang.
Ki nongialam ki shim ia kane ka kabu ban pynpaw ruh ia ka jingsngew nguh ia ka Mei Syiem jong ka Raid Mawbuh kaba la ai ia u khaw eh u khaw shan, ba la lah ban pyndonkam ban pyndep ia ka nguh ka dem, naduh Lum Dorbar Lawnongthroh, ha ka Mei Mawbuh bad ruh ban ioh ban pyndep ia ka nguh kadem  shi hat shi taiew  shwa ka kiew pyneh rngiew sha u Sohpetbneng.
Ha kane ka sngi, na ka liang u Rgh Don Kupar Dkhar, President Seng Khasi Kmie, u la kyntiew ruh ia ka lama jong ka Seng Khasi, kabalong kum ka dak ka jingpynkhreh ia ka ‘kiew pyneh rngiew’ ban long ha ka Robibar kaban wan.
Saw ngut ki briew kila khlad na ka jingpang COVID-19 bad da kane ka jingdon ki briew kiba iap pang khlam kala kynjoh 1522 ngut ha Jylla, katba kiba iabit thymmai iaka jingpang ki don 362 ngut haka Sngi U Blei.
Kine kiba khlad ki dei na East Khasi Hills District 2, Eastern West Khasi Hills 1 bad West Jaintia Hills 1.
Katkum ka jingpyntip ka tnad ka Koit ka Khiah, 362 ngut ki briew kiba ïabit thymmai ïa kane ka jingpangkhlam bad kiba dang shitom ne ki active case ka long 2353 ngut hapoh ka Jylla.
Ki briew kiba iabit thymmai iaka jingpang khlam ki kynthup na East Khasi Hills 149, West Garo Hills 133, Ri Bhoi 20, South West Garo Hills 13, South West Khasi Hills 10, West Jaintia Hills 8, North Garo Hills 10, East Garo Hills 6, South Garo Hills 5, Eastern West Khasi Hills 4, East Jaintia Hills 3 bad West Khasi Hills 1.
Ki nongpang kiba la ioh pat iaka jingkoit ki don haduh 424 ngut.
Kine ki kynthup na East Khasi Hills 291, West Garo Hills 89, Ri Bhoi 19, Eastern West Khasi Hills 8, South West Garo Hills 6, West Khasi Hills 4, East Jaintia Hills 4, South West Khasi Hills 2 bad West Jaintia Hills 1.
Ka jingdon jong ki briew bala ïabit ïa kane ka jingpang khlam ha Jylla baroh ka long 90884 ngut bad napdeng kine 87009 ngut kila ïoh ïa ka jingkoit bad 1522 ngut kiba ïap nalor ki briew ba dang shitom.
Ka East Khasi Hill ka dei kaba bun eh kiba iabit khlam COVID-19 bad ka don 1198 ngut kiba shitom ne active case bud sa ka West Garo Hills 519, Ri Bhoi 177, West Jaintia Hills 84, South West Garo Hills 80, North Garo Hills 60, South West Khasi Hills 56, Eastern West Khasi Hills 52, South Garo Hills 37, West Khasi Hills 35, East Jaintia Hills 28 bad East Garo Hills 27.
Ki artylli ki public hearing ne ki jingpynsngew paidbah ba la khot pynlong da ka Meghalaya State Pollution Control Board (MPSCB) kawei naka bynta ban pynheh ïaka par tih mawshun jong ka karkhana Star Cement Ltd haka jaka kaba heh 70 Hectare bad haka juh ka por ban pynheh iaka jaka pynmih clinker ne dew sain dewbilat bad ka jingpynmih bording kala long kaba iaid beit iaid ryntih kaba long ha phyllaw jong ka iing dorbar ka shnong Lumshnong haka sngi Saitjain.
Ka Star Cement ka don jingthmu ban pynbun shuh shuh iaka jingpynmih mawshun jong ka naka 9 Lak ton haka shisnem sha ka 25 lak ton haka shi snem.
Katba kawei pat ka jingpynsngew paidbah kalong ha kaba iadei bad ka jingshna iaka Line II kaba iadei bad ka jingpynmih dewbilat, Clinker bad ka bording.
Kane ka Line II kaba katkum ba long mynta ka jingpynmih ia u Clinker kalong 3.
3 MTPA, Cement 2.
0 MTPA bad Waste Heat Recovery Boilers (WHRB) ne bording 15.
5 MW.
Ka thong jong ka karkhana ban pynheh iaka Line II ban pynbun iaka jingpynmih mar kaba 4.
09 MTPA u Clinker, 2.
99 MTPA ka dewbilat bad 20.
17 MW da ka buit teknoloji Waste Heat Recovery Power Plant.
Ha kane ka public hearing ka MSPCB la iadonlang u Deputy Commissioner ka East Jaintia u Abilash Baranwal, IAS, u ADC ka East Jaintia u Bah SS Syiemlieh nalor kiwei kiwei.
Baroh ki nongkren kynthup naduh kiba pyrshah bad nongkyrshan ki don 86 ngut bad ki shithi ba phah da ki riew shimet bad kynhun sengbhalang ki don 70 tylli.
Ka Elaka Narpuh baroh kawei kala ai ka jingkyrshan ia kane ka jingthmu jong ka kharkhana ban pynheh iaka par mawshun kumjuh ka shnong Lumshnong baroh kawei.
U Monlang Ladong Waheh Shnong Lumshnong haka jingkren ula ïathuh ba haki Lai tylli ki snem kata naduh u 2019 haduh mynta ka Dorbar shnong lyngba ka jingai jingmut jong ki nongshong shnong ka la lah ban pynkohnguh ïaka Star Cement katkum ka jing ïakut ban pynioh iaki kam pynroi hapoh shnong.
Kiba pyrshah ïaka jingtih mawshun kynthup ka shnong Umlong kumjuh ki kynhun sengbhalang ba kynthup ka KSU Narpuh Circle, ka JSU Umlong Unit bad kiwei kiwei, kila pynpaw ba ka jingdon ki karkhana ha katei ka thaiñ ka buh ha ka jingma kaba khraw ïaka ri bad ka jaitbynriew ba shi troh kumta ka sorkar, ki bor shnong, kim dei shuh ban pyrkhat tang ïaka pisa lane ka jingmyntoi kaba mynta, hynrei ki ladei ban pyrkhat ruh iaka sawdong sawkun ka mariang bad ka pateng ban wan.
Ia kane ka public hearing la pynlong hapdeng ka jingpahara kaba jur jong ki pulit.
Ka Khasi Students’ Union (KSU) Shangpung Unit kala pynkup burom iaki 48 ngut ki khynnah kiba pass bha da ka Maitshaphrang Academic Award ha ka sngi Saitjain.
Kane kan dei ka sien kaba ar ba ka KSU Shangpung kan pynkup burom iaki khynnah bad samla kiba pass ha Shangpung.
Shuh shuh ha kane ka sngi la pynkup burom ruh iaki nongthaw nongthain ka Shangpung nalor ka jingsam iaka jain kymbor sha ki 140 ngut ki briew kiba don iaka met ka phad ba kyrpang.
Ha kane ka sngi la iadonlang u Cherity Suja nongialam ka KSU Jaintia Hills bad u J Treilang Suchiang local MDC Shangpung kiba long kum ki kongsan bad symbud kongsan nalor ki dkhot ka KSU bad kiwei kiwei.
Ngi na ka liang ka ïing ka sem jong i (L) Specially Dkhar ba ju khot sin Spel ba shong basah ha Wapung Shnong, East Jaintia Hills iba la jah naduh ka 26-11-2021 bad ïaka met jong i la lap haka 08-01-2022 bad pyndep pat ia kaba sah jong I haka 09-01-2022, ngi pynpaw ia ka jingsngewnguh kaba khraw nyngkong eh ia U Blei u ba la kyrshan bor ia ngi ha kum kane ka por ba wan jia ka jingjia ba sngewsih.
Ngi pynpaw ka jingsngewnguh sha baroh kito kiba ïarap ne noh synñiang sha ka iing ka sem jong ngi kynthup iaka Dorbar shnong Wapung shnong, VDP Wapung shnong, MLA, MDC, ka Police department, Ma Shibor Sutnga bad ka kynhun jong u, ka KSU Wapung Unit, ka Dorbar shnong Cham Cham, Dorbar Shnong Mukhaïalong, Seiñkur Dkhar, tnat balang Presbyterian Wapung shnong bad kiwei kiwei kiba ngim lah ban khoh kyrteng kiba wan pyntngen ïaka ïing ka sem jong ngi.
Na ka liang ka ïing ka sem ngim don ei ei ban ai ne siew kylliang ïa phi shim ne pdiang tang kine ki kyntien ai khublei jong ngi ba U Blei un kyrkhu kyrdoh ïa phi.
Khublei Shibun Shihajar Nguh Kong Thailang Dkhar (Kmie).
Kong Diklang Dkhar (Hynmen).
Ma Thormos Dkhar (Mama).
Kong Diklang Dkhar (Hynmen).
Ka Jaintia Students’ Union (JSU), Khliehriat Circle haka sngi Saitjain kala khang iaka jaka tylliat maw jong ka company GR Infra Projects Ltd kaba don haka shnong Mynkre, East Jaintia Hills District hadien ba kala lap ba kane ka jaka tylliat maw kala pynmih iaka tdem kaba jakhlia kumjuh ki pui pui kiba la her kylleng kaba lah ban ktah iaka koit ka khiah bad ka sawdong sawkun ka mariang.
Ka GR Infra Projects LTD kadei ka company kaba shna iaka surok National Highway 6 bad ka don iaka jaka tylliat maw ne ka crusher ha Mynkre, East Jaintia HIlls District.
Ka JSU kala kam ba kala lap tynkrein ba kane ka company kala pynmih iaka tdem kaba jakhlia na ka kor tylliat maw khlem da khein shuh iaka sawdong sawkun bad ka haw haw bad leh bymsuidniew iaki nongshong shnong khlem da shim ia kino kino ki lad jingiada ban pynmih iaka tdem.
U president ka JSU Khliehriat Circle Livingson Sana ha ryngkat u vice president Laski Siangshai bad kiwei kiwei ki dkhot ka JSU kila shim iaka rai ban khang shipor ia kane ka jaka tylliat maw ka GR Infra Projects Ltd tad haduh ba kala lah ban pynbiang iaki lad jingiada ban lait jaboh ka haw haw.
Ka kynhun ialehkai jong ka Vulcans kala ioh ba kan rah ia ka nam lahduh jong ka iakob ialehkai kriket, bala tip ia ka kum ka 1st Tennis Ball Knockout Cricket Tournament, ba la pyniaid ia ka da ka Iatylliang Sports Club bad kaba la iarap ban kyrshan pisa da Samkhamti.
Ha ka jingiakhun ia ka phainal kaba la long ha madan ialehkai ha Mawlai Mawroh, ka kynhun  Vulvcans kala lah ba kan pynliem noh ia ka Striker XI da 60 run.
Ha kane ka jingiakhun, ka Vulcans kaba la jop ia ka jingkynting pisa ne toss beit beit ka la kam trai ba kan tied nyngkong, ha kaba ka la lah ba kan kamai 134 bad hap noh 6 wiket na ki 12 ober.
U nongtied ba la lah ban kamai bun ron dei ui Krishan 47 ron bad u Kenny 36 ron, katba na ka liang u nongkawang bol jong ka Striker XI u Manas u la ioh ban khur 3 wiket na ki 3 ober bad ai 12 ron.
Haba la dei pat ka pali ban wan ban beh ia kane ka thong, ka kynhun ki nongtied (batsman) jong ka Striker XI ki la lah ban kamai tang 74 ron ron hadien ba ki la lap ba hap noh baroh ki wiket ki jong ki ha ka 11 ober.
Ki nongtied ka Striker XI ba la lah ban kamai bun ron ki long u Deepak 21 ron bad u Roof 13 ron, katba u nongkawang bol ka Vulcans uba la ioh ban khur bun ki wiket dei u Sanverts Kurkalang uba la ioh ban khur 5 wiket na ka bynta 15 ron na ki 3 ober.
U Kongsan ba la don ban sakhi lang ia kane ka jingialehkai phainal dei u bah Samborlang Diengdoh, ha kaba u la ioh ban sam ia ki takma ka trophy bad ka song pisa sha ki nongjop.
Ha kane ka kynti iakhun, na ka liang ki bor pyniaid ki la ai ruh ia ka song pisa kaba long Shi Lak tyngka ia ka kynhun ba la rah ia ka nam lahduh, katta sha ka Vulcans bad kaba la shah rem noh ha ka phainal ka Striker XI ka la ioh ba kan khung ia ka song pisa kaba long Sanphew hajar tyngka.
Nalor katta la sam ruh ka ka khusnam man of the Match ha ka phainal kaba la leit sha u  Kenny Wann bad ka nam Man of the Series la hap ban ia sam noh hapdeng da ki anrgut ki rang ialehkai katta da u Vishal ban Ranjit bad ka nam Best Bowler ka leit sha u Sanvert Kurkalang, uba la ioh ban khur haduh 13 tylli ki wiket ha baroh shi bynta jong kane ka jingiakob ialehkai.
Haka sngi Saitjain 320 ngut ki briew kila iabit thymmai iaka jingpang khlam COVID-19, khlad 3 ngut bad da kane ka jingdon jong ki briew kiba iap pang COVID-19 kala kynjoh sha 1518 ngut ha Jylla.
Kine ki lai ngut kiba khlad ki dei na East Khasi Hills District.
Katkum ka jingpyntip ka tnad ka Koit ka Khiah, 320 ngut ki briew kiba ïabit thymmai ïa kane ka jingpangkhlam bad kiba dang shitom ne ki active case ka long 2419 ngut hapoh ka Jylla.
Ki briew kiba iabit thymmai iaka jingpang khlam ki kynthup na East Khasi Hills 171, West Garo Hills 57, South West Garo Hills 24, Ri Bhoi 14, West Khasi Hills 12, Eastern West Khasi Hills 11, South West Khasi Hills 7, West Jaintia Hills 7, South Garo Hills 8, North Garo Hills 6, East Jaintia Hills 2, East Garo Hills 1.
Ki nongpang kiba la ioh pat iaka jingkoit ki don haduh 320 ngut.
Kine ki kynthup na East Khasi Hills 207, West Garo Hills 53, Ri Bhoi 16, West Jaintia Hills 14, East Jaintia Hills 8, South Garo Hills 6, South West Khasi Hills 5, North Garo Hills 9, South West Garo Hills 1 bad West Khasi Hills 1, Ka jingdon jong ki briew bala ïabit ïa kane ka jingpang khlam ha Jylla baroh ka long 90522 ngut bad napdeng kine 86585 ngut kila ïoh ïa ka jingkoit bad 1518 ngut kiba ïap nalor ki briew ba dang shitom.
Ka East Khasi Hill ka dei kaba bun eh kiba iabit khlam COVID-19 bad ka don 1342 ngut kiba shitom ne active case bud sa ka West Garo Hills 475, Ri Bhoi 176, West Jaintia Hills 78, South West Garo Hills 73, Eastern West Khasi Hills 57, North Garo Hills 50, East Jaintia Hills 29, South West Khasi Hills 48, West Khasi Hills 38, South Garo Hills 32 bad East Garo Hills 21.
Ka jingpynkhreh ne pynbit pynbiang ia ka Khasi Hills Autonomous District Council (Khasi Social Custom of Clan Administration) Bill 2020, kan bam por sa tang kumba shi bnai, naka bynta ban ioh ban phah biang pat ia ka sha ka executive committee jong ka KHADC.
Ia kane la iathuh da u Chairman jong ka advisory Committee on Law and Traditional Affairs, ka KHADC u bah BM Lanong haka sngi Thohdieng.
U Bah Bindo u la iathuh ba ka executive committee ka KHADC ka la phah ia kane ka bill ne ka ain rew sha kane ka komiti ha kaba ki dkhot ha kane komiti nalor u bah Bindo kum u Chairman, ki non official members ki long bah Teinwell Dkhar, MDC, Lamphrang Blah MDC, Macmilan Byrsat MLA, Robertjune Kharjahrin Legal Advicer bad kiwei kiwei.
Hadien ba la aiti da ka executive committee, u bah Bindo u la iathuh ba kane ka komiti ka la dep ba kan ia shong naka bynta ban ia thir iatai sani bha halor kane ka ain rew mynjta la jan dap artad shi snem shiteng.
Mynta pat ka sngi, kane ka komiti ka la ioh ba kan lum ia ka jingialang kaba la don bynta lang ruh a kumba lai saw tylli ki kynhun, kum na ka liang ki dlkhot nongmihkhmat jong ka Seng Khasi Kmie, ka HYC Sohiong Circle, Kur Kharshiing bad ki dkhot ka Syngkhong Rympei Thymmai, ha kaba la ioh ban ia syllok ne ban ia mir jingmut halor kane bill.
U Bah Bindo u lakam ba ha ka jingshisha, kane ka kam ka la poi artad sha kaba kut, tangba kan dang shim por sa hapoh shi bnai eiei naka bynta ban pynjlih pynbit pynbiang kiei kiei baroh khnang ban ioh ban phah kylla biang pat sha ka executive committee ba kan pyntreikam noh ia kane ka ain rew ne ka bill shwa ban pynlong ain ia ka.
U bah Bindo u ong ba u sngewtynnad shibun namar ka jingioh ban ia kynduh ia ki nongai dorkhat kiba la ai ia ki kato katne ki jingthoh ban ai jingmut, ha kaba don ki jingai jingmut kiba la ia pdiang  bad don ruh pat kiba la hap ban kyntait.
Haba kylli haduh katno tylli ki jingai jingmut, ba ka KHADC ka la ioh ba kan pdiang hadien ba ka la dep ba kan pynbna iar ia ka jingthmu ban pynthymmai ia kane ka bill, U Bah Bindo, u la ong ba kiba la wan shakhmat ban ia ai jingmut halor kane ka ain rew ki long tang kum ka Seng Khasi Kmie, ka Kur Kharshiing, HYC Sohiong, Syngkhong Rympei Thymmai.
Ia kane ka Bill dei kaba la thaw da ka executive committee kaba hadien ba ka la dep ba kan thaw ka la sngew donkam ba kan da thung ia ka komiti naduh u snem 2018-19 bad dei tad ha u snem 2020 ba kane ka komiti ka la ioh ba kan ia shong pyrkhat halor jong kane ka ain rew, tangba u bah Bindo u la ong ba ka kam pat ka long kaba khia kaba dei ban da ia syllok janai bad ka bym dei ka kam kaban shu leh kyrkieh, hynrei kan shong shibun eh ynda haba ka la phai biang sha ka district council ne ha ka dobar jong ki MDC baroh.
Mynnor dei ka jaka kaba isait met, ba ijli,  ka jaka leit bar  ki paidbah, ka jaka theh niut,  bad ba jyllei  ne mih ruh ki har rukom ki kam sniew kam smeh, pynban mynta pat ka sngi, 36 snem hadien, ka nongbah Shillong, ka la ioh ba kan pynpaw ia la ka khmat kaba phuh samrkhie bad dap da ka mynsiem kaba sngew sarong ba ha ki sanphew tylli ki snem hadien ka jingioh ia la ka jong ka jylla kaba pura, ba la lah ban plie noh shi syndon ia ka ka 5 star hotel ba nyngkong eh ha kane ka jylla, kaba tip kum ka Vivanta Meghalaya, Shillong mar pyrshah ka ophis treikam jong  Assembly ha Khyndai Lad.
Kum ka dak jong ka jingkhreh ban sdang pyntreikam noh ia kane ka iing basa  ha kane ka nongbah, ka la don ka jingialang ba la long mynta ka sngi, ha kaba ka la don ka jingia aiti ia u shabi jong kane ka iing basa, kaba la ai da u Myntri Rangbah ka jylla u Conrad K Sangma sha  ki dkhot jong ka Indian Hotels Company Ltd.
Kiba la wan ban sakhi ia kane ka jingkhreh ban plie ia kane ka iing basa ka kynthup naduh u Myntri ba dei khmih ia ka tnat Toursim u bah Sniawbhalang Dhar, u Chairman ka MTDC u Saleng A Sangma,  u Chief Secretary ka jylla u bah DP Wahlang (IAS) nangta ki Chief Secretary barim bad ba la shongthait ka jylla, bad kiba bun ngut ki nongshah khot sngewbha.
Kumban shu kyrtiang dien shaphang kane ka iing basa kaba ia ka kam ka jong ka la khreh shna naduh u snem 1986 shaneng, hynrei hapdeng ka jingpynkhreh wan mih bun tylli ki mawsiang kiba kylla long ki jingeh ban lah ha kaban pyniaid ne pyntyllun shakhmat ia kane ka kam.
Ka jaka ha kaba tei ia kane ka iing basa ka don kumba 8,800 sq.
m bad ka don baroh 101 tylli ki kam ia kaba la bynrap lem bad kiwei kiwei pat ki jnit ki jnat bad ki jingdonkam kum speciality restaurant, coffee shops, bar, retail shops, and a banquet hall, ha kaba ka trai jong ka dei ka Meghalaya Tourism Development Corporation Ltd, bad kaba la ai wai noh kumba 33 tylli ki snem ha ka dur jong ka PPP ia kaba yn shimti bad ban pyniaid ia ka da ka Indian Hotels Company Ltd.
Haba kren kum u kongsan, u Conrad, u pynpaw ia ka jingkmen kaba khraw, ba ha kaba kut ia kum kane ka sngi  la lah ban pynurlong ia ka jingthrang bad angnud ka jong u paidbah, ha kaba  ka sngi kam kut tang ha ka jingplie paidbah ia ka,  pynban da ka jingoplie ia ka, ka jingkyrmen bad ka lawei kaba phyrnai mynta ka la wan ban ap dngong ia kane ka jylla, kampher ha ka liang ban aikam ai jam, ka jingwan bun ki nongwan jngoh kai pyrthei na kiwei pat ki ri, ka jingplie  ia ka lad ioh kamai kajih ki paidbah bad kumta ter ter.
U sngew ban ong ba naduh kaba sdang ka sorkar hapoh ka jingialam ka jong u, ka shim khia ban leh ne ban trei ia kino kino ki kam kiba baroih shi katta tylli ki snem ki la sahdien, hynrei ha kiunbe ki saw snem shiteng, kane ka sorkar ka jong u, ka la lah ba kan pyndep lut ia ka.
U Conrad u la batai ruh ia ka lad kamai pisa, kaba ka jylla kan khreh ba kan ioh hadien ka jingplie ia kane ka iing basa bad kyrmen ba nangne shakhmat sa kiwei kiwei pat ki iing basa kiba syriem kum kine, bad kiba don hapdeng ka jingtei ne shna ia ki yn sa lah ban pyndep noh ia ki ha ka por kaba la buh.
Kiwei kiwei kiba la ai jingkren ha kane ka sngi ka kynthup ia u bah Sniawbhalang Dhar, u bah DP  Wahlang, u Saleng A Sangma, ka Deepika Rao Executive vice president Indian Hotels Company Ltd ka kyntien pdiang snewbha la ai da u Dr Vijay Kumar D (IAS)  Commissioner & Secretary Tourism ka sorkar bad ka kyntien ai khublei la ioh na u Vikas Agarwal MD&CEO, SM.
Ka jingiakhun football hapdeng ka Lutituber Ialong pyrshah iaka Moosyiem Shangpung kala kut da kaba iakhaid mar 1-1 haka 1st Division Football Tournament kaba pyniaid da ka West Jaintia District Sports Association (WJDSA) ha Kiang Nangbah Stadium haka sngi Thohdieng.
Ka Lutituber kala tam shuwa shakhmat haka kylla step lyngba ka kol kaba la thep u Richard Dhar (25′).
Ka Moosyiem Shangpung kala wan nadien ban tan kylla ia kane ka jingiakhun sha kaba iakhiad bad ia kane ka kol kala ioh thep lyngba u Ebormi Lyngdoh (63′).
Lashai ka sngi Saitjain ka jingïakhun kan long hapdeng ka Moosalyngkat SC pyrshah ïaka Wahïajer SC haka por 2.
30 baje janmiet.
Haduh 40 ngut ki theilud kin shah hikai pyntbit ha kaban suh jain bad embroidery haka shnong Mowkaiaw hapoh ka Community Institute of Technology (CIT) Mowkaiaw Centre.
Kane ka jingai jinghikai ka dei kaba pyniaid da ka Community Institute of Technology (CIT) Mowkaiaw Centre haka jingiatreilang bad ka Meghalaya State Skills Development Society (MSSDS).
Ia kane ka jinghikai la plie paidbah haka sngi Thohdieng da u BDO Laskein ma Ma Barister Niang, kum u kongsan haka jingiadonlang u Skill Development Officer (SDO) MSSDS Lambormi Suchen, Dr.
S Waanbah Chairman ka CIT uba pyniaid iaka jingialang.
U BDO haba kren u la kyntu ruh ia ki khynnah samla kiba wan sha ka training ba kin trei minot bad trei shitom ha ki jait kam ba ki sngewtynnad bad u la ban jur ruh ia ki ba ki dei ba kin long ki ba iaishah ha kano kano ka kam ba ki trei.
U la ong ba ka jingiaishah ka wanrah ia u soh jong ka jingjop ha kano kano ka liang.
Kane ka jingai jinghikai suhjain ha kane ka shlem kadei kaba nyngkong hapoh ka thain na ka bynta ki kynthei lyngba ka Skills Meghalaya.
Ka lympung ialehkai 2 nd Division Football Tournament kaba pyniaid da ka East Jaintia Hills District Football Association (EJHDFA) kala iaid shait shait ha madan ialehkai ka shnong Moopala.
Haka sngi ba ar kane ka tournament kaba long haka sngi Thohideng, ka Chiehruphi, Iapmala bad ka Umlyngsha kila khur namjop.
Ka namjop ka Chiehruphi kalong da 2-1 pyrshah iaka Jalyiah Utd, ka Iapmala Utd da 1-0 pyrshah iaka Pamrakmai, katba ka Umlyngsha kala jop da 1-0 iaka Kairang Sc.
U Ma Shemhok Garod ula pynbna paidbah haka sngi Thohdieng ba un iaid shakhmat ban aireng iaka MLA elekshon 2023 na ka Raliang Constituency.
Haba kren bad ki nongthoh khubor, u Ma Garod uba long ruh u MDC barim ka Nangbah ula ong ba u ap khmih lynti iaka ticket United Democratic Party (UDP), hynrei namar ba ka UDP haduh mynta ka sngi kam pat lah rai, kumta ula rai ban iakhun beit iaka elekshon bad iaka ticket un peit hadien.
Kane ka thain ka don ar ngut kiba pan ticket na ka UDP, kynthup ia u MDC ka Shangpung u ma J Treilang Suchiang.
“Ka daw ba nga rai ban iakhun iaka elekshon ka dei ba kiba bun ki nongkyrshan jong nga kila pynshlur ban iaid shakhmat hadien ba ka 3 Raliang Constituency kala shah iehbein shaba palat bad duna kia kam pynroi," la ong u ma Garod, uba long ruh u secretary Raliang Constituency UDP Circle.
Ula ïathuh ba haki saw san bnai ka jingpynkhreh jong u sha ka Eleshon MLA-2023, ula ïoh lad ban leit sha man ki shnong ki thaw bad man ki thliew ïing jong ki nongshong shnong ka 3-Raliang Constituency bad haka jingïasyllok bad ki nongshong shnong ki ai ka jingkyrshan kaba pura ïa u.
Ula ïathuh ba kum u MDC barim jong ka Nangbah Constituency ula wanrah shibun ka roi ka par hynrei haba ïanujor ha kine ki saw snem kiba ka dep hapoh ka MDC Nangbah Constituency ym don kano kano ka roi ka par.
Shuh shuh ula ong, hapoh ka 3- Raliang Constituency ki paidbah ki shem jingeh haka leit ka wan namar ba ki nongmihkhmat mynta kila lehklet ban pynbiang iaka jingdonkam u paidbah.
Ula ther ruh iaka sorkar MDA ha ka jingïalam jong ka NPP kala wanrah iaka jingiapher ïaki nongshong shnong jong ka Jylla kaba la mih ka sur na u paidbah ha ka khaii ka pateng bad u luk u lak ula iap thngan hadien ba mih kita ki kynhun High Level bad ki Low Level bad kane ka long ka bym lah ban pdiang satia haka synshar paidbah bad haka imlang sahlang.
Ula kynthoh ruh iaka sorkar MDA kaba ialam ka NPP bad UDP halor ka jingiakhih ki nonghikai da kaba thiah miet ha surok watla ula tip tyngkreiñ ba ïaka tnat pule puthi la khmih da u MLA ka UDP hi u Ma Lahkmen Rymbui.
Ula pynpaw ruh iaka jingsngew lyngngoh halor ka jingthung nongpeit pyrman ka UDP hapoh ka constituency ban rai iaka ticket.
Ula kynthoh ba kim iohi ia kine ki nongpeit pyrman haduh mynta ba kin wan kylli bniah shaki shnong ki thaw hapoh ka constituency bad ula ong ba lehse ki shuh kylli tang haki phone.
Ula kyntu iaka Election Committee ka UDP ba ki dei ban wan tohkit bniah hi shaki shnong ki thaw khnang ban ïoh ka report kaba shai.
Haba ïadei bad ka jingkynnoh kynthoh kiba bun balang ïa u, ba dei u kadidate bala pynïeng da mano re mano, ula pynshai ba ka jingkynnoh kadei kaba khlem nongrim bad kidei tang ki jingpynwit pynthut na ka bynta ka jingpynkhreh jong u shaka election MLA 2023.
Ula kyrpad ïaki paidbah ka 3 Raliang ba kin ailad bad kyrshan ïa kane ka jingkwah bad jingangnud jong u.
Ka Sailung Ialong kala pynliem da 2-0 iaka Demthring haka jingiakhun 1st Division Football Tournament- Chatister Kharkongor Memorial Trophy kaba pyniaid da ka West Jaintia District Sports Association (WJDSA) ha Kiang Nangbah Stadium haka sngi Palei.
Ia kine ki ar kol, ka Sailung Ialong kala thep lyngba u Basan Pale (33′) bad Batskhem Dhar (85′).
Lashai ka sngi Thohdieng ka jingiakhun kan long hapdeng Shangpung Moosyiem pyrshah iaka Lutituber Ialong haka por 2:30 PM.
Ka Rangad Sc, Dkhiah West Sc bad ka Iongkaluh SC kila khur nam jop haka sngi sdang jong ka 2 nd Division Football ka East Jaintia Hills District Football Association (EJHDFA) kaba long ha madan ialehkai ka shnong Moopala haka sngi Palei.
Ka Rangad kala jop da 6-0 pyrshah iaka Dkhiah East, ka Dkhiah West kala jop da 1-0 iaka R Madanpynriang, katba ka Iongkaluh kala jop 1-0 iaka Moosiang Lamare.
Kiba iadonlang ha kane ka sngi sdang ka 2 nd Division football ka EJHDFA ki kynthup ia u waheh shnong Moopala Warning Shadap, waheh shnong Diengshynrum Wilbert Nongtdu, waheh shnong Dkhiah West Comingonejoy Tlang nalor ki nongialam bad dkhot ka EJHDFA.
Ka Dorbar Shnong Cham Cham bad ka Cham Cham Tourism Promotion Society kan pynlong iaka iakop thei bhabriew kaba la tip kum ka Miss Rynji Falls 2022.
Kane ka iakop thei bhabriew kan long haka 12 tarik u Naiwieng 2022.
Ki nongjop ha kane ka jingiakop thei bhabriew, ka lahduh kan ioh rah iaka song pisa T.
30 hajar, kaba ar T.
20 hajar bad kaba lai T.
10 hajar.
Shuwa ka jingiakop kan don ka jingpyrshang ne audition ha Jowai, Khliehriat haka 24 bad 25 tarik u bnai Risaw 2022.
Iaki jingtip ba bniah phone ha kine ki number phone: 8837351187 / 7005214330.
Kum shibynta ban iada ia ki dohum dohwah kiba don ha ka wah Kynshi, u District Magistor, Eastern West Khasi Hills District ula pynjari da ka kyndon aiñ 144 CrPC bad u la khang pyrshah ia ka jingber ia kino kino ki jait dawai ha ka wah Kynshi bad ha ki wah kiba don markhap bad ka.
Ia kane ka hukum la pynmih haka sngi Palei hadien ba la ioh jingujor halor ka jingdon jong ki briew kiba ju ber da ki dawai ha ka por mynmied ban kem dohkha na ka wah Kynshi bad ki wah ba iakhap bad ka.
Katkum ka hukum u District Magistrate, ka jingber dawai ha ki wah ka pynjaboh bad pynlong bih ia ki bad ka wanrah kylla ia ka jingiap jong ki dohum dohwah.
Ka hukum ka ong ba kino kino kiba pynkhein ia kane ka hukum kin shah pynshitom katkum ka section ba 188 jong ka Indian Penal Code.
U Block Development Officer, Amlarem C&RD Block u Dr.
D Lyngdoh, BDO haka sngi Balang ula ong ba ka Village Organisation ki dei ban treishitom ban pyntreikam bha iaki prokram sorkar kiba iadei bad kam kyntiew iaka lad kamai jakpoh.
U BDO ula ong ia kane haba kren kum u kongsan haka jingialang rakhe lyngkhuh snem ba shisnem ka Ryntihlang VO, Thangbuli, kaba hap ha Amlarem Block.
Ula ong ba ka thong jong ka National Rural Livelihood Mission (NRLM) ka deiban kyntiew iaka ioh ka kot jong ki briew kiba sah ha ki thain nongkyndong bad ka kynhun jong ki.
Ula ong ba ka kynhun ki SHGs pat ki dei ban shimkhia ban pynlong iaka jingai jinghikai ban sei iaki sap ba kyrpang ne ka Skill Training Programme kaban iarap ban wanrah iaka ioh ka kot kaba shngain.
Ula ong shuh shuh ba nakaliang ka Block ophis kan ai ka jingkyrshan kaba pura iaki Village Organisation ban wanrah iaka jingkylla haka rukom pyrkhat bad ka shnong ka thaw ban myntoi u luk u lak salonar.
Kiwei kiwei kiba iadonlang ki kynthup ia u Disuk Tariang, waheh Shnong Thangbuli villag, bah M Kharpran, Block Project Manager, ki nongtrei ka Block Mission Management Unit Amlarem bad ki dkhot bad nongialam jong ki 12 tylli ki kynhun SHG Ka Secretary ka Ryntihlang VO kala iathuh lyngkot iaka jingtreikam jong ka VO ha kine ki shi snem lynter pynbud sha ka jingrwai na ka kynhun jong ki VO.
Kum shi bynta ka dak jong ka jingsdang ban pynkhreh ia ka jingpynlong ia ka lympung bah ialehkai 2nd North East Olympic Games 2022, kaban long hangne ha ka nongbah Shillong naduh ka 10-16 tarik u bnai Naiiwieng 2022, ka Meghalaya Boxing Association (MBA) ka la lum lang ia ki rang bad thei ia kura ba tbit bad ba kynsai ban pynlong ia ka prokram jingpyrshang bad ai jinghikai ne ka selection cum coaching camp kaban neh san sngi lynter, ba la sdang ia ka naduh ka 11 tarik bad kut ha ka 15 tarik mynta ka taiew.
Ia kane ka jingpyrshang bad ai jinghikai bad ban bynrap da ka jingjied ia ka kynhun ban mih khmat ia ka jylla sha kane ka jingiakob la pynlong ha Indoor Stadium jong ka Mawlai Mawroh, ha kaba ka jingdon ki khynnah ka kynthup na jan baroh ki distrik ba don ha ka jylla bad bynrap lang shuh shuh sa na ki synjuk ne ki klob ialehkai boxing.
Ha kane ka kynti, ka MBA ka la shimkhia wat ba kan da pynbiang ruh ia ka jaka ban shong ban sah ki kato katne ki rang bad ki thei ia kura ba wan na sha kiwei pat ki distrik, kaba ha kane ka kynti kaba myunta kine ki khynnah  ba wan na shabar la pynsah ia ki ha Fr Otto Hopffenmuller SDS, ha Mawlai Mawroh Na ka liang u bah Larry Kharpran Secretary ka MBA bad ha ka juh ka por ba dei u Boxing Coach jong ka jylla, ha kaba nyngkong u sngew ban ai khublei ia ka tnat Sports  kaba la wan shakhmat ban iarap bei tyngka sha ki 18 tylli ki jait jingialehkai ban pynlong ha kane ka lympung bah ialehkai ka thain, ha kaba kawei na kine dei ka boxing.
Ha kane ka kynti jingiakob, ka boxing kan don haduh khyndai tylli ki kyrdan iakhun ne weight category naka bynta ki shynrang bad phra na ka liang ki khynnah kynthei.
Haba iadei bad ki shynrang u bah Larry u kam ba ka MBA ka lah ba kan ioh ban sei madan pura ha baroh ki 9 tylli ki kyrdan iakhun haba ia nujor pat ia ki khynnah kynthei ka synjuk ka kham duna ha ki kyrdan jingkhia kiba kham heh katta kumha ka 60kg, 63 kg bad 66 kg.
U bah Larry u sngew ban ai khublei kyrpang ia ka dorbar shnong ka Mawlai Mawroh kaba la ai kylluid mynsiem ia ka MBA ba kan pyndonkam ia kane ka indoor stadium kaba dei artad ka boxing hall, ha kaba la ioh mynta ban ai ia kane ka jingkilan met bad jied ia ka kynhun ki rang bad thei ia kura jong ka jylla ban iakhun sha kane ka lympung ialehkai ba heh ka thain.
Haba iadei ba dka jingduna ban ioh sei madan ia la ka kynhun ki thei ia kura ha kane ka rynsan iakhun, u bah Larry u la batai kham shai ba ka daw jong ka jingbym lah ban sei madan pura ia ka kynhun ki thei ia kura ka jia liong namar ba ha ki kyrdan iakhun kiba kham shalor ka jingiashim bynta da ki thei ia kura ka dang duna bad kane ka jingduna kam dei tang ha ka jylla hynrei wat haduh ka kyrdan iakhun jong ka national championship ruh ka jingdon ki thei ia kura ka long hi kaba duna.
Ia kane ka jingpyrshang bad jingkilan ia ki nongialehkai ka MBA ka don hapoh ka jingpeit bad khmih u bah Larry lem bad u Dondor Marweiñ ba long kum u Assistant Coach ia kane ka prokram kaba mynta bad lada donkam lehse ka MBA ka lah ruh ba kan khot lang ia ka Roshni Bhusal kaba dei ruh ka Assistant Coach jong ka kynhun  ia kura jong ka ri.
U Bah Larry u iathuh ba hadien kine ki san sngi, ka MBA  ynda haba kala dep ba kan jied pura ia la ka kynhun, naduh ka 17 tarik mynta pat u bnai, kan don ka jingai jinghikai kaba paka bha ia baroh ki rang bad thei ia kura ba la shah jied ban mihkhmat ia ka jylla ha kane ka kynti iakhun kaba mynta ka North East Olympic Games.
Haba jubab halor ka jingkylli la kum u nongpeit bad khmih u donkam ne em ban wanrah ruh ia ki nonghkai ne ki coach kiba tbit ba kynsai wat naduh ka shlem, ai jinghikai ka NIS Patiala ban wan ban iadon lang mynta shipor bad kane ka kynhun, halor kane u bah Larry u pynpaw ba ka long kaba donkam ban don ia ki coach kiba kham tbit,m hynrei haba khmih pat ia ka por, ia mynta hi ka la long kaba khim shaba palat, hynrei u u kyrmen skhem ba da ka jingdon pat ka jylla sa ia kumba kato katne ki coach kiba tbit bad ba kynsai kan iarap ban phrang ia la ka kynhun bad lada u donkam eh, kaei kaba u lah ban leh ka long ba un ia syllok ne ia phylliew jingmut bad ki coach paralok ki jong u.
Ki volunteer jong ka National Service Scheme (NSS) Unit jong ka Jaintia Eastern College (JEC) kila pynlong iaka special camp kaba shitaiew lynter haka shnong Narwan, ka shnong bala jied kyrpang (Adopted Village) ka NSS ban wanrah iaka jingkylla haka imlang ka sahlang naduh ka khuid ka suba, ka koit ka khiah bad ka lad iohkam iohjam.
Ki volunteer ka NSS Unit Jaintia Eastern College kila sah ha katei ka shnong naduh 2 tarik haduh 8 tarik une u bnai Risaw 2022.
Naduh ka sngi kaba sdang ia kane ka camp, kata haka 2 tarik la pynlong iaka prokram ban jurip ia ki bynta jong ka shnong na ka bynta ban pyntreikam ia ki kam hapoh ka taiew.
Ha ka por janmiet pat ki volunteer ki la leit jngoh ia ki rympei iing (home survey visit) jong ki nongshong shnong ban iakren bad kylli jingkylli ia ki khnang ban tip kham bniah ia ki jingeh bad jingdonkam jong ki kum ki nongshong shnong.
Haka sngi kaba bud, haka 3 tarik, ka Unit ka la pynkhuid pynsuba ia ki rud ki kiar jong ka skul shnong, kata ka Narwan Secondary School.
La kyrshut pynkhuid ia ki soppailen nangta la pynthaba ia ki kynroh da kaba pushara shun.
Shuh shuh, ka Unit ka la ioh ban pynthaba ia ki painkhana skul, ka iingshet ja jong ka skul bad kiwei pat ki bynta.
La pynkhuid iaka Community Hall bad kumjuh ruh ia ka madan kynjatbol bad kumjuh ban pynkhuid bad pushara lieh ia ki pung umbam umdih, umsait um khlieng jong ka shnong.
La pynkhuid sa ia kiwei pat ki bynta jong ka shnong, kaba kynthup ia ka jingai rong lieh ia ki sohpet sorkar (speed breaker) pushara ia ki mawkynroh rel, leit jurip ia ki rympei iing, bad kiwei kiwei haka 4 bad 5 tarik u bnai Risaw.
Ha ka 6 tarik, ka Unit ka la pynlong ia ka prokram ai jingtip (awareness) halor kiba bun ki phang.
Ka Kong M.
Pala, Health worker ka Narwan Sub-centre kum ka Resource Person kala ai jingkren halor ka phang ‘Food & Nutrition’.
Ka Kong Pala kala hikai iaki nongshong shnong ban bam ia ki jingbam kiba tei ia ka met khnang ban ioh ia ka met ka phad kaba koit ba khiah.
Nalor M Pala, ka Kong R Pala, CHO Sub-Centre Sutnga bad Counsellor MACS kala kren halor ka jingpang ‘HIV bad AIDS’.
Kum ka riewshemphang kala iathuh ia ka jingshyrkhei jong kane ka jait jingpang.
Nangta kum ka jingiada, Kala kyntu ia ki nongshong shnong phah test shuwa wat hashuwa ban iapoi kha poi man ruh.
Shuh shuh na ka bynta kino kino kiba ioh ia une u khniang jingpang kala kyntu ba kim dei ban lehrain hynrei ban mih shakhmat ban leit iathuh ha ki doktor na ka bynta ban ioh ia ka jingsumar.
Ha kaba pynkut, kala sneng kraw ban long kiba adkar ha ka jingim ban lait na ki jingeh hadien.
Hadien kane kane, la ioh sa ka jingkren na u Dr.
Ferrando Lyngdoh Nonglait u nonghikai jong ka Jaintia Eastern College halor ka phang ‘Problems and challenges of rural students in higher education in Meghalaya’.
Kum u riewshemphang ula iathuh bun tylli ki jait jingeh bad ki daw ba ki khynnah pule nongkyndong ki iakynduh.
Ula ban jur iaki kmie ki kpa kiba don ha kane ka prokram ba kin kham ai ia ka por jong ki ban tip bad ban iasyllok bad la ki khun halor ki jingeh jong ki, kumjuh ruh ula kyntu ia ki khun samla ba kin pyrkhat khia na ka bynta ki kmie ki kpa, hooid ruh ban trei shitom khnang ba kin suk hi ha ka jingim khamtam ha kane ka juk kaba jwat mynta.
Hadien kane kala don ka jingiathir jingmut halor ka jingeh ki samla pule ha nongkyndong.
Haba bteng shuh shuh iaka jingai jinghikai haka 7 tarik, kala don ka jingai jinghikai halor ka mariang bad ka kam jngohkai pyrthei.
U Dr.
P Nongtdu, M.
Sc, Ph.
D Principal, Jaintia Eastern College kum u riewshemphang ula kren halor ‘Environment, Tourism bad ka jingdap 50 snem ka jylla Meghalaya".
Ha ka jingkren jong u ula banjur ban tyngkai iaka jingbuh jingsat ka mariang.
Ha kaba iadei bad ka tourism, ula ong ka shnong Narwan  ka la don lypa kyrhai ka jingai jong U Blei kum ka nam jong u sohniamtra Narwan, ki sawdong sawkun hapoh ka shnong kiba itynnad bad ithiang.
Ula ruh ba ka shnong kadei ban pynneh pynsah iaka deiriti, kaba ki nongwan jngohkai ki kwah ban ioh jingtip bad ban long ruh ki briew kiba don iaka mynsiem kaba jynsur ka jingmut jingpyrkhat bad ban pdiang sngewbha iaki nongjngoh mariang la ki dei na kano kano ka jaka ne jylla ruh.
Ula iathuh halor ka jingiaid lynti ka jylla, naduh ba ka dang hap hapoh ka Assam haduh ba kala kynjoh ia u mawmer ba 50 snem ka jingioh jylla ba pura.
U Assistant Professor B.
Papang, HOD Commerce Department, Jaintia Eastern College u la ai jingkren halor ka mat ‘Tourism bad Entrepreneurship’ ne ka kam jngohkai bad ka lad sengkam sengjam ki khun samla ban ieng hala ki jong ki kjat.
U Ma Lamsuk Langstang, Waheh Chnong Narwan ula kyntu iaki nongshong shnong jong ka shnong Narwan ba kin pyndonkam hok iaki jinghikai kiba kila ioh khnang ban pynmtoi ialade shimet bad kumjuh iaka imlang ka sahlang.
U Programme Officer jong ka NSS Unit, u Assistant Professor Jamphrang Lyngdoh ula pyniaid ia kane ka jinghikai.
Haba pynkut ia kane ka special camp ha ka 8 tarik la pynlong iaka trekking ne jingiaid kjat.
Ha kane ka sngi ki samla pule ryngkat bad ki nongshong shnong ki la mih dang step ban leit jngoh ia ki jaka jngoh mariang kiba itynnat kiba don hapoh u pud u sam jong ka shnong Narwan, kum ki jaka peit shynna, ki wah, ki kshaid, ki bri soh, bri slasha bad kiwei pat.
Ka thong jong kane ka prokram ka long ban pynpaw pyrthei ia ka jingitynnat ka mariang hapoh u pud u sam jong ka shnong Narwan bad kumjuh ruh ban kyntiew ia ka kam jngoh mariang kaba kiba bun kim pat tip ia ka.
Ha kane ka special camp don baroh 50 ngut ki volunteer jong ka NSS Unit kiba kynthup ia ki shynrang bad kynthei lem bad 2 ngut ki nonghikai ka college.
Na ka bynta kane ka special camp, ka Unit ka pynpaw ka jingsngewnguh kyrpang ia u Principal jong ka Jaintia Eastern College, u Waheh Chnong ka shnong Narwan ryngkat lang ia ki nongshong shnong bad kyrpang eh ruh ia ka NSS Cell, NEHU, Shillong kaba long ka kmie jong ki NSS unit hapoh ka jylla kaba la btin lynti ia ka unit ha kiba bun ki liang.
Ka shnong Narwan ka dei ka adopted village jong ka NSS Unit Jaintia Eastern College, Khliehriat na ka bynta 5 snem, kata naduh u snem 2022 haduh 2026.
Watla u dei u briew uba kyrpang uba thlun haka ktien haka thylliej bad uba kyllut, pynban ka khubor kaba lam sngewtynnad ka long ba ula shah jied pat ban mihkhmat iaka Jylla Meghalaya bad Ri India sha ka Turkey.
Kane ka jingshah jied jong u, ka dei na ka sap kaba tbit jong u kum uwei na ki nongialehkai khun kti ne Arm Wrestling.
Ula shah jied ban mihkhmat iaka ri sha lympung ialehkai World Arm Wrestling Championship kaba 43 ha Antalya Turkey ka ban long naduh ka 14 tarik haduh 23 tarik u bnai Risaw.
Une u samla bym lait ka ktien ka thylliej, u dei uba la tip kyrteng kum u Alexander Lyngdoh uba na ka shnong Namdong, West Jaintia Hills District bad u shong wai ha Ladthadlaboh, Jowai.
Ka Indian Arm Wrestling Federation kaba iasoh bad ka World Arm Wrestling Federation kala phah iaka shithi sha une u samla ba ula shah jied ban leit iashimbynta sha katei ka lympung.
Hynrei kaba sngewsih ka long ba une u samla un hap ban pynbiang dalade ia ka bai lynti jong u sha kane ka lympung kaba la kot T.
1 lak 82 hajar.
Ban pynbiang iaki jingdonkam jong u ban ioh bai lynti ban ioh iashimbynta ha kane ka tournament, ula iathuh ba ula leit pan jingiarap na ki nongshong shnong bad ki riew pawkhmat ka district bad da ka jingiarap jong ki ula ioh iaka jingangnud jong u bad ula mih na Jowai ban leit iashimbynta ha katei ka championship haka sngi ba Balang.
U syllad.
com haba kren u ne u samla, u la ong ba hadien ka tournament na Hyderabad kaba long ha une u snem kaba u la ioh khur ia ki gold medal kaba kynthup iaka jingiakhun kti kamon bad ka kadiang kala pynlong iaka synjuk Arm Wrestling ka ri ban jied ia une u samla ban mihkhmat iaka ri.
Ula ong ruh ba ula shimbynta ruh haka 43rd  National Arm Wrestling Championship 2019 ha Bhilai (Chhattisgarh), bad ha ka 31st Annual State level Arm Wrestling Championship 2022 kaba dang shu kut ha u bnai Jymmang 2022.
Une u samla u don ka jingsngewskhem ba un jop ha kane ka championship bad u la ong ruh kino kino kiba kwah ban ia mynsiem ia u ki la ban phone ha une mobile number jong u +91 9362232134.
Ia ka met kaba sah u samla kiew lum ka jylla ba dei artad u dkhot ka Meghalaya Sports Climbing and Mountaineering Association (MeSCMA), uba la khlad noh ryngkat bad kiwei pat ki nongkiew lum lem bad ki nonghikai (instructor) ha u kliar jong u lum Draupadi Ka Danda II ba don ha Uttarkashi, ka jylla Uttarakhand, la on tep don burom noh ia ka mynta ka sngi ba ar ha u lum jingtep ka Balang Presbyterian Lumparing bad iaka jingiaseng ontep la pyniaid ia ka da Rev.
P Marbaniang.
Kumban shu pynkynmaw ba ka met jong u bah Tiklu, la ioh ban sei ia ka da ka kynhun ki shipai, ka ITBF, Search & Rescue Team ha ka 8 tarik jong ka taiew kaba la dep, hadien ba kane ka kynhun, ha ka step jong ka 4 tarik, katba ki dang don ha lynti ban kiew pyndep ia une u lum, shu san kynsan ka suin bneng ka la sdang ba kan kem sniew, ha kaba u lyoh iong ba rben u la wan ban tap lup bad u thah uba don ha une u lum u la twa tad haduh ba un da btep im ia baroh 27 ngut bad kiba dang jah bad ba khlem pat ioh ban sei ia ka met ka jong ki na une u lum ki long sa ar ngut.
Shwa ban sdang ia ka jingiaseng ban leit on tep, ki samla kiew lum ka jylla ki la wan shakhmat ban tap don burom da ka lama ka synjuk halor ka synduk jong u bah Tiklu, kum ka dak ban ai burom khatduh  ia une u samla Rangbah, uba thrang ka mynsiem ban paw ha kane ka jait kam.
Hadien kane, la ioh pat ia ka jingkren na ka liang ka ïing ia kaba la ioh ia ka jingkren na u kñi jong bah Tiklu ha kaba u la iathuh ba la kha ia u Tiklu ha u Jylliew jong u snem 1988 katta uba la don mynta 34 snem ka rta bad u long u khynnah uba la smat ban pule ia kaba u la lah ruh ban pyndep ia kumba kato katne, hynrei udon ruh ia ka sap ban dro ia ki dur, hynrei ka kam kaba kylla long ka thong bah ha ka jingim kaba u Tiklu u la kwah eh ba un paw dei ha ka kam ban kiew ia ki lum, kaba haduh ha ka khyllipmat kaba ula don bad ka kynhun ban kiew ia une u lum, une u samla Rangbah, u la pynpaw ia ka jinglong ba smat ba shemphang ba dba proh jabieng napdeng kiwei pat ki samla, tad haduh ba ki bor pyniaid ka Nehru Mountaineering Institute ki pynpaw ba udei uwei na ki nongshah hikai (trainee) uba da kynsai tam napdeng jong baroh.
Na ka liang u bah Wallambok, General Secretary ka MeSCMA bad ha ka juh ka por ba dei u kynum trai u Tiklu, u pynpaw ia ka jingsngewnguh ia baroh kiba la kloi ban ia wan shakhmat ban ia kit ia bah ba dban tynrong lem ia ki kam ki jam, naduh ka khyllipmat ba kum ka iing ka io9h pdiang ia ka khubor jong kane ka jingjia ba dban sngewlem ia ka iing ka sem.
Hadien kane na ka liang ka Balang Presbyterian Lumparing  ki la shimti ha kaban pyndep ia ka service hapoh ka iing ba  rah pat sha u lum jingtep ha kaban ontep don burom.
Ka Mukhla Raij ka la jop da 1-0 pyrshah iaka Evergreen Mukhla haka jingïakhun 1st Division Football Tournament kaba tip kum ‘Chatister Kharkongor Memorial Trophy’ kaba pynïaid da ka West Jaintia District Sports Association (WJDSA) kaba long ha Kiang Nangbah Stadium haka sngi ba ar.
Ïa kane ka shikol ka Mukhla Raij la thep da u Joydeep Bamon tang hapoh 10′ bala iaid ka jingiakhun bad kane ka kol kala neh haduh bala wa ka por iakhun Lashai ka sngi Balang, ka Dulong SC kan iakhun pyrshah ïaka Chutwakhu SC haka por 2.
30 baje nohphai sngi.
Shibynta ka jinglehkmen Golden Jubilee, ka West Jaintia District Sports Association (WJDSA) kala pynbna ba kan pynlong ïaka lympung ïalehkai “Open Basketball Tournament" na bynta ki shynrang bad kynthei.
Kane ka jingiakhun ka dei All India bad yn pynlong haka por mynsngi bad mynmiet (Day & Night).
Kane ka lympung ïalehkai kan sdang naduh ka 18 tarik haduh 25 tarik Risaw ha madan ïalehkai basketball ka Thomas Jones Synod College, Jowai.
Ka bai rung na bynta ki shynrang ka long T.
5000/- bad ka bai rung na bynta ki kynthei ka long T.
3000/-.
Katba ka khusnam iaki lahduh na ki shynrang kan long T.
60 hajar ba wan ba ar T.
30.
Na kikynthei pat ka khusnam lahduh ka long T.
30 hajar ba wan ba ar T.
15 hajar.
Ki don ruh ki khusnam shimet kiba kynthup iaka MVP, Top Scorer, Defensice Player bad ka Proimisiong Player.
Ka tarik khatduh ban pdiang ïaki phom kan long haka 12 tarik Risaw shuwa ka 5.
00 PM.
Ia ki jingtip ba khambniah phone ha une u number 9774890389.
Ka Jaintia Students’ Movement (JSM), Jowai Circle kala pynlong iaka jingkhynra kot sla iaki bar jylla kiba shong die jingdie ha Iawmusiang, Jowai haka sngi Nyngkong.
Ha kane ka jingkhynra ka JSM, kala kam ba kala lap ba bun ki bar jylla kiba die jingdie ha Iawmusiang kim don iaki kot ki sla kiba biang kiba dei ban ioh na JHADC kum ka trading license bad kiwei kiwei.
Kine ki bar jylla kiba die jingdie ha surok ne madan dei kiba shong die naduh khmat DC ophis haduh Iaw Shyiap.
Ka JSM kala maham ia kine ki bar jylla ba lada ka lap biang ba ki shong die beaiñ khlem ki kot ki sla ba biang kan leh da kaba tyngeh.
Halor kane ka jingioh lad ki bar jylla ban shong die jingdie ne khaii pateng ha sor Jowai, ka JSM kala pynpaw iaka jingsngewkhia bad kynthoh ba ka dei ka jingtlot ka JHADC kabym shym la shimkhia ban khanglad iaki bar jylla bad kila ioh leh mon bad khaii pateng khlem kot khlem sla.
Ka jingiakhun hapdeng ka Wahiajer pyrshah iaka Nangbah Iawmusiang kala kut da kaba iakhaid mar 1-1 haka 1st Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Nyngkong.
Ha kane ka jingiakhun, ka Nangbah Iawmusiang kala ioh shuwa ban pynkhih iaka jar lyngba u Wanbiang Passah (38′) bad kane ka kol kala neh haduh bala kut ka kyllastep.
Ka Wahiajer haka kylla miet kala tan kylla iaka jingiakhun sha kaba iakhaid lyngba ka kol kaba la thep u Dawhoi Dhar (52′).
Kine ki ar tylli ki kol kila neh haduh bala kut ka por iakhun bad kine ki ar kynhun kila iasam noh mar shi poin.
Ka ophis jong ka District Medical & Health Officer, West Jaintia Hills District kala rakhe iaka World Mental Health Day ha iing dorbar jong ka shnong Mynthong haka sngi Nyngkong.
Ka World Mental Health Day ka dei ka sngi kaba la rakhe ha satlak ka pyrthei manla ka 10 tarik u bnai Risaw ban ban iathir jingmut bad ban hikai kumno ban lait na ka jingpang shitom jingmut jingpyrkhat.
La pynlong ia kane ka prokram da ka District Mental Health Programme bad ka matpdeng ka long “Make Mental Health & Well Being For All A Global Priority".
Ka Dr.
AN Pasweth, Psychiatrist (Nodal Officer, DMHP) haba kren kala iathuh ba ka jingpang shitom jingmut jingpyrkhat ka shim iaka jingim briew.
Ki dak ki shin jong ki briew kiba shitom haka jingmut jingpyrkhat bunsien kim ia khleh lang bad ki briew ki kiar ne shong marwei bad bunsien ki pyrkhat bad ianujor ia kiwei.
Ha ka pyrthei manla ka 40 second uwei u briew u iap da kaba bthah jubor iaka jingim tang namar ka jingshitom ka bor pyrkhat, la ong ka Dr Pasweth bad kala kyntu ruh iaki khynnah skul haba ki iohi ia kino kino kiba don iaki dak ki shin ba shitom jingmut jingpyrkhat iarap iaki ban iasyllok iaki doktor bad lyngba ka prokram kin ioh ruh iaka jingsyllok bad dawai sahin kaba ym donkam ban siew eiei.
Kiwei kiwei ki jingpang kiba wanrah iaka jingshitom jingmut jingpyrkhat ka dei ka jingkyrni haka jingdih iaki kynja dih buaid.
Kane ruh ka dei ka jingshitom kaba don kam ban ioh jingsumar ban lait na ki jingmyllein ba sniew.
Ka kong Shelomi Syngkon, Clinical Psychologist kaba la kren kyllum halor kane ka jingpang da ka ai nuska bon kam ban kylli, sngap bad iarap iaki briew ba don ia kine ki dak jingshitom haka bor pyrkhat.
Kiwei kiwei kiba kren ki kynthup iaka iaka Kong Diana Roy Tongper, Psychiatric Social Worker bad u Dr E.
Dann, Medical & Health Officer uba pyniaid iaka jingialang.
Ki skul kiba wan iashimbynta ha kane ka prokram ki kynthup Govt Boys’ HSS bad Govt Girls’ HSS, St.
Mary Mazzarello Girls’ HSS, QC Springside HSS bad ka Thomas Jones Synod College ha ryngkat bad ki nonghikai.
Ka Rymbai Iawpynsing kala rah syndon iaka nam lahduh ka Super League 2022 kaba la tip ruh kum 2nd Kyrmen Shylla Contribution Trophy kaba pyniaid da ka East Jaintia Hills District Football Association (EJHDFA) hadien kala wan haka kyrdan kaba ha khliehduh haka miej iakhein poin hadien bala kut ka jingiakhun mynta ka aiom haka sngi Nyngkong.
Ha ka jingiakhun ba khatduh jong ka league kaba long mynta ka sngi ha ki saw jaka haka juh ka por, kata haka por 11 baje mynstep ha madan ialehkai ka Wapungskur, ka Moolamanoh Sc kala iakhaid 1-1 pyrshah iaka Sutnga SSSC, ha Madan ialehkai ha Moopala ka Thangskai TSC kala jop da 4-2 pyrshah iaka Rymbai Pohskur SC.
Katba ha madan Sutnga Pohshnong ka jingiakhun hadpeng ka Khliehriat West FC pyrshah iaka Rymbai Iawpynsing Sc kala kut khlem don mano mano ba ioh pynkhih jar bad haka madan ha Moolamanoh ka Rymbai Wahshnong kala jop da 6-5 pyrshah iaka KWYWSC.
Haba khlein iaka jingkamai poin na ki 7 tylli ki jingiakhun, ka Rymbai Iawpynsing Sc ka la long ka lah duh daka jinglah ban kamai haduh 15 poin, bud sa Sutnga SSSC kaba kamai 13.
Ka Moolamanoh kala kamai 12 poin, ka KWYWSC kala kamai 10 poin, katba ka Thangskai bad ka Rymbai Wahshnong kila kamai mar 8 poin.
Ka Rymbai Pohskur 5 poin bad ka Khliehriat West 3 poin.
Kumta da kane kane jingwan ka Rymbai Iawpynsin haka kyrdan kaba khliehduh haka miej iakhein poin kala biang pura iaka ban rah syndon iaka nam lahduh bad kan mihkhmat ruh iaka district sha ka Meghalaya State League 2022.
U James Sutnga, Tournament Director jong ka EJHDFA ula khublei kyrpang iaki 4 tylli ki shnong bala ai sngewbha iaki Madan ialehkai jong ki ban pyndep iaka Super league jong kane ka aiom ialehkai.
Ula ai khublei iaki Waheh Shnong bad ki Volunteers jong kine shnong bala iatreilang bad ka association.
Ka met kaba dang sah jong u samla kiew lum ka jylla u bah Tiklu Jyrwa ka la wan poi mynta ka janmiet por 8 baje tam eiei, hadien ka jingioh ban sei ia ka na u lum Draupadi Ka Danda II hynnin ka sngi Saitjain.
Iaka met kaba la leit ban ban ithuh bad ban kam ia ka da u kynum trai u bah Tiklu u bah Wallambok K Lyngdoh ba dei artad u General Secretary jong ka Meghalaya Rock Climbing and Sports Mountaineering Association.
U Bah Wallambok u bala mih na la iing naduh ka janmiet jong ka sngi Thohdieng khlem shongthait u la shu don beit tang ha lynti la palat ia ka 48 kynta.
Ia kane ka jingleit ban shimti ia ka met bah Tiklu, la iarap lang ryngkat da ka ophis Deputy Commissioner ka East Khasi Hills District, ha kaba la leit ban shaw kyrpang ruh da ki arngut ki Coaches kiba  trei ha ka ophis jong u District Sports Officer ka East Khasi Hills District, ia kaba la synran lang nakhmat da ki pulit jong ka jylla.
Hapoh iing bah Tiklu shwa baka met kan poi, la dap smam ki paidbah nongwan sngewlem kiba la ap naka bynta ban pdiang sngewlem ia kane ka met.
Hadien kane, naka liang ka Balang Presbyterian ki la shim ia ka bynta ban ai ia ka jingduwai shwa ban pynrung ia ka synduk ba la thep ia ka met jong u bah Tiklu.
Hynrei kaba la pynjaw ummat lang ia baroh kiba la don ha kum kane ka por, dei ka jingiam pait dohnud ka lok kong Indalin Lyngdoh Marshillong kaba hangne u bah Wallambok kum u hymmen u la piam bad kdup ia la ka jong ka para bad syrpai da ki kyntien khroh ia la ka para ba kan hun bad tngen noh ka mynsiem namar ba ha kum kane ka khyllipmat, U Blei um shim la iehnoh hynrei u la bteng ban ialam lynti tad haduh ban da lah ban pynioh wanphai iing ia ka met kaba sah u bah Tiklu.
Kawei ka snieh pisa rong ktieh (brown) la kum pynhap hapoh ka kali kamai haka por ba shong kali na Vmart sha Vishal haka por 6.
00 baje janmiet haka sngi Saitjain.
Ha kane ka snieh pisa la don ka Debit Card, EPIC Card, pisa bad shabi ïing jong u Identify Manner.
Lada don kino kino kiba lap sngewbha ban phone ha une u number 9362542722.
Balei ki jingeh ki nang ïai mih ha ka jaitbynriew? Ki jingeh ka jaitbynriew ki nang ïai mih namar kum ki paidbah jong ka jaitbynriew Khasi (Khynriam, Pnar, Bhoi, War) ha Meghalaya ngi pynlong nongïalam da ki nongkhrong.
Ngi dei ban kynmaw ba ki nongkhrong ki shu ap thap beit tang ka ïoh ei.
Hato ngin khmih lynti aiu ïa ki nongkhrong? Hato ki nongkhrong kin lah seh mo ban tei ïa ka imlang sahlang ka Ri ka jaitbynriew? Nga ïohi ïa ki nongkhrong ki nang tang ban pdiang bad ka pan, kim nang shuh ban leh da kumwei.
Ki nongïalam ki ban btin lynti ban ïeng ha la ki jong ki kjat Kum ka jaitbynriew ngi donkam ïa ki nongïalam kiba tbit kiba lah ban kyrshan dalade ïalade ki ban btin lynti ïa ki samla bad ka imlang sahlang ban ïeng ha la ki jong ki kjat namar shisien ba ngi la ïoh ki nongïalam kiba lah ban shaniah dalade ïalade kumta ka jaitbynriew ngin lah ban long ki syiem ki kynrad ha la ka jong ka Ri ka muluk, kumta ruh haba ngi long ki kynrad kiba laitluid ka pynshlur ïa ngi ban ïasaid bad ïakhun tyngeh lada dei da ka bor met ne ka bor jabieng na ka bynta ka Hok ka nongkynti, hynrei lada ngi dang shaniah sah ha ki nongkhrong khlem pep ka jaitbynriew kan sa nang jot katba nang mih ki sngi namar ki nongkhrong ki hap beit ban pynpoh ïalade bad pyndem tdong namar ki shu im ban ap thap bad ki nongkhrong hi ki bym wanrah ka jingmyntoi eiei.
Kordit lada ngi kum ka jaitbynriew ngin shaniah sah ha ki nongkhrong namar wat ïa kaba ngi la dep don lypa ruh ki bor na shabar (nongwei) kin lute lut bad pynduh pyndam syndon noh khoit.
Ka jingstad bad ka jingshlur ki nongïalam Kaba donkam bha ruh ïa ki nongïalam ka jaitbynriew ban don ka jingstad bad ka jingshlur, lada shu shlur bieit khlem ka jingstad ruh poi sha ka jah burom bad lada shu stad khlem ka jingshlur ruh ki jingangnud kim lah ban urlong.
Haba nga peit ïa ka synshar khadar nga ïohi kum ka jaitbynriew ngi dang long sah ki ‘si samkhmut ha kiwei ki jaitbynriew lehse ka dei namar ba la bun palat kiba stad bad kiba sngewtbit ïalade ban long kita ki nongïalam bad namarkata ka daw, watla kum ka jaitbynriew ngi long tang kum i phngiat ha u paidbah byllien ka pyrthei, hynrei ki mih shibun ki seng, ki synjuk, ki niam, ki kynhun saiñpyrthei ha kane ka Ri Khasi baieid.
Ha i jingïohi jong nga kum u khynnah uba ïai pyrshang ban tih bniah, ki nongïalam kiba la bynshet da ki paidbah i kumba kim duna shuh ïa ka jingstad, hynrei ka jingshlur kim don satia lehse kane ruh kaba pynlong ïa ki ban long sah ki ‘ñiangkohnguh ka sorkar India bad ki ‘si samkhmut kiwei ki jaitbynriew.
Para Khasi te la kat u khla, ki jingbyrngem ki jingpynrem kiba thnam bha lada dei ha madan ne ha kotkhubor.
Hynrei hakhmat ka sorkar India ne kiwei ki jaitbynriew ngam ju ïohi ba ki nongïalam kiba la bynshet da ki paidbah kin nud ban kyrhuh rangbah ne pynmih ïa ka sur ehrang haba ki ïai mih ki jingshah ban beiñ shah thombor jong ngi kum ka jaitbynriew ha ki bor nongwei lada ha ki liang ka jingbym kheiñ snep ïa ka snap tynrai, ka snap paka, ne ka thymmei ka tyllong jong ngi u Khun Hynñiewtrep bad khamtam ka jingma ïa ka jingwan pynwan madan ki heh paid ‘ri thor lada dei na ‘ri thor India ne na Bangladesh.
Pynban ki nongïalam baieid jong ngi ki kylla long tang kum ki nongkhrong kiba shu im myllen ban leit pdiang maloi sha Delhi bad pyrthuh bud ïa ka jingim ki briew ka Hollywood bad Bollywood.
Sa shisien biang ngan ong, hato ngi khmih lynti ba ki nongkhrong kin tei ïa ka ïing ka sem kaba skhem bad ka lawei kaba shngaiñ? Nga hi shimet ngam khmih lynti eiei ïa ki nongkhrong ba kin wanrah ka jingsuk bad jingshngaiñ.
Hooid, ki nongkhrong ki lah ban ïoh khur ïa ka tyngka kumba long lei ki nongkhrong ha ki sor bah ki ju kamai da ki phew lak, hynrei kim ngiah shuh ban leit khrong.
Khyndiat ban ïa phai sha ka jingduk ka jylla nga sngew kum u samla uba don ka jingsngewkhia shisha nga kwah ban pashat jingmut bad buh ki jingkylli lada dei kaba lait ne kaba dei nga khmih lynti ban ym ïathew tarajur! Ka spah ba la kyrkhu u Blei Ngi ïohi u dewïong da ki lak metric ton na Rilum Khasi jong ngi la ju shalan hapoh ri India bad sha Bangladesh, ki mawshun, ki mawleiñ ruh kumjuh la shu die tad katba don.
Balei katba ngi don ngi shu die lilam tad sha kiwei ki jylla ka ri India bad sha Bangladesh? Lehse lada ka sorkar ka lah ban ïarap ïa ki briew jong ngi kiba lah ban seng kam lajong kiba lah ban pynmih ïa ki karkhana pynmih ïa ki tile, ki marble, ki pliang sbai, ki tiar kynjiar um, kiwei ki karkhana ki ban pynmih ïa ki tiar ki tar kiba donkam lehse kan long shisha ka jingmyntoi ïa ka jaitbynriew.
Ha kaba ïadei bad ka kyiad; Nga lyngngoh ïa ka kyiad balei la shu satah laiñ tang ki dukan kyiad phareng ha ka Rilum Khasi? Balei pat ïa ka kyiad pyrsi kaba dei ka kyiad Khasi kaba kum ka jaitbynriew ngi la pynmih bad pyndonkam naduh hyndai hynthai bad haduh mynta ha ka lehñiam leh rukom hynrei ki bor sorkar bad wat ki bor shnong ruh ki trei rad bah ban rat dyngkhong? Lehse jin lada ithuh bad la shna aiñ kyrpang na ka bynta ka kyiad pyrsi lehse ki longkmie ki samla kin lait ka leit ïeng thad lad ha surok ha ka por mynmiet mynïong.
Nga tharai ruh ki samla kiba bun kin ïohkam ïohjam.
Ki briew kiba im kamai na ka kyiad kin lait na ki jingsniew, ki jingshah pynngop ha ki kam awria bad ki jaka die kyiad ruh kin long kiba khuid bad ba shngaiñ.
Ha kawei ka liang ka sorkar kan ïoh lum shikit ïapar ka khajna bad kumba ong, shisien ba la ithuh da ki paidbah ka jingteh lakam ruh kan ïaid da ka bor u paidbah.
Ha kaba ïadei pat bad ki ïew ki hat Nga lyngngoh ba ki ïew ki hat jong ngi ki Khasi kumba long mynta ki nang duh nang dam! Balei ka sorkar ka leh klet bad lehbeiñ lehkhoh ïa ki ïew ki hat kiba kyrshan ïa ka jingim ki paidbah Khasi jong ngi kiba im ha ka rep ka riang ha nongkyndong? Balei ka sorkar jong ngi ka pynlut ka tyngka kaba bun tang ha ki sorbah kum ha sor Shillong, sor Tura, sor Nongstoiñ, sor Jowai.
Balei pat la ieh beiñ ïa ki ïew bad hat ha nongkyndong naduh ka Hat Lyngkhat, Hat Thymmai, Hat Majai, Hat Mawdon, Hat Balat ki jaka khaïi pateng kiba don ha khappud bad ka Bangladesh.
Balei ruh ka duna bha ka jingïarap pisa ban pynbha pynitynnad ïa ki ïew paidbah kiba la kham bna nam kum ka Ïew Pynursla, Ïew Laitlyngkot, Ïew Smit, Ïew Mawkyrwat, Ïew Sohra, Ïew Mawsynram, Ïew Langstieh bad kiwei ki ïew ki hat kiba kyrshan jakpoh ïa ngi ki paidbah Khasi.
Haba nga la ïuh kjat ha ki ïew Khasi nga ïohi tang ki jaka ïeng kali ruh ki khapngiah, ki jaka leit bar ruh ki duna, la shna ruh da ki basa dieng tylli kiba jot rathai katba ïa ki dukan ha sorbah ka sorkar ka tyrwa ban pynlut da ki spah klur tyngka imat ba kiba ïoh  kamai ki dei ki nongwei na rithor.
Ki nuksa kiba bun nga pyrshang ban wanrah, ngam kwah ban kdew hynrei namar ki long heh jong ngi ki leh kum u samla uba don ka jingieid ïa la ki paradoh parasnam nga kwah ban sam paidbah khnang ba ngin khan ngin bishar bniah bha ïa kiba kum kino ki nongïalam ngin bynshet ïa ka kam paidbah lada dei ki Rangbah Shnong, ki Sordar Raid, ki Doloi, khamtam ki briew kiba la jied ban shna ain.
Sa shisien ngi donkam ki nongïalam kiba don ka iktiar ym ki nongkhrong kiba kylla long tang kum ki ‘ñiangkohnguh bad ki mynnong sorkar.
Da u Melajied Khongbuh Nongtyngur, East Khasi Hills.
Ka longiing jong bah Tiklu Jyrwa ba shong basah ha Upper Lumparing, Shillong kim lah ban khlem da iam kthang hadien ba kin ioh pdiang ia ka khubor jong ka jingkhlad noh ka jong u ha ka jingtwa jong u thah ha u lum Draupadi Ka Danda II.
Ia ka met jong bah Tiklu la leit ban ithuh bad kami a ka da u kynum u jong u bah Wallambok Lyngdoh ba dei artad u General Secretary ka synjuk Meghalaya Rock Climbing and Sports Mountaineering Association , uba la mih mynnin ka sngi na la iing ban leit sha Uttarkashi,.
Kumban shu pynkynmaw ba u bah Tiklu  bad  shi kynhun ki nongkiew lum ba kynthup lang ruh ia ki nongai jinghikai ki la pyrshang ban kiew ia une u lum, kums hi bynta ka advance  training course, ba la pynlong da ka Nehru Institute of Mountaineering.
Dei ha ka step jong  ka 6 tarik, katba kane ka kynhun ka dang don ha ki bynta jong une u lum, ba san kynsan ka suin bneng kala sdang ban kham sinew da ka jingwan beh jong ka lyer ryngkat bad u lyoh uba rben ula tap lum ia kane ka jaka bad ha kum kane ka por u thah uba bun bah u la twa tad haduh ba kan btep ia kiba bun ki nongkiew ia une u lum.
U bah Tiklu u la ieh noh shadien ia arngut ki khun,  I kurim, ki bahaiing ha sem bad ki lok ki jor.
Haba iadei ba dkane, na ka liang ka sorkar jylla, kala pynbit pynbiang lut ia ki jingdonkam baroh naduh ka jingkhreh ban wan pynpoi ia ka met sha iing.
Ka 7 Wasa Utd kala rah iaka nam lahduh U Kiang Nangbah Memorial Trophy kaba 14 ne ka Super Division Football Tournament mynta ka aiom ialehkai kaba pyniaid da ka West Jaintia District Sports Association hadien ba kala pynliem da 2-0 iaka Ladthadlaboh haka final kaba long ha Kiang Nangbah Stadium haka sngi Saitjain.
Ia kine ki ar kol la thep da u Buromlangki Salahe marwei (32’ bad 90’) kaba la biang pura ia u ban ioh khur iaka khusnam Man of The Match.
Kane ka jingiohrah nam lahduh ka 7 Wasa ka dei ka sien kaba san bad kane ka kynti, katta ka nam lahduh kaba nyngkong kala khur ha u snem 2016, 2017, 2018, 2021, 2022.
Ka 7 Wasa kala long teng ruh ka lahduh jong ka Meghalaya State League.
U kongsan ba wan sakhi ia kane ka final u dei u Ma Sniawbhalang Dhar myntri ka tnad Transport bad kiwei kiwei ka sorkar jylla.
La iadonlang u nominated MDC Octomewot Lamin, President East Jaintia District Football Association James Sutnga, u Additional Deputy Commissioner, West Jaintia Hills u PK Boro, DSO West Jaintia Hills Ma Khroobok Passah, ki nongialam bad dkhot ka WJDSA ba kynthup ia u Working President EMH Passah, General Secretary ma Lammat OO Laloo bad kiwei kiwei.
Ka 7 Wasa ha kane ka jingiakhun kala ialehkai da ka sur ialehkai kaba itynnad kaba la pynshongshit ia u nongpeit kai naduh kaba sdang jong ka jingiakhun.
Kala nion iaka kut ialehkai ka Ladthalaboh bad la don ki khep kiba ki player ka Ladthalaboh I kum ba kin lut lyer noh syndon ha ki minit ialehkai shuwa ban wai ka por.
Ka Ladthadlaboh ha kane ka jingiakhun kam shym la lah ban ialehkai bha bad kam shym la lah ruh ban pynkylla sha ki kol iaki katto katne ki kabu ksiar ba kala ioh.
Mynta ka sngi ka 7 Wasa kala pynthikna hakhmat u paidbah ba wan sakhi ba ka dei ka Champion ne lahduh lada long kumno kumno ruh bad ka dei hok ruh ban ioh ia kane ka nam ha Jowai.
Ka khusnam Top Scorer la ioh rah da u Pynishai Lathong jong ka Nangbah Mulang, ka Best Goalkeeper da u Sbing Chyrmang jong ka Ladthadlaboh bad ka nam Player of the tournament da u Sanjini Dkhar jong ka 7 Wasa Utd.
Ka 7 Wasa kum ka lahduh kala rah iaka song pisa T.
60 hajar bad ka trophy, katba ka Ladthadlaboh kala ioh rah ka song pisa T.
35 hajar.
Ka Elekshon sha ka ïing dorbar thawaiñ ka dang jngai sa kumba lai bnai tam, hyrnei ka National Peoples’ Party (NPP) jait ba ka shap jong ka kadei ka kot kala sdang ban pyni iaki nia ki jutang bad ther iaka bom ne ka United Democratic Party (UDP) ha Amlarem constituency, kaba u MLA jong ka u dei u Ma Lahkmen Rymbui.
Ki nongkyrshan ka NPP kiba kynthup ia u Portanri Pakyntein uwei na ki nongkyrshan ba radbah u Ma Lahkmen bad u MLA ka Congress na War Central uba la iasoh noh sha ka NPP u ma Holando Lamin kila ther tyngeh ia u Ma Lahkmen Rymbui haka jingialang pdiang burom ka NPP- 7 Amlarem Assembly Constituency ia u MLA barim ka War Jaintia u ma Riang Lenon Tariang uba ju bat ia kam u deputy speaker ha iingdorbar thawain ka jylla bad myntri sorkar.
Kane ka jingialang pdiang burom kala long ha hall jong ka Syiem Jingsuk Amlarem haka sngi Thohdieng.
U Ma Lahkmen u dei u Myntri Sorkar uba bat iaka kam pohiing, tnad pule puthi, District council affairs nalor kiwei, pynban wat la u dei u myntri haka sorkar MDA kaba iatreilang ka NPP bad UDP bad kiwei kiwei ki seng ula shah ther tyngeh bad kynnoh ba ula phiel kum u myntri ban wanrah iaka roi ka par hapoh ka thain Amlarem baroh kawei.
Ha kane ka jingialang u President jong ka NPP West Jaintia Hills District uba long u MLA Jowai Constituency u Ma Wailadmiki Shylla ula put turoi ba ka NPP kan jop haduh 33 ngut ki MLA kaba kynthup 18 ngut na Rilum Khasi Jaintia bad 15 ngut na Rilum Garo.
U Ma Wailad ula pdiang burom ia u Ma RL Tariang bad ki nongbud jong u kumjuh ki nongkyrshan ka UDP bad congress kiba la iasoh noh sha ka NPP.
U Ma Wailadmiki ula ong “Ka sorkar ka la dei lypa ka jong ngi, sah haka rai jong ki nongthep vote jong ka Amlarem Constituency lada ki kwah ban donlang bad ka sorkar kin ai ka jingkyrshan ïa u kyrtong jong ka NPP u Ma Stephanson Mukhim uba long ruh kum u khun rit jong u Bah Prestone Tynsong bad uba don ryngkat ryngkat bad u Myntri rangbah ka Jylla.
" Ula ong ba na ka liang ka party ka la leh ïaka kam bad u khmih lynti ba ki paidbah nongkyrshan kin trei shitom namar kane kamdei ka kam kaba suk khamtam hapoh ka Constituency Amlarem kaba u Ma Mukhim un ïakhun pyrshah bad uba don haka bor.
Ula ïathuh ruh ïa kiba bun ki kam kiba ka sorkar MDA hapoh ka jingïalam jong u Conrad K Sangma ka la leh shibun ki kam ba bha na ka bynta ka bha ka miat jong ki paidbah.
Kiba bun ki jingeh kiba ka sorkar MDA ka ïatyngkhuh kynthup ka border issue, ki jingeh jong ki nonghikai bad kiwei kiwei kidei ki jingeh kiba la shna bad thaw da ka sorkar barim, hynrei wat katta ka sorkar ka iakhun ban pynjem ia kine ki jingeh.
Ula ïathuh ba ka party ka jied ïa u Stephanson Mukhim kum u kyrtong jong ka na ka 7-Amlarem Constituency namar ba udei u briew uba jan sha u paidbah wat haba ula shah rem ruh.
U Ma Stephanson Mukhim haka jingkren ula ïathuh ba haka por ka jinglong MLA jong u ula ïaleh katba lah ban wanrah ïaka roi ka par hapoh ka constituency.
U kyrmen ba nangne shakhmat un nangtrei shitom shuh shuh bad pynjanai shuh shuh ïa kata ka jingtreikam ban kiew ka Constituency.
Ka Amlarem kadei kaba kaba donbok tam haduh katta katta namar ka ïoh ïa u Myntri uba khlaiñ bor bha hapoh kane ka sorkar namar ki saw tylli ki portfolio kiba u bat kidei kiba hakhmat eh ne ki ‘Doh pasoh’ kiba lah shisha ban wanrah ka jingïarap ïaki paidbah.
Hynrei kumba long mynta kine ki portfolio kiba u bat ka long pynban ka jingshim kabu jong u, la ong ma Stephan.
U Ma Holando, ula ong ba MLA ka Amlarem kum u myntri wat la u bat iaki tnad kiba khlain bor kynthup iaka DCA, pynban ula iuh roit iaka hok district council.
Kiwei kiba la ai jingkren ki long u RL Tariang, u Octomewot Lamin, u Reachingson Khongwang bad kiwei haka jingïalang kaba la pynïaid da u Het Pohthmi MDC.
Ka Rympei Pip kala jop da 1-0 pyrshah iaka Friends Utd haka jingiakhun final ka 40 Above Veteran Football Tournament kaba pyniaid da ka West Jaintia District Sports Association (WJDSA) kum shibynta ka jingrakhe golden jubilee kaba long haka sngi Thohdieng.
Ka jingiakhun hapdeng kine ki arliang mamla kala long kaba iakhaid haka kylla step khlem don mano mano ba ioh pynkhih iaka jar.
Dei haka kylla miet ka Rympei Pip kaba la nion iaka kut ialehkai ka Friends Utd kala ioh thep shikol lyngba Marshal Kurkalang (42) u bym shym la pynlehnoh ei iaka kabu ksiar kaba ula ioh.
Hadien kane ka jingshah tam da shikol ka Friend Utd kala pyrshang ban iakhun tyngeh.
, hynrei na kaliang ka Rympei ruh kam shym la ailad bad iakhun dohiap ban iada iaka kut ialehkai.
Kane ka shikol kala neh haduh bala wai ka por iakhun kaba la biang pura iaka Rympei ban rah iaka nam lahduh.
Ka nam Man of the Match kala leit sha u Albert Shanpru jong ka Friends United.
Ia ki khusnam la sam da u kongsan u ma Chibor Najiar, Superintending.
Engineer PHE Rural Circle Shillong ryngkat bad u Working President ka WJDSA ma EMH Passah nalor kiwei kiwei ki dkhot bad nongialam ka WJDSA.
U Myntri ka tnad kam pohïing ka sorkar Jylla uba dei ruh u MLA ka Amlarem Constituency, u Ma Lahkmen Rymbui ula pynkup burom da ka 7 Amlarem LA Constituency Academic Award sha ki samla kiba pass bha ha ka eksamin bapher bapher ha une snem.
Ki don haduh 300 ngut kiba ioh pdiang ia kane ka khusnam bad nakaling u MLA ka thain ula ai khusnam ïaki da ka song pisa ryngkat ka syrnod.
Kine ki samla kiba pass bha ki kynthup iaki SSLC, HSSLC bad ki degree bad ka award kaba kyrpad la ai sha ki 14 ngut kiba peit iaka jingkhuid jingsuba ka iew Amlarem.
Ia kane ka jingpynkup burom la pynlong ha phyllaw ka Enowel Hall haka jingdonlang u Chief Secretary ka sorkar Jylla u DP Wahlang, u Director General of Police u Dr.
LR Bishnoi IPS , u Commissioner & Secretary ka tnad pule puthi u Dr.
BDR Tiwari, ka SDO Amlarem Civil Sub Division ka Kong YR Mawlong bad kiwei nalor ki kmie ki kpa jong ki khynnah bad samla.
U Ma Lahkmen Rymbui haba kren ula ong, “Wat ong ba ka jingduk jingkyrduh kan long u maw jynthut ban pynwit ïaka pule puthi jong phi, hynrei ai ba ka jingthrang ïaka jingstad kan lam lynti ïa phi.
" Ula kyntu ïaki khynnah ban bteng ïaka jingpule namar ka jingnang jingstad kadei ka atiar kaba khlain tam.
Shuh shuh ula kyntu iaki samla pule nalor ki kot ba ki pule ki dei ban wad jingtip lyngba ka kor internet ia ki mat kiba iadei bad ka pule ka puthi.
Ka 7 Amlarem Constituency kaba hap ha Amalrem Sub Division, West Jaintia Hills District kan sa long ka constituency kaba phuh kaba phieng, namar ba ha kine ki khyndiat sngi ban wan yn shna pyndep lut iaki surok ba pyniasoh ia bun tylli ki shnong, yn pynpoi iaka umbam umdih bad jingtei ba har rukom bad kiwei kiwei.
U Ma Lahkmen Rymbai Myntri ka tnad pule puthi bad ka tnad kam pohiing haba kren bad ki nongthoh khubor haka sngi Palei, hadien ka jingpynkup iaki samla kiba pass bha da ka 7 Amlarem LA Constituency Academic Award, ula ong ba ha ki khyndiat sngi ban wan yn sdang ban siang iaki surok hapoh ka constituency jong u ban pynsuk iaka leit ka wan u paidbah ka thain baroh kawei.
U ma Lahkmen uba long ruh u MLA ka thain, ula iathuh ba ka surok kaba pyniasoh iaka Dawki bad Muktpur kaba jngai 10 KM la dei ban shna 5 KM lyngba ka skim PMGSY.
Katba ka surok na Amlarem sha Muktapur lah dep ban khot tender haka jinglut kaba T.
20 klur tyngka lyngba ka CRF bad haka juh ka por yn pynheh iaka surok na Pdengshakap haduh Amlari.
Ha kane ka kynti haduh 150 KM ka surok hapoh ka Amlarem Constituency la mang ban shna, la ong u ma Rymbui bad bynrap ba u sngewkmen ba haka rta jong u, um pat ju ïohi ïaka jinglehbha jong ka sorkar ïaka Constituency Amlarem, hynrei ha kane ka samoi ka sorkar MDA kala lehbha ïaka Amlarem Constituency la ka long haki skul, ki jaka sumar, ki surok bad kiwei.
Haba ïadei bad ka umbam umdih, ula ïathuh ba ki shnong kiba ym pat ïoh ïaka umbam umdih lyngba ka skhim JJM kin sa ïoh lyngba ka jingiarap pisa ka NABARD lyngba ka RIDF bad lyngba ka sorkar Jylla.
Halor ki kam jngohkai pyrthei ne tourism, u Ma Rymbui ula ïathuh shuh shuh ba kumba T.
40 klur tyngka la mang ban kyntiew ïaka tourism hapoh ka thaiñ baroh kawei.
Ula ïathuh ruh ba la dep pyllait ïaka pisa kaba 10 klur tam ban shna ïa ka Log House ne ka iing dieng ha Shnongpdeng bad ka jingtrei kan sa sdang noh shen.
Ban nang kyntiew ïaka kam jngohkai pyrthei ha thain Darrang, ka sorkar ka la dep mang 70 lak tyngka ban shna ïaka jingkieng ha kane ka shnong.
Na bynta ban pynsuk ïaki nongwan shangkai suwari yn shna iaka surok Chyrmang, Mustem, Thlumuwi, Phe Phe bad kiwei bad bad ka jinglut na ka bynta ban siang iaka surok kalong T.
16 klur tam.
Ula ïathuh ba yn shna ïa kawei ka jingkieng haka jinglut kumba 60 lak tyngka hapoh ka thain ban pynsuk ia ka kit ka bah jong ki nongrep ka thain.
Haduh mynta haduh 10 tylli ki iing skul la dep ban tei lyngba tnad Education bad 4 tylli lyngba ka Border Area Department bad mynta yn sa ïoh sanction 10 tylli ki LP skul.
Shuh shuh u la bynrap ba la ïoh ban pynthymmai ïaki ïingskul Higher Secondary ha Sohkha bad Nongtalang.
Shuh shuh u Ma Lahkmen ula iathuh ba iaka Residential School kaba don ha Pdengshakap kaba dei ka residential skul kaba nyngkong eh ha Jylla yn sdang noh ha u snem ban wan, katta naduh klas 9 haduh 12.
Haka klas 11 & 12 yn sdang shuwa da ka Commerce bad ka Arts stream.
U Ma Rymbui ula ong ruh ba un sa shon da ka kot lyngkdop ban ai jingkhein ia ki kam kiba la leh naduh u snem 2018-2023.
Haba ïadei bad ka jingpynkhreh ïaka election, u Ma Rymbui ula pynpaw iaka jinghun halor ka jingtreikam jong u bad ula ong ba katba u lah ka buit ka bor ula pyndep lut ban wanrah iaka roi ka par hapoh ka thain baroh kawei.
Ka Shangpung Moosyiem kala pynliem da 3-1 iaka Demthring haka jingiakhun 1st Division Football Tournament kaba la tip kum ka Chatister Kharkongor Memorial Trophy kaba pyniaid ka West Jaintia District Sports Association (WJDSA) kaba iaid shait shait mynta ha Kiang Nangbah Stadium.
Haka jingiakhun kaba long haka sngi Palei, ka Shangpung Moosyiem kala ialehkai bha ha kane ka jingiakhun bad kala ioh ruh ban thep iaka kol kaba nyngkong haka minit kaba 24′ lyngba u Ebormi Lyngdoh.
Ka Demthring kala pynphai bad tan kylla iaka jingiakhun sha kaba iakhaid lyngba ka kol kaba la thep u Bony First Pyrtuh haka minit kaba 34′ bad kineki ki ar kol kila neh haduh bala kut ka kylla step.
Haba la bteng biang iaka jingiakhun haka kylla miet, ka Shangpung Moosyiem kaba ialehkai bha kala pyrshang har rukom ki jingpyrshang ban tynjuh iaka kut ialehkai ka Demthring.
Ka Demthring ruh kala pyrshang ban iakhun tyngeh ban thaw ki lad bna ioh khyrwit kol.
Dei ha ka minit kaba 69′ bad 75′ ka Shangpung Moosyiem kala khyrwit ar kol lyngba u Mewotki Sungoh bad u Woderful Langbang kaba la biang pura iaka Shangpung Moosyiem ban khur iaka namjop ba nyngkong.
Lashai ka sngi Thohdieng la kynriah iaka football 1st Division namar ba don ka final golden jubil kaba la tip kum ka “40 Above Veteran Football Tournament" hapdeng ka ka Rympei PIP pyrshah ïaka Friends United haka por 2:00 baje nohphai sngi.
Katba ka jingïakhun final jong ka lympung ïalehkai “U Kiang Nangbah Memorial Trophy- Super Division Football Tournament" kan long haka sngi ba bud kata haka 8 tarik hapdeng ka Ladthadlaboh pyrshah ïaka 7 Wasa United haka por 1:00 baje nohphai sngi.
Ka bor shnong Khanduli kala pynpaw ka jingpyrshah kaba jur halor ka jngtep briew klumar ka bor synshar district bad ka tnad Pulit jong ka West Jaintia Hills District hapoh u pud u ang ka shnong ka khlem ka jingtip ka bor shnong haka 24 tarik u bnai Nailur 2022.
U Waheh Shnong ka Shnong Khanduli, u Ma Yooshida Nongspung, ula ong ba ka bor shnong Khanduli mar mar kala lum jingialang haka 26 tarik bad buh iaka jingujor sha ka bor synshar district jong ka West Jaintia ban dawa khlong biang ia kane ka met hapoh 24 kynta, pynban haduh bala ai iaka khubor ym pat don kino kino ki dak ki shin ban khlong ia katei ka met.
Ka bor shnong lyngba u waheh shnong Ma Yooshida Nongspung kala kyrpad iaka bor synshar district ban khlong biang iaka met kaba kila tep hap shnong Khanduli namar ba ka bor shnong da kawei ka sur ka pyrshah ia ka jingwan tep briew klumar hapoh shnong poh thaw bad ban pynhun ia ki kum ki nongshong shnong uba la pyrshah jur ia kane ka kam.
Haba kylli, ula ong kim tip ka met iap jong no la tep, hynrei ki dawa mardor naka bor synshar district ban khlong biang iaka metiap.
Ha kane ka jingiakren bad ki nongthoh khubor la iadonlang u Chairman shnong barim ka Khanduli  Ma Wanbiang Slong, Secretary Chnong Khanduli, Helpme Slong nalor kiwei kiwei.
Ka bor synshar district jong ka West Jaintia Hills District ban pynjem iaka jingiaid suki ki kali kaba la wanrah iaka jingdheng kali da kaba weng iaki katto katne ki speed breaker haki lai tylli ki jaka bad buh thymmai ruh ha kawei pat ka jaka haka sngi Palei.
Nalor ka jingweng iaki speed breaker, kiba la pynthud shaba palat iaka iaid ka ieng ki kali ka bor synshar district kan pynkylla ruh iaka rukom iaid kali ha Jowai ha ki katto katne ki lad ban pynkylluid iaki surok bah ha Jowai.
Kane ka jingweng iaki speed breaker ka long hadien ba ki synjuk ki nongniah kali kamai taksi hapoh ka lama jong ka West Jaiñtia Hills Taxi Owners Drivers Association (WJHTODA) Jowai kila ujor sha u Deputy Commissioner West Jaintia Hills District Bah BS Sohliya ba ka jingbun palat ki speed breaker hapoh ka sor Jowai naduh New Hill haduh Mihmyntdu kala wanrah iaka dheng kali bad kala ktah iaka kamai kajih jong ki.
Kumta u DC ula phah jurip ia kane jingdeng kali hynne ka sngi haka jingiadonlang u executive magistrate, Superintendent of Police, ki engineer PWD bad ka tnad Transports nalor kiwei kiwei.
Ha kane ka jingjurip, u DC ula ong ba katkum ka kaiphod kaba la ioh ka long ban weng noh iaki speed breaker ha Mooralong (ne ka lad sha ka skul Jowai Public School), Mookyndur, Iawthymme (Ladthadlaboh) bad ha Thluwania ne ha Lad ban leit sha ka skul Jaintia Higher Secondary School.
Ha ka jaka u speed breaker ha Iawtymmai la pynkynriah noh ha khmat ka iew thymme ne lad Stadium ban pynsuki iaki kali kiba mih na iew.
Katba ha Ladthalaboh hakhmat ka madan skul yn pynjem ia u speed breaker.
Shuh shuh  Bah Sohliya ula ong ba ka report kala ai jingmut ruh ban ailad noh ban iaid ki kali arliang ka surok (Two Lane) ban rung ban mih na ka surok ban rung sha Thomas Jones sha Dulong College Road ne Dr Norman Tunnel Hospital.
Nalor katta ban buh ruh iaka jaka ieng kali ki kali shimet ne private ha lad Thomas Jones.
Ka Dulong kala jop da 1-0 iaka Lutituber Ialong haka jingiakhun 1st Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Balang.
Ia kane ka shikol ka Dulong kala thep haka kylla step lyngba u Do Lakiang haka minit kaba 35′.
Kane ka kol kala neh haduh bala wai ka por iakhun.
Lashai ka sngi Palei, ka jingiakhun kan long hapdeng ka Demthring [yrshah iaka Shangpung Moosyiem haka por 2:30 pm.
Ka longiing long sem kaba kynthup naduh ka lok lem bad ki arngut ki khun, nangta u kynum, I kiaw bad ka iing ka sem jong bah Tiklu Jyrwa, ki iai ap khmih lynti ia ka khubor kaba bha ba kin ioh pdiang, hadien ba une u samla rangbah, u dei uwei na ki 40 ngut ki nongshah pyntbit ha ka kam ban kiew lum, kiba dang jah bad bym pat shym la lah ban ioh ban pyllait im ia ki, na ka daw ka jingtwa jong u thah jong u uwei u lum ba don ha ka jylla Uttarakhand.
Kane ka jingjia hap lum thah kala kala jia haka sngi ba Ar, shi kynhun ki nong kiew ba don kumba 41 ngut, kiba don hapdeng ka jingleit ban pyntbit ha ka shlem ai jinghikai jong ka Advance Mountaineering Course, ka Nehru Institute of Mountaineering (NIM), Uttarkashi ki la shah tyllep bad rong noh ha ka jingtwa jong u thah ha u lum Draupadi  Ka Danda uba jrong kumba 5,771 m (18,934 ft).
Ha kane ka kynhun u bah Tiklu Jyrwa ba la don 35 snem ka rta ba shong ba sah ha  Mynsaiñ, Lumparing, Shillong, u la don lang bad kane ka kynhun, kaba haduh ba la pynmih  ia kane ka khubor, ka kynhun ki shipai jong ka ri ki dang pynlong ia ka jingleit ban wad bad ban wanllam ia kane ka kynhun ba dang sah kut ha une u lum sha ka kad  treikam jong ka kynhun ki shipai Indo-Tibetan Border Police (ITBF) kaba don ha Uttrakhand.
Haba iadei bad  kane, u Syllad u la leit ban ia kynduh ia u kynum bad kumjuh ia ka kurim jong bah Tiklu Jyrwa, kata ia u bah Wallambok Lyngdoh ba dei artad u General Secretary jong ka Meghalaya Sport Climbing and Mountaineering Association (MeSCMA) bad kong Indalin Lyngdoh Marshilong, kiba iai a pia ka khubor kabab ha bad ruh ban pdiang ia ka jingwan phai iing da kaba suk jong bah Tiklu.
U Bah Wallambok u iathuh ba kane ka kyhun kaba 41 ngut ba don lang u kynum jong u bah Tiklu, katba ki dang leit ban kiew ia une u lum Draupadi Ka Dhanda bad kane ka jingkiew ka dei hadien ba ki la pyndep ia baroh ka training.
Phewse dei ynda haba ki la khreh ban wanphai na ka jaka ba ki la dep ban kiew ia une u lum, la ong ba san kynsan  ka la jia ka jingtwa noh ka jong u thah (avalanche), ha kaba kane ka kynun ki la sahkut noh shalor une u lum.
Shuh shuh bah Wallambok u iathuh ba wat lada kane ka kynhun ka pyrshang ban wan hiar shapoh, hynrei kim shym la lah satia ban leh kumta, hadien ba ka don ka jingkah kaba jur jong u lyoh bad dei kane kaba la buh jingeh ia kane ka kynhun u kynum u jong u ban lap ne shem biang ia ka lynti iaid.
Kane ka jingjia kadei kaba la jia ha ka por 8:45 baje mynstep bad n aka liang ka iing haduh mynta mynne kim pat shym la ioh khubor shuh, hadien b aka kyhun kaba leit ban pyllait im  ruh, hynnin hi ka sngi kim shym la lah ban pyndep ia ka kam hadien ka jingsniew  ka suin bneng bad jingdum u lyoh.
Dei tad haduh hynne ka step, ba ka kynhun ban pyllait im ia kine ki nongkiew ia une u lum, ba ki la pyrshang ban kiew da ka kjat bad ban wad ia ki briew kiba la sakma lynti ha ki bynta jong une u lum.
Haba jubab halor ka jingkylli la u bah Tiklu u la pyndep ne shah pyntbit ne em haka jingim ban kiew ia kum kine ki lum, u bah Wallambok, u ong ba u kynum u jong u, kata bah Tiklu u la pyndep ia ki jinghikai ne leit ban pyntbit, namar u iathuh ba kum ki nongkiew lum, ka kamram hi jong baroh ka long ba kin hap ban pyndep haduh san tylli ki mountaineering course, ha kaba u bah Tiklu kane ka dang dei ka sien pyndep kaba ar ia ka course.
Pynban wat lada u bah Tiklu u dang pyndep tang arsien, pynban na ki jingpyrshang kiba u la pyndep baroh, kum u samla, u long pat u briew uba pnah ba shlur bad ba don bha ka sap ha kane ka jait kam la ong u bah Wallambok.
U Bah Wallambok u ong ruh ba kane kan dei ka sien ba nyngkong ha ka history jong ka kam ai jinghikai kiew lum, ba kum kane ka jingjia kan wan ba kan jia ia ka kynhun ki nongkiew lum ka ri khamtam ha ka por ba ki dang don hapoh ka prokram shah pyntbit (training).
Halor ka jingkyrmen ia kane ka kynhun ba la don lang u bah Tiklu, u bah Wallambok, wat ialade u la dei uwei na ki nongkiew lum ba la paw ba la pyntbit bha ha kum kane ka jait kam, u pynpaw ba ha kum kane ka khep bad kynti kaba mynta, u ruh shimet u shaniah tylli ha la ki paralok kiba la don bynta bad ka kynhun ban leit ban pyllait im ia kane ka kynhun.
“Ka jingshaniah kaba kham bun ka dei h U Blei bad dei tang ha ka bor ka jong u kaba lah ban aibor ai mynsiem ia kane ka kynhun kaba dang sah kut ba kin lait na kino kino ki jingeh, ki jingma ha kum kane ka khep ka kynti kaba ki mad mynta ha ka jingim bad kyrpad ruh ia ki briew kiba pule ia kane ka khubior ba kin iarap lem ban buh ia ka jingduwai ia kane ka kynhun" la ong u bah Wallambok.
Na ka liang ka kurim kong Indalin Lyngdoh Marshilong, I pynpaw ba ma I ruh I shu shaniah ha U Blei bad ha  kiei kiei kidei ka jingpyniaid jong u, uba najrong, bad kyrpad ia ki paidbah ba kin sngewbha ban buh lem ha ka jingduwai ia u kurim u jong I bah Tiklu, nalor kata I la ai khublei ia ka sorkar kaba la shim khia ia kane ka jingjia.
Ka sien iakren lyngba ka phone hapdeng kine ki arngut ka dei ha ki khyndiat kynta kaba u bah Tiklu ba dang don hapoh base camp, katba u dang khreh ban kiew noh ia une u lum, kaba hangne u la pyntip ia kong Indalin ha kaba u la ong ia I ba ynda ba la poi kham shalor u lum bad kular ba marsien wan hiar pat na une u lum ba u la kiew un sa phone biang pat sha iing bad kum ka iing haduh kane ka khyllipmat ki iai ap khmih lynti lano pat ba bah Tiklu un phone biang sha la iing kumba u la kular.
Ar ngut ki briew kila mynsaw jur hadien ba ka kali Mahindra pickup kala hap sha shariat shuwa ban poi ka shnong Iongnoh, West Jaintia Hills District haka sngi Balang.
Kane ka jingjia kala haka por kumba 10:30 Am – 11 Am mynstep.
La iathuh ba kane ka jingjia kala jia haka surok shnong ban poi sha Iongnoh.
Kane ka pick up kaba don u register nimber ML 04 C 5617 haba la poi ha kane ka jaka kaba khim ka surok hadien ka jingtwa surok kaba la jia ha kine ki sngi bala dep, kumno re kumno kala liat bad kylla bad hap shapoh riat.
Ki paidbah kiba iohi ia kane ka jingjia mar mar kila ai jingiarap ia kine ki ar ngut kiba don hapoh kali bad pynkit iaki sha ki jaka sumar da ka ambulance.
La iathuh ba kine ki ar ngut kiba mynsaw ki dei ki nongtrei kiba pynkhuid iaki lain bording haka shnong Iongnoh.
Uwei u nongñiah trok bar Jylla u bym pat lah ban tip kyrteng ula khlad hashen, katba u nongbud ula mynsaw jur hadien ba ka trok ka la thung baji shapoh synrang kaba jrong kumba duna 200 phut eiei.
Kane ka jingjia ka la jia haka surok National Highway 06 haka shnong Ratacherra, East Jaintia Hills District haka por kumba 12.
30 baje eiei nohphai sngi haka sngi ba Ar.
Kane ka trok dei kaba don ïa u registration number TN-34-U-9034 kaba kit ïit bad thmu ban hiar sha Assam.
U nongbud jong kane ka trok la tip kyrteng kum u Murthu Simili 28 snem rta na ka Jylla Tamil Nadu.
Ki nongshong shnong, kiba la iohi iaka jingjja kila ïathuh ba kane ka trok haba ka la poi ha katei ka synrang ka la hap shapoh ka riat kaba jrong kumba duna 200 phut eiei.
U nongbud ula lait im hadien ba ula kynthih najrong ka trok bad pynkit ïa u sha PHC Umkiang hynrei namar ka jingmynsaw jur la pynkynriah ïa u sha Jowai Civil Hospital, Ïalong, la iathuh ki nongshong shnong.
Ki nongshong shnong kiba la ïohi ïa kane ka jingjia ryngkat ki pulit ki la ïarap ban sei ïaka met ïap jong une u nongñiah bad la pynkit sha Khliehriat CHC ban pyndep ïaki jingdonkam jong ka aiñ.
Ka Sailung Ialong kala jop 1-0 pyrshah iaka Chutwakhu haka jingiakhun football 1st Division kaba la tip kum ka Chatister Kharkongor Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi ba Ar.
Kane ka shikol ka Sailung Ialong kala mih paw haka minit kaba 26′ kaba la thep da u.
Dauru Pale.
Kane ka shikol kala neh haduh bala wai ka por iakhun.
Haba phai sha ka jingiakhun kaba long haka sngi Nyngkong, ka Evergreen Mukhla kala jop 3-2 iaka Wahiajer.
Ia kine ki lai kol la thep mar shi kol da u Eddie Rayner Suna (60), Robert Bang (87) bad u Teddyson Bang 90+1.
U Niki Phawa (18′ , 44′) ula thep ar kol marwei iaka Wahiajer.
Lashai ka sngi ka jingïakhun kan long hapdeng ka Dulong pyrshah ïaka Luti Tuber Ïalong haka por 2.
30 baje nohphai sngi.
U Bah Disparsing Rani, ba dei uwei na ki nongwad RTI, mynta ka kynti da ka jingwad bniah kaba tikna ka jong u, u la kynnoh ba u lap bad shem ba na ka liang ka tnat Meghalaya Tourism Development Corporation Limited (MTDC)  halor ka jingpyntrei ka jong ka ia ki kam kiba iadei bad ka Swadesh Darshan Scheme ba la mang tyngka da ka tnat tourism jong ka sorkar kmie, ha u syntai jong u lum kyntang ka jaidbynriew u Lum Sohpetbneng jong ka Seng Khasi Kmie, Mawkhar Shillong, ka long da shisha ka kam ka bym biang, ba dkoh bad don ruh ki kam kiba khlem iohi ne paw ka syrngiew jong ka jingpyntrei.
Kat kum ka kaiphod jong ka RTI kaba u bah Disprasing u la wad lyngba ka MTDC kaba u la ioh  hi ka long ba ka jingpyntrei  ia ki  scheme jong ka swadesh darshan scheme daka MTDC baroh ki don haduh 22 bad kine ki kynthup naduh ka Traditional Healing Centre, Information Centre cum Sales Emporium, Power back-up hut, counselling centre with multipurpose hall, cafeteria,  rain shelter, viewing gallery,  sound & light show view gallery, internal pathways, parking area,  storm water drainage sysyetm, plantation  of biological fencing, public toilets,  boundary wall, directional sinages, campus illumination with solar energy,  last mile connectivity,  trekking route,  retaining wall, land scaping, , sloid waste management bad mountain biking.
Haba kren sha ki lad pathai khubor haka sngi Nyngkong, u bah Disparsing  u iathuh ba ka kaiphod jong ka RTI ka jong u kaba u la ioh ka dei kaba u la pan haduh artylli ha kaba ka kaiphod ba nyngkong ka dei kaba u la ioh ha ka 4 tarik bnai ba 7, 2022 bad ka kaiphod kaba ar lyngba ka RTI kaba u la pan pat u la ioh ha ka 28 tarik bnai ba 7 2022.
U bah Disparsing u la iathuh ba ka RTI kaba u la wad ka dei halor katta ka nongrim ba ki don ki kato katne ki jingtei ka swadesh darshan schmeme, kaba kat kum ka RTI ka la paw ba ka la don ka jingiasoi ia ka soskular hapdeng ka Seng Khasi bad ka MTDC ha ka 13 tarik u bnai ba-ar  2009, ha kaba ka jingmang pisa ban pyntrei ia kane ka skhim ha kane ka jaka ka long 18 klur, 82 lak 54 hajar 9 spah saw tyngka.
Dei hadien ka jingioh ban pdiang ia kane ka RTI, u bah Disparsing dalade u la leit ban jurip ia kine ki jingtei sha u lum Sohpetbeng bad kum uta u nongwad RTI ha ka juh ka por u briew u ba dang don ha la ka niam tynrai, ha kaba u da lyngngoh ba un lap bad shem ba ka don kawei ka iing kaba la tei bad mynta ka pei bad jaw um bad kane ka jingpei ka dei ka bynta ka counselling centre cum multipurpose hall bad kane ka pynpaw ia ka dak jingleh bein ia ka Seng Khasi.
Hynrei kaba pynktik jingmut bha ia ka jingwad RTI ka jong u bah Disparsing ia ka Swadesh Darshan Scheme ka long ia kawei ka jingtrei kaba ka dor ka jong ka ruh ka long kaba heh bha bad kane ka dei ka Sound & Light Show, kaba shongdor haduh 6 klur 54 lak  93 hajar 958 tyngka bad ha ka jingjurip ka jong u, um shim la lap ne shem ia ka jingdon ka jong ka bad kaba pynsgew synei bha ia ka Seng Khasi.
Kumta u bah Disparsing haba shem bad lap artad da la ki jong ki khmat, u sngew ba la kumno kuno kum ki kontraktor ki la dei ban pyrkhat naka bynta ka  bit ka biang  bad don burom jong kane ka jaka ba kyntang ha ka por ba ki shna ne tei ia kine ki kam ha u syntai jong une u lum kyntang ka jaidbynriew.
Ka Rotary Club Jowai haka sngi Saitjain kala pynkup burom iaki nongtrei ka tnad ka koit ka khiah bad nongtrei ka tnad Home Guard & Civil Defence, West Jaintia Hills.
Ïaka jingïalang pynkup burom la pynlong ha Infinity Conference Hall, Mooralong, Ladthadlaboh.
U Dr.
Phervision Nongtdu, Principal Jaintia Eastern College, Khliehriat ula long u kongsan haka jingiadonlang ka Rtn.
Easter F.
Gatphoh (MPHF), Charter President RC-Jowai haka jingïalang kaba la pynïaid da u Rtn.
Samehi Laloo, (RFSM) President RC-Jowai bad la ïoh ka jingkren pdiang burom na u Rtn JM.
Pohsngap, Past President RC-Jowai.
Nalor ka jingpynkup burom ïaki nongtrei ka tnad ka koit ka khiah bad tnad Home Guard & Civil Defense la pynkup burom kyrpang ruh ïa u Dr R Pohsnem, Senior Medical & Health Officer DMHO, In charge Nartiang PHC, Dr.
Helen Uriah, Mother & Child Health Officer DMHO, West Jaintia Hills bad kawei ka Lab Technician.
Shuh shuh ka Rotary Club Jowai kala pynkup burom ruh Rtn.
Yoo Franky Laloo uba la bat iaka kam Executive Engineer MSPCB, Shillong.
U Dr.
P.
Nongtdu haka jingkren ula ïaroh ïaki kam ka Rotary Club Jowai kum ka seng kaba shakri ïaka miat ka bha haka imlang sahlang bad ula ai mynsiem ruh ïa kiba la shah pynkup burom ba kin nang trei shitom iaka kam kaba la bynshet ha ki.
Ka Mookaswan Wah FC kala rah iaka nam lahduh ka 4th Open To All Football Tournament ka Nanbah Sports Association (NSA) hadien ba kala pynliem da ka tie breaker iaka Thubru FC haka phainal kaba long haka sngi Saitjain ha Nangbah.
Ka jingiakhun haka por kaba la buh kine ki arliang kim la ioh satia ban pynkhih iaka jar bad la rai iaka rem ka jop la rah iaka jingiakhun sha ka jingiashut penalty ha kaba ka Mookaswan kala jop.
La sakhi ia kane ka jingiakhun naduh u MDC ka thain ma Lakhon Biam uba long kum u kongsan, u District Sport Officer, West Jaintia Hills District ma K Passah, Working President WJDSA ma EMH Passah haka jingiadonlang ki dkhot bad nongkitkam ka NSA.
Ka NSA kala pynkup burom ruh iaki rangialehkai athletic jong ka kiba la rah nam burom iaa shnong haka Meghalaya Games ba pynlong dang shen, bad la pynshongshit shuh shuh ia kane ka sngi daka jingshad naki khynnah skul.
Ka Lami Designing & Tailoring Institute kaba don ha Moomon, Mihmyntdu ka dei ka shlem ban ai jinghikai iaki samla ban sengkam bad ban ieng hala ki jong ki kjat.
Kane ka jaka ai jinghikai ban suh jain, kaba la sdang naduh u snem 2021 kadei kaba dei trai da I kong Iaraplang Pakma.
Mynta kane ka shlem kala sdang iaka Production Centre ne ka jaka pynmih iaki jain kaba la deh suh dep thain ha ki dur ba har rukom ki khynnah ba shah hikai pyntbit na kane ka shlem.
Ia kane ka production centre la plie paidbah haka 30 tarik u Nailur u bnai bala dep da u Bah A Malngiang, General Manager District Commerce and Industry Centre.
U Bah Malngiang ula iaroh ia kane ka jaka ai jinghikai kaba la lah syndon ban pynmih iaki mar bad ula iathuh ruh iaki lad ba ka ophis jong u ka lah ban ai jingiarap ram lyngba ka PMEGP bad ki subsidy haba thied iaki kor bad ka jingai jingshakri sha u paidbah.
Ha kane ka sngi la donlang u Lambormi Suchen, Skill Development Officer, Meghalaya State Skill Development Society, u Andrew Shullai MDC Jowai Central, u Precious Ryngkhlem, Waheh Dong Moomon bad kiwei kiwei.
Ka Kong Ïaraplang Pakma kala ïathuh ba ïa kane ka shlem ai jinghikai la seng haka nongrim ban kyntiew ïaka ïoh ka kot khamtam ki samla kynthei da kaba ai jinghikai ïaki ba kin seng kam lajong khnang ba kin lah ban ïeng hala ki jong ki kjat.
Ha kane ka shlem yn hikai ïaki samla 3 haduh 6 bnai kum ka Diploma in Dress Designing, Diploma in Tailoring shi snem, ka Advance Diploma in Tailoring bad Advance Diploma in Fashion Designing ki long 2 snem na bynta ki kynthei bad shynrang.
Ka seng Kur Phawa Siangshai kala pyntip paidbah ba ka Central Executive Committee (CEC) jong ka Kur Phawa Siangshai kan long haka 11 tarik u Naiwieng ha une u snem.
Ka Kur Phawa Siangshai kala kyntu ia baroh ki unit ban shim ia kane ka khubor kum ka jingpyntip bad bad ka khot wer ia baroh ki para kur ban wan sha ka jingialang kaban long ha naduh ka por 10 baje mynstep haduh 2baje mynstep ha iing hall jong ka shnong Khlieh Phyrnap Ialong West Jaintia Hills District, la ong u publicity secretary ka Kur Phawa Siangshai u Ruhipaia Phawa.
La kyrpad jur ia ki nongkitkam khamtam ia U/Ka Chairman, Vice Chairman, Secretary bad Assistant Secretary  jong ki unit bapher ba pher jong ka kur Phawa Siangshai ba kin pyllait por ban wan sha kane ka jingialang bad ruh ba ki dei ban rah ia ka report census jong ka kur na ka unit.
Ha kane ka jingialang jong ka CEC yn yn ia kren ia ki prokram jong ka Dorbar Kur kaba – 7 (hynniew)  bad kiwei kiwei kam jong ka Kur hi baroh kawei, la pynkut u ma Phawa.
U Myntri Pynroi Sor ka Sorkar Jylla, Ma Sniawbhalang Dhar u angnud ban pynkylla iaka shnong Ummulong kum ka ‘Smart Village’ ne kata ka shnong ban long ka nuksa ia kiwei pat ki shnong kaba thaba khrik khrak, kaba khuid ba suba bad wanrah iaki kam tei jingtei bad ki kam pynroi.
Ka shnong Ummulong ka dei ka shnong kaba don ha ka surokbah National Highway 6 bad ka jngai tang kumba 16 KM na Jowai, ka district headquarter jong ka West Jaintia Hills District.
U Sniawbhalang Dhar uba long u MLA ka Nartiang Constituency ula ong ia kane haba kren haka jingialang paidbah ban pan iaka jingkyrshan u paid nongshong shnong ka Ummulong haka sngi Saitjain.
Ha kane ka jingialang da ki spah ngut ki paidbah kiba kyrshan ia u ma Sniawbhlang kila mih paidbah ban ai ka jingkyrshan ia u sha ka election MLA kaban sa long ha kine ki 5 bnai ban wan kum u kyrtong ka NPP.
U Ma Sniawbhalang ha kane ka jingialang u la pdiang sngewbha ruh iaki nongkyrshan ka party Congress kiba la wan iasoh sha ka party NPP bad kiba la rai ban ai ka jingkyrshan kaba pura ia u ha kane ka elekshon ban wan.
Ula ong ruh ba kum ki briew dei ban long ki briew kiba jynsur bad ban long kiba kloi ban map iwei ia iwei ha kano kano ka map ban myntoi ka shnong ka thaw.
Shuh shuh ha kane ka sngi la pynskhem iaki nongtrei kam ka party NPP ha Ummulong.
La jied president ia u Brione Pohshna, secretary-Embok Suting, vice president-Mawsiang Nongrum, assistant secretary-Banker Siangshai.
La jied president Women’s wing iaka Florida Shylla, secretary-Wanda Lamare, katba ka Youth wing la jied president ia u Banker Siangshai, secretary-Rikio Shylla.
Ha kane ka juh ka sngi u ma Sniawbhalang ula hiar sha Moodymmai ban pynskhem iaki nongtrei ka party ban pynkhlain shuh shuh iaka party.
Palat 3,800 ngut ki khynnah na 18 tylli ki skul bad kolej ha ki distrik bapher bapher ki la ioh pyntbit ialade ha ka liang ka soft skill training bad ruh ban pynpaw ia la ki sap ki phong lyngba ka Aspire Meghalaya prokram.
Ka Sorkar Meghalaya, lyngba ka tnat treikam jong ka Sports & Youth Affairs, ryngkat ka jingiasnohkti lem ka tnat Education, ka la pynlong ia ka prokram ‘Aspire Meghalaya’ ba la pyntreikam da ka AVENUES, Shillong.
Naduh ba la sdang pyntreikam ia ka mynta u snem, palat 13,000 ngut ki khynnah pule na 62 tylli ki skul bad kolej na kylleng ka jylla, ki lah ioh kheit ia u soh ka jingjop na kane ka prokram.
La lah ban ithuh ruh ia ki sap ki phong jong kumba 350 ngut ki khynnah pule lyngba ka rynsan pyni sap jong kane ka prokram.
Ka jingthmu jong ka Aspire Meghalaya ka long ban pyntbit ia ki khynnah pule ha kiba bun ki liang shwa ba kin sdang wad kam wad jam, bad ruh ban pynshlur ia ki ha ka ban sei ia ki sap ki phong khnang ba yn ioh ban pyniasnoh ia ki bad ki skhim bapher bapher jong ka Sorkar Jylla.
Ha ka jingkren jong ka ha ka graduation function ha Mawkyrwat, ka Kong Jacqueline Una Kharpuri (MCS), Additional Deputy Commissioner, South West Khasi Hills, ka la ong, “Ki prokram kum kine ki ai jingmyntoi shibun ia ngi ki ophisar ruh ban tip kham bniah bad ban ai mynsiem iangi kumno ba ngi lah ban shakri kham bha na bynta ka imlang sahlang bad ka jylla hi baroh kawei.
Ki jinghikai ba phi ioh ki long ban pyntbit ialade shimet ha kiba bun ki liang khamtam ha ka Communication Skill".
Ka la ai khublei ruh ia ka kynhun ba ai training ia ka jingminot jong ki ban iarap ia ki khynnah samla ban pynkhreh na bynta ka lawei jong ki.
“Wat ym klet ia ki jinghikai ba phi ioh nangne bad pyrshang ban pyndonkam ia ki ha ka ban pyntbit ia ki sap ba phi don," ka la bynrap shuh shuh.
U samla Jakusanrik M.
Marak, Class 12, Dalu Government Higher Secondary School, u la ong, “Shwa kane ka prokram, nga ju pyrkhat ba ngam don eiei nalade ban noh synniang ha iing ha sem lane ha imlang sahlang.
Hynrei kine ki jinghikai ki la iarap ianga ban ithuh shai ia la ka jong ka sap bad nga sngew ruh ba nga la kham shlur ban ia kaba nga ju long.
" Ha ka jingkren jong u ha ka prokram ha Mairang, u Bah Alan B.
Rymbai, na ka District Sports Office, West Khasi Hills, u la ong, “Ki don lai tylli ki D kiba long ka nongrim skhem jong ka jingjop – Discipline, Determination bad ka Devotion.
Khlem ka discipline bad ka jingmut kaba skhem kan long kaba eh ban poi sha ka thong.
Phi lah ban ym pat ithuh ia la ka sap lane tip shai kaei kaba phi kwah ban leh ha ka jingim jong phi, hynrei ki prokram kum ka Aspire Meghalaya ki lah ban iarap ban pynshlur ia phi bad ban ai kata ka jingpynshai lane ka Clarity kumno ba phin nang ban buh ka thong ialade.
" U la ai khublei ia ka team Aspire baroh kawei na ka bynta ka jingtrei shitom jong ki ban ai jinghikai ia ki khynnah samla bad ban iarap ia ki ban ithuh ia la ka jong ka sap kaba ki don.
“Kaei kaba donkam ban leh nalade hi ka dei kata ka jingmut ba skhem (Determination) bad ban pyrshang nalade shimet hi (Devotion), bad phin lap ba ki lad ki lynti kin plie na bynta jong phi," u la kyntu ia ki khynnah.
Ka samla Daphilabet Kharbani, 1 st Semester, Nongstoin College, ka la ong, “Nga thrang shisha ban long nongrwai khnang ba ngan lah ban pynpaw ia la ka jong ka sap.
Hynrei nga don ruh kata ka jingsheptieng namar ba ngam ju don ‘confidence’ mynno mynno ruh.
Dei lyngba kane ka training ba la ai jingmyntoi shibun ia ngi ki khynnah samla ba nga la ioh ia kata ka mynsiem jong ka jingshlur ban ieng ha stage".
Kawei na ki jingthmu ba kongsan jong ka Aspire Meghalaya ka dei ban iarap khyllie ia ki sap ki phong jong ki khynnah samla ka jylla.
Nalor ki workshop ba pynlong ha ki skul, la ai ruh ia ka rynsan ha kaba ki khynnah ki lah ban pyni ia ki sap ki phong jong ki.
Ki skul ki don ka bynta kaba kongsan ha kaban jied ia ki nongmihkhmat sha ka distrik ha kaba ki don.
Kin don ruh ki District Talent Committee ki ban jied pat ia ki nongmihkhmat jong kawei pa kawei ka distrik sha ka rynsan iakop pyni sap pyni phong jong ka jylla, ha kaba u paidbah jong ka jylla hi un ioh shim bynta ban jied ia ki nongjop ki ban yn sa ithuh paidbah kum kita ki ‘Aspire Meghalaya Stars’.
Ki 18 tylli ki jaka pule kiba la pyndep ia ka training jong ka Aspire Meghalaya ha une u bnai ki kynthup ia ka Shillong Commerce College ha East Khasi Hills; Tirot Sing Memorial College, Langtor Higher Secondary School, Kynshi Higher Secondary School bad Pariong Presbytery Higher Secondary School ha Eastern West Khasi Hills; St.
Mary’s Higher Secondary School, Nativity Higher Secondary School bad Hynriew Shnong Higher Secondary School ha South West Khasi Hills; Nongstoin College bad Lyngngam Presbyterian Higher Secondary School ha West Khasi Hills; Don Bosco Higher Secondary School ha Ri Bhoi; Rymbai Government Secondary School ha East Jaintia Hills, Sacred Heart Higher Secondary School bad Dalu Government Higher Secondary School ha West Garo Hills; Loyola College ha East Garo Hills; Adokgiri Secondary School ha North Garo Hills, St.
Francis De Sales Secondary School ha South Garo Hills; bad Ampati Degree College ha South West Garo Hills.
( Contributed ).
Ka super division football kaba pyniaid da ka Saipung Block Sports Association kala jam noh sha kut hadien ba ka Latyrke bad ka Mulait Utd kila lah ban buh jaka ialade shaka final hadien ba kila jop haka 2nd leg semifinal kaba long haka sngi Saitjain haka Lamyrsiang.
Haba phai sha ka jingiakhun ka Latyrke kala jop 2-0 pyrshah iaka Jalaphet Bri Sumer bad ka aggregate da 4-1.
Ia kine ki ar kol ka Latyrke la thep mar shi kol da u Vanlaldon Hmar bad H.
Lakhhuan Sanga.
Katba haka jingiakhun ka Lamyrsiang pyrshah iaka Mulait Utd, ka Mulait kala jop da 2-0 bad ka aggregate ka long 3-0.
Ia ki ar kol la thep da u Biang Chyrmang bad u Iaraplang Suchen.
Kane ka long ka jingpyntip sha phi ki kur ki jait, ki kha ki man, ki lok ki jor ba I Meyoowanki Pariat uba ju khot ieid Dong, khun jong i Kong Daiabha Mary Pariat ba shong ba sah ha Riatmoolain, Ladthadlaboh, Jowai ila khlad noh haka 1.
10.
22.
Ka jingleit on tep ia i kan long haka 3.
10.
22 haka por 1 baje nohphaisngi ha u lum jingtep ka balang Thadlaboh.
Ka 7 Wasa kala jop da 1-0 pyrshah iaka Nangbah Mulang haka semifinal kaba lai ne ka qualifier 2 jong ka super division football tournament ka West Jaintia District Sports Association (WJDSA) kaba long ha Kiang Nangbah Stadium haka sngi Saitjain.
Da kane ka namjop ka 7 Wasa kala long kaba pynkhreh ban aireng pyrshah iaka Ladthadlaboh ban iaknieh iaka nam lahduh mynta ka aiom ialehkai haka 8 tarik une u bni Risaw haka por 1 baje nohphaisngi.
Haba phai sha ka jingiakhun kane ka 1 kol ka 7 Wasa kala mih paw haka minit kaba 72′.
Ia kane ka kol la thep da u Niponghi Sumer kaba biang pura iaka 7 Wasa ban jop.
Ka West Jaintia District Sports Association kum shi bynta ka jinglehkmen iaka Golden Jubilee (1972-2022) ka la pynlong iaka jingmareh Half Marathon haka sngi Saitjain haka jing ngai kaba 21.
975 KM.
Kane ka marathon kala sdang na Skhenpyrsit kaba hap haka hapoh ka Amlarem Sub Division bad pynkut ha Kiang Nangbah Stadium, Jowai.
Ha kane ka Half Marathon la wan iashim bynta kumba 172 ngut kynthup iaki shynrang bad kynthei.
La wan ban iashimbynta da ki nongmareh naduh na West Bengal, sor Shillong, Mawkyrwat nalor ki nongmareh na ki district bapher bapher ka Jylla.
U Khroobok Passah District Sports Officer, West Jaintia Hills kum u kongsan ula kaweh iaka lama ban sdang ka jingmareh ha Skhenpyrsit haka jingiadonlang ki nongialam bad dkhot ka WJDSA U Wolbetstar Ramsiej, Mawkyrwat ula long u lahduh na ki shynrang hadien bala ula lah ban pyndep iaka jingphet hapoh ka por kaba 1 kynta 8 minit 14 sekhon.
Na ki kynthei pat ka Kyntimon Marwein na Mawkyrwat kaba pyndep iaka jingphet hapoh ka por kaba 1 kynta 26 minit 30 sekhon.
U Lahduh ba ar na ki shynrang udei u Ishwor Nepali na Shillong uba la pyndep iaka jingphet hapoh ka por kaba 1 kynta 9 minit 12 sekhon katba u Hary Bhakta Chetri, Shillong ula pyndep iaka jingphet hapoh ka por kaba 1 kynta 16 minit 18 sekhon.
Ka Shyamali Sing, West Bengal kaba la pyndep iaka jingphet hapoh 1 kynta 33minit 51 sekhon bad ka Phyrnai Kyndait, East Jaintia Hills kaba la pyndep iaka jingphet hapoh ka por kaba 1kynta 37minit 56 sekhon kila long ki lahduh ba bar bad lai na ki kynthei.
Ki nongjop kila ioh rah iaka song pisa T.
30 hajar, T.
20 hajar bad 10 Hajar.
Ka kong B Blah Additional Deputy Commssioner kala long kum ka kongsan ban sam iaki khusnam sha ki nongjop ryngkat bad ki nongialam bad dkhot ka WJDSA.
Kum pynhap iaka snieh pisa ne ka wallet haka por ba hiar kali hajan DC Jowai haka por 6:30 PM haka sngi Thohdieng.
Hapoh ka wallet don ka EPIC, ATM, Aadhaar bad ka Driving License.
Kino kino kiba lap sngewbha ban phone ha une u nomber (M) +91 9863226551.
Yn ai buskit.
Ka Jaintia Students’ Movement (JSM) haka sngi Thohdieng mar sien ïoh jingtip ïaka jingwan īuhkjat jong u Myntri ka tnat pule puthi u Ma Lahkmen Rymbui sha Kiang Nangbah Government College, Jowai kila mih syndet syndet sha surok pynlong ka jingrah placard hakhmat khyrdop ban rung sha kolej.
Kane ka jingmih ki katto katne ki nongialam bad ka dkhot ka JSM sha surok ka long na ka bynta ban pynkynmaw iaka sorkar halor ka jingdonkam ban buh iaka kolej sorkar bad ka higher secondary school ha East Jaintia Hills District.
Haba īakren bad u nongïalam jong ka JSM Eastern Region u Wellson Siangshai ula īathuh ba la naduh u 2015 ka Jaintia Students Movement (JSM) ka la ud la nam ïaka sorkar Jylla ban buh noh da ka Government College ha Khliehriat na bynta ki samla pule jong ka thaiñ East Jaintia Hills District, hynrei haduh mynta mynne ka sorkar kala shu leh kuman halor kane ka jingdawa.
“Kumta mar sien ïoh jingtip ïaka jingwan ïuh kjat u Myntri ngi pynlong ka jingrah placard ban dawa ban buh kolej sorkar bad haka kyrdan secondary ha East Jaintia Hills District khnang ban lait duh klass ki khynnah", la ong une u nongïalam.
Utei u nongïalam haka juh ka por ula dawa na ka sorkar ban pyllait thikna iaka scholarship jong ki khynnah pule haka por kaba biang khnang ba kin myntoi.
Mynta ka sngi Thohdieng, ki paidbah kynthup ia ki nongdie jingdie, ki trai dukan bad kiwei kiwei kila mih paidbah dang step ban pynkhuid ia ka Iawmusiang baroh kawei.
Kane ka jingpynkhuid iew kadei kaba la ju pynlong man u snem ban rakhe iaka sngi kha u Mohandas Karamchand Gandhi haka 2 tarik Risaw, hynrei mynta ka kynti ka hap ha ka Sngi U Blei la pynbeit noh ban pynkhuid mynta ka sngi.
Ia kane ka jingpynkhuid ia kane ka Iawmusiang la pynbeit da ka District Administration ryngkat ka jingiatreilang ka Dorbar Chnong Tympang Club, Jowai, Iaw Chor ne CNI Market, Seinraij Jowai, Jowai Presbyterian (Iaw Chyiap) Market.
Baroh ki dukan kumjuh ka iew baroh kawei kala khang khyrdep lut tad haduh ban da dep ka jingpynkhuid Iew.
Ka Khasi Students Union Narpuh Circle kala pynbna ba kan long iaka quiz competition haka 6 tarik u bnai Risaw.
Ha kajuh ka por kan ai ruh iaki khusnam sha ki khynnah kiba pass bha kaba la tip kum ka 11th Mait Shaphrang Academic Award 2022.
Ia kane ka quiz bad ka jingsam khusnam ka KSU kan pynlong ha por 10 baje mynstep ha Lumshnong Community Hall.
La kyntu ia baroh ki khynnah skul kiba aplai bad ki ban iohpdiang iaka khusnam ban wan khang ha katei ka sngi.
Ha kane ka sngi ka KSU kan pynbna ruh iaka result iakop thoh essay (Essay Writing Competition) Sngi Pynneh Mariang (World Environment Day) kaba la pynlong ha u bnai Jylliew 5 tarik kaba la iashimbynta da ki 5 tylli ki school hapoh ka thaiñ Narpuh.
Hynnin ka miet sngi Balang ka la mih ka jingīania kaba jur hapdeng ki dkhot ka KSU Amlarem bad ki shipai BSF jong ka Muktapur BOP kiba ap pahara bad buh ktem shipai mynta la bun sngi ha Amlarem.
Haba ïakren bad u President ka KSU West Jaintia u Laitphar Syngkrem ula ìathuh, hadien ba ki dkhot ka KSU na Amlarem kila ïoh iaka jingujor na ki paidbah īaka jingleh khlem akor jong kine ki shipai BSF da kaba leit oh pathar katba shaba lap ba shem hajan ka tyllong umbam umdih ha Jairaiñ.
Ula ong ki dkhot ka KSU ki la leit ban ïakren bad ki ban dawa ba kim bit ban oh pathar namar ba kadei tyllong um kaba bsa um bam um dih ia katei ka shnong.
Hynrei ka jingīakren kam shym la poi shaei shaei bad la kynnoh kine ki shipai BSF kila shoh khaw yiang.
Ka thma ktien kala neh khamslem bad kala kut haduh ba la wan pynjaijai da ki pulit na Amlarem Police Station.
Ka jingialang kaba la khot da u Deputy Commissioner, West Jaintia Hills District Bah BS Sohliya kala rai ban pynlong da ka joint inspection ne ka jingjurip haka jingiadonlang ki engineer ka PWD bad Transports ban shim jingkhein iaka daw ka jingdheng kali na ki speed breaker ha sor Jowai.
Ha ka jingialang kaba long haka sngi Palei, la khlieh da u Deputy Commissioner, Bah BS Sohliya haka jingiadonlag u Superintendent of Police  Bikram D Marak, MPS, oiphisar na PWD bad na Transport.
Ha kane ka jingialang la rai ban pynlong iaka jingjurip haka por bun kali haka 6 tarik u bnai Risaw.
Hadien kane ka jingjurip yn shim ia ki sienjam ban weng ia kine ki speed breaker ne ban pynjem iaki speed breaker ban suk ka iaid ka ieng ki kali, kaba wanrah iaka jingsuki ka rukom iaid ki kali ha sor Jowai, la iathuh u Deputy Commissioner, Jowai.
Ka Mukhla Raij kala jop da 4-2 pyrshah iaka Chilliangraij haka jingiakhun 1st Division Football Tournament kaba la tip kum ka Chatister Kharkongor Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Palei.
Ia kine ki saw tylli ki kol ka Mukhla Raij kala thep lyngba u Chirupki Suting (16’), Joydeep Bamon (51’, 73’), Chandame Suna (89’).
Ki ar kol ka Chilliangraij la thep da u Willingly Kurbah (32’) bad u Hamewan Rngad (84’).
Haba phai sha ka jingiakhun haka sngi sdang kaba long haka sngi Balang, ka Nangbah Iawmusiang kala jop da 1-0 iaka Moosalyngkat.
Ia kane ka kol la thep da u Manchester Thubru (89’).
Ka ophis u Deputy Commissioner, West Jaintia Hills District kala pyllait iaka pisa iarap T.
4 lak sha ka iing u lanot shah pom pyrthat.
Ia kane ka pisa la ai sha kiba iing u (L) Arphi John Lamare uba la duh noh iaka jingim na ka jingshah pom pyrthat kaba hap hapoh Laskein Block.
Ka District Agriculture Officer bad Member Secretary DLCC 11 th Agril Census, East Jaintia Hills District, Khliehriat kala pynbna paidbah ba ka Department of Agriculture and Farmers Welfare, Ministry of Agriculture da ka jingiatreilang bad ka Department of Agriculture, Meghalaya kan sa pynlong ia ka 11 th Agriculture Census 2021-2022.
Ia ka Agriculture Census la pynlong man la ka 5 snem bad na kane ka census ban ioh ia ki jingtip ia ki jingdon ki jaka rep bad ka jingheh jong ki, ka jingaiwai jaka ban rep, ka rukom rep, ka jingpyndonkam ia ka sboh bad kiwei kiwei, Iaka jingbuh jingthoh ne data ba la ioh na ka Agriculture Census yn pyndonkam ia ki ha ka ban thaw ia ki ain bad ki programme ba thymmai kiba iadei bad ka Agriculture.
Shuh shuh, kane ka 11 th Agriculture Census kadei ka census kaba nyngkong ban pyndonkam iaki smart phone bad tablet ban lum bad pyndap iaki jingkhein.
Ka Office jong ka District Agriculture Officer kan lum jingkhein ha baroh ki shnong kiba don hapoh jong ka district da ka jingiatreilang bad ki briew sorkar jong ka department ba pher ba pher hapoh ka district.
Ka Seng Kur Dkhar Jaintia Hills Central Body ka la shim ia kane ka lad ban pynshai paitbah ha kaba iadei bad ka Kur ka Jait jong ngi, ka Seng Kur Dkhar jong ngi la seng halor ka nongrim khlem da sngewiapher ha ka rukom ngeit Niam, la ïeng skhem na ka bynta ban ia ieid ia thoiñ, ban ia ithuh ithaw para Kur ha baroh kawei ka Ri Jaintia bad ka Ri Khasi kumjuh, ban lait na ka shongsang shongma ha ka shongkha shongman, ban im tip briew tip Blei ban kamai ia ka hok.
Kumta ka kur da kawei ka jingmut ka la iai im sngi ha ka ban kyntiew ia ka Kur ka jait ban ia kynduh na ka wei ka shnong sha kawei pat.
Te ha kum kane ka por ka Seng Kur Dkhar Jaintia Hills Central Body ka la ioh ia kane ka lad ban ai khublei kyrpang bad iaroh ia ka jingtrei shitom ka Seng Kur Dkhar West Jaintia Hills hapoh ka jingialam u Harwis C Dkhar kum u President, bad u Medistar Dkhar kum u General Secretary ryngkat ki Circle ki Unit ba ki la shimkhia ban tohkit bniah ia ka jingshim kur shim jait u Shidorki na ka Shnong Barato West Jaintia Hills uba la shah bom iap ha ki kti u paitbhur uba la lait phet tuh na ka Jowai District Jail ha kine ki bnai ba la lah, uba la shim Kur shim jait na ka Kur Dkhar jong ngi, da kaba u la ai kur ai jait ia lade da ka Kur Dkhar, hynrei ynda la lah tohkit bniah la lap bad shem ba um dei na ka Kur Dkhar, u dei pynban u Kur u jait Tyngkan, kat kum ka jingleit ia kynduh ka Seng Kur Dkhar “Barato-Mukroh Unit" ia u Secretary Kur Tyngkan Barato West Jaiñtia Hills ba u la kubur ba u Shidorki  dei u kur u jait Tyngkan shisha hi.
Bad kumjuh ruh sa kawei ka jingjia ba ka Central Body ka la ai ka jing iaroh bad ka jingkhublei ba kyrpang ia ka Seng Kur Dkhar East Jaintia Hills kaba la trei shitom hapoh ka jingialam u Teras Dkhar kum u President bad u Pdianghun Dkhar kum u General Secretary ryngkat ki Circle, ki Unit kiba la shimkhia ban tohkit bniah ia ka jingshim kur shim jait u Ramesh na ka Shnong Tongseng, (Narpuh) East Jaintia Hills uba la lait im na ki kti u paidbhur, uba lait phet tuh na Jowai District Jail ha kine ki bnai ba la lah, u la shim kur shim jait na ka Kur Dkhar jong ngi, da kaba u la ai Kur ai jait ia lade da ka Kur Dkhar, hynrei ynda la lah tohkit bniah la lap bad shem ba um dei na ka kur ka jait Dkhar.
Te kumta halor kine ki jingshisha bad ka nongrim ba skhem, ka Seng Kur Dkhar Jaintia Hills Central Body ka la pynshai bad pynshisha baroh ar ngut kine ki briew kim dei na ka kur ka jait Dkhar, ngi pynrem jur ia kane ka jingpyndonkam bakla ia ka Kur jong ngi, bad ha kajuh ka por ka Seng Kur Dkhar Jaintia Hills Central Body ka la maham tyngeh ba nangne sha khmat lada don kino kino kiba shim bad pyndonkam bakla ia ka Kur ka jait jong ngi, ngin leh beit da kaba tyngeh kat kum ki kyndon aiñ jong ka Kur, khlem da map shuh.
Da ki phew ngut ki dkhot bad nongkyrshan ka United Democratic Party (UDP) bad Congress kila pyniasoh noh ialade sha ka seng National People’s Party (NPP) ha Sutnga Saipung Constituency haka sngi Balang.
Kine ki nongkyrshan Congress ki kynthup ia u MDC barim ka Congress u Moya Darnei bad ki nongbud jong u, katba na ka UDP ki dei u Zosiama Thianglai uba juh long teng u kyrtong MDC na Saipung Constituency ha u snem 2019.
Kiwei pat ki dei ki nongkitkam ka UDP na Siapung ki kynthup ia u president Kungliana Darnei, vice- president Thianga Nampui, general secretary Sangpuia Nampui bad assistant secretary Lalrama Nampui bad kiwei kiwei ki nongkyrshan ka UDP.
Ia kine ki nongkyrshan ka Congress bad UDP la pdiang burom iaki da ka kyrtong ka NPP kaba long ruh ka president Sutnga Saipung Block kong Santa Marry Shylla.
Kine ki nongkyrshan ka UDP bad Congress kila ïathuh ba ki kwah ban kyrshan ïa ka NPP bad ïa ka Kong Santa Marry Shylla ha ka election MLA 2023 na ka bynta ban wanrah ïaka roi ka par hapoh ka constituency bad īa ka thaiñ Saipung kaba la shah iehbeiñ ha ki 15-20 snem ba la dep.
Kiwei kiwei kiba iadonlang ki kynthup ia MDC Sutnga Narwan Seibor Shadap, MDC barim JHADC Joirinwel Pyrtuh, Thomas Nongtdu bad kiwei kiwei ki nongialam na ki shnat treikam ka NPP ha East Jaintia Hills.
Ka Mulait United FC bad ka Latyrke SC kila jingjop haka jingïakhun 1st leg semifinal jong ka lympung ialehkai Super Division Football Tournament kaba pynïaid da ka Saipung Block Sports Association (SBSA).
Haka jingiakhun kaba long haka sngi ba ar ha Lamyrsiang, ka Mulait United FC kala jop 1-0 pyrshah iaka Lamyrsiang.
Kane ka shikol kala mih paw haka dur jong ka own goal kaba la thep da u Riki Phawa (11′).
Kane ka shikol kala neh haduh bala wai ka por iakhun.
Ka Latyrke SC pat kala lah ban pynliem da 2-1 pyrshah ïaka Jalaphet Bri Sumer SC.
U K.
Lalchhuan Sanga (8′) bad u Vanlaldon Hmar (23′) kila thep iaki kol ka Latyrke, katba shikol ka Jalaphet Bri Sumer la thep da u Bantei Shylla (47′).
Ka 2nd leg semifinal kan long haka 1 tarik u bnai Risaw ha kaba Jalaphet Bri Sumer pyrshah iaka Latyrke haka por 12.
00 baje nohphai sngi bad ka Lamyrsiang pyrshah ïaka Mulait United FC haka por 2.
00 nohphai sngi.
U Chief Secretary ka sorkar jylla u bah D.
P Wahlang (IAS) uba bthah ban kyndang ne ban weng shisyndon ia kino kino ki kynja jingtei kampher lada dei ki iing ki sem ne kino kino kiba don hapoh ka 50 meter na ka wah Myntdu.
Ia kane ka hukum, na ka liang u bah Wahlang ula pynmih ha ka jingleit ban lum ia ka jingialang (review meeting) kaba la long ha ka ophis treikam jong u  Deputy Commissioner, West Jaintia Hills District, Jowai, hynne ka sngi ba ar.
Kane ka hukum na u bah Wahlang kum u Chief Secretary ka dei hadien ba u la khmih bniah ia ka rukom pyntreikam ia ka hukum ba la pynjari ia ka da ka National Green Tribunal (NGT) katkum ka mukotduma O.
A.
172/2016/EZ, u Sajay Laloo pyrshah iaka sorkar Meghalaya.
Haba iadei bad kane, na ka liang u  bah Wahlang, u la bthah ia ki bor synshar jong ka distrik, nangta ia ka Jowai Municipal Board bad kumjuh ia ka Urban Affairs Department  ba kin pyrkhing bad teh lakam bha noh nangne shakhmat bad ba kidei ruh ba kin bud ryntih ia ki kyndon ain jong ka NGT, haba iadei bad ka jingpynkhuid ia ka wah Myntdu, ban ialeh ban pynioh kloi ia ka jaka kaba kyrpang ban bret niut ia ka sor Jowai bad kaba donkam lei lei ka long ba hapoh ka 50 meter jong kane ka wah lada don kino kino ki jingtei kum ki iing bad kiwei kiwei dei ban weng bad kyndang noh shi syndon ia ki.
Shuh shuh u bah Wahlang ula pynkhamti ha u Deputy Commissioner ba un hap ban shim khia ban khmih ia ki jingpyntrei kum ia ka bio-remedial, Faecal Sludge, Septage Management Treatment Plant, waste recovery centres, ha ka juh ka por ban khmih ba ki thliew iing kim dei ban iaid lait ban khlem da shna ia ki septic tank ki jong ki ha Jowai.
Kiwei kiwei kiba iadonlang ha kane ka jingialang ki kynthup ia u MR Synrem, IAS, Commissioner and Secretary, Urban Affairs Department, Ethelbert Kharmalki, IAS, Director, Urban Affairs Department, BS Sohliya, IAS, Deputy Commissioner, West Jaintia Hills District, RS Gill, IFS, Principal Chief Conservator of Forest and Chairman, MSPCB.
Ka synjuk ki taxi kamai ka West Jaiñtia Hills Taxi Owners Drivers Association (WJHTODA) kala kyntu ia u Deputy Commissioner, Jowai ban weng iaki speed breaker ba la suki palat ka jingiaid ki kali bad ktah iaka por leit por wan u paidbah.
U General Secretary WJHTODA U Nantei Shangpliang ula ong, na kaliang ka synjuk kila wan iakynduh ia u DC ban pynsngew ha u ïaka jingeh ba ki īakynduh haba īadei bad ka jingbun palat ki speed breaker hapoh ka sor Jowai naduh New Hill haduh Mihmyntdu.
Ka synjuk kala ong ba namar ka jingbun palat ki speed breaker mynta kala ktah bha shibun ïaka leit ka wan ki paidbah naduh ki khynnah skul haduh ki nongtrei ophis bad kim poi biang por sha ka jaka kaba ki thmu namar ba laa suki palat ka jingiaid ki kali.
U DC ula kular ban pynkynriah ïaki speed breaker, hynrei ym dei baroh shi syndon bad yn weng iaki ha kano kano ka por la ong une u nongialam ka synjuk ki taxi kamai.
U ma Shangpliang ula iathuh ruh ka kamai kajih jong ki nongkamai taxi ruh kala shah ktah ha kine ki sngi hadien bala buh ia kine ki speed breaker ba la jur palat ka jingsahkut kali bad kila kyntu ia u DC ban weng ia kine ki speed breaker ban pynjem iaka jingsahkut kali khlieh la ka sngi.
Ka Khynroo Khyllood Chilliangraij Niamtre Committee haka 25 tarik une u bnai kala rakhe iaka lyngkhuh snem ba 10 jong ka jingiaid lynti jong ka ban hikai ïaka jingtip niam hapdeng ki khun ka Niamtre.
La pynlong ia ka prokram ha iungwalieh ka Chilliangraij kaba la wan sakhi da ki khun jong ka Niamtre na kylleng.
Haka jingïalang kaba iphuh iphieng, ka Sahakawan Dkhar ka la ai ki kyntien pdiang burom, u Boodwanmi Dkhar ula ai kyntien nguhblei nguhsyiem bad pashat ruh ki kyntien ai mynsiem ïaki khun ka ñiamtre ha kum kane ka sngi.
Ka Chanlang Pde, Chairperson KKCNC ka la pynsngew ïaka Report kyllum katba u Damehiwot Pde Waheh Shnong Chlliangraij ula ai ki kyntien sneng kyntien kraw ïaki khun ka Ñiamtre.
U Arwotki Sumer, General Secretary Seiñraij kum u kongsan bad u Sniawbhalang Rangad kum u symbud kongsan haka jingkren ki la ïaroh ïaka Khynroo Khyllood Chilliangraij Ñiamtre Committee kaba la ïohi jngai ïaka jingbha jingmiat ki khun ka niamtre.
U Arwotki Sumer kum u nongïalam ka Seinraij Jowai, u khia pyrkhat ban ïohi ba kat nangleit ki sngi ki por ki khun ka ñiamtre ki la nang ringsdot ringswai bad kumba long mynta la don tang 11 percent bad ha lyndet kane la mih u dak jingkylli uba ong, balei sha kylla ki khun ka ñiamtre sha kiwei ki niam?.
Ha kane ka jinglehkmen la pynshong shit da ki jingshad bad ki jingrwai sur tynrai ba la shim bynta da ki dong ba kynthup ka Loomiongkjam, Panaliar, Loompyrdi Iongpiah, Khynroo khyllood Committee Seiñraij Jowai, Shlem Hikai Tynre Seiñraij bad ka Seiñtyllilang Ñiamtre Ladthadlaboh.
Ka la don ruh ka jingsam khusnam shaki nongjop jong ka jingïakop nguhblei, ka jingïakop kyntip (Quiz competition) bad Dat mawpoin.
La pynkup burom kyrpang ruh ïaka Chanlang Pde, ka Samum Pde, ka Emhi Pde bad u Lakhon Dkhar kiba la ïarap ïaka KKCNC da ka Muhor ka Kynthiar bad ïa kane ka bynta la pyndep da u kongsan, symbud kongsan, ka Langdoh Raij Jowai bad u Waheh Shnong Chilliangraij.
U Mebanker Shullai uba mihkhmat iaka West Jaintia District Badminton Association (WJDBA) ula rah iaka nam lahduh hadien ba ula pynliem ia u Ritu Raj Nag ka East Khasi Hills District Badminton Association (WKHDBA) ha lympung ialehkai 37th Meghalaya State Badminton Championship kaba pyniaid da ka Meghalaya State Badminton Association (MSBA) kala poi sha kaba kut haka sngi Saitjain ha indoor hall Hawakhana, Tura.
Kane ka lympung kala sdang naduh 21 tarik bad kala kut hynnin ka sngi Saitjan.
U Kongsan bala wan sakhi ia kane ka lympung u dei u Chief Minister ka Jylla u Conrad K Sangma.
Ka Nangbah Mulang kala jop da 2-1 iaka Mynthong haka semifinal ba ar ne eleminator haka lympung ialehkai football Super Division kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Saitjain.
Ka Nangbah Malang kaba wan nadien kala khyrwit ar kol haka kyllamiet lyngba u Promi Suting (52′) bad u Pynishai Lathong (101′).
Shi kol ka Mynthong la thep da u Romaric B Nguefang (24′).
Da kane ka namjop ka Nangbah Malang kan mih madan biang haka 1 tarik u bnai Risaw haka semifinal ba lai ne qualifier 2 pyrshah iaka 7 Was Utd haka por 2 pm ban iaknieh rung sha ka final.
Hadien ka jingud jingnam jong u paidbah ba buh camp shipai ki BSF ha Amlarem, ka Jaintia Students Union (JSU) mar mar kala iakynduh ia u heh shipai ka BSF Dawki BOP ban kyntu ia u ban nym pyndik ia u paidbah ka thain War Jaintia.
U Treiborlang R Suchen general secretary ka JSU ula ong ba ki shipai kila kam ba kila buh ia kane ka camp shipai kadei shibynta ka Joint Mobile Check post bad ka dei kaba tang shipor.
U la ong ba nakaliang ka JSU kala kyntu iaki shipai ba kim dei ban pyndik iaka leit ka wan ki paidbah nongshong shnong ka thaiñ War Jaintia namar kadei ruh ka jaka kaba khring iaki nongwan jngohkai pyrthei.
Ka JSU kala dawa na ki BSF ban peitngor iaka jingrung jingmih tuh ki dkhar Bangla sha India habaroh ki shnong khappud bad iasam pud ka thain war bad ka ri Bangladesh.
Lada synjor synjor ka jingpahara sha khappud, ka jinguh camp shipai ha Amalrem kam don jingmut, ong ka JSU.
Ka Latyrke kala buh jaka ialade haka kyrdan semifinal haka Super Division Football Tournament bad kane kala wan hadien ba kala iakhaid da 1-1 pyrshah iaka Narwan haka jingiakhun football Super Division kaba pyniaid da ka Saipung Block Sports Association Haka jingiakhun kaba long ha madan Lamyrsiang haka sngi Thohdieng, ka jingiakhun ka Latyrke kala wan nadien ban tan iaka jingiakhun sha kaba iakhaid lyngba ka kol kaba la thep da u Valaldown Hmar (49′).
Iaka shikol ka Narwan la thep da u Isaia Dkhar (14′) Da kane ka jingiakhaid wat la iaryngkat poin mar 7 poin, ka Latyrke kala tam da ka jingioh thep bun kol bad ioh rung sha ka semifinal.
Ka jingiakhun mynta ka sngi Saitjain kan long na ka thup B hadpeng ka Mulait United FC pyrshah ïaka Tluh haka por 12.
30 nohphai sngi, bud pat sha ka jingiakhun ka Jalaphet Bri Sumer pyrshah ïaka Jaraiñ.
U Streamly N Suchen u president ka Khasi Students’ Union, East Jaintia Hills District unit ula synniang da ki sopti ialehkai football sha ka Bataw Youth Welfare Sports Club (BYWSC) haka shnong Bataw haka sngi Palei Ia kine ki sopti ula ai haka jingphainal ka 16 th Inter Dong Football Tournament kaba pyniaid da ka BYWSC.
Nalor ki sopti, une u samla rangbah ula ai ruh iaki bol sha kane ka klob kaba peit iaka bha ka miat ki khynnah ialehkai hapoh ka shnong ka thaw.
Laiadonlang ha kane ka phainal naduh u Waheh Shnong u Ma Chemi Rupsi, Assistant Waheh Shnong u Ma Skhem Sumer nalor kiwei kiwei ki riew rangbah ka thain.
U kongsan ba pynhap pyrda ia kane ka inter dong u dei u Ma Lomis Langstang.
Haba phai sha ka phainal jong kane ka inter dong kaba long ha madan ha Madan Lacheh, ka Bataw Um-Styndong Sports Club kala rah iaka nam lahduh hadien ba kala lah ban pynliem da 3-1 iaka Um-Syiem Football Club Ka lahduh kala rah iaka song pisa T.
15000 bad ka lahduh ba ar kala ioh ban khung Rs.
10,000.
Ka Violet Rose Talang kaba na ka shnong Khimusniang, Jowai kala ioh rah iaka song pisa kaba T.
2 lakh ban seng kam lajong hadien ba kala jop iaki saw ngut kiwei pat kiba shah jied na ka jngpyni iaka buit sengkam lajong.
Ia kane ka pisa T.
2 lak la aiti sha kane ka samla da u kongsan Dr.
WR Kharlukhi MP Rajya Sabha haka jingiadonlang u MLA Jowai Wailadmiki Shylla haka jingialang kaba long haka indoor hall ka Chutwakhu haka sngi Thohdieng.
Ka samla Violet kadei kawei na ki samla kaba la pyndep iaka “Training for Business Start-Up" kaba la long ha ki 45 sngi lynter kaba sdang naduh u bnai Jymmang jong une u snem.
Ia kane ka jingai jinghikai la kyrshan pisa da u MLA Jowai.
Ha kane ka jingshah hikai seng kam lajong ki don haduh 60 ngut ki samla kiba wan ban shah hikai.
Shuwa ban pynbna ia ka Violet kum ka nongjop, baroh kiba shah jied kiba kynthup Carykeen Didiam Khonglah, Raj Passah, Omesa Shylla bad Wanmidamepaia Lamare kila khana iaka buit sengkam jong.
Ki nongbishar kiba bishar kila rai jop iaka Violet kaban ri ngap bad pynmih umngap bad ka buit jong ka kalong ba kan nym khleh ai kino kino ki dawai bad ban pynneh iaka jinglong tynrai ka umngap ne kaba la tip kum ka organic.
Haba pynkut ia kane ka training nalor u MP Rajya Sabha, MLA la sakhi lang ruh u CEM JHADC Thombor Shiwat, ki MDC, ki ophisar na ki tnad bapher bad kumjuh ki manager bank.
Ka Ladthadlaboh kala jop da 1-0 iaka 7 Wasa Utd haka semifinal kaba nyngkong (qualifier -1) haka Super Division Football Tournament kaba pyniaid ka West Jaintia District Sports Association (WJDSA) kaba long ha Kiang Nangbah haka sngi Thohdieng.
Kane ka shi kol ka Ladthadlaboh kala mih paw haka extra time haka minit 92′ kaba la thep da u Edious Laloo.
Kane ka kol kala pyniakhlad ia kine ki ar liang mamla hadien ka jingiakhun kaba iathain bha bad da kane ka namjop ka Ladthadlaboh kala biang pura iaka ban rung sha ka final jong ka super division mynta ka aiom.
Ka semifinal kaba ar ne ka Eliminator kanlong lashai ka sngi Saitjain hapdeng ka lahduh u snem 2019 ka Mynthong pyrshah iaka Nangbah Mulang.
haka por 2:30 Pm.
Ka 7 Wasa kan mih madan ban iakhun biang haka semifinal kaba lai ne ka qualifier 2 pyrshah iaki jop hapdeng ka Myntong bad ka Nangbah Mulong.
U Additional Deputy Commissioner (Supply), West Jaintia Hills District ula pyntip ba ka Sorkar kala ai ia ka lad ia ki Nongbam khaw ration kiba Tymmen lane kiba don ki jingduna ha ki dkhot met kiba lada ki kwah ban shondur Aadhaar ki lah ban pynrung kyrteng bad shong dur ha iing.
Kane ka long na ka bynta kito kiba ym lah ban wan hi dalade haka jaka pynrung kyrteng bad ban pynsuk iaki ka sorkar lyngba ka Doorstep Aadhaar Enrollment ne ka jingwan pynrung kyrteng bad shongdur ha iing, ki nongtrei ba dei peit ia kane ka kam kin wan ha iing.
Kino kino kiba don kam kilah ban pyntip ha ki Fair Price Shop (FPS dealer) hala ki jong ki dong ki shnong, khnang ba ka ophis kan ioh ban phah ia ki nongshon Aadhaar sha ki iing ki sem jong ki ba kwah.
U Deputy Commissioner West Jaintia Hills District ula pynshlur iaki khynnah skul ban shimkabu ban aplai iaki scholarship kiba la pynbna ka sorkar da kaba leh online.
Kine ki scholarship ki kynthup iaka Mahatma Gandhi University Scholarship Scheme (Bapuji Chatravritti), Prime Minister’s Scholarship Scheme (PMSS) na ka bynta ka Academic Year 2022-23 bad National Scholarship Portal jong ka Academic Year  2022-2023.
Ban aplai ia kine ki scholarshipla kyntu iaki khynnah pule ban ban peit iaki website: scholarships.
gov.
in.
Hadien ka jinglap jong ka Sein Kur Dkhar East Jaintia Hills halor ka jingpyndonkam bakla u Ramesh Dkhar bad kiba haiing hasem jong u baroh ia ka Kur Dkhar  kum ka kur jong ki wat ha ba kim dei satia na ka Kur Dkhar paka ruh, ka la khot hajir ia ki (ba ha iing ha sem jong u Ramesh Dkhar) ha ka ophis treikam jong katei ka Seiñ Kur Dkhar, bad  ha khmat ki nongialam jong katei ka Seiñ Kur Dkhar, ki la kular ban pynduh pyndam noh shisyndon ia ka Kur Dkhar kum ka Kur jong ki bad ban ai Kur noh da kawei  pat.
Ka Seiñ Kur Dkhar East Jaintia Hills, lyngba u kyrwoh na u President jong ka, u Teras Dkhar, ka kwah ban pynshai sha u paidbah ba, u Ramesh Dkhar bad ki ba haiing hasem jong u baroh, kim dei satia  na ka Kur Dkhar hynrei  ki la pyndonkam bakla ia ka Kur Dkhar kum ka kur jong ki hadien ba ki la wan na Silchar, Assam bad shong sah noh ha ka shnong Tongseng East Jaintia Hills, bad ba, dei hangta ba, naduh u snem 2000, ba ki la  pyndonkam ia ka Kur Dkhar kum ka Kur jong ki khlem ka jingioh jingbit na ki nongialam jong ka Kur Dkhar, kaba la long pyrshah ia ka riti dustur bad ka hok nongkynti halor ka jingkheiñ kur kheiñ jait jong ka Kur Dkhar hi baroh kawei kat kum ba la hikai bad ioh pateng na ki longshuwa man shuwa jong ka kur Dkhar.
Ym tang katta, ban pynshisha shuh shuh halor kane ka jingbym  dei jong u Ramesh Dkhar bad kiba haiing hasem jong u kum ki doh ki snam bad ki kur ki jait ba paka jong ka Kur Dkhar, u hynmen jong u Ramesh Dkhar, u la iashongkha noh bad kawei ka kynthei kaba dei na ka Kur Dkhar paka hi, kaba na ka shnong Nongsning, East Jaintia Hills bad ki la iadon mynta haduh 5 ngut ki khun, ka kam kaba sang bha lada dei para Kur Dkhar.
Pule.
Bom iap u paidbhur ia u I Love You bad 3 ki koidi ba phet na jail Jowai Ha ka juh ka por ruh, ha ki jingkhot hajir jong ka Seiñ Kur Dkhar East Jaintia Hills ia kiba  ha iing hasem jong u Ramesh Dkhar ban wad jingtip kham bniah halor ka jingpyndonkam bakla jong ki ia ka Kur Dkhar kum ka kur jong ki, wat ha ba kim dei satia na ka Kur Dkhar, ki la phla ruh baroh ha ryngkat bad ki jingthoh jingtar ba biang ha khmat jong ka Seiñ Kur Dkhar ba kim dei satia na ka Kur Dkhar lane ki doh ki snam jong ka Kur Dkhar bad ba, ki la pyndonkam bakla ia ka Kur Dkhar kum ka kur jong ki na ka bynta ka jingmyntoi shimet jong ki, dang ha kine ki  phew snem ba la dep.
Ia kane la sakhi ruh lyngba ka dur election jong ki lem bad kiwei kiwei de ki kot ki sla jong ki.
Kumta, ha ka jingiadei bad kane ka kam beaiñ jong kiba ha iing ha sem jong u Ramesh Dkhar, ka Seiñ Kur Dkhar East Jaintia Hills, hadien ka jingiakren sngewthuh jingmut bad ki,  bad ruh hadien ba da ka mon la jong, jong ki hi baroh, ba ki la kyrpad bad kular  ha khmat jong ka  ka Seiñ Kur Dkhar, ban ai por ia ki hapoh lai bnai ban pynduh pyndam hi noh da lade baroh na kaba kam kur ia ka Kur Dkhar, ha kaba ka Seiñ Kur Dkhar ruh ka la pdiang ia kane ka jingkyrpad bad ki jingkular jong ki, bad ruh ba dei na kane ka daw, ba ia mynta hi, ka ka Seiñ Kur Dkhar, kan ym pat shim ia kano kano ka sien jam kaba tyngeh pyrshah ia ki, hynrei kan  peit bad ap shuwa ia kaei kaba ki la kular ha ryngkat bad ki jingthoh ha khmat jong ka ka Seiñ Kur Dkhar.
Hynrei, hadien ka jingkut noh jong katei ka lai bnai ba la pan da kiba ha iing ha sem jong u Ramesh Dkhar, lada lap ba kim shym la leh kat kum ba ki la kular ha khmat jong ka ka Seiñ Kur Dkhar, ka ka Seiñ Kur Dkhar kam banse ban shim da ka rai kaba tyngeh bha pyrshah ia ki.
Sd/- Teras Dkhar President Seiñ Kur Dkhar, East Jaintia Hills.
U Deputy Commissioner (Supply) ka Eastern West Khasi Hills District u pynbna paidbah sha baroh ki longiing hapoh ka distrik ba la pyllait lyngba ki dukan rashon ia u khaw rashon katkum ka National Food Security Act (NFSA) bad ruh ia u khaw bym donkam ban siew pisa katkum ka skim PMGKAY na ka bynta u bnai Nailur, 2022.
U bhah khaw PHH, yn sam 5 kilo shikhlieh briew ha ka dor 3 tyngka shi kilo, na ka bynta u khaw AAY, yn sam 35 kilo shi card ha ka dor 3 tyngka shi kilo katba ia u khaw Non- NFSA pat yn sam 7.
215 kilo shi card ha ka dor 13 tyngka shi kilo.
Shuh shuh, ia u khaw bym donkam ban siew pisa, kata, u khaw katkum ka skhim PMGKAY, yn sam mar 5 kilo shi khlieh briew naka bynta kito ki ba don ia ki card rashon AAY bad PHH.
Ym bit ban ai duna ne ot na ka bhah ba la buh ne mang da ka sorkar ha kaba iadei bad ka jingsam ia uno uno u marbam ba la ai lyngba ka shkim PMGKAY, NFSA bad Non- NFSA bad la bthah ruh ia baroh ki FPS dealer ba kim dei ban pynduh khaw ia kito ki nongbam ki bym pat don ia u Aadhaar Card bad ia kito ki ba la pynjah ia ki ration card jong ki.
Ia  ka bai kit bad bai kali ban pynpoi ia kine ki marbam hapoh jong kitei ki lai tylli ki skhim yn bei pisa  da ka sorkar sha ki Wholesaler ne Dealer kumba ju leh na ka por sha ka por bad ha ka jaka sam khaw la bthah ba baroh kin ieng la kumno kumno shi mitar ka jingjngai iwei na iwei pat ha u lain.
Shuhshuh, baroh ki nongshim rashon kin hap ban deng ia ki jingda dur khmat (Mask) ha ki jaka sam khaw.
Lada lap ia kino kino kiba pynkhein ia kitei ki kyndon, yn pynshitom katkum ka ain bad lada don kano kano ka jingujor halor ka jing bym thikna ka jingsam ia ki mar rashon, ki nongiohbhah ki lah ban phah da ka jingthoh sha u District Grievance Redressal Officer& Additional Deputy Commissioner (Supply), Eastern West Khasi Hills District, Mairang lane ki lah ban thep ha ka Complaint Box ba la buh da ka office u Deputy Commissioner (Supply), bynrap shuhshuh ka kyrwoh jong u Deputy Commissioner (Supply)  ka Eastern West Khasi Hills District ( SDPRO, Mairang ).
Da ka jingsngewsih ka bakhraw, ngi pyntip ba i Dr.
Hughbert Dkhar, Director jong ka Clinical Laboratory, Nazareth Hospital Shillong, i la khlad noh ha ka 3 tarik u Rymphang 2024 ha ka por 8:30 pm.
Yn tep donburom ia ka met jong i ha ka 5 tarik Rymphang 2024, sngi Nyngkong, ha u lum jingtep ka Balang Catholic, Parish Marbisu.
Ngi duwai ba u Blei un ai ia I ka jingjahthait ka bymjukut.
U nongaiktien ka BJP u Bah Mariahom Kharkrang, haka sngi Saitjain, u la ong ba ka sorkar ka dei ban don ki daw ba thikna halor ka jingpynjlan ïa ka samoi elekshon jong ka Khasi Hills Autonomous District Council (KHADC) bad Jaintia Hills Autonomous District Council (JHADC) sha ka hynriew bnai.
“Ka sorkar ka dei ban pynpaw shai halor ki daw tynrai bad ki daw ba mih kyrkieh halor ka jingpynjlan ïa ka samoi elekshon jong kine ki artylli ki ADC," la ong u Kharkrang haba kren bad ki nongthoh khubor.
“Phim lah satia ban pynjlan ïa ka samoi elekshon jong ki council halor ki daw kiba ym shongnia satia.
Ki dei ban don ki daw kiba don jingmut.
Hynrei ngin ieh ha ka sorkar ban ai ka jingpynshai halor kane ka mat.
" la kynthoh u Bah Kharkrang.
Kum ban shu pynkynmaw ka kynhun myntri sorkar ka jylla ha kane ka sngi Thohdieng ka la ai jingmynjur halor ka jingtyrwa ban pynjlan ka samoi treikam jong kine ki artylli ki ADC hadien ba ki delimitation committee ne ki komiti ba khmihthuh halor ka jingphiah pud thymmai ki la pan por shuh ban pyndep ki kam kiba sah halor ka jingphiah ki jaka ha ki konstituensi kiba hap ha kitei ki council.
U Bah Kharkrang u lah kdew ba “lada ka sorkar ka sngew ba ki daw kyrkieh halor ka jingpynjlan ïa kane ka dei na ka jingphiah ïa ki shnong ha ki konstituensi hashuwa ka elekshon, ka sorkar ka hap ban pynpaw shai pat kaei ka daw ba sngew kyrkieh halor ka jingdonkam ka jingphiah pat ïa kine ki shnong".
U lah kynnoh ruh ba la kham slem la dep ban thaw ïa ki delimitation committee, hynrei kim shym la pyntyllun ïa ki kam.
“Shuh buh lada ym shym la lah ban pyndep ïa ka kam hapoh hynriew bnai kaei ka ban jia, hato phin pynjlan biang?" la buh jingkylli u Bah Kharkrang.
Shuh shuh na ka liang une u nongïalam ka BJP ha ka jylla u la ong ba ka daw hi ka dei na ki jingleh buitpoh ha ki kam saiñ hima sima.
“Wat ka jingphiah pud thymmai ruh ka dei na ki daw ka kam saiñ hima sima," ula ong.
Ka ophis Deputy Commissioner, West Jaintia Hills District, Jowai ka la pynlong ïa ka District Level Quiz and Painting Competition haka 3 tarik u Rymphang 2024 ha Conference Hall, jong ka DC office, Jowai.
Ha ka jingïakob Quiz ki don hynriew tylli ki kynhun lehkai na ki skul bad college kiba lah wan ban ïashim bynta kine ki kynthup ïa ka Sohkha Government Higher Secondary School, Sohkha, Thomas Jones Synod College, Jowai, Kiang Nangbah Government College, Jowai bad artylli kiwei pat ki kynhun ki dei na ka Bharat Scouts and Guides.
Ha ka jingïakob dro dur pat ki don 28 ngut ki nongwan ïashim bynta.
Ki phang pdeng jong ka jingïakob dro dur ki kynthup halor, Ka jingtyngkai ïa ka um: Ka jingpyni lyngba ki jingdro halor ka jingtyngkai ïa ka um ba lah ban pynneh pynsah ïa ki tyllong um.
Ka jingïadei hapdeng ka jingim bad ka um: Ban tih janai halor ka jingïadei ba kongsan hapdeng ka um bad ka jingim, ka jingdon bynta ka um ha ka pyntha ki jingthaw, ka koit ka khiah bad ha baroh ki liang jong ka bha ka miat.
Ka jinglah ban tyngkai ha ka lawei: Ka jingïohi jngai halor ka jinglah ban tyngkai bad pynneh ïa ka um ha ka lawei lyngba ki jingpynshat jingmut ha ki jingdro dur, hapdeng ka jingbuh jingmut kyrpang ïa ki jingeh ba ki jaka ri lum ki mad ba ïadei bad ka jingduna bad kyrduh um.
Ki ar kynhun kiba la jop ha ka jingïakob leh Quiz ki kynthup ïa ka Sohkha Government Higher Secondary School, Sohkha ba la ïashim bynta da u Gorge Donkupar Gassah bad u Nangkhraw Kitbor Khonglah.
Kaba wan ha ka kyrdan ba-ar pat ka dei ka Thomas Jones Synod College, Jowai ba la ïashim bynta da u Mutbha Lapasam bad u Quikly Pala.
Ka Kong B Blah, kaba long ka Adittional Deputy Commissioner, West Jaintia Hills District, Jowai ha ka jingaiktien sha baroh ki nongïashim bynta ka la ong ba kine ki program jong ka jingïakop kam dei satia tang na ka bynta ka jingrakhe ïa International Water Conclave 2024 hynrei ka dei ruh shibynta ka jingpynsaphriang jingtip ha kaba ïadei bad ki mat ba tyngkhuh bad ka um.
Kumjuh ruh ka lah ong ba īa ka jingïakob dro dur dang hap ban ap ban pynbna īa ki nongjop namar ka jingphah īa ki jingdro sha Shillong ban peitthuh da ki nongbishar.
Ki nongjop na kine ki jingïakob kin īohlad pat ban mihkhmat na ka district sha ka kyrdan īakob ha baroh kawei ka jylla.
Ka seng War Jaintia Students’ Union (WJSU) ka la dawa bad kyntu ïa ka seng jong ki trai bad nongñiah trok- ka War Jaintia Trucks Owners and Drivers Association ban shimkhia halor ka jingshngaiñ hapdeng ka jingïaid lynti jong ki trok ha surok ka Amlari-Nongtalang-Tamabil ne ki bynta jong ka surok bah NH 206 (NH40E).
Ha ka kyrwoh lyngba u Vice President ka WJSU u samla Kat L Talang ba la phah sha u President ka War Jaintia Trucks Owners and Drivers Association ka seng ka lah pynpaw, ba ka la buh kane ka jingdawa hadien ka jingujor ba ka lah ïoh na kiba bun khamtam ki nongleit nongwan lyngba kine ki surok.
Kawei napdeng ki jingujor ka dei ka jingñiah kali khlem akor jong ki nongñiah trok kaba buh jingma ïa kiwei pat, bad kine ki jingleh bym suidñiew bad bym kheiñ ïa ka mynsiem briew ka pyni ba donkam  ban shim ki sienjam pyntreikam kiba mardor.
Ka seng ka la kdew ruh ba kiwei de ki jingujor ki kynthup ‘Ka jingshim pas kulmar ki draibar kaba wallam pat ka jingdheng kali, ka jingleh thurmur hadien ka jingpynhap tiar, ka jingpynïeng kali kulmar, bad ka jingïeng kali arlaiñ kaba lah pynthut halor ka leit ka wan jong ki paidbah khamtam ha ka por mynstep.
Ha ka jingpynpaw ba ka seng ba dei khmih halor kine ki trok ka dei ban don ka jingkitkhlieh na ka bynta ka jingshngaiñ ki paidbah, ka WJSU ka la banbor halor ka jingdonkam kyrkieh ban tuklar ban tehlakam khamtam kito ki draibar kiba kham ïaidlait bad kiba ym da pyrkhat na ka bynta kiwei bad kumjuh ruh kito kiba dih buaid hapdeng ba ki ñiah kali.
Kane ka jingdawa bad kyntu ka pyni halor ka jingdonkam na ka bynta ban shim ki sienjam pyntreikam kiba wanrah ka jingshngaiñ ïa ki nongleit nongwan ha ka surok bah, kumjuh ruh ban ïada bad khanglad ka jingma jong ka jingim briew ki jingdon jingem na ki kam ki jingleh jong ki nongñiah trok.
Ka Khliehriat West Youth Welfare Sports Club (KWYWSC) kala pyntip ba kala pynkynriah noh iaka tarik fete kumjuh iaka lucky draw kaba la thmu ban pynlong ha ka 8 tarik bad 9 tarik February (Rymphang) 2024 sha ka 21 tarik bad 22 tarik February, 2024 na ki daw bym lah kiar.
Ki prizes ne khusnam baroh kin neh kumjuh kan ym don kano kano ka jingpynkylla naduh ka 1st prize, 2nd prize bad ka 3rd prize, ki prizes kin long kum juh kynthup ia ki 5 tylli ki consolation prizes, kum ba la pynbna naduh ba sdang, hynrei ka jingpynkynriah ia ki tarik dei tang na ki daw bym lah kiar shuh.
Ia ki ticket lucky draw ruh yn pynkhalai da ki juh ki ticket kiba ka club ka la dep pyllait paidbah haka 16 tarik Nohprah (December), 2023 da u Justin Dkhar Ex MLA hapoh office trei kam jong ka Club.
Ki prizes ki long kum ne harum: Kane ka jingpyntip kala wan lyngba u ma Wanshwa Suting Secretary Fete Committee KWYWSC.
Na ki daw jong ka jinglong jingman jong ka mariang, iaka Fete Nongtalang Shnongpdeng kaba thmu ban pynlong haka 1 tarik bad 2 tarik Rymphang la kynriah sha ka 5 tarik Rymphang 2024.
Kane ka jingkynriah tarik kam shym la don kano kano ka jingpynkylla hynrei la pynkynriah tang iaka tarik.
Ki nongpynbyrnia ne Entertainment kin long kumjuh Sherlin Khongwar bad Wanbha Khonsit.
La kyrpad ia kito kiba la dep thied ticket housie ban buh bha iaki ticket bad ka bumper housie kaa prize kalong T.
2 lak bad 30 hajar.
Kan long kawei na ki lad ai kam ai jam haka shnong Umkiang, hadien bala lah ban plie syndon iaki 5 tylli ki Areca Nut Processing Unit ne ki jaka sain ne shna iaki dop kwai kum ia ki pliang, ki khuri ki bol (Bowl) bad ki shamoid nalor kiwei kiba iadei bad ka mariang namar ba ka dop kwai ka dei tang ka sla pyut jong u dieng kwai.
Ia kine ki jaka sain dop kwai la plie paidbah da ka MLA ka Sutnga Saipung, ka kong Santa Mary Shylla haka 2 tarik Rymphang haka jingiadonlang u Additional Deputy Commissioner, East Jaintia Hills Bah Gautam Warjri, District Project Manager, DPMU (Megha-LAMP) u Bah Hunlang Ioo Blah, ki nongialam shnong, ki dkhot bad nongialam ka Umkiang IVCS ki ban peit bad pyniaid ia kine ki Arecanut Processing Unit Ia kane ka Arecanut Processing Unit la bei pisa pura da ka Meghalaya Basin Management Agency (MBMA) lyngba ka District Project Management Unit (Megha-LAMP), East Jaintia Hills District kaba la sdang da ka bor pyniaid district jong ka East Jaintia Hills.
La iathuh ba kine ki 5 tylli ki kor kin wanrah iaka lad kamai kajih bad ioh kam ioh jam haduh 200 tylli ki longing bad kan pynmih iaka jingioh noh kumba 1 klur haka shisnem.
Ia kine ki mar ba pynmih na kine ki unit la pynbeit bad kawei ka kynhun kaba na Assam ban pyniaid iew ia kine ki mar bad lada jop kane ka kam ka bor district kan seng ha baroh kawei ka East Jaintia Hills District.
Ka kong Santa Mary Shylla haba kren kala pyrto ia u Deputy Commissioner, East Jaintia Hills Abhilash Baranwal, IAS uba la shim iaka sienjam ban sdang ia kine ki kharkana sain dop kwai.
Kala ai khublei ruh iaki dkhot ka Umkiang IVCS ki ban long trai bad nongkhmih ia kine ka processing unit ba kin shimkhia iaka kam bad trei shitom na ka bynta ban pyniaid shakhmat iaka kam khnang ba kin lah ban ieng hala ki jong ki kjat.
Ha kajuh ka por ka kong Santa kala pynshlur ia ki nongshong shnong khamtam ia ki samla ban shim ia kane ka kum ka lad kamai jakpoh bad kyntu ruh iaki samla ban shimkabu liaka scheme CM-Elevate bad kiwei kiwei ha ka ban seng ia ki kam lajong.
La ioh ruh iaka jingkren na u Arindam Dasgupta, CEO jong ka Tamul Plate Marketing Private Limited, Barpeta Assam.
Ula on gong ba kine ki sla dieng kwai ki shu sepei bad hap ha madan, hynrei da ka jingdon kane ka unit bad da ka jingiatreilang bad ka MBMA bad ka Umkiang IVCS yn shna iaki pliang, ki bowl bad ki shamoid ban kyntiew iaka ioh ka kot ka shnong Umkiang Ia ka jingialang plie paidbah la pyniaid da u Raplem Pohduna, Secretary Umkiang IVCS, ia ki kyntien pdiang sngewbha la ai da u Bah Lasting Pala, Waheh Shnong Umkiang bad ia ki kyntien ai khublei la ioh na u Bah Stanly Lamin, Chairman Umkiang IVCS.
U Jumai uba khlain bor 4.
2 hmagnitude ula pynkynñiuh haka step 3 tarik Rymphang haka por 12:57 AM.
Ka National Centre for Seismology, kala ong ba ka thymmei jong une u jumai ka dei na Myanmar ha u Latitude 24.
44 North bad Longtitude 94.
49 East.
Ka thymmei jingjylliew une jumai ba khlain bor 4.
2 ka long 80 Km.
Ka jingkynñiuh kala ktah iaki katto katne ki jylla jong ka thain Shatei Lammihngi.
Featured Image by Tumisu from Pixabay.
Ka Kynhun Myntri sorkar jong ka jylla haka sngi Thohdieng ka la mynjur ban pynkylla ne ka amendment iaka Meghalaya Telecom Infrastructure Policy (MTIP).
Ha ka jingkren bad ki nongthoh khubor, u Symbud Myntri Rangbah ka jylla u Bah Prestone Tynsong u lah ong ba ka kyndon treikam ba ïadei bad ka MTIP ka dei kaba lah don lypa naduh u snem 2018.
Watla don lypa ka ain, ka sorkar ka la wanrah katto katne ki jingpynkylla bad ki jingbsuh ruh katto katne ki kyndon kiba ïahap bad ki kyndon treikam jong ka Ri ba lah wanrah da ka sorkar India.
“Kumta, ka kynhun Myntri sorkar mynta ka sngi ka la mynjur halor ki jingtyrwa ba la mih ban wanrah ka jingpynkylla ki katto katne ki kyndon ba ïadei bad ka  MTIP,"  la ong u Symbud Myntri Rangbah.
U Bah Tynsong u la pyntip ruh ba ka kynhun Myntri sorkar ka la mynjur ruh ïa ka Meghalaya Forest Subordinate Technical Service Rules, 2024.
U Myntri Rangbah ka jylla u Conrad K Sangma haka 2 tarik Rymphang , u la buh mawnongrim na ka bynta ban shna pynthymmai bad siang phlang plastik iaka madan football ka shnong  Riangdo, kaba don ha West Khasi Hills.
Ha kane ka sngi lah donlang ruh da u Myntri ba khmih ïa ka tnad Sports & Youth Affairs Shakliar Warjri, u MLA, Mawshynrut, u Bah  Merthodus Dkhar bad u Deputy Commissioner, West Khasi Hills, Ma Garod LSN Dykes.
Ha ka jingkren ha katei ka sngi u Myntri Rangbah u Conrad K Sangma, u la ong ba ka madan football ha Riangdo ka long kaba kongsan namar kane ka madan kam dei tang iaki nongshong shnong ka Riangdo, hynrei kumjuh ruh da ki shnong kiba don marjan kane ka shnong.
“Nga tip ba ki don bun ki briew kiba lah kdat mynta sha la kijong kijong ki bynta ka jingim ki dei kiba ju ïalehkai ha kane ka madan, hynrei mynta la 52 snem ym shym la don ka jingbei ban shna pynbha kane ka madan".
Ha kajuh ka por u la pyntip ba mynta ka lah don ka jingmang kaba kot sha ka T.
10 klur na ka bynta ka jingtei pynthymmai bad pynbha ïa kane ka madan bad lah buh por ruh ban pyndep hapoh ka 18 bnai.
“Ka sorkar ka dei kaba lah don bynta ban shna pyndep kiba bun ki madan lehkai bad kiwei de ki jingtei ha kine ki san snem haba ïanujor bad kine ki 45 snem ba lah dep bad kane ka pyni shai halor ka jingaiti ka sorkar na ka bynta ka bha ka miat ki samla bad plielad ïa ki ba ki lah ban pynurlong ïa ka jingsngewtynnad ba ki don ha ki jait jinglehkai bapher bapheri" la pynpaw u Myntri Rangbah.
Haba kaba ïadei bad ka jingjop ka kynhun ïalehkai football na ka jylla ha ka Khelo India Youth Games hapdeng ba ka kynhun ïalehkai jong ki khynnah hapoh 18 snem ki lah jop pyrshah ïa ka Punjab u Myntri Rangbah u lah ong “ka long ka jingsngewsarong kaba khraw ïangi baroh hapdeng ba ki samla ki la lah ban wanrah ka nam jop bad ka khusnam sha ka jylla bad kane ka pyni ba ki khun samla jongngi kim shym lah sahdien shuh haba ïanujor bad kiwei pat.
" U la ban da kaba ong ba ka sorkar ka donkam ban ai jingkyrshan ha ka liang ka jingshna pynbha bad pynthymmai ki madan bad kiwei ki jingtei, ka jingkyrshan pisa, bad ki kyndon pyntreikam ba ki samla ki lah ban  pyni la ki sap ki talen ha kiba bunjait ki jinglehkai bapher bapher.
Shuh shuh na ka liang u Myntri Rangbah u lah ong ruh ba ka Meghalaya Games kaba la long ka lympung ialehkai kaba manla u snem ka lah ruh ban long ha West Khasi Hills ha ka ki por ban wan hadien ba la pyndep bad shna pynbha ka madan.
“Ka dei ka sorkar kaba lah thaw ki kyndon treikam ban pynlong ïa ka Meghalaya Games ha ki distrik bapher bapher jong ka jylla khnang ba lah ban don ka jingshna pynbha ki madan ha kylleng ki jaka bad ba lah pat ban pyndonkam kylla da ki samla jong kito ki thaiñ jaka kiba don ka jingsngewtynnad ha ki kam Sport".
Na ka liang u Myntri Rangbah u la kdew ruh halor ki lad jingïarap pisa bapher bapher, ka jingai khusnam da ka pisa bad ka jingai baibam da ka sorkar na ka bynta kito kiba lah ban wanrah takma khnang ba ki samla ki lah ban bud ka jingangnud jong ki ha ki jinglehkai sport.
“Ngin ym kut tang ha ki jingtei bad shna pynthymmai hynrei yn ïatrei ryngkat ruh bad ki Sport Association  bapher bapher ban nangpynkhlaiñ ki kam ba īadei bad ka sport.
