Ka HSPDP ka la pynbna ia ka pakhang ophis kaba shi taïew kaban sdang naduh kane ka sngi Balang ha baroh kawei ka Khasi bad Jaintia Hills.
Kane ka jingbym ktah jong ka pakhang ophis, kan pynlong ia ka HSPDP kawei na ki seng saiñ pyrthei ha kane ka jylla ba kan pyrkhat biang.
Ha ka jingshisha, u Vice President ka HSPDP u Bah Ardent Basiawmoit u la byrthen ba ka sorkar kam dei ban pynshitom ia kino kino ki nongtrei kiba pep ha ka sngipa khang ophis.
Ha kawei ka liang, ka sorkar ka la pynmih ia ka jingpynbna ba ki nongtrei kim dei ban pep trei ha ki sngi pakhang ophis khlem ki daw ba biang bad kumba ka paw, ka sorkar ka la lah ban pyntreikam ia kane ka hukum.
"Ka jingwan ki nongtrei ha East Khasi Hills ka long 93 per cent," la ong u Deputy Commissioner ka East Khasi hills u Sanjay Goyal bad bynrap ba kiwei pat ki bym wan dei ba ki shim shuti bad don kiba pang ruh.
Kiba khang ha kane ka sngi pakhang ophis ki dei tang ki post ophis, ki bank.
Ha kiwei ki district kum ha East Jaintia Hills, West Jaintia Hills, Ri Bhoi bad ha West bad South West Khasi Hills ki ophis sorkar ki treikam kumba ju long khlem kano kano ka jingktah.
Ka sorkar ka la pynjur ia ka jingpahara ha ka nongbah bad ki district namar ka jingdon ka pakhang ophis ka HSPDP.
Na ka liang ka sorkar ka la pynmih ia ka hukum ba ki nongtrei sorkar kim bit ban pep trei ha ki sngi pakhang ophis bad kiba pep kan sa pynshitom.
Karachi,  13 Jymmang:Ka kynhun ka ISIS kaba don ha Pakistan ka la pynher syrngiew ia ki paidbah jong katei ka ri ha kaba mynta ka step ki dkhot katei ka seng ki la rung ha kawei ka Bus bad ki la siat iap haduh 43 ngut ki briew na shyllangmat jong ki bad na kitei ki 43 ngut ngut 16 ngut ki dei ki kynthei.
Katei ka jingjia ka la jia mynta  ka step ha ki thain shathie ka Pakistan.
Ki briew kiba la iohi pyllein ia katei ka jingjia, ki la iathuh ba ki dkhot ka ISIS ki la wan da ka thuk thuk bad ki la pynieng ia katei ka bus kaba dang thmu ban leit sha  ka Shiite community centre ha nongbah  Karachi, shuwa ban ther kuli ki lehnoh ISIS ki la pyrta ‘pyniap ia ki baroh’.
Kiba la shah pyniap ki dei na ka jaitbynriew Ismaili , ki rit paid jong ka  Shi’ite Muslim.
Ha katei ka jingjia  nalor ki 43 ngut ba la iap, ki don sa 13 ngut kiba lait im hynrei ki la mynsaw jur, tang mar ia dep katei ka jingjia ki lehnoh ISIS ki la phet bak da ki lai tylli ki thuk thuk jong ki, hapoh shi kynta hadien katei ka jingjia ka kynhun ba la tip kum ka  Jundullah  lane ki shipai u blei ki la kam ba ki la leh ia katei ka kam.
‘Kine ki briew kiba la shah pyniap ki dei ki Ismaili  kaba ngi khot ia ki ki kafir lane ki bym ngeit, ngi phah saw ngut ban hiar thmam ha ki sng ban wan ngin hiar thma sa ia ki  Ismailis, Shi’ites bad ki Kristan’ ong u nongaiktien jong katei ka seng u  Ahmed Marwat.
Ka Jundullah ka dei ka kynhun lehnoh ba ia pait na ka Taliban na Pakistan   hynrei kaba la pynbna ba ka la iasoh bad ka ISIS naduh u naiwieng jong u snem ba la dep.
Shillong, 13 Jymmang:Ka Lyngpungdama Sports Social Welfare and Culture club, Nohwet kan pynlong ia ka tamasa pynher panur ha ka 16 tarik  Jymmang ha shnong Nohwet kaba don sharum Pynurlsa.
Ha katei ka sngi nalor ka jingiakop pynher panur, kan don bun jait ki jingialehkai ban iashim bynta ki paidbah kiban wan ha katei ka sngi.
Na ka liang u president ka seng u Bah Mankhraw Khonglar u la ong ba ha kane ka jingiakop pynher panur, kan don ka khusnam ia ki nongjop kynthup 1st  T.
10000, 2nd T.
5000 bad 3rd T.
3 hajar.
Shillong, 13 Jymmang:U CEM ka KHADC u Bah Adelbert Nongrum u la ong ba un iaid sha khmat beit ia ka jingshah thngan kaban sdang naduh ka sngi Saitjain lada ka sorkar kam ai ia ka jubab kumba la dawa kaban kut ha ka sngi Thohdieng.
‘Nga la rai ban iaid shakhmat ban shah thngan naduh ka sngi Saitjain lada ka sorkar jylla kam ai ia ka jubab ha ka sngi kaba dei ka sngi ba la buh ba kan ai jubab", la ong u Bah Nongrum.
Ia ka jaka ban shah thngan haduh ban da iap ym pat dep buh bad yn sa pynbna hadien.
“Nga ieng beit ha ka nongrim ba ngam nym kynran dien ia ka rai.
Ka jingshah thngan haduh ban da iap kan iaid beit, ym don ba lah ban khang lad ia ka jingthmu shah thngan jong nga," la ong u CEM.
U Bah Nongrum u la ong ba ka sorkar jylla ka dei ban pdiang noh ia ka Village Administration Bill bad ban phah sha u Lat ka jylla mardor.
U la ong ba ka rai jong ka Kashari High court ka la ktah ia ki rangbah shnong bad dawa ba ka sorkar ka dei ban nym thaw ia ka ain hynrei ban pdiang ia ka VAB jong ka KHADC.
Ka jingpyrshang ban shna ain da ka sorkar jylla kan long ka jingknieh ia ka bor jong ka Council.
Ka KHNAM ka la kyrshan ia ka rai shah thngan jong u CEM  ban dawa pynurlong noh ia ka Village Administration Bill.
Nongstoin,13 Jymmang:Ka All Meghalaya SSA School Teachers Association West Khasi Hills kala khot pynlong ia ka jingialang ban iatai halor ki jingdonkam kiba bun na ka bynta ki skul bad ki nonghikai SSA kiba don ha baroh ka thain WKH, ia katei ka jingialang la pynlong mynha ka sngi ba ar jong ka taiew ha sor Nongstoin.
La pyniaid ia katei ka jingialang da u bah O.
Sangriang Vice President jong katei ka seng ha ryngkat ka jingiadonlang jong ki nonghikai skul SSA na ki skul bapher bapher kiba don hapoh jong ka District.
Na ka liang jong ki nongialam jong katei ka seng kila pynpaw ia ki jingdawa na ka Sorkar lyngba ka SSA ha kaba iadei bad ka rukom siew ia ki tulop sha ki nonghikai bad kumjuh ruh ia ki nongshet ja ba ki dei ban siew noh manla u bnai ia ka tulop jong ki bad ban pynrung ruh shi syndon sha ki jaka kynshew pisa jong ki ha Bank (Bank Account).
Shuh shuh ka seng kala dawa ruh ba kin ai ia baroh ki kot skul katkum ka Syllabus ha ryngkat ki kopi ha shwa ban plie skul, namar ba mynta ki skul kim ju ioh tikna ia ki kot ha ka por kaba biang bad kim ju ioh shuh ruh ia ki kopi kumba ki ju ioh ha ki por mynshwa.
Ka seng ka la buh ruh ka jingkyrpad ia ka Sorkar lyngba ka SSA ba kan peit bad shimkhia lem halor kitei ki jingeh ba ki nonghikai skul SSA ki iakynduh na ka por sha ka por bad kumjuh ruh ban pynioh ia baroh ki jait kot pule kiba donkam bad lada long kaba lah ban pynioh biang ia ki kopi skul.
Shillong, 13 Jymmang:Hadien ba ka jingiakhih da kaba shong kyllain myngngor hajan ka Addittional Secretariat kam shym la seisoh eiei naba ka sorkar kam shym la sngap ba kam shym la jubab hi ruh ia ka jing dawa ki 13 tylli ki seng bhalang, ki nongialam jng kitei ki 13 seng ki la ong ba kin hap ban ia shong pyrkhat biang bad shen kin sa pynbna ia kiwei pat ki prokram iakhih jong ki.
Haba kren sha ki nongthohkhubor, u President ka FKJGP u bah Joe Marwein u la ong ba haduh mynta kim shym la ioh jubab na ka sorkar ha kane ka jingiakhih ba nyngkong jong ki hadien ka jingshah kem u president ka KSU u samla Daniel Khyriem bad u la ong ruh ba ha kine ki sngi ki nongialam sengbhalang kin hap ban da ia shong pyrkhat shuwa ban pynbna sa ia kiwei  pat ki prokram iakhih.
Ki nongialam sengbhalang ba kynthup ia u General Secretary ka KSU u samla Auguster Jyrwa, u President ka GSU u Tengsak Momin, President ka AYWO u Edinson Momin, President ka AJYWO u bah M.
H Dkhar,  General Secretary ka HNYF bah Sadon Blah ki la dawa ba ka sorkar ka dei ba pyllait noh ia u president ka KSU u samla Daniel Khyriem khlem ka jingteh kyndon bad kumjuh ruh ban weng noh ia baroh ki mukotduma pyrshah ia ki nongialam sengbhalang kiba la shah ujor ha ka por ka jingiakhih ILP.
Shuh shuh ki nongialam sengbhalang ki la dawa ba ka sorkar ka dei ban pynsted noh ban pyntreikam ia ki ain kiba ki la dei ia kren  bad ka sorkar ha ki sngi kiba la dep.
Kumba ka long mynta ki la iathuh ba ha kaba iadei bad ka jaka rung ka mih ki bar jylla ka kam ka la jan poi sha kaba kut kaba ki la de ban ia kren ba ka komit kaba dei peit, hynrei kaba sah mynta mynta ka dei sa tang ka Residential bill bad ka Benami Act.
Lah ban kdew ba ha katei ka jingiakhih shong kyllain mongor kaba la ne kumba 7 kynta  ki la don kumba 300 haduh 400 ngut ki dkhot sengbhalang kiba la wan ban ia shim bynta , katei ka jingshong kyllain mongor ka la sdang naduh ka por 10 baje mynstep haduh 4 baje janmiet.
Hadien ba la wai , ki dkhot sengbhalang ki la iaid da ka kjat na IGP ter ter shaduh Motphran, hynrei ha shuwa ba kin iaid lyngba katei ka lynt ka la don ka jingpyni bor kaba shipor bad ki pulit naba la khanglad ia ki ban iaid lyngba katei ka lynti hynrei la phah ba kin iaid na AG markhap nan polok ter ter.
Hynrei ki dkhot sengbhalang kim shym la sngap ia ki pulit bad ki la thom beit ban tur na IGP khmat ophis SP , Khyndailad ter ter sa Motphran bad la bud pahara ia ki da ki pulit.
Shillong, 12 Jymmang:Da ki bun hajar ngut ki dkhot Sengbhalang na kylleng ka jylla kin poi lashai ka sngi hajan ka Additional Secretariat ban iakhih pyrshah sorkar da kaba shong kyrain ha katei ka jaka naduh ka por 10 baje mynstep haduh 4 baje janmiet.
Ha ka jingiakren bad ki nongialam seng bhalang ki la iathuh ba kam shym la don ka jing pynkhreh ban iaid paid bah ne ban ia mih ryntih ban leit sha katei ka jaka, hynrei la iakut  beit ban ia poi lang hatei ka Parking Lot kabaa don hajan Secretariat.
Hynrei ka don pat ka jingiamih ryntih ki Sengbhalang na la ki jong ki jong ki jaka kum ka Circle ba na Mawlai kin ia mih para nong Mawlai, Jaiaw para nong Jaiaw bad kumta ter ter.
Haba iakren bad u General Secretary ka KSU u samla Auguster Jyrwa u la ong ba ka jingiakhih kan iaid beit kumba la pynbna bad haduh mynta u la ong ba kam shym la don kano kano ka jingkhanglad  na ki bor jong ka ain ban pynlong ia katei ka jingiakhih.
U samla  Auguster u la ong ba um nang ong katno ngut ki sengbhalang kin poi sha katei ka jaka pynlong iakhih, hynrei ha kaba ia dei bad ka KSU pat u la ong ba ka seng ka la phah jingtip sha baroh ki Unit kiba don ha ki thain nongkyndong ruh, hynrei kin don pat ki ban wan bad don ruh ki ban ym wan, u la ong.
Haba iakren bad u President ka KSU na Mawlai Circle, ka Circle kaba ju mih bun tam ki dkhot haba don kano kano ka jingiakhih u President katei ka Circle u samla Biangbor Paliar u la ong ba na Mawlai kin don kumba 500 ngut eiei  kata tang ki dkhot ka KSU ki ban leit ia shim bynta ha katei ka jingiakhih ba nyngkong ki Sengbhalang da kaba shong kyrain hajan ka Addittional Secretariat.
La sngewthuh ba tang ki dkhot ka KSU ki ban poi sha katei ka jingiakhih kin tam ia ka hajar ngut, la antad ba haba ia khein bad kiwei pat ki Sengbhalang ba kynthup ia ka FKJGP, HNYF bad kiwei kan poi sha ka ar hajar tam  bad katei ka jaka pynlong iakhih kan dap mam.
Lah ban kdew ba katei ka dei ka jingiakhih ba nyngkong ba ki Sengbhalang ki la pynbna hadien ba ka sorkar kam shym la sngap ia ka jingdawa ki Sengbhalang kaba ki la buh por hapoh ka 48 kynta kaba la kut noh ha ka sngi saitjain, ki jingdawa ki long ban pyllait ia u President ka KSU u samla Daniel Khyriem uba la shah kem ha ka 7 tarik u jymmang bad ban weng noh ia baroh ki mukotduma pyrshah ia ki dkhot sengbhalang kiba la shah ujor ha ka por ba iakhih ILP.
Shillong 13 Jymmang:Ka la don ka jing thmu na ka liang ka sorkar ba kan weng noh ia ki mukotduma ia baroh ba la pynngat ia ki nongialam sengbhalang ba iakhih ILP ha kane ka jylla ha u snem ba la dep hynrei na ka liang ka CSWO ka la kyntait bad kala ong ba kan iaid beit katkum ka ain.
Ka president ka CSWO ka Kong Agness Kharshiing kaba la shah pynngat lang ha kane ka mukotduma ka la ong ba kan nym pdiang ia ka jingthmu ka sorkar ban weng noh ia ki jingpynngat mukotduma ia ka hynrei kan iaid beit katkum ka ain.
Nga kyntait ia ka jingthmu ban weng ia ka case (mukotduma) ia ka CSWO, ngan iaid katkum ka lynti ka ain",la ong ka Kong Kharshiing.
Ka la ong ba ka sorkar ka la thmu ban weng noh ia baroh 90 tylli ki mukotduma ba la pynngat ia ki nongialam sengbhalang kiba don bynta ha ka jingiakhih ILP.
Ka kong Kharshiing ka la ong, “Ngin iakhun katkum ka ain ba la buh da ka Kashari, ka ain ka dei ban long ryntih ia baroh khlem da leh shiliang iano iano ruh".
Ka la ong ba ka jingleh ka sorkar ka long u dak jingkylli aiu kan leh ia kiwei pat ki nongkyndong kiba shah shong phatok ei tang namar ki daw rit daw ria bad lada ka leh kumne, ka dei ban weng noh ia kiwei ruh baroh.
Mynta ka sngi, ka sorkar ka la phah shithi sha baroh ki nongialam sengbhalang ba kan weng noh ia ki mukotduma ia ki nongialam jong ki 11 tylli ki sengbhalang ba iadon bynta ha ka jingiakhih ILP.
Nongpoh, 13 Jymmang:Ka Dorbar ki Rangbah Shnong Ri Bhoi District (DKRSRBD) ki Ri-Bhoi ki la pynbna da ka pakhang shnong ba 12 kynta ha ka 19 tarik mynta u bnai ban pynpaw pyr shah ia ka jingwanrah ka sorkar jylla da ka Ordinance ha jaka ban pdiang noh ia ka Village Administrative Bill  ka KHADC.
Ia kane ka rai ban khot pakhang shnong la shim ha ka jingialang jong ka DKRSRBD kaba long hynne ka sngi ha madan Umbuda, Nongpoh.
Ka pakhang shnong kan long naduh ka por 6 baje myn step haduh 6 baje janmiet.
U secretary ka DKR SRBD, Bah Cleophas B Syiem ha ka jingiadonlang ruh u Chairman ka DKRSRBD Bah Rocky Kylla, ka Doabr Ki Rangbah Shnong ka la shim ia kane ka rai hadien ba ka sorkar haduh kane ka khyllipmat kam shym la shim khia ban pdiang noh ia ka VAB ka KHADC hynrei ka la pynmih pynban da ka Ordinance kaban pynkupbor shipor ia ki Rangbah Shnong.
Ka jingbymler ka sorkar jylla ba la lamkhmat da ka MUA-II bad ka jingbymlah jong ka KHADC ban shim ia ki lad ki lynti ban pyntreikam ban pynkup bor ia ki nongsynshar shnong, ka la pynlong ia ka DKRSRBD ban pynlong syndon da ka pakhang shnong ba 12 kynta.
Ka DKRSRBD ka la iawer ia ki paidbah ka district, ki sengbhalang, ki nongtreikam sorkar, ki nongtreikam lajong bad kiwei kiwei ki riewshimet kynthup naduh ki samla kynthuplang naduh jong ka Ri Khasi Jaintian ban kin ia shimbyntalang ha kaban kyrshan ia kane ka jingiakhih jong ka Dorbar ki Rangbah Shnong na Ri Bhoi District.
Ha ka jingialang mynta ka sngi, la wan lang u Ma Erwin Sutnga, Legal Adviser ka DKRSRBD, Bah Robert Kharjahrin, Secretary ka HYC, Sengkmie, Bah FM Mawphniang, lem bad kiwei kiwei ki nongialam sengbhalang, ki Rangbah Shnong jong ki shnong bapher bapher ka Ri Bhoi District.
Shwa ban poi ka sngi pakhang shnong, ka DKRSRBD kan pynlong ia ka jingialang paidbah ha Bhoirymbong ban pynsngewthuh paidbah halor ka jingkhot pakhang shnong.
Ka Hynniewtrep Youth Council (HYC) North Khasi Hills District bad ka Hynniewtrep People Federation, Ri Bhoi District ka la kyrshan ia ka jingiakhih ka Dorbar ki Rangbah Shnong Ri Bhoi District.
U Bah Syiem u la ong ba ha ka jingshisha ka DKRSRBD, ka la dep ban ai por arsien ia ka sorkar jylla bad ruh ia ka KHADC ban pyntreikam ne pynlong ain noh ia ka Village Administration bill, hynrei shi bnai wat ruh, ka sorkar kam shym la lah ban leh eiei bad ka pynmih pynban da ka Ordinance, kaban long ka jingmushlia jong ka sorkar jylla ia ka KHADC bad ruh ka jingbymlah pat jong ka KHADC ruh ban pyntreikam ia la ka bor kumba la pynkupbor da ka Constitution jong ka Ri India.
Shillong, 13 Jymmang:Ka jingialang jong ka JAC ka Synjuk ki Rangbah Shnong (sor bad khapsor) kan pynlong ia ka jingialang jong ki nongmihkhmat jong ki synjuk ki dorbar shnong kiba don ha Khasi bad Jaintia (ar ngut na kawei ka synjuk) sha ka jingialang kaban long ha ka 18 tarik Jymmang, 2015 ha ka dorbar hall Mission Compound, Shillong ha ka por 11 baje mynstep.
Kane ka jingialang ka long na ka bynta ban iamir jingmut kumno ban pynkhreh ia ka dorbar bah ka bri u Hynniew trep kaba la dep rai da ka jingialang kaba long ha ka 9 tarik Jymmang 2015.
Halor kane, ka synjuk ka kyrpad ia baroh kiba don ha bri u hynniewtrep ba kin phah ia ki nong mihkhmat ar ngut jongki bad kyntu ba kin poi khnang khnang, bad ki bym ioh jingtip kin shim ia kane kum ka jingpyntip, la ong u general secretary ka SKRS Bah RL Blah.
Shillong, 13 Jymmang:Ka la don ka jing khmih lynti na ki paidbah ba mynta ka sngi la kumno kumno lada khyn diat eh kumba 1500 ne 2000 ngut ki dkhot seng bhalang kin poi sha ka jingiashong kyllain mon gor kaba la long mynta ka sngi ha parking Lot hajan Additional Secretariat, kaba long ruh ka jingia khih ba nyngkong eh ki 13 sengbhalang hadien ka jingshah kem u President Rangbah ka KSU u samla Daniel Khyriem.
Hynrei ka la pyn lyngngoh ia kiba bun bah, namar ba ha katei ka jingiakhih jong ki 13 sengbhalang ki la don pynban tang kumba 300 ngut tam bad hapoh 400 ngut ki dkhot kiba la wan ia shim bynta ha ka jing iashong kyllain mongor.
Ki tyllong khubor ki la iathuh ba ka sorkar bad ki bor pyniaid distrik mynta ka sngi ki la pynkhreh ki bor pahara kiba khlain na bynta katei ka jingiakhih, naba ki la shim ba kan long ka jingiakhih kaba heh kaba la kumno kumno yn ym duna ia ka 2000 ngut ki dkhot sengbhalang ki ban wan, bad ki tyllong khubor ki la iathuh ba ka sorkar ka antad jingkhein ba kin don kumba 5000 ngut eiei.
Naduh ba sdang ka jingiashong kyllain mongor kaba la sdang naduh ka por 10 baje haduh ka por 4 baje janmiet ka sorkar kam shym la jubab eiei ia ki Sengbhalang, lymne kam shym la khot ia kren ia ki ban iakren lada ym lah ban pyntreikam ruh ia ka jingdawa jong ki,  kaba la pynlong ia ki ban leit phai noh bad ban dang hap ban ia shong pyrkhat biang ban pynbna sa kiwei pat ki jingiakhih.
Halor katei ka jingbym khot iakren lymne jubab ka sorkar ia ki 13 sengbhalang kiba la pynlong jingiakhih mynta ka sngi, bun bah ki la sah lyngngoh bad ki jingkylli ki la tap lep ha ka jingmut jingpyrkhat jong ki, ioh ba lehse katei ka jingbym patiaw ka sorkar ka dei pynban ba kam i ler ia ka jingbun paid jong ki 13 sengbhalang kiba don tang hapoh ka 400 ngut   kiba la wan sha katei ka jingiakhih.
Ka la pynlyngngoh ruh ia kiba bun balang ha katei ka jingiakhih  jong ki 13 sengbhalang kaba la long mynta ka sngi naba haduh 13 sengbhalang ki la pynlong jingiakhih bad tang kumba hapoh 400 ngut kiba la wan ban ia shim bynta pynban la iohi ba kiba bun ki dkhot sengbhalang kiba la wan ki dei ki dkhot ka KSU, ha kaba la sakhi ba ha katei ka jingiakhih bad ka jingiaid lynti na IGP sha Motphran ki la ieng tang ki lama ka KSU bad ka  jingpyrta, ‘Maitshphrang Khlur ka ri’ kaba dei ka motto jong ka KSU.
Shillong, 13 Jymmang:Ka HSPDP ka la pynbna ba ka pakhang ophis kan bteng lashai ka sngi namar ba kim pat ioh kano kano ka jubab na ka sorkar halor ka jingdawa jongki.
"Ngi la rai ban bteng ia ka jingkhot pa khang ophis la sngi Palei", la ong u vice president ka HSPDP u Bah Ardent Miller Basaiawmoit ha kane ka sngi Balang.
Katkum ka jingong jong u Bah Basaiawmoit, ka HSPDP kam pat ioh kano kano ka jubab na ka sorkar halor ki jingdawa jongka.
U la iathuh ba ka party ka la rai ban pynlong ia ka jingialang paidbah ha baroh ki district ka  Khasi bad  Jaintia Hills  ban pynsngewthuh ia ki paidbah shaphang ka jingdonkam ban pynkup bor ia ki Rangbah Shnong hadien ba la shah sloit ha ka kashari High Court ka Meghalaya.
U la ong ba ka jingrai ka Kashari ka long kum ka jingpynkhie thiah ia ki bor synshar shnong.
“Ka lynti ban weng ia kane ka jingeh ka long ban don ka ain ban pynkup bor ia ki rangbah shnong", la ong u Bah Basaiawmoit.
U la iaroh ia ka jingkyrshan jong ki paidbah ia ka pakhang ophis ha ka sngi sdang hynne ka sngi.
"Ngi kyntu ia ki paidbah ban bteng ia ka jingkyrshan ia ka jingiakhih jong ka", la ong u vice president ka HSPDP.
Nongstoin,13 Jymmang:Ha ka sng hat majai ka  HYC Nongstoin Circle ka la ioh ban kem ia uwei u bar jylla u ba la ai jait ia lade da ka jait Tha bah, ia utei u bar jylla la tip kyrteng kum u Kopen dar Thapa u ba shong ba sah ha ka Shnong Nong dom West Khasi Hills ha ryngkat ka kurim jong u ka ba dei ruh ka long kmie Khasi.
Na ka liang jong ka seng hadien ka jingbishar ka ba bniah ka la lap ba u tei u bar jylla u dei na ka jait Thapa bad ka seng kam shym la ioh satia kino kino ki kot ki sla ki ban pynshisha ia ka jingkam jong u tei u bar jylla ba u dei na ka jait Thabah hynrei lait noh tang ka EPIC thep Vote bad ia kawei ka sertiphiket  Shnong na ka Shnong Nongdom kaba don da ka jait Thabah hadien ka kyrteng jong u.
Haba pyrshang ban kylli bad tohkit na kaei ka daw ba la pynlong ia u ban ai da ka jait Thabah ha ka EPIC, u tei u bar jylla u la saitkhuid ia lade bad u la ong ruh ba ka jingpaw jong ka jait Thabah ha ka EPIC thep vote jong u ka dei tang na ka daw jong ka jingbakla na ka Election Branch.
Ka seng kala kyrpad ia ki bor pyniaid shnong Nongdom bad kumjuh ruh ia ka tnad Election ba ki dei ban da khmih bad peit bha bad ba kim dei ban ithuh ia u tei u bar jylla kum u jait Thabah bad ban weng noh shi syndon ia ka jait Thabah na ka kyrteng jong u, ka seng kan nym shongthait hynrei kan iai buddien bad kan sa leit ruh ban ia kynduh bad wad jingtip na ki bor ba dei peit ha ka Election Branch khnang ban lap ia ki jingshisha baroh.
Shillong, 15 Jymmang:Ha ka por ba ka Chairperson ka KHADC ka kong Teilinia Thang khiew ka la ailad ia baroh ki MDC ban kren khublei ia u CEM ba thymmai ka KHADC u bah Pyn shngain N Syiem, baroh ki MDC ki la kren ha katei ka dorbar.
Napdeng baroh ki nongkren uwei na ki dkhot ka Liang synshar ba thym mai ha KHADC u bah HDR Lyngdoh u la  kren siat ia ka ARPA namarba ka jingkylla tdong tdong khlieh khlieh ki dkhot jong ka ha kaba u la ong ba baroh ka dei namar ka jingbym lah u nongsharai ban sumar bad ban ri kyndong ia ki blang jong u.
U bah HDR u la kyntu ia u bah Syiem ba u sharai bha ia ki blang jong u namarba tang shu bakla wiak ki  suri kin sa ioh ban bam ia ki, “Sharai bha ia ki blang jong phi ruh, ioh kin shah bam ha ki suri" ong u bah HDR Lyngdoh.
U la ong ba lada jia ba u bah Syiem u lah ban sharai bha ia ki blang jong u khlem pep kiwei pat ki nongsharai blang kin ong ‘shim bah pynshngain pynsharai lang phi ki jong ngi’ u la ong biang.
Utei u MDC ka Sohiong u la kren siat ruh ia ka jingioh CEM ka KHADC haduh laingut ha ka shisnem ha kaba u la ong  “Lym da pat kynih haduh laisien ka bneng kan ym shai" kaba u la thew ba haba u syiar u kynih laisien ka bneng kan sa shai, kaba u la siat ba u bah Pynshngain u dei u CEM b alai ha ka shisnem bad u kyrmen ba hapoh ka jingialam jong u baroh ki kam ka District council kin iaid beit iaid ryntih.
Tang mar ia shong u bah HDR Lyngdoh, joit la ieng sa u bah Ardent M Basaiawmoit ban shim ia ka pali jong u ban kren, haba kren ha katei ka ing dorbar u bah Ardent u la ong ba mynta u la sngewthuh ba u MDC ka Sohiong uba don ha kynhun PDF u la phla shai ba dei pleng ki suri kiba la ioh ban bam ia ki blang, “Nga nangmut ba ngi ia don tang para nongsharai, hynrei don pleng ki suri".
“Hynrei ngi pat hangne ngi ioh da ki suri kiba runar kiba prong , haduh ba ngim lah shisha ban sharai ia ki langbrot" ong biang u bah Ardent.
Katkum ka ingkren u bah Ardent la sngewthuh ba ka jingkren jong u ka thew ba ki suri kiba runar bad kiba prong ki dei na ka liang ka PDF kaba ialam da ka seng Congress.
Haba kitbok kitrwiang ia u CEM ba thymmai u bah Ardent u la ong ruh ba ka ARPA kan ym lah ban kular ban ai ka jingiatreilang namarba dang hap ban ia peit shuwa ia ki kam jong u.
“Wat ym bud ia ki polisi u bah Ardent ne ki polisi u bah Adelbert ioh ka shuki jong phi ruh ka hap tang shipor kum ki , trei ki polisi lajong" kyntu u bah Ardent ia u CEM ba thymmai ka KHADC.
Shillong, 13 ’lyngkot: 		Ban pynkhlain ia ka jingiadei hapdeng ka India bad ka Bangladesh, ka jingialang jong ki Deputy commissioner kaMeghalaya (India) bad ka ri Bangladesh ki la rai ban iatreilang ban peitngor lang ia ki thain khappud ban khang lad ia ka jingwan rung beain ki briew bad kiwei ki kam beain.
Ia kane ka rai la shim ha ka jingialang kaba long hynnin ka sngi hanongbah Shillong tangba ia kane ka rai yn sap hah sha ki tnad kam poh iing jong kine ki ar tylli ki ri.
Ka Bangladesh kaba wan mihkhmat da ki Deputy commissioner,Superintendents of Police (SPs) bad kiwei ki heh sorkar la ialam da uDeputy commissioner ka Sylhet u Shahidul Islam  katba na ka liang kaIndia la ialam da u Deputy Commissioner ka East Khasi Hills  u SanjayGoyal.
Ha kane ka jing ialang la don lang ki heh BSF ka Meghalaya Frontier,ki ophisar ka Custom bad ki heh shipai Border Guards of Bangladesh(BGB).
“Ngi la rai ban iapeit lang ha ki thain khappud ban pynthikna ba kikam beain kin nym ioh jaka ban rung hapdeng kine ki ri", la ong u Goyal ha kane ka sngi Nyngkong hadien ba la wai kajingialang.
U la ong ba ka jingialang ka la rai ruh ban iasamlem iaka jingtiphapdeng kine ki ar tylli ki ri khnang ban tehlakam ia ki kam sniew.
U Deputy Commissioner ka East Khasi Hills u la sngew ba kane ka jingialang ka long kaba seisoh bad kan iarap ban wanrah ia ka jingsngew shaniah hapdeng jong kine ki ar tylli ki ri.
Katba u Deputy Commissioner ka Sylhet u la ong ba ki la iakren kumnoban pynlong ia ka thain khappud ha bynta ka Meghalaya bad kaBangladesh kaba shngain kaba lait na ki kam runar bad ki kam beain.
U Goyal u la iathuh ba ha kane ka jingialang la iakren ia ki kam naduh ki khappud, ki kam beain, ki mawpud, ki jingker sainar shiah bad kiwei.
Ki la iakren ruh ban buh shuh shuh ia ki iew khappud ban phah sha ki sorkar jong kine ki ar tylli ban leh ia kaba donkam.
“Ka Bangladesh ka sngew khia lang ia ka kam khappud kumba long ka India.
Baroh ar liang mamla, ngin lah ban tehlakam ia ki kam beain ha ki khappud lyngba ka jingiatreilang", la ong u Islam.
Nongstoin, 13 ‘lyngkot:Ka seng HPSO hapoh ka jingialam jong u samla Marshall Syiem u ba dei u District President jong ka seng ha ryngkat ki dkhot ka seng myn ha ka 13 tarik u Kyllalyngkot 2015 ki la leit jngoh ia ki karkhana ki ba don ha ka Industrial Area Maw iaban, jong ka shnong Siejlieh Nongstoin ki ba dang hap hapoh u pud u sam jong ka West Khasi Hills District.
Ha ka tei ka jingleit jngoh ka Seng ka la lap tyngkrein ia ka jingpyn khein ain jong ki trai karkhana bad ia ka jingbym shimkhia jong ka tnad khlaw ka jylla, U president jong ka seng ula ong ba hadien ba ka seng kala iohi ia ki jingeh jong ka thain ha ka ba iadei bad ka jingpom dieng pathar na ka liang jong ki kum ka seng ki la leit ban pan da ka ain ia tip padidbah, na ka tnad khlaw.
Na ka liang jong ka Seng hadien ba la ioh ia ka ain iatip paidbah, ki la leit ban jngoh ia ki kar khana baroh ki ba don ha ka shnong Siejlieh dong Mawiaban bad kaei ba ka seng ka la lap kalong ba ka kam shym la iahap satia katkum ka jingpyni da ki kot ki sla ba la ai da ka tnad.
Ha ki tei ki kot ki sla ka pynpaw ba ki don tang Hynriew tylli ki karkhana ki ba don ha katei ka Industrial Area Mawiaban hynrei ka Seng ka lap ba don pynban da ki phew tylli kat kum ki kot ki sla bala ai da ka tei ka tnad  ka ong ba kawei ka karkhana ka dei ban don tang kawei ka Mashin ban pyntrei kam pynban la lap tyngkrein ba kawei ka mill ka don haduh lai saw tylli ki mashin.
Kane ka jinglap jong ka Seng ka pynpaw shai ba na ka liang jong ka tnad ka la thok bad shukor ia ka Seng ym tang ia ka seng hynrei ia ki paidbah hi jong ka shnong ki ba shong ba sah ha siejlieh, ha ka ba iadei pat bad ki nuit ki nier la ong ba katkum ka jing ai jingtip ka department ka la ong ba ki ju kit sha bar ban leit bret hynrei ka seng ka la lap tyngkrein ba ki la shu bret pathar hajan ki wah bad ki shu thang hajan ki jaka jong ki paidbah.
Katei ka jingleh torti jong ki tei ki karkhana ka la pynlong ia ki paidbah ba sah marjan ban sngewthut namar ki kper ba marjan ruh kim long shuh, bad khamtam ka wah leilei kaba ki ju pyndonkam ban sum ban sait mynta pat lah jynjar namar ki jakhlia ba wan tuid na ka jingbret pathar ba wan na ki.
Shillong, 13’lyngkot:Ka sorkar pdeng ka la khate T.
17.
42 klur na ka bhah ba dei ba dei ban ai sha ka sorkar jylla ban pyntrei ia ka bynta ba lai jong ka Greater Shillong Water Supply Scheme (GSWSS) kaba dei na ka skhim Jawaharlal Nehru National Urban Renewal Movement (JNNURM).
Ki lad khubor ki la iathuh ba ka jingsha khate ka jylla ia katei ka bhah ka dei kaba ka sorkar pdeng ka la khate kum ka jingpynshitom lane ka kuna namar ba kim shym la pynlong ia ka elekshon Municipal.
Ka jingpyntrei ia ka bynta ba lai jong ka Greater Shillong Water Supply Scheme (GSWSS) kaba dei na ka skhim  Jawaharlal Nehru National Urban Renewal Movement (JNNURM), ka dei kaba la mang ban pynlut T.
193.
50 klur tyngka, bad na katei 90 na ka shispah dei ka jing pynlut na ka sorkar pdeng katba 10 na ka shispah pat ka dei ka jingpynlut na ka sorkar jylla.
Namar ka jingbym pynlong elek shon ka jylla ka la shah khate 10 na ka shispah ba ka dei ban ioh na ka sorkar pdeng kata T.
17.
42 klur tyngka na ka T.
193.
50 klur bad ka pisa kaba sah ia ka sorkar ban pyntrei ka dei sa tang T.
174.
15 klur tyngka.
Lah ban kdew ba ka jingpynlong ia ka elekshon Municipal ha ka jylla ka dei ka mat kaba kynrum kynram bha namar ba ki sengbhalang bad ki khlieh nongsynshar ki la pyrshah, namar ba ki la kam ba ha ka jylla kaba hap hapoh ka 6th Schedule kam donkam ban pynlong ia ka elekshon Municipal.
Halor katei ka jingshah khate ka myntri jong ka tnad pynroi sor ka jylla ka kong Ampareen Lyngdoh ka la ong ba lada ym lah ban pynbeit ia katei ka kam ma ka bad u myntri ka tnad PHE kin thaw lad ban wad pisa na kiwei pat ki lad.
“Ma nga bad u myntri ka tnad PHE ngin ia treilang halor katei ka kam ba ia dei bad ka sorkar pdeng, Lada ym lah ban pynbeit ngin hap ban wad pisa na kiwei pat ki lad" ong ka kong Ampareen Lyngdoh.
Shillong, 13 ’lyngkot:Ka sorkar jylla ka la pynsangeh noh ia kajingsam dawai sboh (chemical) namar ba ka pynsniew ia ka mariang, bad ia ki briew kiba pyndonkam ia ki jingbam.
Ia kane ka jing pynbna ban sangeh noh ban pynsam dawai sboh chemical, la pynmih ia ka jingpynbna da ka sorkar jylla naduh u bnai jylliew u snem ba la dep.
Haba iakren bad ka director ka tnad kam rep ka jylla ka Kong DSyiemiong ka la iathuh ba ka jingpyndonkam ia ki dawai sboh chemical,ym tang ba ka pynsniew ia ka mariang, ia ka khyndew, ka um ka wah bad ka haw haw hynrei ka la buh jingma ruh ia ki briew kiba bam ia ki jhurki jhep, ki soh ki pai bad kiwei ki kynja ba im.
Namar kane ka daw, ka sorkar mynta ka la pynshlur noh ia ki nongrepba kin pyndonkam da ki sboh organic ne ki sboh ba mih na ki eit mrad,ki jhur ki niut ba pyut ki bym don jingma eiei haba pyndonkam ne bamia ki jingthung jingtep.
“Kine ki sboh organic ki pynbha ia ka mariang bad kim ktah eiei ia kibriew ne ki kynja b aim", la ong ka Kong Syiemiong haba kren mynta kasngi bad u Rupang.
Mynta ki nongrep ki la dei ban phai khmat ban pyndonkam da  ka sbohorganic kumba long mynshwa haba ym donkam shuh ban ai dawai sbohchemical kiba pynsniew bad ktah ia ka jingim bad ka mariang, la ong kaKong Syiemiong.
Ka la iathuh ba ka tnad kam rep ka jylla, ka la pynlong ia kijingialang pynsngewthuh paidbah kylleng ki jaka ha kane ka jylla ba kinongrep kim dei shuh ban pyndonkam sboh dawai chemical hynrei ki deiban pyndonkam da ki sboh organic.
Ka la iathuh ba ha ri India, ka jylla Sikkim ka dei ka jylla kabanyngkong ha ka ri kaba pyndonkam nyngkong da kane ka sboh organicnaduh u snem 2000.
Ha kawei ka liang, ka la iathuh ba namar ba jur ka jingdawa banpyndonkam da ki sboh dawai kum u urea, watla ka sorkar ka la thmu banpynsangeh ban pyndonkam sboh chemical hynrei ha u Naiwieng usnem bala dep, ka sorkar jylla ka la thoh sha ka sorkar India ba kan pynlaitia ka sboh urea kumba 3 hajar metric ton.
Ka la iathuh ba ka tnad ia mynta ka la sdangshaid shaid da ki sbohorganic.
Ia kine ki sboh organic la shim na ki kompeni kiba shnalyngba ka jingiateh bad ka sorkar.
Lah ban kdew ba ha kine ki bnai ba la dep, ki paidbah nongrep ki lapynpaw ia ka jingud ba kim ioh sboh dawai shuh kum u urea bad ki lakynnoh ka sorkar ka la leh bein ia ki.
Hynrei kane kam dei ka jingshisha, ka tnad ka rep ka riang ka la pynsangeh ban sam ia une u sboh hadien ba la ioh ia ka jingbthah na ka sorkar jylla hadien ba la lap ba ki sboh dawai chemical ki long kiba ma bha kiba ktah ia ka koit ka khiah.
Shillong, 13 ’lyngkot:U Deputy Commissioner ka East Khasi Hills u  Sanjay Goyal u la pynpaw ia ka jingsngew khia halor ka  jingpyn donkam ia ka SIM card Bangladesh hapoh khappud jong ka ri India.
“Ngi kyrpad ia ki nongialam ka sorkar Bangladesh ba kin bthah ia ki kompeni  pyniaid jongki ban pynkut ia ka netwok tang hapoh u pud u sam  jong ka Bangladesh, ym ban pynioh tam shaduh u pud u sam ka India" la ong u Goyal hadien ka jingialang kaba ar sngi hapdeng ki Deputycommissioner jong ki district ka Meghalaya (India) bad na Bangladeshkaba kut mynta ka sngi ha nongbah Shillong.
U DC ka East Khasi Hills u la ong ba ki la pynpaw ia ka jingsngewkhia ia kane namar ba bun ki riew sniew kiba shimkabu ki pyndonkam daki Bangladesh SIM ha ki bynta khappud ka India ban leh ia kam beain.
“Ngi la tip ba ki lehnoh ka India ki pyndonkam da ki Bangladesh SIM card.
Ka long kaba eh palat ban buddien ia ka iaid ka ieng jongki kibapyndonkam da ki netwok da kiwei ki ri", la ong u Goyal.
Ka jingioh netwok na kawei ka ri ha ka khappud ka la buh jingeh iaka jingshngain ka ri namar ba ka shem jingeh ban thwet ban lap ia ki riew sniew kiba shim kabu ban leh ia ki kam bymman.
Ki riew sniew kiioh da kaba suk ia ki SIM Card ka India bad kipyndonkam ha khappud haki bynta ka Meghalaya.
U Goyal  u la iathuh ba ki la buh ia ka jingkyrpad ia ki Deputy commissioner kiba hap ha khappud ban iakren bad ki kompeni pyniaid mobile ban pynkut ia ka netwok jongki tang hapoh u pud u sam ka Bangladesh.
“Ngam sngew thikna la ki tiar teknoloji ki lah ne em pynduna ia ka netwok katkum ka jaka ne u pud.
Kane ka jingai jingmut ia ki hehsorkar ka Bangladesh ka long ban iarap ia ka jingeh jong ka Indiakhnang ba kin nym lah ban pynpoi ia ka netwok", la ong uDeputyCommissioner ka East Khasi Hills.
“Ngim kwah ban iohi ba ka netwok kan tam pud haduh 5 km shapoh upud u sam ka India", la ong u Goyal.
U la ong ba ka jingtlot jong ki netwok ki kompeni na India ka la pynlong ia ki riew sniew ban shim kabu ban pyndonkam da ki SIM Card na Bangladesh.
Shillong, 14 ’lyngkot:Ka BJP Meghalaya kan kyrshan ia ka jing pynkylla ia ka 6th Scheduled ka riti synshar ka ri lada kata ka jingthmu ka long ban pynkhlain ia ka riti dustur jong ka jait bynriew Khasi, Jaintia bad Garo.
Ha ka jingtwad jingmut u Rupang  bad u president ka BJP Megha laya mynta ka sngi u Bah Khlursing Lyngdoh u la ong ba ka party ka la ioh ia ka jingkhot na ka sorkar jylla ban iakren ban iatai halor ka 6th scheduled ha ka 16 tarik Kylla lyngkot, 2015.
“Ngin shong jingialang ban ia pyrkhat halor kane", la ong u President ka BJP bad u la bynrap ba lada ka jing thmu ka long ban  pyn kylla ka long na bynta ban pynbha ban pynkhlain, ka seng kan nym pyrshah.
U la ong ba ka seng, kan pdiang ia kane lada ka thmu ban pynkhlain ia ki District Council.
Ka seng kan iasyllok bad ki stad ki jhad halor ka ain shwa ba kan leit sha katei ka jingialang ban iathir halor ka 6th Scheduled.
U la ong ba haduh mynta kim pat kaei kiei ki bynta kiba la thmu ban pynkylla ia katei ka 6th Scheduled.
Ha kawei ka liang kaba iadei bad ka Regional Council kaba la tyrwa da ka Grand Council of Chiefs of Meghalaya (GCCM), u la ong ba ka party kam pat sngewthuh bha halor kane da ka jingthmu ban thaw ia ka Council ka byn don party politik, ha kaba yn don ki khlieh nongsynshar ha kane ka Council.
Ha ka jingshisha ki Syiem ki Doloi bad ki nongsynshar ki Hima ki Raid ki don ka bynta kaba khraw lada ki shim khia bad trei hok ia ka kam.
Katkum ka jingong u President ka BJP, lada thaw ia katei ka Council ka politik kan nym jah satia hynrei kan don beit namar ba ki ban iakhun ban shah jied kin dei hi ki briew jong ki party bapher bapher.
“Ngim pat shong jingialang halor kane ngin sa shong jingialang ban pyrkhat ia kane", la ong u Bah Lyngdoh.
Shillong, 15 ’lyngkot:Ka jingialang na ka bynta ban iatai ia ka jingthmu ban pynkylla ia ka 6th scheduled ba la khot da ka sorkar jylla ia ki seng sain pyrthei, la pynsangeh noh kynsan kynsan mynta ka sngi.
Ha ka jingshisha, ka sorkar ka la buh ban pynlong lashai ka sngi ka 16 tarik Kyllalyngkot ban iakren ia kane ka mat, hynrei mynta ka sngi, la pynsangeh noh ia kane ka jingialang kaba long shi sngi shwa ban long ia kane ka jingialang.
U Commissioner and Secretary ba peit ia ka tnad  District Council Affairs department  ha kane ka sngi Palei u la pynthikna ba la pynsangeh noh ia kane ka jingialang.
Na ka liang pyrshah kam ka la kren thlia ia kane ka jingialang hadien ba ka sorkar kam shym la kdew ia kaei ka kyndon ba la thmu ban pynkylla ia ka 6th Scheduled bad ka la pan jingshai na ka sorkar.
Ka phangjong ka jingiakren ia kane ka jingialang ka long halor ka jingthmu ban pynkylla ia ka Sixth Schedule jong ka riti synshar ka ri bad ka jingai jingmut ka Grand Council of Chiefs ka  Meghalaya ban iakren ia ka Regional Council.
Shwa ia kane, u Bah Bindo M Lanong na UDP u la ong ba ki liangpyrshah kin nym leit sha ka jingialang khlem da ioh shwa ia ka jingshai halor kaei ka nongrim bad kiei ki kyndon ba ka sorkar ka don ban khot ban iakren ia ka 6th Scheduled.
Ka liangpyrshah ka la rai ban pan jingshai na ka sorkar jylla la ka la phah ne em ia ki jingai jingmut jong ki Autonomous District Council sha ka sorkar pdeng ha u snem 2013.
Ha kawei pat ka khubor, U general secretary ka UDP u Bah Allantry F Dkhar u la ong ba kin pan jingshai na ka sorkar namar ba ha ka jubab kaba la phah da ka sorkar, ka sorkar jylla ka la ai ia ka kopi jong ka jingthmu ban pynkylla ia ka Sixth Scheduled ka riti synshar kaba la phah da ka sorkar pdeng la slem bah.
“Ngi la thikna ba ki lai tylli ki Autonomous District Councils (ADCs) ki la dep phah ia ki jingai jingmut ki jingsngew jongki  sha ka sorkar halor ka jingthmu ban pynkylla ia ka Sixth Scheduled ha u snem 2013.
Halor kane, ngi kwah ban tip la ka sorkar jylla ka la phah ne em ia kine ki jingai jingmut jong ki ADC sha ka tnad kam pohiing ka sorkar pdeng", la ong u Bah Dkhar hadien ba la wai ka jingialang kaba long myta ka janmiet sngi Palei.
U la ong ba kin pan kopi ruh ia ka jingai jingmut ne ka jingsngew jong ki ADC ba la phah sha ka sorkar.
“Ngi sngew ba donkam ban ioh ia ki jingshisha khnang ban sngewthuh ia ka jingmut ha ka rukom kaba dei", u la ong.
Katkum ka jingong ka UDP, ki liangpyrshah kin thoh sha ka sorkar jylla ban pan jingshai ia kine jingthmu lashai hi.
“Ngin iakynduh biang hadien ba la ioh ia ka jingthoh na ka sorkar" ,la ong u Bah Dkhar.
Ha kajuh ka por, u la buh jingkylli la ka sorkar ka pdiang ne em ban thaw ia kata ka ‘regional council’ kaba khlem party kumba la dawa da ka Grand Council of Chiefs of Meghalaya ba la ialam da  u Bah John F Kharshiing.
“Ngi kwah ban ioh ia ka jingshai halor kane ka kam namar ba ka sorkar ka la thrang ban iakren ia kane ka jingai jingmut ka Grand Council of Chiefs", u la ong.
Kiwei pat ki lad khubor, ki iathuh ba la pynpep noh ia ka jingialang, kaba dei ban pynlong hapdeng ki nongsynshar Hima, ki seng sain pyrthei lem bad u myntri rangbah, kaba dei ban long lashai ka sngi.
Ym shym la tip satia ia ka daw jong katei ka jing pynpep ia katei ka jingialang, kaba la khot da u myntri rangbah.
U Bah John F Kharshiing, uba dei u nongialam jong ki nongsynshar Hima, ula kynthoh, ba na katei ka rai jong ka High Court, kin don mynta tang lai tylli ki Hima bad kitei ki kynthup ia ka Hima Maharam, Nongstoin bad Langrin, ki ban lait na katei ka hukum jong ka High Court bad ka daw, ka long namar ba ki la don ia la ki jong ki ain Hima jongki.
Ha kajuh ka por, ula kren lyngngoh da kaba ong “Na ki 54 Hima, ki dep tang lai tylli ki Hima".
Shillong, 14 ’lyngkot:Ka jingduna bor ding ha kane ka jylla jur bha ha kaba ka Meghalaya Energy Corporation Limited (MeCEL) bad kat kum ka jingtip ba la ioh na ka ophis jong u Director ka tnad Distribution, ka MeCEL ka dang lah ban pynmih bording tang 314.
70 MW na ki hyn niew tylli ki projek bording kiba don ha kane ka jylla.
Katkum ka jingtip ba la ioh, ka MeCEL ka la ioh ban sam bording sha ki paidbah na ki hynniew tylli ki projek kiba kynthup, ka Sunapani kaba pynmih 1.
50 MW, na Umiam Stage-I HEP (36.
00 MW), Umiam Stage-II HEP (20.
00 MW), Umiam Stage-III HEP (60.
00 MW), Umiam Stage-IV HEP (60.
00 MW), Umtru HEP (11.
20 MW), Myntdu-Leshka HEP (126.
00 MW).
Na kine ki hynniew tylli ki projek bording ka MeCEL ka la lah ban pynmih bording baroh ka long 314.
70 MW.
Kane ka jingpyn mih bording ka dang duna jur ban pyndap ia ka jingdonkam ha ka jylla bad ka MeCEL ka la hap ban shu thied noh nabar ban pynbiang ia ka jingdonkam bording ha kane ka jylla.
Katkum ka jingtip ba la ioh, ka MeCEL ka la pyni ba ka thied bording na ki 13 tylli ki kompeni kiba nabar ban pyndap ia ka jingduna bording ha kane ka jylla.
Kine ki kompeni kiba ka MeCEL ka la thied bording ki long na ka Loktak ( Peak-13.
15, off peak-12.
99 MW), Kopli (Peak-35.
06, off peak-34.
76 MW), Kopili-Ext (Peak-3.
45, Off peak-3.
41MW), Khandong (Peak-8.
52, Off peak-8.
44 MW), Ranganadi (peak-47.
1, off peak-46.
49 MW), Doyang (peak-8.
71, off peak-8.
6 MW), AGBPP (Peak-34.
72, off peak-34.
28 MW), AGTPP (peak-9.
84, off peak-9.
72 MW), FSTPS (peak-10.
84, off peak-8.
44 MW), KHSTPS-I (peak-5.
69, off peak-4.
43 MW), KHSTPS-II (peak-20.
33, off peak-20.
33 MW), TSTPS-I (peak-6.
78, offpeak-5.
28 MW bad na ka OTPC (pea-39.
5, off peak-39.
5 MW).
Ka jingthied bording ha ka por ba jur ka jingdawa (peak) ka long 243.
69 MW, katba ha ki por ba kham duna (off peak) ka long 236.
67 MW.
Shillong, 14’lyngkot:Ka shuki Deputy chairman ha KHADC ka la thylli rynghang mynta la lai bnai tam hadien ka jingiehnoh u bah pyniaid Sing Syiem ia katei ka shuki khyndiat sngi hadien ka jinghiar shuki u bah Ardent M Basaiaw moit na ka shuki CEM.
Ka ARPA hapoh ka jingialam u bah Adelbert Nongrum uba dei u CEM ba mynta kum u chairman kham mynshuwa ka la khroh biang ia ka HSPDP ba kan sei MDC na ka ban shimti biang ia katei ka shuki hadien ka jingirsain u bah Pyniaid, watla ka ARPA ka la dep pynhun ban ai EM sa marwei ia ka HSPDP.
Hynre ki tyllong khubor ki la iathuh ban a ka liang ka HSPDP ka la dep ban phah ia ka jubab sha u CEM uba dei ruh u chairman ka ARPA ba kam don MDC shuh ban shimti ia katei ka kam Dy.
Chairman bad ba u bah Pyniaid ruh um shym la treh ban shim biang ia katei ka shuki kaba i la iehnoh.
Ki tyllong khubor ki la iathuh ba ka ARPA ka don ka jingthmu ban pynmih noh ia u kyrtong Dy.
chairman jong ka shuwa ban sdang ka dorbar pyrem, bad la ong ba ia u bah pyniaid Sing Syiem uba la iehnoh ia katei ka shuki ka ARPA ka don ka jingthmu ban thung noh ia u kum u chairman ka Advisory Committee.
Lah ban pynkynmaw , ba khyndiat por hadien ka jinghiar shuki u bah Ardent M Basaiawmoit, u Dy.
Chairman ka KHADC  ruh u la phah ia ka shithi risain jong u sha ka chair person ka kong Teilinia Thangkhiew, bad ka ARPA haduh mynta kam pat lah ban sei ia u Deputy Chairman.
Ka la don ka jingkhmih lynti ba ia katei ka shuki yn pyndap da u bah James Ban Basaiawmoit, uba dei u EM barim uba la hiar noh na ka shuki ban ai bhah ia ka HSPDP, hynrei kham ha shuwa ha ka jingiakren bad ki nongthohkhubor u bah Ban u la ong bad a lei lei um treh ban leit ha ka shuki Deputy Chairman bad u la ong ruh ba shisien ba u la hiar la hiar.
Shillong 14, ’lyngkot:Uwei u dkhot ka kynhun ka ASAK (u dkhot barim ka GNLA) uba bat ia ka kyrdan Area commander southern ba la ithuh kyrteng u Dim shrang M Sangma ba ju khot u Nawal M Sangma 21snem ka rta, u la leit ban pyndem wait ha khmat u DIG SHQ BSF ha Tura hynnin ka sngi ryngkat ka pistol 9mm, ar tylli ki magazine bad 8 tylli ki kuli 9mm, kawei ka wireless set, kawei ka mobile phone bad ar tylli ki sim card lem bad ar tylli ki shithi dawa pisa.
U Dimshrang uba dei na ka shnong Mendekgiri, South Garo District ula pyniasoh bad ka GNLA ha u snem 2010 bad shah hikai pyntbit ha ka training ba shiphew bnai ha Durama East, East Garo Hills.
Ha hatei ka training ula shah hikai pyntbit ha ka jingsiat ia ki AK-47, AK- 56 bad pistol 7.
65 mm, wireless set bad kiwei kiwei.
Hadien ba ula mih na ka GNLA ula leit ban pyniasoh bad ka kynhun ASAK  ha u Naiweing, 2013 hapoh ka jingialam jong u Reading T Sangma.
Ula la long ruh u dkhot ha ka por ba seng ia ka ASAK.
U la bat kum u area commander jong ka Southern Command jong ha Garo Hills.
Ki shipai BSF ka la trei shitom ban iakhun ia ki kynhun pyntreim ban wallam biang ia ki khun samla kiba shah ialam bakla ha Garo Hills ha ka jingim kaba shisur bad kiba bun ki dkhot ka GNLA ki la wan shakhmat ban pyndep wait ha kine ki snem ba la dep, ia u Dimshrang la ai tin oh sha ki pulit ka West Garo Hills.
Shillong, 14 ’lyngkot:Ka bor synshar district ka West Jaintia Hills kan pynlong ia ka jingialang ha taiew ban wan ban iakren ban the lakam ia ka jingjur ka jingshalun tuh ia u dewiong hadien ba la khang da ka National Green Tribunal (NGT).
U Deputy Commissioner ka West Jaintia Hills u Bah Peter S Dkhar,  u la ong ba wat la haduh mynta ym don ba wan ujor sha u hynrei ka jingialang kan iakren ia ki lad ki lynti ban pyn khein ia ki jing pynkhein ia ka jingkhang ka NGT ha ka district, wat la ki pulit bad ki majistor ki peitngor ia kane.
Lah ban kdew ba ka bor synshar district  ka la pynjari ruh da ka kyndon 144 CrPC ha ka district.
Katkum ka jingtip, ka jingtih dewiong ha East bad ha West Jaintia Hills district ka dang bteng ha kaba da ki spah ngut ki trai par dewiong ki la pyn khein ia ka jingkhang ka National Green Tribunal (NGT).
U DC ka West Jaintia Hills u la pynlong ia ka jingjurip ha u bnai Nohprah mynshem snem bad la don ka kaiphod ba kam shym la don kano kano ka jingtih dewiong naduh ba la khang ka NGT.
Ha kawei ka liang u Deputy Commissioner ka East Jaintia Hills  u WR Lyngdoh u la ong ba ka bor synshar district ka la lap ia ar tylli ki jingpynkhein ia ka hukum ka NGT mynshem taiew bad la pynshitom ia kiba donkti ha kane ka kam bad la pynjari ruh da ka kyndon 144 CrCPC  ha baroh ka district.
Shillong, 14 ’lyngkot:U CEM ka KHADC u Bah Adelbert Nongrum  u la takrain ia u Myntri Rangbah ka jylla u Dr Mukul Sangma uba niew bein ia ka Council da kaba shu sngap man man halor ka jingthmu ban pynkylla ia ka Sixth Scheduled kaba lah ban leit rah shen ha ka Parliament.
Haba kren ia ka jingpynbun ia ki MDC ha ka Council kumba la kdew ha ka jingiateh bad ka ANVC bad ka ANVC-B, u Bah Nongrum u sngew ba ka sorkar jylla ka dei ban shim ia ka jingshaniah jong baroh ki district council kynthup ka KHADC bad ka JHADC namar ba ka jingthmu ban pynkylla ia ka 6th scheduled kan ktah lang ym tang ia ka GHADC.
“Sngewsih ba ia ka KHADC bad ka JHADC la shu ieh shadien khlem ai jingtip lang halor ka jingthmu ban pynkylla ia ka 6th scheduled.
Kane ka pyni ba ka sorkar jylla kam shym la khein snep ia kine ki ar tylli ki Council", la ong u CEM.
U la pynpaw ia ka jingsngew lyngngoh ba u Myntri Rangbah u sted bha ban khot ia ka jingialang jong baroh ki party ha ka 16 tarik Kyllalyngkot ha kaba ki district council la shah khot lang ban iakren ia ka jingdawa ban pynlong ia ka “regional council’ kaba khlem don party.
“Baroh la iatip ba kane ka jingdawa na ka bynta ka regional council la thaw da uwei u briew.
U Myntri Rangbah u la khot ia ka jingialang jong baroh ki party tang ban pynhun ia uwei u briew.
Kane kam dei kaba iahap namar ba ki hima ki raid ki dei ban kham halor ban ia uwei u briew.
Hynrei  u Myntri Rangbah u la sngew da kawei ka lynti kaba long kaba sngewsih", la ong u Bah Nongrum.
U la buh jingkylli ia ka jingai jingmut da ka KHADC halor ka jingthmu ban pynkylla ia ka Sixth Scheduled ka ban aiti sha ka tnad kampohiing ka ri India lyngba ka sorkar jylla.
“Ka KHADC ka la dep phah ia ka jingai jingmut halor ka jingthmu ban pynkylla ia ka Sixth Schedule  ka riti synshar ka ri sha ka sorkar jylla ha u snem 2013.
Hynrei haduh mynta ngim thikna la ka sorkar jylla ka la dep phah ne em sha ka sorkar pdeng", la ong u CEM ka KHADC.
U CEM u la ong ba kam long kaba kyrkieh ia ka Council ban khot jingialang ban iakren ia ka jingdawa ban thaw ia ka regional council.
“Ha nga shimet, kam long kaba kyrkieh ban khot jingialang ban iakren ia kane ka kam" u la ong.
Shillong, 14’lyngkot:Saw tylli ki seng sain pyrthei ba kynthup ia ka UDP, HSPDP, KHNAM bad NPP lashai ka sngi kin shong ia ka jingialang kyrpang jong ki ban pyrkhat la kin leit ne-em sha ka jingialang ba la khot da ka sorkar jylla ha ka 16 tarik mynta u bnai ban ia phylliew halor ki mat ba ia dei ban pynkylla ia ka 6th Schedule.
“Ngin sa ia shong pyrkhat ban shim ia ka rai khadduh la ngin leit ne ngim leit “ ong u working President ka UDP u bah Bindo M Lanong.
U bah bindo u la ong ba ka jingdonkam ban lum jingialang ban shim rai ka dei hadien ba ki saw seng ki la ioh ia ka shithi na ka sorkar mynta ka sngi balang.
U bah Lanong u la ong ba ka shithi ba ki la ioh pdiang na ka sorkar mynta ka sngi ka la pyni ba ki jingiakren ha ka jingialang ki long na ka bynta  ba ia phyliew halor ka jingtyrwa ban pynkylla ia ka 6th Schedule bad ki mat kiba ia dei bad ki khlieh nongsynshar.
“Ngim lah ban ong lypa aiu ka jingialang ka rai, hynrei ngi lah ban shim rai ban phah briew ban leit sha katei ka jingialang, ne ngin shu phah ia ki jingai jingmut da ki jingthoh, ne ngi lah ban ym leit ne ngin ym treh ia don bynta lang ruh" ong u bah bindo.
Hynrei na kiwei pat ki tyllong khubor , la iathuh ba ki saw seng ki lah ban phah pynkynriah sngi noh ia ka sorkar ban khot jingialang sha kawei pat ka sngi, namar ba ki dang donkam ban peit bniah bha shuwa ban ai jingmut.
Lah ban pynkynmaw ba kham mynshuwa ha ka jingialang ki saw seng halor ka mat ka jingkhot jingialang ka sorkar ha ka 16 tarik, ki la pan jingshai na ka sorkar halor ka bynta aiu ban pynkylla ia ka 6th Schedule ba ki khot jingialang, bad ki la ong ba kim lah ban leit sha ka jingialang lada khlem ioh ka jingshai kaba biang, namarba kin tip kumno ban pynkhreh ia kren.
Shillong, 14’lyngkot:Ka Meghalaya High Court mynta ka sngi ka la hukum ia u Registrar General  jong ka Court ban khot tian bishar pyrshah ia u CEM ka KHADC u bah Adel bert Nongrum, namar ba la ong ba u bah Nongrum u la kren khor palat pyrshah ia ka High Court.
“La hukum ia u Registrar General,  ka High Court of Meghalaya ban rejistar ia ka hapoh ka Article-215, 266 jong ka Indian Constitution r/w Contempt of Court Act, 1971, namar ba nga lap ba ki jingkren u bah Adelbert nongrum ki dei ki jingkren kiba khor bad kiba um burom ia ka ing bishar" ong u Justice SR Sen ha ka hukum ba u la pynmih mynta ka sngi.
Ka ing bishar ka la sngew ktah palat ia ka jingkren u bah Adelbert Nongrum  kaba la pynmih ha ka 30 tarik u nohprah bad ha ka 8 tarik u kyllalyngkot mynta u snem pyrshah ia ka hukum ka ing bishar ba la pynmih da u SR Sen ha u nohprah 2014, kaba dei ruh ka hukum kaba pynkhih win ia ki khlieh nongsynshar.
Ha kajuh ka hukum ba la pynmih u nongbishar, u la ong ruh, “Nga lap ba u bah Adelbert Nongrum  u thmu ban khein kamkai bad khein poh ia ka ing bishar bad u la kob haba paw pyrshah ia ka ing bishar, ngam lah ban sngewthuh ha ka jingbishar kaba la pass ha ka  WP (C) No.
363 of 2014 kaei ka jingmut, kaba u bah Adelbert u la pynkut ruh ia ka jingthoh da kaba ong ba ka don kaei kaei shalyndet halor ka hukum ka high Court kaba long pyrshah ia ka jaitbynriew rit paid".
“Katkum ka jingsngew jong nga, nga sngew ba u bah Nongrum u pynshit bad ialam bakla ia ki paidbah bad ki daw dei tang ma u hi uba tip, lada uno uno um sngew iahap ia ka jingpynmih hukum ka ing bishar u lah ban phah da ka jingkyrpad hynrei um don hok ban pyrshah ia ka ing bishar lane ban pynmih kino kino ki kyntien khor pyrshah ia u nongbishar" ong utei u nongbishar,  U nongbishar, u la ong biang ba ka hukum ka ing bishar kaba la pass ha ka WP (C) No.
363 of 2014 kam shym la thoh kano kano ka hukum kaba don ka jingthmu ba sha lyndet, u nongbishar um don jaitbynriew, um don niam, um don ktien lane ki mat jingmyntoi shimet hynrei ka thong jong u dei tang ban ai ka jingbishar hok bad ban pynthikna ba ka ain kan iaid ka ain  katkum ka riti synshar ka ri.
“Nga kren shai ba kane ka ing bishar kam long pyrshah ia kano kano ka dustur tynrai, lane ka jingngeit ki briew" u la ong biang da kaba pynkut ba “Ka dei ruh ka jingshisha ba kam don kum kata ka jingleh ba U Rangbah Shnong un lah ban ai NOC lane ban tuklar ia ki kam pyniaid district lane ia ki kam ki pulit".
Katkum ka hukum, u Justice SR Sen u la bthah ia u Registrar General ka High Court ka Meghalaya ban pynngat mukotduma katkum ka Article-215, 266 jong ka riti synshar ka ri kaba hap ha ka Contempt of Court Act, 1971, “Namar ba la shem ba ka jingkren jong u Adelbert Nongrum ka long kaba pynjah burom ia ka Kashari".
U Nongbishar Sen u u la bthah ia u Registrar ban pan jingshai pyrshah na u Bah Nongrum bad ar tylli ki kot khubor phareng ka The Shillong Times bad ka Meghalaya Times halor balei kim dei ban shah pynngat pyrshah ia ki ha ka ain, namar ka jingkren pynjah burom ia ka Kashari kaba la mih ha ki khubor jongki.
“Ai ba ka jingthoh yn leh da u Deputy Commissioner, ka  East Khasi Hills  lem bad ka kopi jong ka hukum bad ka kot khubor kaba la kdew ia ka jingkren.
La bthah ruh ia  Deputy Commissioner ban pyndep ia kane ka kam hapoh ar sngi da ka affidavit,"  la ong ka hukum.
“Uba shah ujor u dei ban wan da lade bad ban phah da ka jingjubab ha ne shwa ka 27 tarik Kyllalyngkot khlem pep.
Yn nym ai lad ban pyntud halor kane ka kam", la ong ka hukum.
Ka Kashari ka shim ia kane ka sienjam halor ka jingkren jong u CEM ka KHADC kaba la pynmih da ki lad pathai khubor ha ka 31 tarik Nohprah ha Meghalaya Times) bad ha ka 8 tarik Kyllalyngkot ha The Shillong Times), uba kren pyrshah ia ka rai jong u SR Sen halor ka kam rangbah shnong.
Shillong, 15’lyngkot:U Executive Member ka tnad khaii pateng ka Khasi Hills Autonomous District Council (KHADC) mynta ka sngi u la khot hajir ia u Syiem ka hima Mylliem  bad la wan ban synran ia u Pa’iem Latho Manik Syiem da ki myntri ka hima Mylliem.
Ka jing shah khot hajir u Syiem ka Hima Mylliem ka dei na ka daw ba u la leh pyrshah ia ka hukum ka KHADC kaba la pynmih ha u risaw, 2013 ba um bit shuh ban dang ai jingbit, ia ki bar jylla ba kin ioh ban aplai ia ka laisen khaii, hynrei u Syiem ka hima Mylliem u dang iai bteng ban ai jingbit wat la la dep ban pynmih ia katei ka hukum, ha kaba ha u jylliew 2014 u la ai jingmynjur ia uwei u bar jylla uba la tip kyrteng kum u Sujit Sing Saha ba un ioh aplai laisen khaii.
U bah Latiplang Kharkongor ha ka jingiakren bad ki nongthohkhubor hadien  ka hajir u la ong ba na ka liang u Syiem ka hima Mylliem u la pan map halor katei ka jingleh bakla jong u bad u la kular ba un ym ai shuh nangne shakhmat.
U bah Latiplang u la ong ruh ba lada jia ba ka Council kan dang ioh ia ki jingmynjur, na kino kino ki Syiem na ka bynta ban ai laisen ia ki nongkhaii bar jylla, ka KHADC kan ym pdiang shuh da lei lei ruh ban ai laisen thymmai ia ki nongkhaii bar jylla.
Lah ban kdew ba ha ka jingiakynduh ba dang shen bad ki nongthoh khubor u bah Latiplang u la pyntip ba shuwa ban ai  jingmynjur, u Syiem ka Hima Mylliem u la ai pata jaka shuwa ia u Sujit Sing Saha da kaba ai jingbit ba un pynkylla na kawei pat ka kyrteng jong u Tochen Bahadur Tamang bad ia kane u la ai ha ka 4 tarik u rymphang, 2014.
Ha kaba iadei bad ka jingai pata, u bah Latiplang u la ong ba u Syiem um dei shuh ban dang ong ba ka dei ka pata dukan, hynrei u dei ban wad noh ia baroh ki thup kyrteng ki nongkhaii bar jylla ba don ha Iewduh bad ban phah wan pynthymmai ia ki pata jong ki bad yn ym khot shuh ‘pata’ hynrei dei ban ong ba ka dei ka laisen dukan ne ka jingai jingbit ban buh dukan bad u hap ban shna ki kyndon kiba khlain bad ia kane u la ai por ba u Syiem u dei ban pyndep hapoh u lber  2015.
“Lada dang lap ba nalor kane u Syiem u dang leh pyrshah  bad un dang bteng ban ai jingmynjur, ka KHADC kan pynshitom ia u, bad u lah ruh ban shah sospon" ong u bah Latiplang Kharkongor uba la pyntip ruh ba na ka liang u Syiem u la kular hakhmat jong u ba nangne shakhmat kin ym jia shuh kumba u la leh mynshuwa.
Shillong, 15 ’lyngkot:Ka Association of Qualified grade IV Candidates 2011 District Selectin Committee ka East Khasi Hills ki la pynpaw ia ka jingsngew lyngngoh ia ka jingthung kam sop sop haduh kine ki sngi wat hadien ba ka sorkar lyngba u Commissioner & Secretary ka Personel Department ka la pynmih ia ka jingpynbna kaba kdew shai ba kino kino ki ophis ba don ki kam ba lait kidei ban pyntip sha ka MPSC lane DSC bad kino kino kiba la shu thung khlem da pas ia ka eksam bad khlem da ioh ia ka jingmynjur na ka MPSC ne DSC kin shah khein beain.
Hynrei hadien kane ruh ka seng ka lap ba bun kim bud satia ia kane ka jingpynbna jong ka sorkar bad ki dang iai bteng ban thung kam sop sop.
Ka seng ka kwah ruh ba ka dap da ka jing sngew lyngngoh ha kaba la lap ba don ki kam ba lait ha ki katto ktne ki ophis sorkar hynrei haba ki nongialam ki leit iakynduh ia ki bor ba dei peit ki shah pynshad shrieh pynban nawei shawei pat kim treh ban thung ia kiba pas na DSC da kaba ai daw da kumne kumtai.
Halor kane ka sneg ka la kyrpad jur ia ka sorkar ba kan leh eiei khnang ba ki samla kiba pas ia ki eksam ki dei ban ioh ia ka hok ioh kam ioh jam jong ki.
Ka seng ka ong ba ka la iakynduh ruh ia u Chief Secretary ha ka 6 tarik Kyllalyngkot ba un leh eiei ba un thung kam noh ha ki tnad sorkar ba lait ia ki samla ba pas na DSC.
Ka seng ka la ong ruh ba ka jingpynjlan por na bynta kito kiba pas ia ka eksam ha u 2011 kan kut noh ha ka 31 tarik kyllalyngkot 2015 bad ki la kyntu ba ka sorkar kan shim khia ban thep kam ia ki 21 ngut ki samla ki bym pat ioh kam kiba la pas ia ka DSC ha u 2011, la ong ka Kong P Thabah.
Shillong, 15’lyngkot:Haba kren kum ka kongsan ha ka jingialang kaba la long ha ka U SosoTham Auditorium, ba la pynlong da ka tnad Animal Veterinary & Husbandry ka sorkar jylla, kaba long ruh ka jingpyni nam pylleng  jong katei ka tnad,  ka myntri ba dei peit ia katei ka tnad ka Deborah C Marak ka la ong ba ha u snem 2013-2014 ka jylla ka la pynmih haduh 1049 lak tylli ki pylleng, bad 822 lak litar ka dud, hynrei katei ka jing pynmih dud bad ka jing pynmih pylleng kam pat lah ban pyndap ia ka jingbun paid u paidbah ka jylla bad dang hap ban shim ia kitei ki mar na kiwei pat ki jylla.
Ka la ong ba ka jylla Meghalaya ka dei ruh ka jylla kaba khlain bam doh, bad katkum ka jingbuh jingkhein ka sorkar ka la ong ba uwei u briew u bam doh haduh 35.
27 kram marwei ha ka shisngi, 75 kram  ka dud marwei u briew u dih ha ka shisngi katba 35 tylli ka pylleng u bam marwei ha ka shisnem.
Ka la ong ba ka jylla kam lah ban pyndap doh tang nalade hi ia ki paidbah bad hap ban shim na kiwei pat ki jylla.
“Ka jingbym lah ban pynmih doh nalade hi katkum ka jingdawa ka jylla ka pynlong ruh ia ki briew ban bam da ki doh ksew" ong ka Deborah.
U bah Kennedy Khyriem pat uba dei u parliamentary Secretary katei ka tnad uba la long kum u symbud kongsan u la ong ba ha ka shisnem ka jylla ka thied doh 35 hajar metric ton na bar, namar ba ka jylla kam lah pyndap dalade hi, ka pyleng ruh u la ong ba hap ban ap na kiwei pat ki jylla ban pyndap ia ngi, bad bun na ki sniang ot doh u la ong ba hap ban thied na Bihar, u la ong ba donkam ban pyrshang ban pynmih dalade hi.
Ha kane ka iew, ki don kumba 30 tam ki dukan ba shu shna bad la die bun jait ki mar kum ka jingbam sniang, ki jingbam syiar, ki syiar khun, ki syiar kha pylleng, ki mar rep bad ki tiar pynkhuid syiar bad kiwei de ba la wan iashim bynta ki nongrep.
Ia kane ka iew la pynlong kum shi bynta na ka prokram ka tamasa 100 Sngi jong ka sorkar jylla.
Ha kane ka sngi ka Iatyllilang Milk Producers Co-operative Society na Nongpyiur ka la ai ia ka jingrwai pdiang sngewbha ia baroh.
Kiwei kiba kren ha kane ka sngi ki kynthup ia u Bah Kennedy C.
Khyriem u Parliamentary Secretary ka tnad ri jingri, u Dr.
Nanchan u Director ka ICAR, Dr.
Arnab Sen, Principal Scientist, ICAR, Dr.
J.
S.
Jyrwa ka Director, AH and Veterinary Department bad kiwei de.
Shillong, 15’lyngkot:Ka Meghalaya High Court  ha ka 14 tarik U Kyllalyngkot ka la pyn mih ia ka hukum ia u Registrar General ba un ai mukotduma, ia u bah Adel bert Nongrum, uba dei ruh u Chief Executive Member ka KHADC, naba u la pynmih ki ktien kiba long khor bad kiba long pyrshah ia ka ing bishar, bad kumjuh ruh la ong ba u kop ia ka ing bishar bad u la kynthoh ruh ia u nongbishar u SR Sen.
Ka High Court ka la hukum ruh ba u Deputy Commissioner ka East Khasi Hills u dei ban pan jingshai halor katei ka jingkynthoh u bah Adel bert bad kumjuh ruh ia ki ar tylli ki kot khubor kiba pynmih ia katei ka khubor.
Haba ia kren bad ki nongthohkhubor mynta ka sngi ha kamra treikam jong u, u bah Adelbert u la ong “Ban pynim ia ka jaidbynriew, nga hap ban iaid da kano kano ka lynti ruh", khlem da kren shai  kaei ba un leh na ka liang jong u halor katei ka hukum ka High Court ban khot hajir ia u, “Kiei kiei baroh kan long ha ka 27 tarik" u la ong.
U bah Nongrum u la iathuh ruh ba u la ioh ia ka shithi khot jing pynshai na u Deputy Commissioner mynta ka sngi, bad u la ong ba un leit hajir ha ka 27 tarik, ka sngi ba la khot ia u.
“Ngam ju pynksan, ngam ju pynrem, ngan shim la ka jong ka bynta, ngan leit ha ka 27 tarik bad ngan peit kaei ka jingpynshai ba ki donkam ba ngan pynshai, haduh mynta ngam pat tip ia kaei ngan pynshai" ong biang u CEM ka KHADC.
“Ngan pynshai kaei kaba u kwah ba ngan pynshai ha ka 27 tarik"  bteng biang u bah Nongrum uba la ong  ruh “Nga ieng ha ka jingshisha, ngan iai ieng ruh ha ka jingshisha" haba la kylli hato un ieng skhem halor ka nongrim kaba u la kren kumba la mih ha ki kot khubor.
Ha ka jingiakren bad ki nongthohkhubor, u bah Adelbert Nongrum um shym la treh ban ia kren kham bniah halor katei ka phang, hynrei la sngewthuh ba ha ka 27 tarik un sei la ki jong ki nia ki jutang la ha ing bishar ne sha kot khubor, “Ngin sa ia peit pat ha ka 27 tarik, mynta ngam pat da kwak kren bha" pynkut u CEM ka KHADC.
Katba halor katei ka jingshah khot hajir u CEM, ka KHNAM Central Executive Committee mynta ka sngi ka la pynlong ka jingialang ba kyrkieh jong ka ha ingsah u General Secretary  u bah Batkupar Wahlang.
Ha katei ka jingialang ka KHNAM ka la shim ia ka rai ban shu buh ka jingkyntu ia u paidbah ba un long jai jai, hynrei u paidbah u dei pat ban ai jingkyrshan ia u CEM lyngba ki jingai jingmut  ban iada bad pynneh pynsah ia ka District Council bad ka jaitbynriew.
Shillong, 14 ’lyngkot:Ka sorkar pdeng ka la pynsahngeh noh ia ka jingai jingiarap ha ka kit ka bah ia ki jylla shtei lammihngi ka ri India, namar ba don ki jingduna ha ki rukom pyndonkam ia ka pisa.
Haba iakren bad u President ka BJP u bah Khlursing Lyngdoh, u la ong ba kane ka jingpyn duh ka sorkar pdeng ban ai jingiarap ha ka bai kit bai bah ka lah ban dei namar ba ka lap ia ka jingduna ki kynrum kyn ram ha ka rukom treikam.
Dang shen ka sorkar pdeng ka la rai ban pynsahngeh noh ban ai jingiarap khamtam ha ka liang ka kit ka bah lyngba ka North East Investment and Industrial Promotion Policy (NEIIPP).
Na ka liang u President ka BJP, u la ong ba kane ka jingai jingiarap ka sorkar pdeng ka la pyn sahngeh shwa shipor bad hadien ba ladep pynbeit ia kine ki kynrum kynram ka lah ban bteng biang ia ka jingiarap.
“Kane ka jingpyn sahngeh ai jingiarap ka long namar ba ka sorkar pdeng ka kwah ban pyn beit bha ia ka rukom treikam", la ong u President ka BJP.
Halor kane u MP ka Shillong u bah Vincent Pala u la pynpaw ia ka jingpyrshah namar ba ki jylla kane ka thain kin ktah jur lada ki pynduh noh ia ka jingai jingiarap.
U bah Pala u la ong ba ha kine ki saw snem ka jylla Meghalaya ka ioh T.
435.
30 klur kum ka jingiarap na bynta ka bai kit bai bah bad T.
220.
79 klur la ioh na ka NEIIP.
Baroh ki phra tylli ki jylla ka thain lammihngi ki ioh T.
1251.
96 klur naduh u 2011 haduh u 2014 ha kaba tang ka Meghalaya ka ioh T.
656.
09 klur.
Ka NEIPP la sdang naduh u 2007 ban kyntiew ia ki karkhana ha kane ka thain lammihngi hynrei ia ka sorkar NDA ka la pynsahngeh ban ai ia ka jingiarap.
Shillong, 14’lyngkot:Ka joint Action Committee ki ASHA Facilitator bad ki ASHA ki la pynbna ba kin sangeh trei bad kin ym leit ban ai dawai Polio  ha ki lai sngi kiba ka sorkar ka la pynbna ba kan sdang naduh ka 19 tarik haduh ka 21 u kyllalyngkot.
Ki ASHA ki la ong ba ki la shim ia katei ka rai namar ba ka sorkar kam patiaw bad kam jubab eiei ia ka jingdawa ba ki la phah la laisien sha ka DMHO bad kumjuh ruh sha u Director ka National Rural Health Mission( NRHM).
Ki nongialam jong kitei ki nongtrei mon sngewbha ba ka sorkar ka la buh khamtam ha ki jaka nongkyndong, ki la pyntip ba ka Meghalaya ASHA Workers Assocciation ka  la phah ia ka shithi dawa na ka sorkar ha ka 8 tarik u lber 2013, kaba ar ha ka 11 tarik u iaiong, 2014 bad kaba khadduh ha ka 27 tarik u naiwieng,2014, hynrei ki la ong ba ka sorkar kam shym la jubab eiei ia baroh lai tylli kitei ki shithi.
Ka jingdawa ba ki ASHA ki la pynpaw sha ka sorkar ka dei ban pynkiew noh ia ka bai nongsngi  sha ka T.
150 tyngka shisngi, namar ba kumba long mynta ki la ong ba ka sorkar ka ai bai nongsngi tang T.
900 tyngka sha kawei ka Booth ha ka lai sngi, katba ha kawei pat ka booth ki don 4 ngut ki ASHA, don kiba don 5 ne 6 ngut bad kumta ter ter, haba ia bynta ia katei ka T.
900 tyngka ka sorkar ki nongialam ki ASHA ki la ong ba ki ioh ia sam tang mar T.
50 ne T.
60 bad T.
70 tyngka ha ka shisngi.
Kawei pat ka jingdawa ba ki la buh ka long ba ka sorkar ka dei ban pynthikna noh da ka Fixed Honorarium kaba ki la dawa ba ka dei ban long T.
1000 tyngka,  bad kumba long mynta ki ong ba ka sorkar ka buh jing siew T.
150 tyngka haba don ka jingialang kaba ki khot ka Preview meeting ha ki PHC ne CHC, ka ju  buh jingsiew ruh T.
150 tyngka na bynta ka Village Health & Sanitation Nutrition Committee ( VHSNC), bad T.
200 tyngka pat ia ka Village Health Nutrition Day ( VHND), bad ka Register kaba ki siew T.
500 tyngka, hynrei ki la iathuh ba ka khate T.
150 shisngi lada jia ba ki ASHA ki pep ha kawei na ki jingialang ba pynlong.
Shuh shuh ki la pynkynmaw ruh ba ki la buh sa kawei pat ka jingdawa kata ka dei ha ka ba iadei bad ka jingleit sumar ne pyndih dawai ia u nongpang  T.
B ha ingsah jong u kaba ki khot ka Direct Observation Treatment ( DOT) bad ha katei ka bynta ki la iathuh ba ki hap ban leit pyndih dawai ia u nongpang sha ing jong u bad ynda la dep katkum ka jingbthah lane u nongpang u jem noh hadien ka por ba la buh hynriew bnai kin sa ioh ia ka bai nong jong ki, hynrei ki la ong pat ba ia katei ka bainong ruh ki hap ban ap haduh 2 ne 3 snem.
Shuh shuh ha kaba iadei bad katei ka jingleit pyndih dawai ia u nongpang ha ing, ki nongialam ki ASHA ki la ong ba lada jia ba uto u briew um koit bad lada jia ba u hap ban leit shah sumar sha PHC ne CHC kin duh noh ia ka jingsiew na ka bynta kito ki sngi ba ki la leit pyndih dawai.
Ka kong S.
Kharjana kawei na ki nongialam ASHA ka la ong ba ka jigpynslem ka sorkar ban siew ia ki bainong ka pyniakynduh jingeh shibun hynrei haba ki la leit ban pynsngew pat ym don ba patiaw, “Teng teng don u nongpang  uba ngi la leit pyndih dawai uba la koit noh , bad don ruh uba la iap noh, hynrei ka jingsiew pat ki ASHA kim pat ioh" ka la ong.
Haba la kylli balei haba ki dei tang ki nongtrei mon sngewbha ruh ki buh jingdawa pat sha ka sorkar na ka bynta ka jingsiew, ki nongialam katei ka union ki la jubab ba nyngkong ha ka por ba shu thung ia ki ASHA ki shu leit khot na ing briew bad bun na ki ASHA ki bym don jingnang jingstad, hynrei katba nangmih ki por ka sorkar ka la nang pynbunkam shuh shuh da kaba bun da ki rejistar ban buh rikod , bad bun kiwei pat ki ka ba kim ioh por shuh ban khih met shawei namar la buh ia ki ruh da ak por trei naduh 8 baje mynstep haduh 4 baje janmiet, bad ka jingtrei jong ki ruh ka khia bha  bad ki la pynpaw ba kim la ban shu trei khlem bainong ia katei ka kam.
Ki nongialam ki SHA kiba la wan ban ia kynduh ia ki nongthohkhubor mynta ka sngi, ki kynthup ia ka kong Mercina nongkseh , President MAWU, H.
Pyrtuh, President MAFWU, S.
Kharjana Secretary MAFWU, bad kiwei pat ki nongialam.
Shillong, 16 ’lyngkot:Ka Seng Longkmie Umsaw Mawjynrong Mawblei ka la rakhe mynta ka sngi ia ka jing dap 13 snem ha kane ka shnong kaba hap ha Mawlai konstitwensi.
Ha ka kaiphod kaba la iathuh da ka President ka Seng ka Kong Helenti Jana ka la ong ba ki dkhot ka seng longkmie katei ka shnong kim ju khein ia ka miet na ka sngi hynrei ki mih beit ban tem ia kano kano ka jingjia haba mih hapoh ka shnong.
“Wat shiteng miet ruh ki mih haba mih kano kano ka jingjia ban tem", la ong ka Kong Jana bad bynrap ba kane ka jingleh jongki longkmie ka la pynlong ia ka shnong ban don hapdeng ka jingsuk.
“Ka bainong jong ka jingtrei shitom, ka dei ka jingsuk, haba ngi ioh ia ka jingsuk, ngi kmen", la ong ka Kong Jana.
Shwa ia kane ka Secretary ka seng long kmie, ka Kong Rihok Suchiang ka la ong ba ha ka jingtrei jong ka seng ban beh krad ia ki jingeh ha ka shnong, ka la iakynduh ruh bun ki diengpynkiang haduh ban shah byrngem ruh.
“Hyn rei ngim shym la tieng satia bad ngi la iai trei da ka jingthmu ban wanrah ia ka jingbha ha ka shnong bad ka bainong kaba ngi ioh ka long ka jingsuk kaba ngi la kmen",  ka la ong.
Ha kane ka sngi, la sakhi da ka jingdon lang u MLA ka Mawlai u Bah Embhah Syiemlieh uba la ai mynsiem ia ka seng ba kan nang trei na ka sngi sha ka sngi ban wanrah ia ka jingsuk ha ka shnong ka thaw.
U la ai da ki jingsngewbha ruh sha kane ka seng bad da ka tiar pynsawa sha ka shnong.
Kiwei kiba kren ha kane ka sngi ki kynthup ia u Rangbah Shnong bah Johny Roy Khongkiang.
Shillong, 15 ’lyngkot:Kiwei kiwei ki jaka ai jingsumar wat lada dei makna ki hospital mishon jong ka Balang Presbyterian ne Catholic ruh kumjuh, ki jyrwait shkor ia ki nongpang, haduh ba kin da saw bylliang ka shkor ruh bad kata ka long, ha kaba tang ka bai shim tiket, ka shongdor T.
100 marwei bad lada khein sa ka bai peit u doktor, kan long T.
200 kaba rit duh bad kim niew satia, la kitei kiba wan shim dawai, ki dei kiba leit bylla sla tyrpad, bylla ot kwai ne kiba leit trei bylla saitjain nong ne ioh ki dei pynban ki ophisar heh, kiba ioh kamai da ki lak tyngka ha ka shibnai shibnai.
Kam dei tang katta, hynrei, hadien ba la dep phah eksamin ha u doktor, sa ka bai thied dawai, kan shongdor, ym duna ia ka shi hajar marwei, tang ha ka shisien shim dawai bad kumta, ka bai lut bai sep, na ka bynta shisien shim dawai, ha kine ki sngi, kan shongdor antad kaba rit eh sha ka T.
1,500 haduh T.
2,000.
Hynrei ka Rama krishna Mission, kam long kumta.
Ka jingsumar ka long tang da kaba shu noh synniang, katba lah ei ki nongpang.
U Rupang uba la ioh ban iakren bad u Swami Achyuteshananda mynta ka sngi uba peit ia ka Ramkrishna Mission Shillong, ha kaba u la iathuh ba ka Mission ka la ai ia ka jingsumar sha ki briew kiba wan shim dawai, bad kiwei ki jingpang tang da kaba shu shim da ka jingai synniang bad kam ju buh dor.
“Ngim ju khein dor hynrei ka dei tang ka jingpynnoh ei ki briew katba ki sngew lah", la ong u Swami Achyuteshananda uba dei ruh u Secretary ka Mission.
U la ong ha ka dispensary kaba don ha Shillong, ki ai bun ki jingsumar bad ki dawai na ka bynta ki briew naduh ka pang khmat, pang shkor bad kiwei de ki jingpang paidbah ba bun jait.
“Ha Ramakrishna Mission ka dor bai leh x-ray bad Ultra Sound ka long tang shi bynta na ka lai bynta na ka dor ba shim kiwei ki jaka sumar", la ong u Swami.
U la bynrap, “Ka kam jong ngi kam dei ban ioh ia ka nam bad ka burom hynrei ban shakri ia ki paidbah".
Haba kylli ha kano ka rukom ka Mission ka lah ban pynmih pisa ban pynlut ban sumar ia ki paidbah kum ka dawai dashin, ki tiar ki tar, u Swami u la iathuh ba ki shu ioh ka jingnoh synniang na ki paidbah katba ki lah ei kiba don mynsiem, hynrei kim ju ioh jingiarap eiei na ka sorkar, khamtam ka sorkar jylla lait noh tang shisien.
Ha kajuh ka por u la iathuh ba ka Mission ka ju leit ban ai dawai bad sumar ei sha ki shnong nongkyndong ha ka East Khasi Hills, Jaintia Hills bad ha Ri-Bhoi.
Ia kane ka jingleit sumar ei la pynlong man ka sngi ha man la ki shnong da ki ar tylli ki kali.
Katkum ka jingiathuh u Swami, ki don haduh kumba 70 tylli ki shnong kiba ka Ramakrishna Mission ka ju leit borabor ban ai dawai, bad sumar ia ki briew.
“Ngi shem ba ki briew ha nongkyndong ki long kiba duk bad kiba duna bha khamtam ha ka bam ka dih", la ong u Swami.
U la ong ba haba khein kyllum, kumba 80 hajar eiei ki briew ki ioh jingmyntoi na kane ka jingsumar bad ai dawai ei ha ka shi snem.
Haduh mynta  ka Mission ka ai jingsumar tang ia kiba shu wan shim dawai bad phah peit bad ka jingleh kiwei ki tes hynrei kam pat don ka jaka ban thiah nongpang ne ka hospital.
Nongstoin, 15 ’lyngkot:Da ki hajar ngut tuid ki paidbah ka thain Warsanlyngdoh  sha ka jingialang paidbah, ba la khot pynlong da ki bor pynaiid District, myn ha ka sngi palei jong ka taiew ha Pyndenumjarain.
La pynlong ia katei ka jingsngap paidbah, katba kum ka hukum jong ka High Court ban ailad ia ki arliang mamla ba kin pynsngew paidbah halor ka jingkwah jong ki ban pynphai biang sha West Khasi Hills ne ban sah noh sha South West Khasi Hills.
Ki paidbah ka thain Warsanlyngdoh ki la pynpaw ia ka jingiatylli jongki ban dawa ia ka sorkar ba kan pynphai biang ia ki 18 tylli ki shnong  ka thain Warsanlyngdoh sha West Khasi Hills District namar ka West Khasi Hills ka long ka District kaba kham biang bad kaba dang kham jan na ka bynta jongki.
U Deputy Commissioner ka West Khasi Hills District, bah S.
Kharlyngdoh u la long u nongpyniaid ia katei ka jingialang paidbah, ha ka jingdonlang u Addl.
DC ka Mawkyrwat, bah S.
Diengdoh, ki magistrate, ki ophisar sorkar na South bad West Khasi Hills District, ki nongialam Shnong bad ki riew paidbah katei ka thain.
Ha ka tei ka jingialang, ki bor pyniaid District ki la ailad mar saw ngut ki nongkren ban mih khmat na ki arliang mamla, ha kaba na ka liang ka kynhun kiba kwah ban iasoh bad ka South West Khasi la mih khmat da u PK Bani, P Lyngkhoi, B.
Nonglang bad u Sandy Marthong katba na ka kynhun kiba kwah ban pyniasoh sha West Khasi Hills la mih khmat da u Franklin M.
Lyngdoh, P.
Thongni, S.
Thongni bad Roshem Marthong.
U bah Franklin M.
Lyngdoh u wei na ki nongkren u ba la ieng ban dawa pynphai biang ia ki sha WKH u la ong ba ka West Khasi Hills ka long kaba khamjan bad kham pynsuk ia u paidbah katei ka thain ha kiba bun ki liang bad ka thain Warsanlyngdoh baroh shi katta ka don hapoh ka West Khasi Hills District bad kiba bun ki kam ophis,ki kam khaii pateng,  ki kam pule puthi, ka iew ka hat bad ka leit ka wan ka kham biang bad kham jan sha West Khasi hills district.
U bah P.
K Bani, u wei na  ki nongdawa pynneh sha South West Khasi Hills u la pynpaw ba la palat 35 snem ka Warsanlyngdoh ka  la hap hapoh Mawkyrwat Civil Subdivision bad kiba bun ki kam pynroi ba kynthup ia ka surok, ka ding electric bad kiwei kiwei la leh lyngba ka Mawkyrwat bad ha kiba bun ki liang ki bor Shnong katei ka thain ki la iashim bynta bad ka mawkyrwat kynthup ha ka jingpynrung kyrteng ha ki electoral roll, ki certificate ka bhah na ka bynta u khaw bad sharak reshon bad kiwei kiwei.
Ha ka ba kut jong ka jingkren na baroh ki arliang mamla, na ka liang jong u DC u la pynpaw ba un sa phah ia kane ka jingpynsngew jong ki paidbah lyngba ki jingringdur ba ki la ring lem ruh bad ki jingthoh jingtar sha ka sorkar ha kaba na ka liang jong ka sorkar kan sa phah pat sha ka High Court na ka bynta ban shim ia ka rai.
Shillong, 15’lyngkot:Mynta ka sngi baroh ki seng sain pyrthei ba don hapoh Khasi Hills Autonomous District Council ba kynthup ia ka KHNAM, HSPDP, UDP, Congress bad ki MDC shimet, ki la pynlong ia ka jingialang ha kamra u CEM u bah Adelbert Nong rum, ban ia phylliew jingmut halor ka jing tyrwa ban pynkylla thym mai ia ka 6th Schedule, kaba ka sorkar jylla ruh ka la thmu ban pyn long jingialang halor katei ka phang.
U bah Adelbert Nongrum, CEM KHADC u la ong ba ka jingpynlong ia ka jingialang ka dei namar ba la ioh jingtip ba katei ka phang ka la rung kum kawei na ki mat ia kren ha ka dorbar bah ka Parliament.
Ha ka jingialang u la ong ba la ia tai halor ka jingtyrwa kaba ka KHA DC, ka la dep phah sha ka sorkar  bad kaba ka sorkar kam shym la leh eiei mynta la ar snem duna.
U la ong ba ka sorkar ka la phah pynpoi ia ka jing tyrwa ha ka 5 tarik u iaiong  2013 bad ka KHADC ka la dep phah ha ka 8 tarik u iaiong, 2013.
Haba la kylli na u CEM kiei ki mat kiba don ha kata ka jingpynkylla 6th Schedule kaba ka KHADC ka la tyrwa ha u snem 2013, u bah Adelbert u la ong ba ki bun hynrei katto katne ki mat ba kongsan ki long ban pynbun ia ki MDC, kata sha ka 65 ngut, na kitei ki 65 ngut la tyrwa ba 60 kin dei kiba shah jied katba 5 pat kin dei kiba shu sieh.
Kawei pat ka mat u la ong ba ka KHADC  ka la tyrwa ban pynkhlain shuh shuh ia ka District Council da kaba weng noh ia ka Para 12A jong ka 6th Schedule, bad ban pyniapher la ka jong ka jingtreikam da kaba phiah la ka jong ka bynta kaei ka kamram jong ka District Council bad kaei ka kamram jong ka sorkar jylla.
U la ong ba kham mynshuwa ka KHADC ka la phah shithi sha ka sorkar ban pynkynmaw ia kitei ki jingtyrwa kiba ym pat leh eiei, hynrei u la ong ba ka jing ai por ia ki haduh ar snem duna ka la biang, bad kin ym buh por shuh, hynrei “Katba nang kloi kan nang kham bha" u la ong.
Ha ka juh ka por u la pyntip ba ka jingialang ka la shim ia ka rai ban phah shithi kyrkieh sha u myntri rangbah ka jylla ban pan jingshai na u, aiu ka sorkar ka la leh ia ka jingtyrwa pynkylla 6th Schedule kaba ka KHADC ka la dep phah ar snem mynshuwa.
Wat la u la pynpaw ba ka KHADC kan phah ia ka shithi kyrkieh sha u MR, u bah Adelbert u la pynpaw pat ka jingartatien ba ka sorkar kan leh eiei, “Ngam don jingthikna na ka sorkar jylla, hap leh hi dalade" u la ong , ba haba la kylli pat u la ong ba ka KHADC ka lah ban leit hi sha Delhi ban tynruh ha ka sorkar pdeng.
Shuh shuh halor k a jingkhot jingialang ka sorkar ia baroh ki seng sain pyrthei, ki khlieh nongsynshar ban pan jingmut halor ka jingtyrwa pynkylla 6th Schedule , u bah Adelbert u la pynpaw ka jinglyngngoh ba ym shym la khot pat ia ki MDC ka KHADC,  “Ka jingtyrwa ban pynkylla 6th Schedule ka dei ka sobjek ka District Council, nga lyngngoh ba ia ngi ki MDC pat ym shym la khot jingialang" ong u CEM.
Ha kaba iadei bad katei ka jingialang u la ong ba lada jia ba ka rai ban phah jingtyrwa halor ka jingtyrwa ban pynkylla 6th Schedule ka iapher na kaba la phah da ka District Council, ka Council kan shim da kawei pat ka lynti kaba ka lah ban leit tynruh hi sha Delhi.
U bah Adelbert u la ther tyngeh ruh ia katei ka jingialang kaba la khot da ka sorkar, ha kaba u la ong ba ka jingkhot jingialang dei ka jingialam bakla ban wanrah ia ka jingartatien , “Ngi kyrpad ia kiba la shah khot ba kin ieng da ka juh ka jingtyrwa kumba la dawa ka KHADC ban pynkylla thymmai ia ka 6th Schedule, ka jingkhot jingialang dei ka jingpyrkhat shimet" ong u CEM.
Halor ka jingshah khot lang ki khlieh nongsynshar sha katei ka jingialang ka sorkar, u bah Adelbert u la ong ba ban pynbeit ia ki kam ki khlieh nongsynshar ne ki 25 Syiem ka dei ka kamram jong ka District Council bad ka jingdawa jong ki ia ka Regional Council ruh ka de kaba la don lypa, “Dei ka jingialam bakla u myntri rangbah uba la khot jingialang na ka bynta ka mat ban pynkylla thymmai ia ka 6th Schedule katba u la bsuh lang pat ia ki mat ki Khlieh Nongsynshar kiba don  ha ka kyrteng jong ka Grand Council of Chief" pynkut u CEM.
Shillong, 16’lyngkot:Ka High Court ka la pynmih ia ka hukum ia u Registrar General ba un pynngat ain ia u bah Adelbert Nongrum, CEM KHADC; namar ba  la kynnoh ba u la kren pyrshah bad kynthoh pyrshah ia ka ing bishar ha kaba iadei bad ka rai jong ka, na ka bynta ka jingsloit bor ia ki rangbah shnong.
Halor katei ka phang, na ka liang jong U President jong ka Shillong High Court Bar Association,  u bah VGK Kynta uba dei ruh u riewsaid barim ka KHADC, haba ia kren bad kawei na ki lad khubor  u la ong ba ka jingpynmih ia ka Suo moto ia u bah Nongrum ka dei namar ka jingkynnoh ba u bah Nongrum u la ong ba ka rai jong u nongbishar ka don eiei sha lyndet kaba long pyrshah ia ka jaitbynriew.
“Nga sngew ba ka jingkren u CEM la ka long kaba wohdong, niewpoh ia ka rai jong ka ing bishar,  ka shong halor ka rukom pyniaid kaba kin dang bishar bad ia mynta hi ngam lah ban ong ba ki la pynkhein ia ka rai jong ka iingbishar ne ka contempt of court.
Katkum ka jingsngewthuh ka jong nga une u nongbishar ula sngew khohnioh ia ka jingkren jong u CEM bad ula pynmih ia ka Suo Moto bad ia kaei ka ban mih halor kane ka shithi pan jingshai  ngam lah ban batai namar la ailad ia kiba shah mudui ban ai ka jingpynshai" la ong u bah Kynta.
U bah Kynta u la ong ba katei ka jingshah pyn ngat u bah Adelbert ka dei ka Criminal Comtempt bad kam dei ka Civil Contempt, namar ba ki khlem pynkhein ia ka jingbthah jong ka iingbishar bad ula ong “Haba ka dei ka Criminal Contempt ngam tip la une u nongbishar shimet u don iktiar ne em ban bishar ia kane ka kam".
“Katkum ka jingtip jong nga shimet bad katkum ki kot ain “Contempt of Court High Court of Meghalaya Rules 2003" ka ong ba ia ki Criminal Contempt dei ban bishar da ka Division Bench bad ka Section 18 jong ka Contempt of Court 1971 ruh ka batai kumjuh ba ia ki Criminal Contempt dei ban shim da ki Division Bench ne da ki Bench kiba kham heh.
Ngam kwah ban ong eiei ia ka jingbishar une u nongbishar hynrei ka shong ha ki riewsaid ain kiba ieng ban iasaid ban iada ia kine kiba la shah mudui kiba kynthup ia u CEM bad ki Editor jong ki kotkhubor" la ong u bah Kynta.
Halor ka jingshah mudui bad ka jingshah khot hajir u bah Adelbert, na ka liang u bah Kynta u la ong ba shisien ba ka ing bishar ka khot hajir hap ban leit beit bad yn ym lah ban kyntait , kiba shah mudui ki hap ban leit hajir bad ban ai ka jingpynshai, ki hap ban thung ia la ki nongsaid ain bad lada kim leit hajir kan long kaba be-ain, u la ong.
“Lada u nongbishar u pyniaid beit ia ka kam bad u ai kano kano ka rai kaba u sngew ba ki la leh bakla ia ka contempt u lah ban ai ka jingpynshitom kat kaba u sngewbit, kam mut ba ka shu kut noh hangta hynrei pyrshah ia kata ka hukum ki lah ban mudui sha ka iingkashari kiba hajrong", ong biang u President ka high Court Bar Association.
Ula ong ruh ba katkum ka Contempt of Court 1971, ka la batai hi lyngba ka  section 12 ba kim da dei hi kiba  pyrkhing haduh katta katta, ka don ka jingset phatok kaba 6 bnai lane ban rai ban shah pynshong sah hapoh iingbishar haduh da wai ka jingshong bishar,  tang kum ka dak jong ka jingpynshitom, lane ka lah ban don ka jingkynhied ba nangne shakhmat kim dei shuh ban leh ia kine ki jait kam lada ki pan map, hynrei ka shong hi ha u nongbishar kumno u rai hynrei dei pat ban ailad ba kin ai pynshai.
Shillong, 16 ‘lyngkot:Ka jingialang jong baroh ki seng sain pyrthei ban iatai ia ka jingthmu ka sorkar pdeng ban pyn kylla ia ka Sixth Scheduled, kan long ha ka 21 tarik Kyllalyngkot, ha ka por  2:30 baje janmiet ha Yojana Bhavan auditorium.
Ia kane ka jingialang ba la khot da u Myntri Rangbah ka jylla, la thmu ban pynlong mynta ka sngi, hynrei ka sorkar ka la pynsangeh noh shwa.
Ia ka jingialang la khot ban iakren ia ka jingthmu ban pynkylla ia ka Sixth Schedule hadien ba la iasoi ia ka jingiateh bad ka ANVC bad ka ANVC (B) da kaba thmu ban pynbun ia ki MDC jong ki Autonomous District Councils na kaba don mynta 30 ngut sha ka 40 ngut.
Shillong, 16 ‘lyngkot:Ki khlieh nongsyn shar na Garo Hills ki la dawa ba ka sorkar ka dei ban pynkylla ia ka Sixth Schedule ka riti synshar ka ri da kaba thaw ia ka Regional Council kaba khlem party politik.
U President ka Council of Nokmas (Garo traditional heads), u Charles G.
Momin u la ong ba ka Sixth Schedule ka dei ban pynkylla na ka bynta ban thaw ia ka Regional Council ba khlem don seng sain pyrthei.
La don kumba 80 tylli ki Lasker elaka ha baroh kawei ka Garo hills,bad ka Council jong ki Nokma ka kwah ban thaw ia ka Regional council ban ailad ban don ki 80 tylli ki Lasker Elaka hadien ba la pynkylla ia ka Sixth Schedule.
Katkum ka jingong jong ka Council jong ki Nokmas, Regional Council kan dei ban bsuh ha ka jingpynkylla ia ka Sixth Schedule kumba leh ia ka "Panchayati Raj" ha ri thor.
Ki Nokma ka Regional Council ka dei ban don 10 ngut ki dkhot ba duna eh bad san ngut dei ban shu sieh na ki Nokma bad kiwei pat san ngut dei ban jied.
Ha kajuh ka por ki Nokma ki la ong ba ka Regional Council ki dei ban bei pisa beit da ka sorkar pdeng.
"Ka pisa ka dei ban bei beit da ka sorkar pdeng khnang ban lait na ka jingleh jelbi ka sorkar jylla", la ong u Momin.
Ka Council ki Nokma ka la ong ruh ba ka article 3 (g) ka Sixth Schedule dei ban pynkylla namar ba kane ka artikil ka la iadei bad ka jingthung ia ki khlieh nongsynshar.
"U  A’king Nokma  ha Garo hills district ym dei tang u khlieh ne rangbah shnong.
Ki hiar pateng tang na kito ki longing lyngba ka jingmynjur ka GHADC.
Ki Nokma ki dei kiba la pynkup bor katkum ka riti dustur ban peit ia ka khyndew jong ka kur ba khot ki ‘A’kings’ bad ki don ka bor ban bishar bad leh ia ki kam" la ong u Momin.
U la ong ba ka ktien ‘u khlieh ne rangbah shnong dei ban bujli da ka ktien “Nokma" da kaba bsuh ha ka article 3 (g) jong ka Sixth Schedule.
"Ka jingthung ne hiar pateng jong ki Nokma dei ban leh da u Lat kajylla da kaba bud katkum ka riti dustur ki Garo", u la ong.
Lada pynbun ia ki MDC ha GHADC na ka 30 sha ka 40 kumba la tyrwa haka jingiateh hapdeng ka sorkar bad ka ANVC bad ka ANVC (B), ki MDCbaroh ki dei ban long beit tang ki trai jaka trai muluk jong ka jyllabad ka jingthep vote ka dei ban long tang ia ki trai jaka.
Jowai, 16 lyngkot:Lai tylli ki trok kiba kit dieng tuh ban khaii be-ain sha bar jylla kiba ka seng Jaintia National Union ka la ioh bat na phra mer ha ka por 9 baje mynmiet ki la lait phet noh na kti ki nongap khyrdop ka tnad khlaw ka District council kaba don ha Mookyndur, West Jaintia hills.
Kitei ki lai tylli ki trok ki dei kiba ka JNU ka la aiti sha katei ka tnad khlaw ka District Counci hadien ba ka seng ka la ioh kem ia ki.
Kitei ki lai tylli ki trok ki dei ki ba don ia u number ML 04B 3845, AS 01CC 7307 bad ka NL 01K 1109, kawei na kitei ki trok ka dei kaba wan na  ka shnong Moo kyndeng katba kitei  ki ar tylli ki dei kiba wan na ka shnong Mookaiaw.
Ha ka jingiadei bad ka jinglait phet kine ki trok na ka liang ka JNU ka la pynpaw ka jing sngewlyngngoh bad ka la ong ba ka seng ka dap da ka jingsngew phylla kaba khraw ba kumno ba hadien ba la dep ujor sha ki pulit bad kumjuh sha ki nongpeit ia katei ka khyrdop jong ka tnad khlaw ka district council kaba peit da u ma J.
Shadap uba dei u beat Officer , kitei ki lai tylli ki trok ki dang lait phet ban leit shalan dieng be-ain.
Na ka liang u President ka seng u samla N.
Shadap ryngkat bad u General secretary u ma Bishar Samayang ryngkat ki dkhot ka seng hadien ba ki la ioh jingtip ba kitei ki trok kiba ka seng ka la aiti ha ki briew ka District Council  ( JHADC) ki la lait phet, na ka liang ka seng ka la leit ban ia kynduh ia u bah J.
Shadap ban kylli shano kito ki trok, na ka liang jong u, u la ong ba ki la phah ban leit phai ia ki; hynrei ynda ki nongialam ka seng ki pan ia ka jingshisha  ba ki la pynphai ia kitei ki trok na ka liang u ma Shadap u la ong ba um tip eiei ia kata.
Na ka liang ka seng ka la ia kynduh ia u bah T.
Kharlukhi uba long u District Forest Officer (T) Jaintia Hills uba ha ka por ba ka seng ka la ioh ban bat ia ki tei ki lai tylli ki trok ki la dep ban ai jingtip sha u ruh, hynrei ha ka jingiakren bad ki nongialam katei ka seng u bah Kharlukhi u la ong ba um tip eiei kaei kaba ka shuki jong u ka lah ban leh, namar ba u dang shu wan poi ha katei ka jaka dang shisngi ar-sngi.
Ka seng ka kyntu ia ki nongkhaii beain ba nangne shakhmat ba kin pynbiang ia ka T.
P, bad ki kot ba donkam ha ka jingshalan jong ki ia ki dieng shabar jylla, bad ka la ong ba lada kan lap ia kiba khaii tuh kan ym map, ka la kyntu ia ka sorkar ba kan leh eiei halor kane bad lada kam lah kan iaid da kawei pat ka lynti.
Shillong, 16’lyngkot:Ka seng ki kontra ktor kiba don hapoh ka lama jong ka All Megha laya Contractor & Supplier Association, Shil long; ka la pynpaw ia ka jingsngewkhia halor ki jingeh ba ki kontraktor ki ia kynduh bad ka tnad khrong khajna ka sorkar ne ka Income Tax  ( TDS), ha ka ban aplai  ban ioh ia ki sertiphiket, ba kim bit ban shah oh khajna,  na ka bynta ban ioh ia ki bai trei jong ki.
Katkum ka kyrwoh la iathuh ba ka  Association ka la  ju ia kynduh na ka por shaka por ia ki heh jong kane ka tnad kyn thup ia u Chief Commissioner, Ayakar Bha wan Guwahati, Joint Commi sioner Income Tax ( TDS), Shillong,  ban ia kren halor kane ka jing eh, hynrei kam don kano kano ka jing seisoh, bad kam poi shaei shaei ruh.
Kumta na ka liang katei ka Association ka la shim da ka rai ban ialeh noh da ka mukotduma ia tnad khrong khajna ka sorkar ban lait syndon kane ka jingeh ban aplai ia ki Exemption Certificate, ki la ong ba katkum ka kyndon jong katei ka tnad   ka Income Tax  u/s 194 (c ) jong ka income tax act 1961, hapoh ka section 10(26) baroh ki kontraktor  kiba dei ki riewlum  kim donkam ban siew wat tang shi naia ruh ia ka khajna  bad dei halor kane ka nongrim ba ka Association ka la rai ban ialeh katba lah ban ioh ia kane ka  hok.
Ka Association ha ka kyrwoh ka kyrpad jur ia baroh ki kontraktor  jong ka jylla kiba dei  ki riewlum  ba kin ia snoh kti lang bad ka Association khnang ba kan  ialeh pyrshah, ia kane ka Jingeh, kaba ki ia kynduh na ka por sha ka por.
Nongstoin, 15 ’lyngkot:Myn ha ka sngi balang jong ka taiew kawei ka iing sah ba shipor jong ki nongtrei ka Kompeni shna surok BSC.
C&C JV ka ba don ha ka Shnong Mawphen ring kaba hap hapoh SWKH, ka la shah thang dusmon ha ki riew runar ki bym shym la ithuh dur khmat kiba la wan ban hiar da ki phew ngut sha ka tei ka jaka ha ka por 11 baje mynmiet ban leh ia ka tei ka kam runar jong ki.
Ha ka tei ka jingjia bun na ki nongtrei jong ka tei ka Kompeni ki la shah shoh shah pyn mynsaw ha ki tei ki riew runar bad hadien ba ki la dep ban shoh ia ki nongtrei ki la thang syndon wat ia ka iing sah jong ki ruh ha kaba ki tiar ki tar bad ki jingdokam baroh ki la iingkhong lut, ha ka tei ka jingjia saw ngut na ki nongtrei jong ka tei ka Kompeni ki la mynsaw jur ha kaba la pynkit noh ia ki sha CHC Nongstoin ban ioh ia ka jingshah sumar.
Shuh shuh la iathuh ruh da ki nongap jong ka tei ka jaka sah kiba dei ruh ki khasi, ba ki tei ki runar ki la wan ban kyndang ia ki ha ryngkat ki tiar pynmynsaw kiba kynthup ia ki wait, ki dieng bad ki suloi, ki tei ki runar ki la pyndonkam da ka ktien Khasi (Sohra) haba iakren para ma ki kaba la pynsuba ruh ba ki tei ki  riew runar kim dei ki trai Shnong lane marjan Shnong.
Haba iakren bad ki nongthoh khubor u wei na ki briew jong ka tei ka Kompeni u la ong ba ka jinglut jingsep ka la kot da ki lak tyngka bad ha ka juh ka por na ka liang jong ki briew ka tei ka Kompeni ki la dep ban leit ujor ia ka tei ka jingjia sha ki Pulit ka Mawkyrwat P.
S ban leh ia kaba donkam.
Shillong, 16 ‘lyngkot:Ka MLA ka North Shillong ka Kong Roshan Warjri ka la ong ba ka long kaba sngew lehrain lada ki nongwei kin iohi ba ka jaka jong ngi ka long kaba jaboh.
“Katno ka jinglehrain haba ka Khyndai Lad ka jaboh ban iohi ki nongwei kiba wan kai sha kane ka ri jong ngi", la ong ka Kong War jri ha ka jingialang sam borti thep niut ka Shillong Muncipal Board bad ka tnad Urban Affairs ha skul Seng Khasi Jaiaw, Shil long na ka bynta ka shnong Jaiaw Laitdom.
Ia kane ka prokram borti thep niut la pyntrei kam ban pynlong ia ka nongbah Shillong kaba khuid lyngba ka skhim Solid Waste Management Project jong ka North Eastern Region Capital Cities Development Investment Programme (NERCCD) kaba la bei pisa da ka Asian Development Bank (ADB).
Ha kane ka sngi la sam 2480 tylli ki borti thep niut na ka bynta 1240 tylli ki longing jong ka shnong Jaiaw Laitdom.
Kine ki borti la sam ar tylli ha kawei ka longing uwei ban thep ia ki niut ba lah ban pyut bad uwei pat ban thep ia ki kynja bym lah ban pyut.
Ka Kong Warjri ka la ong ba ka sorkar ka la leh ia kane na ka byntaban wanrah ia ka jingkhuid jingsuba ha shnong ha thaw jong ka nongbahShillong.
Hynrei ka la ong ruh kane ka jingthmu kan long kaba larkamlada ki paidbah kim ai ia ka jingiatreilang.
Ha kane ka sngi la don lang u director ka Urban Affairs u DB Dutta, uCEO ka Shillong Municipal Board Bah E Kharmalki uba la ong ba myntakam dei shuh ban iakren hynrei la dei ban pyni beit da ka kam banpynlong ia ki shnong kiba khuid.
Hadien kane, ka la don ruh ka jingbatai na ki briew ka Municipal badka Urban ia ki paidbah kumno ban pyndonkam ia kine ki borti bad banwanrah ia ka jingkhuid.
La pyniaid ia ka jingialang da u Rangbah Shnong bah D Marbaniang ba la don lang kiwei ki nongkitkam shnong bad ki nongshong shnong.
Shillong, 18’lyngkot:Ka Seng Khasi Students’ Union Khliehriat Circle bad Ka KSU Jalaphet Unit kila pynrem jur  ia ki riew runar kiba donkti ha kaba pynpra ia u Duwan uba don hangtei halor u Lum Sohpetbneng ha kaba ki Jaitbynriew kiba dang ngeit ha ka Niam tynrai Niam Khasi ki ju pynlong ia ka jinglehniam lehrukom, ka nguh ka dem manla u snem ha une u duwan.
“Kane ka jingleh ki riew dusmon ka long ka jing pynlehraiñ ia ka Matti u Longshwa Manshwa jong ngi, ka long ruh ka jingleh bein iaka jing ngeit jong kiwei pat ki niam.
Ngi kyntu jur ia ki riew bat ain ba kin sngew bha ban shimkhia ha kaban thwet jur iaki Riew runar kiba donkti ban leh iaka tei ka kam bad ruh ban pynshitom tyngeh ia kiba leh dusmon iakatei ka kam.
" Ong ka kyrwoh bala pyllait da U Samla Streamly S Niangti President ka KSU Khliehriat Circle bad U Samla Emmon Chyrmang President ka KSU Jalaphet  Unit.
Shillong, 18’lyngkot:Kan Dorbar shnong Umsyiem kan plie noh ia ka jingrakhe dap 100 snem katei ka shnong kaba la lap naduh u snem 1915, yn plie ia katei ka jing rakhe ha ka 23 tarik mynta u bnai ha ka por 10 baje mynstep ha madan skul shnong.
U bah D.
D La pang , u nongai buit ai bor ka sorkar un long kum u kongsan ha katei ka sngi.
Ka Dorbar shnong ka la khot la wer   ia baroh ki para shnong bad ki khun jong ka shnong Umsyiem kiba sah shabar ka shnong ban ia poi lang ha katei ka sngi bad por ba la buh.
Yn khang ia ki nongshong shnong ba kim bit ban mih sha bar jong ka shnong hakatei ka sngi khnang ba baroh ki nongshong shnong kin ioh ba ia shim bynta lang.
Ha katei ka sngi kin don ruh ki prokram ba pher ba pher, kaba yn long ha baroh shisnem, ki pro kram ha katei ka jing rakhe kin long ruh da ka jingiakop king lieng ha ka 4 bad 5 tarik u rymphang, ka jingpyni nam soh manir ha u bna jymmang bad ka sngi pynhap pyrda ha u nohprah, 2015, kitei ki dei ki prokram ba kham kongsan.
Shillong, 18’lyngkot:Ka Village Defend Party ( VDP) jong ka shnong Pomshutia  mynta ka sngi ki la ioh ban kem haduh 500 bilor ka kyiad Khasi kiba die be-ain hapoh u pud u sam ka shnong Pomshutia, kat kum ka jingpyllait khubor u bah S.
Khongsit, Vice President VDP u la ong ba kitei ki 500 bilor ki dei ki kyiad ba la thmu ban die be-ain hapoh u pud u sam ka Pomshutia.
Haduh 6 million ngut u paidlang, ula leit ban shah ia u slap ia ka lyer, tang na ka bynta ban don bynta ha ka jing lehniam knia mass jong U Pope Francis ha Manila jong ka Phillipines mynta ka sngi bad kaba dei ruh ka jingleh niam, kaba heh tam na ki jingleit jongu sha Asia.
Ha katei ka jing iaseng, ka la don kawei ka khun swet, kaba leit beit beit sha U Pope, kaba dang don 12snem ka rta, ha kaba ka la kylli ia U Pope “Balei ba U Blei, u shah ia ki khynnah kiba dang rit bad kiba lui lui, ba kin ngop ha ka dih droks bad ba kin kylla thei dakaid".
Ha katei ka jing lehniam mass, U Pope, ula ong “Ngi dei ban ri bad sumar ia ki khyllung ki khynnah bad ngi dei ban ri ban sumar ia ki khun jongngi bad ban nym ailad ba kin iaid ha ka lynti kaba bakla".
U ong ia u paidbah, uba don hangtei, ba kim dei ban ailad ia ki khun jongki, ba kin ngat ha ki jingim kiba pop, ba kim dei ban dih kyiad, kim dei ban ia khalai, namar ba u bymman, u hikai, da ki jinghikai, kiba pynjot bad kiba pynsniew shibun eh ia ka jingim jong uwei pa uwei u briew.
U paidlang, uba la wan tuid na kylleng ka Ri, ula pyndap smam, ia ka jaka kaba heh haduh 148 acre, ha kaba ka la dei ka lyer jong ka jingkmen kaba khraw, kaba tuid ha katei ka jaka ba don ka jinglehniam Mass, kaba bteng haduh lai kynta kynthih.
Shillong, 16 ’lyngkot:Naduh u bnai Lber mynshem snem haduh mynta ki la don haduh 2272 ngut ki briew kiba la dep ban shah hikai ri ngap kiba la phah da ka District Commerce and Industries Centre (DCIC), Shillong.
Ia kine kiba thrang ban ri ngap la phah shah hikai ha RTC Umran ha Ri-Bhoi kaba la iateh bad ka sorkar.
Kitei ki 2272 ngut ki dei na ki 71 kynhun kiba la phah bad ha kawei kawei ka kynhun ki kynthup 32 ngut.
Ka jingai jinghikai kan long shi taiew eiei.
U General Mangar ka DCIC u Bah H Decruse u la iathuh mynta ka sngi bad u Rupang, ba ia kane ka kam ri ngap, la pyn long shwa ha ki bnai ba la dep da ka jingialap paid bah ha man ki shnong.
Tang ki shnong kiba la bthah ia ka DCIC ban ai ia ka jingpynshai paidbah, ka la kot 70 tylli ki shnong.
“Haba pynlong ia ka jingpynsngewthuh paidbah halor kane ka kam ri ngap, ha man ki shnong ki don palat  50 ngut kiba la  iawan", la ong u GM.
U GM u la ong ba haduh mynta kam pat don kano kano ka jingsam skhim sha ki nongri ngap, hynrei ka dang iaid tang ka jingai jinghikai bad hadien kane, ka sorkar kan sa ai sa ki skhim sha ki nongri ngap.
U la iathuh ba ka sorkar ka la jied ruh ia ka Khatar shnong ha East Khasi Hills bad ka Tura ha Garo Hills ban buh ia ka karkhana ngap.
Lah ban kdew ba u Myntri Rangbah ka jylla u Dr Mukul Sangma dang shen, u la pynlait paidbah ia ka Apiculture Mission ha ka jylla na ka bynta ban kyntiew ia ka kam ri ngap.
New Delhi, 16 ‘lyngkot:U Gurmeet Ram Rahim Singh, uba dei u nongialam jong ka  Dera Saccha Sauda, u ong ia ki paidbah, ba kin peit shwa ia ka phlim jongu bad ba kim dei ban shu pyrshah ban pyni ia katei ka phlim, kaba la ai kyrteng ‘Messenger of God’ lane u nongrah khubor jong U Blei.
“Ia kito kiba pyrshah ia katei ka phlim, nga kyrpad, ba kin sngewbha ban peit shwa bad kam don kano kano ka bynta jong ka phlim, kaba dei ban pyrshah" ong U  Baba Ram Rahim, haba kynthoh halor ka jingmih jong ki jingpyrshah ia katei ka phlim jongu.
Haba kynthoh halor ka jingiehnoh kam, jong ka  Censor Board, kaLeela Samson, ula ong “Ngam tip tang ia ka kyrteng jongka ruh bad kumno ngan tip, ia ka daw, ba ka iehnoh kam.
Ia kane ka jingkylli, dei ban kylli ia ka kein".
Ki don palat ar lak ngut ki briew, ba kynthup ia ki kynthei bad ki khynnah ruh, kiba la ia lum lang ha ka madan ha Gurgaon, na ka bynta ban sdang pyni paidbah ia katei ka phlim ‘Messenger of God’, ha kaba ym shym la shah ban pyni paidbah ia ka.
“Ngam tip, balei ba kim shym ba ngin pyni ia kane ka phlim MSG" ong U  Baba Ram Rahim.
“Ki la don 60ngut ki nongtrei jong ka seng INLD bad ka INSO, kiba la shah kem, na ka bynta ban teh lakam ia ka suk ka sain ha katei ka nongbah, namar ba ki don bun bah ki nongkyrshan jong ka  Dera Sacha Sauda, ha Sirsa, kiba ia lum lang bad kiba kwah dik dik ban ioh ia katei ka phlim" ong U  Navdeep Singh Virk, Commissioner of Police, Gurgaon.
La iathuh ba ia ki tiket, la dep die haduh 2 lak tylli, na ka bynta ba kin peit kai ia katei ka phlim bad ha kaba ka dor jong kawei ka tiket, ka long T.
2,000.
Ka don ka jingpyrshah kaba jur, na ka bynta ban pyni ia katei ka phlim ha Punjab nalor ka Haryana.
Hadien ka jinghiar shuki jong ka  Leela Samson, ha ka miet sngi palei, sa uwei pat u dkhot jong ka Board, U  Ira Bhaskar, ula hiar shuki ha ka sngi thohdieng.
U Ira Bhaskar, u ong ba ka Board, ka dei ka bym treikam bad kam don jingmut ban don hangtei kum u dkhot.
La iathuh ba ki don shuh ki dkhot, ki ban dang hiar shuki.
Shillong, 19 ’lyngkot:Ki pulit ki la ioh ban shain kuna haduh T.
6900 na ki 19 tylli ki sumo kiba mlien ban kit briew halor tnum kali.
Ia kine ki sumo la shain kuna da ki pulit na thain Nongmensong kiba wan na thain Nongkyndong bad ka kit briew halor tnum kali.
U SP ka East Khasi Hills u Bah Mariahom Kharkhrang u la ong ba ia kine ki sumo la bat  ha kane ka taiew hadien ba ki la pynkhein ia ka ain da kaba kit briew halor tnum kali.
Ha kawei pat ka jingjia, ki pulit  ki la shain kuna ruh na ki kali kit turis kiba ju mlien ban pyrta briew bad ieng ha ki jaka bym shah ban ieng bad na kine, la ioh ban shain kuna haduh T.
6200 na ki 22 tylli ki kali.
U SP u la ong ba kine ki kali turis ki mlien ban pyrta briew da kaba leit ieng ha ki jaka bym shah bad kane ka la wanrah ia ka jingsahkut kali ha ka nongbah.
Shillong, 18’lyngkot:Ki nongdie kyiad phareng ha Iewduh ki la ud halor ka jinglong jingman ka Iew die kyiad ha kine ki sngi, bad katei ka jinghiar iew ki la iathuh ba ka la hiar kynsan kynsan mar sien khang dewiong ha kane ka jylla.
Ha ka sngi saitjain jong ka taiew, katto katne ngut ki nongthohkhubor ki la iaid kylleng ka Iewduh ban ia kynduh ia ki nongtrei bad ki trai dukan ban ia kren halor ka iew ka hat die kyiad phareng jong ki ha kine ki sngi bad la ioh ban ia kynduh  kumba san tylli ki dukan, don kiba shong hi ki trai dukan bad don pat kiba don ki nongtrei.
Ha katei ka jing iakynduh, kiba bun na ki tra bad kiba shong Wine Store ki la iathuh ba mynshuwa  ka bai die kyiad ha ka shisngi ka poi kumba shi lak tyngka bad tam ia kata,  hynrei mynta pat ki die lada bun eh tang T.
20 hajar tyngka shisngi.
Ka daw ka jinghiar palat ka iew die kyiad ha kine ki sngi ki la iathuh ba ka dei na ka daw ka jingkhang dewiong  bad ka jingpynkiew dor ia  ka kyiad.
Kiba bun na ki ki la iathuh ba ki la die da ka dor thymmai kaba ka sorkar ka la pynpoi sha ki dukan jong ki, bad ha katei ka dor thymmai ki la ong ba ka kyiad kaba tad eh kum ka Officer Choice , kaba dei ruh kaba iaid iew bha la pynkiew T.
5 tyngka shi kwatar, “Jan baroh hi ki jait kyiad , kiba don ha ki bilor Kwatar la pynkiew dor  da T.
5 tyngka, katba nang heh ki bilor ka jingkiew ka dor ruh ka nangheh", ong uwei u nongdie kyiad u bym treh ban pynpaw kyrteng haba ia kren bad ki nongthohkhubor.
Bun na kitei ki nongdie dukan kyiad phareng ki la iathuh ba ka jingdawa kyiad kaba jur bha kam dei hangne ha nongbah Shillong, hynrei ka dei  shabar Shillong, khamtam sha ki par dewiong, “Ha kito ki por tang ka OC ki kit da ki phew case ha ka shisngi, hynrei mynta pat san case shisngi ruh ym lut" iathuh sa uwei pat u trai dukan.
Haba la kylli hato ka jingdon ki sngi tyrkhong kyiad ba la pynbna da ka sorkar ki ktah ne-em ia ka iew die kyiad, ki la ong ba mynshuwa man te haba dang iaid iew bha ka ktah bha, hynrei mynta ‘sngewtynnad man ioh shuti ioh shong ing’ ong uwei na ki nongdie kyiad phareng, sa uwei pat u la ong, ‘mynta ki  Wine store ki la kylla dukan die waidong, shoh samthiah man, mynshuwa ngim ju lait kti tang ban dihsha ruh, u briew u la ieng lypa da u lain, nga peit ha ki dukan khaw ym don briew , ha dukan kyiad pat ki ieng da u lain, mynta jar jar’.
Kawei pat ka Wine Store kaba don ha Iewduh hi bad kaba dei kaba ju iaid lynti paidbah bha, kaba la iohi ruh ba mynshuwa ki briew ki ju ieng da u lain hynrei mynta pat ka kynjah jar-jar, haba ia kren bad ki nongthohkhubor u la ong, ‘Mynshuwa ngi don saw-san ngut ki nongtrei, katta ruh ym ia ioh por u briew da u lain, hynrei mynta ngi don tang ar-ngut ki nongtrei katta ruh ngi shu ia shongkai kumne, ki nongdih baroh imat ki la bun kiba la dih ‘yiad lieh’ u la ong.
Ha kaba iadei bad ka dor thymmai, ki trai Wine Store ki la ong ba ka dor thymmai kam da ktah eh ha ka jingshisha hynrei ka daw hi ka dei namar ba ki briew kim don jingmih shuh, namar ba baroh shikatta ki ba kit kyiad bha da ki bun bun case ha ka shisngi sha ki par dewiong.
Ki nongthohkhubor ki la ioh ruh ban kylli bniah na ki nongdie kyiad ia ka bai khajna ba ki hap ban siew, ki la iathuh ba ki hap ban siew ia ka bai Excise man ba ki thied kyiad, bad ka dor jong ka khajna la shu khein katkum ki jingbun ki kyiad, nangta ki la ong ba ki hap ban siew ia ka bai pynthymmai laisen kaba ki hap ban leh man u bnai , bad katei ruh ka poi shi lak tyngka tam, nangta ki hap ban siew bnai ia ka khajna sha ka Hima Mylliem, bad lait nangta sa ki bai dukan, ka bai kyiad, ka bai nongtrei, bad kiwei pat ki jinglut.
Shillong, 18’lyngkot:Lashai ka sngi ka dei ka sngi ba ka tnad ka koti ka khiah ka jylla lyngba ka District Health and Medical Officers ( DMHO) ha ki district bapher bapher ki la pynbna ba kin  sdang ia ka jingsam dawai Polio ia ki khyllung kiba hapoh 5 snem ha kylleng ka jylla , bad katei ka jingsan dawai polio kan long lai sngi kynthih naduh ka 19, 20 haduh 21 tarik, bad ha ki ar-sngi ka 20 bad 21 tarik la mang ba ia ka jingsam dawai yn pynpoi ruh sha manla ki thliew ing.
Hynrei ka jingeh mynta ba katei ka tnad kan ia kynduh ka long ba ki ASHA kiba ju shim khia ban leh ia katei ka kam ban pynpoi dawai polio sha manla ki thliew ing ba don khyllung mynta ka kynti ki la rai ban shong ing bad kin ym leit sam polio,  na ka daw ba ki ong ba ka dei namarba ka sorkar kam patiaw bad kam pynshah shkor  ia ka jingdawa jong ki kaba la ar snem eiei mynta kata ban pynkiew ia ka bai nong sngi sha ka T.
150 tyngka shisngi bad kiwei pat ki jingdawa.
Ia katei ka jingsangeh treikam ki ASHA  ki la pynbna ha ka jingiakynduh bad ki nongthohkhubor ha Shillong Press club ha ka  14 tarik mynta u bnai, bad ki la ong ba ia katei ka rai ki la shim ha ka 13 tarik ha ka jingialang jong ka Joint Action Committee of Asha Facilitators and Asha Workers (JAC-AFAW), hapoh ka jingialam jong ka President ka Haphilin Pyrtuh.
Lah ban pynkynmaw ba ha katei ka sngi , ki ASHA ki la ong ba ka jingsangeh treikam jong ki ka dei tang ka jingsneng kaba ki kwah ba ka sorkar lyngba ka tnad ka koit ka khiah kan pei shkor noh , naba lada khlem ki ASHA ia ka jingsam polio hap ban leh hi da ki nongtrei katei ka tnad.
Lah ruh ban pynkynmaw ba ha katei ka sngi ha ka jingiakynduh bad ki nongthohkhubor, ki ASHA ki la ong ba lada dei ba kin sam ma ki ia ka dawai Polio , lah ban pyndep ia katei ka kam tang hapoh ka sngi ba la buh ka sorkar namarba ki la tip lut ia manla ki thliew ing ba don khyllyng, kaba ki nongtrei ka tnad ka koit ka khiah kim tip don jingtip eiei katno ngut don khyllung ha katei ka ing bad katno ha katei pat.
Ka jingkylli ba mih mynta ka long hato ki dawai Polio ki lah ban poi man ki thliew ing khlem ki ASHA, hato lah ban pyndep ia ka jingsam dawai polio hapoh kitei ki lai sngi, ne ki paidbah ki hap ban leit sha ki jaka sumar sorkar ban leit pyndih dawai Polio ia ki khun jong ki ne lah ban pynpoi dawai Polio shaduh sha ing tang da ki nongtrei ka tnad ka koit ka khiah?Nalor ka jingpynbna ha ki kotkhubor, ka tnat ka koit ka khiah, ka la phah ruh da ki jingthoh lyngkot sha baroh ki mobile phone jong ka Cell One, Reliance, Aircel, ha kaba la thoh ha ka ktien phareng, garo, khasi, ba ki briew kin ia leit sha katei ka jing ia dih dawai Polio bad don ki tymmen ki kro ruh, kiba sngew lyngngoh, haba ki ioh jingthoh ha mobile jongki, ba la khot ia ki ruh ban leit dih dawai Polio.
Shillong, 18 ‘lyngkot:Ki seng sain pyrthei ba don ha ka liangpyrshah ki la rai ban leit iashim bynta ha ka jingialang ban long ha ka 20 tarik Kyllalyngkot ban iakren halor ka jingthmu pyn kylla ia ka 6th Scheduled ba la khot da u Myntri Rangbah ka jylla u Dr Mukul Sangma.
“Ngi la rai ban leit iashim bynta ha ka jing ialang hadien ba la ioh pdiang ia ki kot ki sla kiba ngi la pan jingshai halor kane ka jingthmu ka sorkar.
Ka sorkar jylla ka la ai ruh ia ngi ia ki jingai jingmut jong ki lai tylli ki Autonomous District Councils (ADCs) halor ka jingthmu ban pynkylla ia ka 6th Scheduled ba la phah ha u snem 2012," la ong u general secretary ka UDP u Bah Allantry F Dkhar ha ki nongthoh khubor hadien ba la wai ka jingialang ha kane ka sngi Saitjain.
U Bah Dkhar u la ong ba kin iakren biang ia kane ka kam lashai ka sngi shwa ban leit sha ka jingialang lashi sngi.
“Ki MDCs jong ki seng sain pyrthei bapher bapher kin wan iashim bynta lang lashai ha ka jingialang", la ong u general secretary ka UDP.
U la pynpaw ia ka jingsngew lyngngoh ba ka sorkar ka la kylla ia ka mat ban iakren ha ka jingialang na kaba ka la ai mynshwa.
U Bah Dkhar u la pynkynmaw ba ki mat ba ka sorkar ka la phah ha ka jingialang kaba la pynsangeh noh ha ka 16 tarik, ka long ban iakren ia ka jingdonkam halor ka jingthmu ban pynkylla ia ka Sixth Schedule bad ka kam jong ki khlieh nongsynshar ka Meghalaya.
‘Hynrei ha kane ka jingialang kaba la buh biang ban long la 20 tarik, ki mat iakren ki long halor ka jingthmu ban pynkylla ka tnad kam pohiing ka ri halor ka jingiateh bad ka ANVC bad ka ANVC-B,  kaba iadei bad ka jingpynbun ia ki MDC bad kiwei ki rukom ban shu thung iaki MDC nalor kiwei pat", la ong u Bah Dkhar.
U Bah Dkhar u la ong ba kane ka long kaba thamula ban iohi ia ka jingbakla jong ka sorkar kat ia ki mat ban iakren ia ka iap ka im ka jaitbynriew.
Shillong, 19 ‘lyngkot:Ka jingpynkhein ia ka jingkhang tih dewiong bad shalan ka National Green Tribunal (NGT) ka jur bha ha kane ka jylla bad tang ha East Jaintia Hills district kumba 11 tylli ki jingjia kum kane ha ka shi sngi la lap da ki bor pyniaid ka district.
Ki pulit ki la ong ha u bnai Kyllalyngkot ha ka por kumba 3 baje janmiet, u Extra Assistant Commissioner ka Khliehriat u Bah G.
Warjri u la lap ba ki nong bylla kynthup u Satrim Munda, Md.
Altab Hus sain bad u Md.
Firul Islam, ki la tih dewiong beain na ka thain Rymbai  kaba don ha Deinchyn rum.
Ha kane kajuh ka sngi, kumba ha ka por 3.
30 baje janmiet, la lap shuh ba uwei u nongbylla u Phyrnai Langshiang u la tih beain ia u deiwong na kajuh ka jaka.
U C.
P Mawkon uba dei u EAC ka Khliehriat u la lap ba ka trok (ML-04B-9355) kaba dei jong u Deibok Suchiang ba la niah da u M.
Rymbai ka la kit dewiong beain bad la lap ha Byndihati kaba dei ka surokbah NH-44 ha EJH.
Kumjuh kum kane ka jingjia ha ka por 4.
30 baje janmiet, u la lap ba kawei ka trok (ML-04-4139) kaba dei jong u   L.
B.
Sympli ba la niah da u Bran Chyrmang la lap katba ka dang kit ia u deiwiong ha ka thain Byndihati.
Ha ka 15 tarik Kyllalyngkot ha ka por kumba 4.
30 baje janmiet kawei ka trok (ML-04-6552) kaba dei jong u  T.
Rymbai ba la niah da u Halnes Dkhar la lap ba ka kit dewiong beain ha katei ka thain Byndihati.
Bun bah ki trok (ML-04A-8256) kaba dei jong u Mor Siangshai ba la niah da u Dawanbiangki Suchiang, ka trok (ML-11-0182) kaba dei jong u Deibor Dkhar ba la niah da u Treyo Pajuh, ka trok  (ML-04B-4254) kaba dei jong u Ebrin Phawa ba la niah da u Phein Phawa, ka trok (AS-01R-4262) kaba dei jong u Kon Sungoh ba la niah da u Arki Shadap la lap ba ki kit dewiong beain ha katei ka thain Byndihati.
La lap ruh ia ka trok (ML-04B-0425) jong u Khihlang Dkhar ba la niah da u Argisius Marboh, ka trok (ML-04A-6838) jong u Werin Dkhar ba la niah da u Darni Dkhar lap ba ki kit bewain ia u dewiong da kaba pynkhein ia ka jingmana ka NGT.
Ha katei ka sngi, lai ngut ki briew kynthup u Sengrak Ch.
Momin, u Jerabena R.
Marak bd u Wilson N.
Marak ki la shah kem katba ki dang shalan tuh ia u dewiong sha Bangladesh lyngba ka shnong Bawanipur ha South Garo Hills.
Mynta ka long aiu ka NGT kan leh halor kane ka jinglap ia ka jingshalan bad tih beain ia u dewiong ha kane ka jylla wat hadien ba ka la mana da kaba tyngeh.
Shillong, 19’lyngkot:Ka Hynniewtrep Youth Council (HYC) ka la pynpaw ia ka jing sngew pyrshah jur halor ka rai ba dang shen ka Meghalaya High Court ban sloit bor noh ia ki Rangbah shnong, ka HYC ka la kyntu ia baroh khoit ki rangbah shnong bad ki District Council ba kin kyrpad sha ka ing bishar ba kan weng noh ia katei ka rai, bad ha kajuh ka por ruh ka la kyrpad ia ka ingbishar ba kan pyrkhat biang sa shisien ia katei ka rai ba ka la shim.
Haba kren sha ki nongthohkhubor mynta ka sngi, u President ka HYC u bah Peter J Lawai u la ong lada ki rangbah shnong kin duh noh ia ka bor ki paidbah kin ia kynduh jingeh khamtam lei lei kito kiba sah ha ki nongkyndong, ha kaba ki hap ban wan shaduh Shillong tang na ka bynta kawei ka sertiphiket shnong bad kiwei pat ki kot ki sla ba ki donkam ban leh.
“Katei ka rai ka ing bishar ka long kumba u kpa um don hok bad um donbor shuh ia u khun" ong u bah Lawai uba la ong ruh ba katei ka rai ka ingbishar ka buh jingma kab akhraw lada jia ba katei ka hukum kan treikam noh , bad kawei na ki jingma nalro kiwei pa ka dei ka jingwan buhai shsnong ki bar jylla.
Katba na ka liang u General Secretary ka HYC  pat u bah Robert Kharjahrin u la kynnoh ba ka jingshim ka ing bishar ia katei ka rai ka dei namar ka jingbym ler kam ki District Council ki bym shym la thaw ia ki ain ban pyni kano ka bor ba ki rangbah shnong ki don, bad kaba ym shym la thaw-ain naduh  naduh u snem 1952 haduh kine ki sngi.
“Baroh hap ban kynnoh ia ki district council, kaei kaba ki leh ka dei tang ka jingmyntoi politik" u la ong ba ka jingbym don ain ka la pynmih ia kiba kum kitei ki jingeh bad ka la pynlon gruh ia ki katto katne ki rangbah shnong ban pyndonkam bakla ia ka bor jong ki.
U la ong ba baroh ki Standing Committee ki dei ban pynsngew ia ka sur jong ki pyrshah ia katei ka hukum bad ki dei ban kyrpad sha ka Division Bench.
U bah Robert u la ong biang ba katkum ka article 13 jong ka riti synshar ka ri India la ai ia ngi ka hok ban longtrai halor ka riti ka dustur bad ka hok ban pynsngew ia ki jingkyrpad, u la ong ruh ba ka hukum ka high Court kam shym la ktah tang ia ki rangbah shnong hynrei ia ki khlieh nongsynshar kynthup ka district council.
“Ngi la ia kren lyngba ka phone la bunsien bad ki KHADC kumjuh sha ka JHADC bad ngi la ia kynduh ia ki, ki ruh ki la sngap bad jubab ia ngi bad ngin dang ia kynduh na ka por sha ka por nangne shakhmat ban kyntu ia ki ban phah ka jingkyrpad sha ka ingbishar" ong u bah Robert Kharjahrin.
U organizing secretary katei ka seng pat u bah  Nickson Dohling u la ong ba ka logn kaba phylla ba u CEM ka District council un leit ban hajir sh aka ingbishar watla u khlem leh kano kano ka kam pyntriem  hynrei uba ieng na bynta ki paidbah.
U la pynpaw ba ka HYC ka kyrshan ia  ubah Adelbert Nongrum bad u la kyntu ruh ia ki Dorbar shnong, ki khlieh nongsynshar ba kin mih shakhmat ha ka 27 tarik mynta u bnai ha ka sngi bay n tian bishar ia u bah Adelbert, ban ai ka jingkyrshan ia u halor kate ka mat.
“Ngin ia kynduh ia baroh ki khlieh nongsynshar ba kin leit sha ka jingtian bishar ha ka 27 tarik mynta u bnai" pynkut u bah Dohling.
Shillong, 19 ‘lyngkot:Palat 4000 ngut ki Accredited Social Health Activists (ASHAs) kiba don ha kane ka jylla kim shym la leit sam dawai polio mynta ka sngi, kaba dei ka sdang sdang jong ka jingsam dawai polio kaba lai sngi ka sorkar, kaba sdang naduh ka 19 haduh ka 21 tari mynta u bnai.
Katei ka jingsangeh trei ki ASHA mynta ka sngi ka dei kaba ki la pynbna ka dei namarba ka sorkar kam shym la shah shkor ia ka jingdawa jong ki.
“Ngi la rai ban ym leit sam dawai polio namar ka jingbym patiaw ka sorkar ban pynurlong lane ban jubab ia ka jingdawa jong ngi" ong ka President ka Joint Action Committee of ASHA Facilitators and Workers (JAC-AFW) ka kong Haphilin Pyrtuh, ha ka jingiakren bad ki nong thohkhubor mynta ka sngi.
Ki ASHA ki la pynlong ruh kawei ka jingialang ha Communitty Hall ka Jaiaw Shyiap bad Lum Pyllun ban pyni ba ki ia tylli bad kim treh ban leit ai polio mynta ka sngi, ha kaba ha katei ka jingialang la wna ban ia shim bynta haduh kumba 2000 ngut tam ki ASHA na kylleng ka jylla kynthup na ri-lum Garo.
“Ha baroh ki snem ba la leit ka sorkar ka la pynlong ia ki ASHA kum ki nongtrei mon sngewbha ha ka koit ka khiah, hynrei la pynkhia pynban ka jingkitkhlieh ha ki, ngi dawa ba ka por ka la dei ba ka sorkar ka dei ba ithuh noh ia ki kum ki nongtrei sorkar namarba kim lah ban im tang da ka jingsiew kaba ju siew sha ki baroh shi katta" ong biang ka kong Pyrtuh.
Ka la pynkynmaw ruh ba ka jingdawa ki ASHA ka kynthp naduh ka jingpynkiew ia ka bainong sngi  na ka T.
75 tyngka shisngi sha ka T.
150 tyngka shisngi, ban mang beit thik ia ka bai burom ka sorkar ia ki, bad kiwei pat ki jingdawa ki ASHA kynthup ka bai leit sumar shaduh sha ing u nongpang.
Shuh shuh kumba ki la ia kren bad ki nongthohkhubor ha kine ki sngi ba la dep ki la pynpaw biang ruh ia ka jingsiew kaba ka sorkar ka siew ia ki mynta kaba T.
900 tyngka kawei ka booth, kata ka mut ba lada ki don hynriew ngut ne hynniew ngut ki ASHA kin hap ban ia sam ia katei ka T.
900 tyngka.
Ka kong Pyrtuh ka la pyntip ruh ba ka  JAC ka la dep phah ia ki mat jingdawa jong ka sha ka sorkar jylla kynthup ia u myntri ka koit ka khiah, ka DMHO, bad u Director of National Rural Health Mission (NRHM) la bun-bunsien naduh u snem 2013.
“Ka sorkar kam shym la jubab eiei, ka la leh kyllut ka shkor , bad dei katei ka daw kaba pyndiaw mynsiem ia ki ASHA" ong biang ka kong Pyrtuh kaba la pynkynmaw ba u myntri ka koit ka khiah u la kular ban khot jingialang ia ki mynta u bnai hynrei haduh mynta kim pat don jingtip eiei.
Ka kong Pyrtuh ka la iathuh ba baroh ki PHC, ki CHC, bad ki jaka ai dawai Polio ki la shah ktah bha mynta ka sngi ha ka jingsangeh treikam ki ASHA, bad ka la ong ruh ba ki la ioh jingtip ba don katto katne ngut ki ASHA ki ba la shah byrngem bad shah pyntieng ban beh kam ia ki, namarba kim treh ban leit sam dawai polio.
“Ngi kwah ban phah ka khubor ba shai sha kito kiba pyntieng ba lada ki ASHA ki dei tang ki nongtrei mon sngewbha , ka shong ha ka kan leit trei ne kam leit, bad lada ka dei tang ka nongtrei mon sngewbha balei ka sorkar ba buh kyndon ban pynbunkam ia ka" ong  biang ka kong Pyrtuh.
Ka President ka JAC ki ASHA ka la pynkynmaw ruh ba ha ka por ba u myntri ka koit ka khiah ka jylla u bah AL Hek  ha ka por ba u wan sha ka jingialang Asha Diwas ha u nailar, 2013  ula pynpaw ba ka tnad ka koit ka khiah ka shem jingeh ban treikam lada khlem ka jingiarap ki ASHA.
Ka la ong ba ha katei ka por u la kular ba un shimkhia bad ki bor ka sorkar pdeng na Delhi ban ai da ka tulop kaba man ubnai sha kin a bynta ka jingnoh synniang jong ki.
Shillong, 21’lyngkot:Ki shipai BSF jong ka  36 Bn kiba don ha South Garo Hills district ha BOP Fakirakona ki la ioh pyllait im ia uwei u nonghikai barim uba la tip kyrteng kum u Sh Robinson R Marak, 65 snem karta katba ki nongrahbor ia u ki dang thmu ban pynkynriah na kawei ka jaka sha kwei pat kaba ki sngew shngain ha khappud ka Bangladesh.
Ha ka 20 tarik, mynta u bnai katba ki nongrahbor ki dang iaid ha pud India bad Bangladesh ha ka mynmiet 7:40 baje ban rah ia uba shah rahbor ki shipai BSF ki la kthong ia ki, hynrei ki la ioh phet krad noh ha ki khlaw ba rben hapdeng ka jingdum ka miet.
Ha katei ka jingkthong ki la ioh ban bat ia uwei u briew uba la tip kyrteng kum u Robinson R Marak, bad hadien ki la lap ba utei u rangbah u la shah rahbor na ka jaka sah jong u na ka shnong Chambalgiri, Baghmara PS , South Garo Hills naduh ka 17 tarik u nohprah, 2014.
Kham mynshuwa ha ka 29 tarik u nohprah, 2014 uwei u nongrahbor u la shah pyniap ha khappud India bad Bangladesh ha  BOP Debram  ha ka jingleit khynra jong ki BSF bad pulit, katba u dang pyrshang ban rahbor ia utei u nonghikai ba la ioh pyllait.
Jowai, 19 ‘lyngkot:Ka pakhang shnong, ba la khot pynlong da ki sengbhalang bapher, kan sdang lashai ka sngi, ha ka por 5baje mynstep bad kan bteng haduh ka 21tarik ha ka por 5baje mynstep.
Katei ka dei ka pakhang  ba 24 kynta, ba la khot pynlong da ki seng bapher, na ka bynta ban dawa halor ka kaiphod, kaba iadei bad ka jingshah siat ha Mookhep, kaba dang buhrieh da ka sorkar Jylla haduh mynta.
Ka jingshah siat ha Mookhep, ka la jia ha ka 24tarik Nailur 2014, ha kaba arngut ki briew ki la iap, na ka daw jong ka jing ia khih ban pyrshah  halor ka jingkhang tih dewiong ha Jaintia Hils.
Shillong, 21 ’lyngkot:Ka Dorbar shnong Pommura ka ba la long ha ka 29tarik Nohprah 2014 ka la rai  ban khang syndon ia ka kyiad ia ka ba la sdang na duh ka 11 tarik 2015 bad khnang ba ki paidbah ka shnong ka la pynbna ia kane ka rai.
Ha katei ka Dorbar ba ladep ka shnong ka la rai ban pyllait tang ia ki Wine store bad kino kino ki briew kiba thied na ka wine store ruh kim dei shuh ban ia dih hapoh u pud u sam ka shnong pommura bad la khang ruh ban leh ia kino kino ki kam jakhlia bad lada lap ia kino kino ki ba pynkhein ia ka adong ka shnong kan leh ia ka ba donkam katkum ba la rai ha katei ka Dorbar.
Na ka liang jong ka shnong ka la ai khublei kyrpang ia ka seng samla shnong bad ia ka FKJGP pommura Unit kiba la shimkhia ban pynlong ia ka jingpynshai paidbah bad ka Rally halor ka jingsniew ka kyiad ka ba la wanrah ia ka jingsngewkhia ki longkmie, longkpa, samla ki ba la mih paidbah ha ka Dorbar ban kyrshan ratbah ban khang kyiad syndon ia ka ba la treikam pura mynta bad ka shnong ka ai khublei  ia ki longkmie ki samla ki longkpa ki ba la mih bad trei shitom bha ban peitngor  ia ka shnong ka thaw na ka bynta ka bha ka miat jong ka shnong ka thaw bad ka imlang ka sahlang.
Kane ka long katkum ka kyrwoh khubor na u Bah Bristar Mawthoh Finance Secretary Dorbar shnong Pommura.
Shillong, 21 ’lyngkot:U Meghalaya Inspector General of Police (CID) u BR Rana u la kiew sha ka kyrdan mynta kum u Additional Director General of Police (ADGP) ka jylla Meg halaya.
Nalor u Rana sa uwei u heh pulit u Bah A Sunn u ba bat mynshwa kum u DIG (ER) u la shah pynkiew sha ka kyrdan Inspector General of Police.
Katba u H Marba niang u ba bat mynshwa kum u DIG (CID/ACB/Vig) la pynkiew kum u Inspector General of Police bad u dei ban peit ia ka CID.
Shuh shuh nalor kine, ar ngut ki heh pulit u bah A Mawthoh bad u bah SS Kynjing.
Mawthoh la pynkiewkydan na kam kaba ki bat mynshwa.
U Bah A Mawthoh un bat kum u commandant jong ka 1st MLP battalion katba u bah Kynjing kum u principal ka Police Training School.
Shillong, 21 ’lyngkot:U Myntri Rangbah ka jylla  u Dr Mukul Sangma u la iathuh hynnin ka sngi, ba ka myntri kampohiing barim ka jylla ka Kong Roshan Warjri ka la weng noh ia ka shithi iehkam myntri kaba ka la dep phah mynshwa.
Kane ka jingpynbna u Myntri Rangbah ka la long ka jinglynngoh ia kiba bun wat hapdeng ka jingmutdut ba un pynrung myntri da uwei pat ha jaka ka Kong Warjri.
Ka Kong Warjri ka la iehkam myntri ha u bnai Naiwieng mynshem da kaba ai daw kum ka jingkitkhlieh na ka bynta ka jingkynrei ki kam pyntriem ha ka jylla khamtam ha Garo hills ha kaba ka jingpyniap ka la jur bha.
La iathuh ba u Myntri rangbah u la lah ban pynngeit ia ka Kong Roshan da kaba khroh kjor ia ka ha ka jingiakynduh jongki ha kamra treikam jong u myntri ha kane ka sngi Nyngkong da bun kynta bha.
“Nga sngew kmen ba ka Kong Roshan ka la rai ban weng noh ia ka shithi iehkam", la ong u Dr Sangma ha ki nongthoh khubor hynne ka sngi.
U Myntri Rangbah u la iathuh ba kane ka rai jong ka Kong Roshan ban kyrdiang dien biang ka long hadien ba ki la iashong iakren ia kane ka kam ha kane ka sngi Nyngkong.
“Ha kaba khadduh nga lah ban khroh ia ka bad kan bat ia kijuh ki tnad ba ka bat mynshwa", la ong u Dr Mukul.
Lah ban kdew ba ka Kong  Roshan ka la iehnoh ia ka kam myntri ha ka 20 tarik Naiwieng mynshem snem.
Ka la long ar bnai mynta ba ka la phai dien biang ia ka rai jongka.
Ka Kong Roshan nalor ka tnad kam pohiing ka la peit ruh ia ka tnad Home (jails) bad ka PWD (building).
Da kane ka rai ban weng noh ia ka shithi iehkam, ka jingleh jong ka Kong Roshan ka la paw ba ka la don eiei sha lyndet ka kam politk kaba jur bha.
“Ka jingbujli tnad ia ki myntri kan sa urlong shen, sngewbha iai shah bad nga, ngin pyndep ar snem pura", la ong u Myntri Rangbah.
Shillong, 21 ’lyngkot:Ka Meghalaya Democratic Party (MDP) ka la ai jingmut ia ka sorkar jylla hapoh ka jingialam u myntri rang bah u Dr Mukul Sangma ban ai bhah lem na ki kynhun Seng Khasi bad Sein Raij kiba peit ia ka riti dustur ba kin ioh bynta lem kum ki MDC shu sieh ha ki District Council.
Ia kane, ka MDP ka la pynsngew ha ka jing ialang kaba la khot da u Myntri Rangbah hynnin ka sngi ha Shillong ban iakren ia ka jingthmu ban pynkylla ia ka 6th scheduled ba la mihkhmat da u Babu Kular Khongjirem u General secretary barim bad u Wankitbok Pohsna  u Joint secretary ki la ai jingmut ia ka sorkar ba ka dei ban sieh MDC lem na ka kynhun Seng Khasi bad Sein Raij kiba pynneh pynsah ia ki riti dustur jong ka jaitbynriew.
Kane ka party ka bym shym la pynkhlain shuh ha kine ki khyndiat snem mynta bad bym don nongmihkhmat paidbah shuh, ka la pdiang sngewbha ia ka jingpyrshang jong ka sorkar ban wanrah ia ka jingshong suk shongsain ha ka jylla ha Garo Hills khamtam ka jingiasoi soskular bad ki seng ANVC bad ANVC-B ha ka 24 tarik Nailur, 2014 bad kyntu ruh ia u Myntri Rangbah ba un shim shuh shuh ia ki lad ki lynti khnang ban wanrah biang ia ka jingsuk bad ka jingshong shngain ha baroh kawei ka Garo Hills bad Khasi Hills.
Katkum ka mat iakren ba la kamkhmat da u Myntri Rangbah ka jingdon jong ki MDC ha Garo Hills bad ha Khasi Hills yn pynbun noh na ka 29 ngut sha ka 35 ngut kiba jied da ki paidbah bad 5 ngut yn shu sieh da ka sorkar.
Ha Jaintia Hills, ka sorkar ka dang I biang ba kin neh shwa 29 ngut bad 5 ngut yn shu sieh.
Na kitei ki 5 ngut kiban shu sieh uwei ban jied da ki nongsynshar Hima/Raid/shnong, uwei ban long na ki jaitbynriew bym don nongmihkmat, uwei la mang na ka bynta ki kynthei bad 2 ngut yn jied da ka jingstad bad shemphang ka sorkar jylla.
Ka jingiakren hi ka long halor ban pynkhlain ia ki district council khamtam ban pynneh pynsah ia ki riti dustur, ka niam ka rukom bad ka kolshor ka jaitbynriew.
Dei na kata ka daw ba ki nongmihkhmat ka MDP ha katei ka jingialang ki la pynpaw shai ba ki kynhun kiba ju leh leh kiba dang bat bha rdin ia ka riti dustur bad ka kolshor jongka jaitbynriew ym dei satia ban iaid lait.
Ki dei maki, kiba tip bad sngewthuh khamtam halor kine ki kam riti dustur jongka jaitbynriew.
Bad eki dei ban ioh jaka ne ioh bynta lem ia ki khnang ba kin ioh ban iatuklar lem ia ki kam synshar khadar khamtam ha ka jingpynneh pynsah ia ki riti ki dustur ka jaitbynriew.
Kine ki kynhun tynrai ki long kum ki seng Khasi ha Khasi Hills Autonomous District Council bad Sein Raij ne Niamtre ha Jaintia Hills Autonomous District Council.
Kine ki kynhun ki long kiba heh paid ha ki 100 snem mynshwa hynrei mynta ki la kylla rit paid ha la kajong ka ri.
Lada jah noh kine, jah noh ka riti dustur bad lada jah ka kolshor, jah noh syndon ka kolshor.
halor kane ka nongrim, ka MDP ka kyntu ia u Myntri Rangbah ha katei ka jingialang ba un pyrkhat lem ban pynioh jaka da kaba shut hung ne bsuh lem uwei u MDC ka Seng Khasi ha KHADC bad uwei pat na ka Sein Raij ne Niam Tre ha JHADC khnang ban wanrah biang ia ka burom ka ijot jong ka jaitbynriew.
Katkum ka jingpynlait khubor na ka MDP, na ka liang u Myntri Rangbah u la shah shkor bha halor kane, bad mynta ka shong pat sa ha kine ki kynhun bad riti la ki sngew dei ne em halor kane ka jingtyrwa.
Hynrei kim dei pat ban iakhlehlang bad ka politik bad khlem da iakren ne iakhleh ruh ia ka kam niam jongki, la pynkut ka kyrwoh na ka MDP.
Shillong, 21’lyngkot:Mynhynnin ka sngi ka 20 tarik u kyllalyngkot ki Daju ha Iewduh ki la duh sngi baroh shisngi, lut bai bam, lut bai kali khlem kamai shipiah ruh namar ka jingshah bat ha ka hima Mylliem ba kim shym la kohnguh ia ka ain ba ki dei ban phong sopti kaba shongdor T.
500, haba ki kit jingkit ha Iewduh.
Kham hadien kitei ki Daju ki la leit ban ud sha ka seng HYC halor ka jing bym shah ka Hima Mylliem ba kin kit daju khlem sopti jong ka hima bad ha katei ka jing iakynduh ka HYC ka la ong ba ki la dep ia kren bad ka hima ba kan sangeh shuwa shipor ia ka jingbat Daju ha Iewduh, katba ki ar-ngut ki myntri ka hima Mylliem  ba kynthup ia u myntri K Langstieh bad u myntri M.
B Kharlukhi ha ryngkat ka jingdonlang u syiem khynnah ka hima Mylliem  ki la ong ba mynta ka sngi ruh kin bteng ia katei ka jingbat ia ki Daju kiba khlem phong sopti hima ha Iewduh bad ki la kyntait ba ka don ka jingiarai lane ka jingiasngewthuh jingmut hapdeng jong ki bad ka HYC ba yn sangeh shuwa shipor ia ka jingpynphong ia ki sopti jong ki Daju ha Iewduh.
Hynrei la iohi ba katei ka jingkren ki myntri ka hima Mylliem ka la kylla pynban da khongpong , ha kaba mynta ka sngi la iohi ba baroh ki Daju ha iewduh ki kit nong khlem da phong ia ki sopti jong ki bad ki iaid sahuh hai hai kumba ju leh ha ki por ba la dep, hynrei la iohi ba na ka liang ka hima Mylliem kam shym la nud saham eiei ia ki.
Halor katei ka jingiakren mynhynnin ka sngi bad ki myntri ka hima Mylliem ka HYC ka la ong ba kan leit ban ia kynduh ia u CEM ka KHADC u bah Adelbert Nongrum ban ia kren halor katei ka jingeh ki daju,  hynrei haba ia kren pat bad u Vice President ka HYC Central Body u samla Donbok Kharlyngdoh u la ong ba ka seng kam shym la ioh ia kynduh ia u CEM, namar ba u don jingialang bad shen kan sa leit ban ia kynduh, “Hynrei mynta ka sngi te kam shym la don shuh ka jingpynthud ia ki Daju ha Iewduh, wat la ki kit khlem phong Uniform ruh" ong u samla Donbok.
Lah ban pynkynmaw ba ha ka jingiakren bad ki nongthohkhubor mynhynnin ka sngi na ka liang ki Daju Iewdu ki la pynpaw ba ka daw ba kim treh ban phong sopti hima,  ka dei namarba ka dor jong ka ka la rem palat bad ka dor ka iahap haba ia nujor bad ka jain.
Ki la iathuh ba ka dor jong ka uniform ka long T.
525 tyngka kheinlang bad ka bai rejistar.
Shillong, K’lyngkot 21:U Myntri Rangbah ka jylla u Dr Mukul Sangma u la kyrmen ba ka jylla ka jingrakhe ia ka jylla ynda ka dap 50 snem kan long da ka rukom kaba kham pher bad kham iar na ka bynta ka jingbit jingbiang.
Haba kren hynne ka sngi ha ka jingrakhe dap 43 snem ka jylla ha ka jingialang ha U Soso Tham Auditorium u Dr Sangma u la ong ba “ngi kyrmen ha ka jingdap 5o snem ka Meghalaya, ngi lah ban ai ia ki khana jingjop jong ka jylla".
U la ong ba ka jylla ka don ka jingduk, bad ki paidbah ki donkam ban iatreilang bad ka sorkar ban kyntiew ia ka jylla.
“Ngi donkam ban thaw lad ban pyndonkam thikna ia ki spah ba ka jylla ka don na ka bynta ka roi ka par", la ong u Dr Sangma.
U Myntri Rangbah u la ong ba ka jylla ka la iakynduh shibun ki jingeh ha ka liang ka pule puthi, ka koit ka khiah, ka jingbymiohkam jong ki samla bad kiwei pat.
U Dr Sangma u la ong ba ka thong jong ka sorkar ka long tei ia ka jylla Meghalaya kaba kiew shaphrang ha ka liang ka pule puthi, ka koit ka khiah haba ka jylla kan dap 50 snem.
“Ban jop ia kane ka jingangnud, ngi dei ban theh ban bei pisa na ka bynta ban pyndonkam ha ka lynti ka synkieng, ka ka leit ka wan bad kiwei", la ong u Myntri Rangbah.
U la ong ba ka sorkar jongu ka la pyntreikam bun ki skhim na ka bynta ban kyntiew ia ka ioh ia ka kot jong ki nongrep.
Shwa ia kane, u Myntri Rangbah u la sam ruh ia ki khusnam sha ki ioh na ka bynta ka Meghalaya Day.
La don ruh ka jingrwai, ka jingdro, ka jingmareh bad kiwei ki jingpynshong shit ia kane ka sngi ba khraw ka jylla.
Ha kane ka sngi la ioh ruh ia ka jingkren na u Bah D D Lapang, u Bah AL Hek, u Chief Secretary, PBO Warjri, u Commissioner & Secretary Bah Jopthiaw Lyngdoh bad u Director ka Information & Public Relations bad kiwei dei.
Ki nongioh khusnamha kane ka sngi, ki long u Victor E Iawphniaw, Deputy Director, Directorate ka Economics and Statistics; Dr.
Kevin D G Momin, MS Grade II, O/o The Superintendent, Tura Civil Hospital; Smti Mainora M Sangma, Assistant Deputy Controller, O/o The Deputy Controller, Civil Defence, Tura; Smti Patricia Khyriem, Superintendent, O/o The Commissioner of Labour, Meghalaya, Shillong; Shri Don Y Rymmai, Foreman, Directorate of Printing and Stationery; Smti Pyndaplin Chyne, LDA, O/o The Director General of Police, Meghalaya, Shillong; Smti Tathora G Momin, UDA, O/o The Deputy Commissioner, North Garo Hills, Resubelpara; Shri Monindra Kumar Das, LDA, O/o The Superintendent, Reid Provincial Chest Hospital, Shillong; Shri Biswajit Chakraborty, LDA, Typist cum Receptionist, O/o The Resident Commissioner, Meghalaya House, New Delhi; Smti Pimillioris Byrsat, UDA, O/o The Deputy Commissioner, West Khasi Hills, Nongstoin; Smti Wanhunmon Nongkhlaw, Typist, Planning Board; Shri Md.
Nizamuddin, Duftry, O/o The Trade Adviser and Director Movements, Government Meghalaya, Kolkata; Shri Charmingstone D Momin, Peon, Planning Board; Smti Armila Mawiong, Sweeper, MATI, Shillong; Shri Paulous Wahlang, Grade IV, O/o The Superintendent, Ganesh Das Hospital, Shillong.
Nalor kine la sam ruh ia ki lai ngut kiba ioh khusnam kynthup u Pastor Dr Overland Snaitang ban ioh ia ka khusnam U Tirot Sing Award ha ka thoh ka tar, katba u Pastro Greater Burn R.
Marak uba shakri kum u heh pulit Meghalaya Police Service (MPS) uba iehnoh ban shakri pat ia ka kum u pastor ha ka imlang sahlang u la shah jied ban ioh ia ka khusnam Pa Togan Sangma Award katba ka nongsiat khnam ka jylla ka Bansaralin Dhar ka la shah jied ban ioh ia ka khusnam U Kiang Nangbah ha kam ialehkai.
Shillong, 21 ’lyngkot:Ki Daju kiba kit nong ha Iewduh kiba don kumba 200 ngut tam, mynhynnin ka sngi ki hap ban shong sngi khlem kamai shipiah ruh, namar ka jingshah bat ha ka hima Mylliem ba kim phong ia ka riam Daju ba ka hima ka la pynkhreh ia ki.
Ka daw ba kim treh ia katei ka riam, ka dei namar ba ki la ong ba ka la rem palat haba ia nujor bad ka mar.
Ka dor katei ka riam,  ki la iathuh ba ka dei T.
500 tyngka, katba ka bai rejistar pat T.
25 tyngka baroh T.
525 tyngka.
Ki la iathuh ba shuwa ban mynjur ki la peit shuwa kaba kumno ka riam, ba kin ioh,  hynrei haba la peit ki ong ba kam ia hap eiei bad ka dor ba ka hima ka oh haba ia nujor bad ka mar.
Ha ka jingshisha ki la ong ba kim khmih lynti hi ruh ba kin hap ban siew pisa ia katei ka riam jongki,  namar ba ki la ong ba ha ka por ba u bah Ardent M Basaiawmoit u wan ban iuh kjat ha Iewduh u la kular ia ki  ba kin ioh ei.
“Ngi kiba kit ki jingkit kiba bunjait , haba kit kriah sohsaw lei lei katei ka Uniform tang ar-sngi kan jot noh, hato ngin hap ban siew T.
525 tyngka manla ka ar-sngi" ong uwei u Daju haba ia kren bad ki nongthohkhubor.
“Ngi bylla mynstep ngi bam da miet, naei ngin sei ia kata ka T.
525 tyngka" ong sa uwei pat.
Ha kaba ia dei bad ka jingphong Uniform nalor ka dor ba oh ka hima Myliem , kiwei pat ki daw ki la pyni ba don na ki Daju kiba wan ban kitnong sha iew ki dei ki khynnah pule ki ba ki kmie ki kpa jong ki kim lah kyrshan skul ia ki, bad tang shu long skul ki pep noh ka kam daju bad ki leit sha jingpule , don kiba donkam pisa kyrkieh, naei kin ap taiew, ap bnai , ki wan sha Iewduh ki kit jingkit bad ki la ioh khaw.
“Peit mynta ngi wan na ki nongkyndong, ngim dei ki nongsor, ngi la duh ka bai kali, duh sa ka baibam, duh sa ka bai sngi, ngim ioh kamai tang shipiah ruh, daei ki khun jong ngi kin bam" ong uwei na ki Daju uba la kham rangbah halor ka jingduh sngi ei mynta ka sngi.
Haba la kylli katno ki ju kamai ha ka shisngi , u la iathuh ba ka don ka sngi ka sngi, don ba ki kamai tang T.
200 tyngka, T.
100 tyngka bad don pat ba ki kamai T.
1000 tyngka shisngi, hynrei haba ia khein taiew ia ka iap ka im shi taiew ki kamai saw hajar duna.
Mynta ka sngi ki la iathuh ba kumba 300 ngut ki Daju ki ba la shu shong sngi , namar ka jingshah bat ha ka hiam Myliem, bad ha ka por ba ia kren bad ki nongthohkhubor ki la iathuh ba bun kiba kham jngai shnong ki la leit phailut, bad haba khein ia ka kamai baroh jong ki 300 ngut kaba la shu duh ei mynta shisngi lada ha ka dor kaba rit eh ba ki kamai ha ka dor T.
200 ka long T.
60,000 hajar tyngka, bad haba khein ha ka dor T.
500 spah ka dor rit eh lada ia khein katkum ka jingioh taiew jong ki ka long T.
1.
5 lak tyngka.
Haba khein pat ia ka dor bai sopti, kaba ka hima Mylliem ka buh T.
500  bad ki don haduh 500 ngut ki Daju kiba la dep rejistar tang bai sopti kan mih T.
2.
5 lak tyngka bad mynta ki don sa 180 ngut kiba dang rejistar thymmai , kata na ka 680 ngut ka bai uniform kan long T.
3.
4 lak tyngka.
Shillong, 21 ’lyngkot:U Chief Secretary ka jylla  u la khot iakren lashai ka sngi ia ki nongialam ka Khasi Student Union (KSU) South West Khasi Hills halor ka jingbyrngem jong ki ia ka jingsniew  palat ka surok Weiloi sha Rangblang.
Na ka liang jong ka KSU SWK ka la byrngem ba lada ka jingiakren markhmat bad u Chief Secretary lashai ka sngi  kam seisoh kumba ki angnud ban ioh ia ka surok kaba bha ha katei ka thaiñ, kim banse ban iaid biang shakhmat da ki jingiakhih, la ong u Samla Forwardman Nongrem, General secretary ka KSU, South West Khasi Hills District.
U General Secretary ka KSU SWK u la ong ruh ba ka jingiakhih jong ka KSU ha katei ka thaiñ ha kine ki sngi ba la leitnoh ka dei ka jingpynbor ka sorkar jylla ban iakhih namar kam sngap ia kaei ba ka seng ka don ban ong na ka bynta ban kyntiew ia ka ioh ka kot jong ki shnong ki thaw ha kitei ki thaiñ, hynrei ka la shu sngap mynthi beit bad ka jingsngap kyllut bad ka jingtap matlah jong ka ia ki khmat ka la pynlong ia ka seng ban mih shakhmat ban iakhih da ki prokram bapher bapher.
Shillong, 21’lyngkot:Ka Hynniewtrep Youth Council ( HYC) Jaintia hills District mynta ka sngi ka la leit ban jurip ia ka jinglong jingman ka iew Lad thalaboh, Jowai kaba hap hapoh ka jing peit ka JHADC,  kaba ki paidbah nongiew ki la leit ban ujor sha ka seng halor katei ka jingjaboh katei ka iew.
Ha katei ka jingleit jurip ka HYC hapoh ka jingialam u President bah I.
J Dameki Paswet, ka seng ka la lap ba napdeng lai tylli ki painkhana ba la mang ban pynlong kum ka jaka leit shabar paidbah, ka don tang kawei ka painkhana kaba treikam, bad ia katei kawei ka painkhana la pyndonkam lang kynthei bad shynrang hajuh.
Katkum ka kyrwoh na ka HYC ka la ong ba ha katei kawei ka painkhana ba treikam ka seng ka la lap ba ka Septic tank ka la shlei shabar bad ki mih ki jingsma puk na katei ka septic tank kaba ym shym don ba tap bad ha katei ka septic tank la pyntuid ia baroh ki jaboh jabain baroh kiba mih na katei ka iew.
Ka seng ka la lap ruh ba ha katei ka jaka leit pynjhieh la pynlong ia ka kum ka jaka pynlang tiar ha kaba ka HYC ka la lap ba la dap sa tang ki tiar shna dieng ki almari bad ki ben kiba dei jong ka briew.
Ka kyrwoh ka la ong ruh ba ka seng ka la  kren  katei ka briew kaba buh tiar buh tar  ba ka dei ban leh khuid ia kane ka painkhana paidbah khnang ban pynduna ki jingpang bapher bapher kaba lah ban wanrah na kane ka jaka.
Ha katei ka juh ka sngi, ka HYC ka la leit ruh ban jurip ia ki dukan die ja bad sha kiba don hajan stand indica bad la lap ruh ba hangtei la shu [pyntuid kulmar bad bret pathar ia ki jaboh jabain kat shaba lap, Ka seng ka la iakren bad kine ki trai dukan ba ki dei ban pynkhuid ia ki dukan jong ki bad kim dei ruh ban bret pathar iaki jaboh jabain kat shaba lap hynrei ki dei ban buh bha ia ki bad ban bret ha ki jaka ba dei ban bret ne ban thang ia ki.
Halor katei ka jinglap ka HYC ka la kyntu jur  ia ka District Council lyngba ka tnad iew baka  dei ban leit khmih ia kane ka jaka ha ka ban pynkhuid  bad ban pyndap ia ki jingduna kiba ki nongshong iew ki donkam namar ia ka jingkhrong khajna na ki nongshong iew ruh ki khrong beit bad ha ka juh ka por ka seng ka kyntu iaki nongshong iew ba kim dei ban bret pathar ia ki jaboh jabain, ne leit pynjhieh kulmar kat shaba lap khnang ba kan khuid ka iew paidbah bad lada ka seng ka lap kan leh da kaba tyngeh ia kiba leh khlem akor,  la pynkut u Environment Secretary ka seng u Bah Jimmy Tariang.
(i)	Kito kiba kwah ban shah hikai (trainee) ban thoh khubor ha U Rupang, lada ki dei kiba la pule ia ka Graduate, kiba don jingsngew tynnad ban thoh kotkhubor bad kiba nang ban type Computer.
(ii) Ki ban leit lum Advertisement, ki dei ban long kiba smat bad kiba lah ban iakren briew ha ki ophis sorkar ne ki ophis praibed bapher.
Yn kham lah ia kiba ju treikam bad ki kompeni  bad kiba lah ban kren English bad Hindi ruh.
Kito kiba don jingmut, kin lah ban leit ai kyrteng ha ophis jong U Rupang ha Mission Compound, Shillong – 793002 ha shwa ka 5tarik Rymphang 2015.
Ki shynrang ne ki kynthei, ki lah ban pyrshang, lada ki don ia ka jingkut jingmut ban trei ia kitei ki kam.
–	Editor & Publisher Rupang.
Shillong, 22 ’lyngkot:Ka BJYM (BJP Youth Wing) Meghalaya ka pynpaw ia ka jing lyngngoh iaka jingleh sting bad bymsuidniew jong ka Sorkar Meghalaya ia ki Nongrep ban pynpoi ia ka dawai sboh Urea.
Ka Sorkar Megha laya naduh u bnai Iaiong 2014 kala shim iaka rai ban pynsangeh ban ai kano kano ka jingiarap ia ki nongrep ban thied shiteng dor ia ki dawai sboh bad dawai pyniap khniang.
Khlem kano kano pat ka j ingiarap bad j ingpynshai ba thikna shaki N ongrep ka Jylla.
Kumta kane ka la wanrah ia ki jingeh kaba khraw iaki Nongrep bad bun naki ki kyndit ban shem ba ha kine ki bnai bala dep haba ki leit wad Dawai Sboh na lew, ka jubab  jong ki nongdie ka long ba kim.
iohshuh namar ba ka Sorkar Meghalaya kam shah shuh ban pyndonkam dawai sboh.
Na ka liang ka BJYM haba pyrshang ban buddien ia kane hadien bal ioh ia ka jingwan ud jong ki paidbah Nongrep, ha kine ki bnai bala dep na ka liang ki Ophisar jong ka tnad kam  rep kila kular ban leh ia kaba donkam bad ka Sorkar kala pynkhreh ban wanrah ia ki dawai sboh khamtam ka Urea.
Pynban kat haduh mynta kala dei ka por thung ia ki symbai ka Sorkar kam pat lah ban pynioh.
Kaba lyngngoh shuh shuh ka long ba kumba long mynta ka Dawai Sboh Urea kadon bad ka Company BVFC (Brahmaputra Valley Fertilizer Corporation) Namrup kumba 1500 tonnes ei ei ka urea na ka bynta ban pynpoi sha ka Jylla Meghalaya kaba la dep mang da ka tnad ka sorkar India na ka bynta kane ka aiom thung ba mynta.
Hynrei ka Sorkar Meghalaya lyngba ka Agriculture Department ka tnad kaba bat hi da u Dr.
Mukul Sangma Myntri rangbah ka Jylla, kam ailad ia kane ka Company ban pynpoi ia kane ka  Dawai Sboh kaba lah don lypa ha ka stock jong katei ka Company ruh namar ka Sorkar Meghalaya kam treh ban renew lane pynim iaka Fertilizer Registration License jong kane ka Company.
Kumta ym lah ban sngewthuh iaka jingthmu jongka Sorkar Meghalaya ha kaba iadei bad kane.
Imat ka Sorkar Meghalaya ka kwah ban pyniap thngan syndon ia ki Nongrep kajylla, lem kumta balei ban leh kumne.
“Ngi sngewkhia jur haduh katta katta ia ka jingleh ka Sorkar Meghalaya ia ki Nongrep bad na kaliang ka BJYM kan ym shong kli kti ba ki Nongrep ki dei ban ioh iala ka  jong ka hok bad lada ka Sorkar Meghalaya kam lah ban leh kloi ia kane, Ka BJYM kam banse ban shim da kiwei pat ki lad ki lynti ban iakhun iaka hok ki Nongrep", la ong u president ka BJYM Bah Egenstar Kurkalang ha ka kyrwoh ba ka pynlait.
Ki Dorbar Shnong ha ri Khasi-Jaintia ki don mynta ha ka umdum,haba ka High Court jong ka jylla ka la pynmih ia ka rai ha ka 10.
12.
2014, ba ki Rang bah Shnong ki trei khlem da ioh bor na kano kano ka ain, kumta kim don bor ban trei ia ki kam kiba iadei bad ki ain Sorkar, hynrei tang ia ki kam shnong kam thaw, imlang sahlang “confine themselves for social development", ong ka hukum u nongbishar.
Kahukum ka la mana ruh ia ka Sorkar jylla, ba kim dei shuh ban dawa na ki paidbah ia ki NOC Rangbah Shnong (R/S) bad ba ki dei ban peit ba ki kam ki dei ban iaid beit katkum ki ain ki kanun.
Kane ka hukum treikam kan long salonsar, kum ha ki kam register khyndew, khakhun ne haka iap ka im, shna ing, ring ding ilektrik, ki certificate shongshnong bad kiwei kiwei de.
Haba la peit bha ia ka hukum Kashari, ka paw ba la slied lyng khuit phar ia ka bor treikam ki Durbar bad ki R/S, kaba ki ju trei baroh shi katta.
Ka SorkarHa Ka Khim Khait:Kumno ka Sorkar Megha laya kan leh mynta, lada kam lah shuh ban ioh ia ka jingiarap ki Durbar Shnong(D/S) bad ki R/S?Mano ban peit lada thang dusmon ia ki khlaw ki btap, kiba tuh dieng, kiba pynkhalai, khaii kiad, drugs, iashoh iadat, iapyniap, kiba pynjot ia ki mar Sorkar, ban pun lynti lyngba ki khyndew shnong ne ban ring um na ki jaka shnong, ban peit ia ki riewsniew ba rung bad rieh hapoh shnong, ban iarap pyntrei kam ia ki skim Sorkar babun jait, ia ki BPL (baduk) bad ia kiwei-kiwei kiba ki jing treikam ki iaid ryntihbaroh shi katta?Duhnong mano, ka Sorkar ne ki D/S bad ki R/S? Kine ki dei kijingeh kiba mih na katei ka hukum, kaba la pyn dam noh ia ka rukomiatreikam hapdeng ka sorkar bad ka bor shnong bor paidbah,  (practicability issue among the government, the recognized traditional bodies and the people).
U D.
C.
ka East Khasi Hills District u lah da pynmih hukum shaid shaid sha kitei ki tnad Sorkar ba ki dei ban kohnguh ia ka hukumka High Court.
Kiwei ruh lehse ki la leh kumjuh hi.
Ngin ia peitkai,kumno ki kam kin long, namar ki D/S bad ki R/S kim don iktiar shuh halor kitei ki jait kam.
Ka 6th Schedule(Pynkap Bahynriew)Hapoh ka Constitution ka ri India, la pyn rung da ka Sorkar India ia ka Pynkap  ba hynriew (6th Schedule), kaba long ka stieh iada kaba ai bor ia ki District Council ha baroh ka thain North-East.
[pule ruh sla 5].
Shillong, 21 ’lyngkot:Ki longkmie kiba kha khun ha hospital sorkar, kin ioh pisa na ka sorkar pdeng khlem da khein katno ngut ki don khun bad ia kane, bad ia kane la ai na ka Janani Suraksha Yojana (JSY) naduh mynshem snem ha u bnai Nailur.
Kawei ka kyndon kaba ki dei ban leh ban ioh ia kane ka pisa ka long ba ki longkmie ki dei ban leit shah peit ha ki jaka sumar ka sorkar lai sien bad kin ioh ia ka maternity card.
Kane ka jingai pisa ka long T.
6 spah ia ki longkmie ba dei na jaka sor bad T.
7 spah ia kito ki longkmie kiba dei na jaka nongkyndong na ka skhim Janani Suraksha Yojana (JSY) kaba hap ha ka National Rural Health Mission (NHM).
Ban ioh ia kane, ki dei ban thiah tang ha ka general ward ka hospital sorkar.
U Medical superintendent ka Ganesh Das Hospital, Lawmali Shillong u Dr T Wahlang u la iathuh hynne ka sngi Nyngkong ba ia kane ka skhim ban ai pisa ia ki longkmie kiba wan kha khyllung ha hospital naduh u Nailur 2014.
Ki bym don ia kane ka maternity card, kin nym ioh ia kane ka pisa  namar ba kane ka dei ka kyndon ba la buh da ka sorkar.
U la iathuh ba shwa u Nailur, 2014, ia kane ka JSY la ju ai tang ia kito ki longkmie kiba kha khun tang ar ngut hynrei mynta la ai lut tangba ki dei ban don ia katei ka maternity card ban pyni ne pynshisha ba ki la leit shah sumar lai sien ha kano kano ka jaka sumar ka sorkar shwa ba kin kha.
