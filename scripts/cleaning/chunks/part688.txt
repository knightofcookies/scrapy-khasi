"U Venugopal u la ong ruh ba ka ka seng kan sa pyndep lut ïa baroh ki jingkular kaba ka la khlei sha ki paidbah ha ka por ïalap ilekshon.
Ki ar ngut khlur ïalehkai Mixed Martial Arts ka Jylla kin pynkhreh ban ïashim bynta ha ka WFC Yolo Carnival ka ban long ha madan Kurkalang kaba ha Bhoirymbong ha ka 15 bad 16 tarik u Nohprah 2023.
Kine ki kynthup ia u Johnny Nongrum, u Babit Kharsahnoh lem bad  shiphew ngut kiwei pat ki ban pynkhreh ban kiew rynsan ha katei ka jingïakop.
Kane ka long ka sien kaba nyngkong eh ba kine ki nongïalehkai Mixed Martial Arts ka Jylla kin ïoh ban pyni ïa la ki sap ïalehkai ha katei ka tamasa ka ban kynthup lang ïa ki prokram bapher bapher kum ka put ka tem na ki nongrwai ba pawnam ka Jylla bad kumjuh kylleng jong ka thaiñ shatei lammihngi lem bad ka jingpyni ïa ki jingïakop ñiah thuk thuk.
Haba ïakren bad ki nongthoh khubor ha ka sngi Ba-ar, u Sambor Lyndoh uba dei u Head Coach jong ka Revolution u la ïathuh ba ha kane ka jingïakop yn wan ïashim bynta da 12 ngut ki nongïalehkai MMA ka Jylla pyrshah ïa ki nongïalehkai ki ban wan na kylleng jong ka ri lem bad kiba nabar ri kum na Bangladesh bad kiwei.
“Kane ka long kaba sien kaba nyngkong eh ban pynlong ïa ka lympung ïalehkai ha kane ka Jylla bad kane ka long ban plie lad ïa ki nongïalehkai ka Jylla ba kin ïoh ban pyni ïa ki sap ïalehkai ba kyrpang.
"Ha katei ka jingïakhun u khlur ïalehkai ba paw ka Jylla u Johnny Nongrum un pynkhreh ban ïakhun pyrshah ïa u rangïakehkai MMA na Madhya Pra-desh u Farid Khan, katba u Babit Kharsahnoh (TCA Combat Academy) un ïakhun pyrshah ïa u Avinash na Guwahati.
U Bah Sambor u la ïathuh ruh ba u Kisan Bareh un ïakhun pyrshah ia uwei u rangïalehkai na Bangladesh, u Fivestar Bareh ïa u Nazareth, uba dei u nongïalehkai kickboxing barim na Mizo-ram, u Jonnybor un ïakhun pyrshah ïa u rangïalehkai na Hill Saiden Academy u Depak, katba ka samla Genevive Pakma kaba la long tang marwei ka ‘thei ïalehkai ka Jylla ka ban ïakhun pyrshah ïa ka nongïalehkai kaba na Mizoram.
Ha kane ka jingïakhun yn kynthup lang ruh ïa uwei na ki rangïalehkai uba don jingduna ha ki dkhot met un pynkhreh ban ïakhun pyrshah ïa uwei na ki rangïalehkai na Assam.
Watla u Shadul Islam u bym don ïa shilliang ka kjat ka diang, hynrei un pyn-khreh ban ïakhun pyrshah ïa uwei u rangïalehkai uba biang ha ka met ka phad uba napoh ka jylla Assam.
Kumba ka paw kum kine ki nongïalehkai kiba don jingduna ha ki dkhot met ki ju ïoh ban ïashim bynta ha ki jingïalehkai kiba la buh kyrpang tang na ka bynta kiba duna ïa ki dkhot met, hynrei ki bor pynïaid ki la ailad ïa u ba un ïashim bynta lang ha katei ka tamasa.
Ka sorkar bathymmai ha Mizoram hapoh ka jing-ïalam ka Zoram People’s Movement (ZPM) kan bam smai ha Raj Bhavan ha Aizawl ha ka 8 tarik Nohprah, la ong ki khubor ha ka Sngi Ba-Ar.
Ki khubor ki ïathuh ba u Lalduhoma, nong-ïalam ka ZPM bad u ban sa shimti kum u Myntri Rangbah, u la pynpaw ba ka jingbam smai kan long ha ka por 11 baje mynstep ha ka 8 tarik Nohprah.
U Lat ka jylla, u Hari Babu Kambhampati, un sa pynbam smai ïa u Myntri Rangbah bad kiwei pat ki Myntri.
Ki 27 ngut ki MLA ka ZPM ki la ïakynduh ha ka miet Sngi Ba-Ar ha kaba ki la jied ïa u Lalduhoma ban long kum u nongïalam ki MLA ha Ïingdorbar Thawaiñ bad kane kan long ka jingsdang jong ka jingïaid lynti ban shimti ïa ka shuki Myntri Rangbah.
Lashai ka sngi, u Lalduhoma un ïakynduh ïa u Lat ban pyni ïa ka jingbun paid ban thaw ïa ka sorkar bathymmai ha Mizoram.
U Myntri Rangbah Zoramthanga u la dep ban aiti ïa ka shithi iehnoh kam sha u Lat ha ka Lah Sngi U Blei hadien ba ka la shai ba ka MNF ka la shah weng na ka bor.
U Lalduhoma un long u Myntri Rangbah banyngkong tam ka Mizoram naduh u snem 1987 u bym dei na ka seng Congress lane MNF.
Ha kawei pat ka liang, ki 10 ngut ki MLA ka MNF ki la ïakynduh mynta ka sngi bad ki la jied ïa u Myntri barim ka tnat pule dangle, u Lalchhandama Ralte, ban long kum u nongïalam jong ki ha Ïingdorbar Thawaiñ.
Na ka liang u Zoramthanga, hadien ba u la shim jingkitkhlieh ïa ka jingshah rem jong ka MNF ha ka ilekshon, u la leit ai ïa ka shithi iehnoh kam kum u heh duh ka seng ha ka Sngi Ba-Ar.
U Zoramthanga, 79 snem ka rta, uba la shah rem ha kane ka ilekshon na Aizawl East-1, u la aiti ïa ka shithi iehnoh kam ha u Senior Vice President ka MNF, u Tawnluia.
Ha ka shithi iehnoh kam, u la pynpaw ba u sngewdei ban shim jingkitkhlieh halor ka jingshah rem jong ka MNF na ka daw ba u dei u heh duh jong ka seng.
“Nga sngew ba ka dei ka kamram jong nga ban iehnoh ïa ka kam President ka MNF bad nga khmih lynti ba yn pdiang ïa ka jingiehnoh kam jong ka," la ong u Zoramthanga.
U Tawnluia u la ong ba ïa ka shithi iehnoh kam jong u Zoramthanga kum u President ka MNF yn sa ïakren ha ka jingïalang ka Political Affairs Committee (PAC) bad National Core Committee (NCC) jong ka seng ka ban long lashai ka sngi ha Aizawl.
Kane ka dei ka sien banyngkong ba u Zoramthanga u la aiti ïa ka shithi iehnoh kam kum u President ka MNF watla kane ka seng ka la re teng ha ki ilekshon ha u snem 1989, 1993, 2008 bad 2013.
U Zoramthanga, uba dei uba ïajan bad u nongseng ïa ka MNF, u Laldenga, u la long u President ka MNF ha ka 7 tarik Naitung, 1990 hadien ka jingkhlad noh u Laldenga.
Ka lympung ïalehkai Super Division Football League ba la pynïaid da ka Amlarem Sub Division Sports Associa-tion (ASSA) ka poi sha kaba kut jong kane ka aïom ïalehkai shwa ban jam sha ka semi final.
Ha ka jingïakhun kaba khatduh jong kane ka lympung kaba la long ha madan Mini Stadium Ladjaplem, Amlarem, ka Umladkhur ka la pynliem ïa ka Man I Bha da 2-0 kol.
Ïa kane ki ar kol la thep da u Dongmi Surong ha ka minit kaba 48 bad u Rishot Dkhar ha ka minit kaba 70.
Katba ha ka jingïakhun semi final kaba ar jong ka Upper Division Football Tournament, ka Pamtbuh SC ka la pynliem ïa ka Syndai Kmaishnong lyngba ka tie-breaker da 5-4 kol.
Ka lympung ïalehkai Second Division Football League 2023 ba la pynïaid da ka Shillong Sports Association kan bteng biang ha ka Sngi Palei ha SSA Stadium kaba ha Polo.
Ka jingïakhun kaba nyngkong kan sdang ha ka por 11:30 mynstep hapdeng ka Laitkyrhong SC pyrshah ïa ka Nongrah SC, katba ha ka 2:30 janmiet ka Nongkrem SC kan ïakhun pyrshah ïa ka Sohryngkham SC.
Ka Tiehsaw PSC ka la khur ïa ka jingjop ha ka lympung ïalehkai NDSA Premier League Football Tournament 2023, hadien ba ka la lah ban pynjem khnap ïa ka Mawliehbah haduh 5-0 kol ha ka Sngi Balang.
Ha ka jingïakhun jong ka 1st Division, ka kynhun ïalehkai jong ka Porshangbet ka la ïoh ban khur ïa ka jingjop hadien ba ka la pynliem noh da 2-0 kol ïa ka Nonglwai II.
Na ka liang ka Football Committee ka la pyntip ba ka jingïalehkai ha ka Sngi Palei ha ka 1st Division kan long hapdeng ka Marskuiñ pyrshah ïa ka Lawse ha ka por 12:05 mynsngi, katba ha ka Super Division ka Upper New Nongstoiñ kan ïakhun pyrshah ïa ka Mawlarshong ha ka por 2 baje janmiet.
Ka Shillong Lajong FC ka la jam sha ka kyrdan balai ha ka miej kheiñ poiñ jong  ka lympung ïalehkai I-League hadien ba ka la lah ban pynliem noh ïa ka Churchill Brothers da 2-0 kol ha ka sngi Balang ha SSA Stadium, Polo.
Kane ka nam jop ka la wan urlong lyngba u Laiwang Bohham lem bad u rangïalehkai shapdeng na Brazil, u Renan Paulino de Souza.
Ha kane ka jingïakhun baroh ar kynhun ki la pyrshang ban ïakhun tyngeh naduh kaba sdang ha kaba ki la ïoh katto katne ki kabu kiba biang, hynrei kim shym la lah ban thep kol.
Hashwa ban kut ka jingïalehkai jong ka kylla step, ka Lajong hapoh ka jingïalam u Bah Bobby L.
Nongbet ka la ïoh ban pynkhih jar nyngkong eh lyngba u Laiwang Bohham ha ka minit kaba 44 na ka bynta ban tam shi kol.
Hadien ba la bteng ïa ka jingïakhun jong ka kylla miet, ka Lajong ka la pynbud biang ïa ka kol kaba ar lyngba ka penalty ba la shut da u de Souza ha ka minit kaba 51 na ka bynta ban tam 2-0 kol.
Da kine ki ar kol ka la pynlong ïa ki rangïalehkai ka Lajong ban dangïai bteng ha ka ban ïakhun tyngeh shuh shuh.
Kumjuh ki rangïalehkai ka Churchill ki la pyrshang ban ïakhun tyngeh, hynrei haduh kaba kut kam shym la lah ban pynphai bad ka la mad ïa ka jingshah rem kaba saw ha kane ka lympung.
Lyngba kane ka nam jop, ka Lajong kaba la kamai 16 point na ki phra sien ïakhun, ka dangduna sa tang lai point ïa ka kynhun ba khlaiñ bor na Kolkata ka Mohammedan Sporting, kaba la bat ïa ka kyrdan ba hakhlieh, katba ka Churchill ka dangïai sah ha ka kyrdan ba khyndai bad 8 point.
Kumba ka long mynta ka Lajong ka dang long ka kynhun kaba khlem pat shah rem ha kane ka lympung ha kaba ka la khur jingjop saw sien bad ïakhaid saw sien.
Te kumta ka Lajong kan pynkhreh sa kawei pat ka jingïakhun ha la ïing pyrshah ïa ka Aizawl FC ha ka 10 tarik mynta u bnai.
Ka Sutnga, Rymbai Shkenshynriah, Khliehriat West bad Rymbai Ïawpynsing ki la jam sha ka semi final jong ka lympung ïalehkai Super Division Football Tournament ba la pynïaid da ka East Jaiñtia Hills District Football Associa-tion (EJHDFA).
Ïa ki jingïalehkai ba khatduh jong kane ka aïom ïalehkai Super Division la pynlong ha ka sngi Balang ha ki saw tylli ki madan ïalehkai kiba don hapoh ka District.
Ha ka jingïalehkai kaba nyngkong kaba la long ha madan Wapung-skur SSWO, ka Rymbai Shkenshynriah ka la jop da 1-0 kol ïa ka Dhana SC.
Ïa kane ka shi kol la thep da u Hikaidame Bareh ha ka minit kaba 56.
Ha ka jingïalehkai kaba la long ha madan Teilang Phawa Dkhiah West, ka Thangskai Tiger ka la pynliem da 2-1 kol ïa ka Rymbai Wah-shnong SC.
Ïa ki kol jong ka Thangskai Tiger la thep da u Pynthymme Rymbai ha ka 44 bad u Sooki Syrti ha ka minit ba 90+2.
Katba ïa ka shi kol jong ka Rymbai Wahshnong la bakla thep da u rangïa -lehkai ‘dien jong ka Thangskai Tiger ha ka minit kaba 78.
Ha ka jingïalehkai kaba bud kaba la long ha madan Chiehruphi hapdeng ka Sutnga SSCC bad Khliehriat West ki la kut ha ka jingïakhaid hadien ba kin shym la lah ban pynkhih jar.
Haka jingialehkai kaba la long ha madan EJDSA artificial Dieng-shynrum, Khliehriat, ka Rymbai Ïawpynsing ka la jop da 2-1 kol ïa ka Molamanoh.
Ïa ki kol jong ka Rymbai la thep da u Hesmiki Rymbai ha ka minit kaba 24 & 59.
Katba ka shi kol jong ka Moolamanoh la thep da u Kiming Dkhar ha ka minit kaba 65.
Ïa ki jingïakhun semi final yn pynlong ha ka dur jong ki lai tylli ki semi final kata ka Qualifier Round 1, Eliminator Round bad Qualifier Round 2.
Ka jingiakhun Semi Final Qualifier kaba nyngkong kan long hapdeng ka Sutnga SSCC pyrshah ïa ka Rymbai Shkenshyn -riah ha ka 9 tarik mynta u bnai ha ka por 1 baje nohphai sngi.
Katba ka jingïakhun Semi Final Eliminator kan long hapdeng ka Khliehriat West pyrshah ïa ka Rymbai Ïawpynsing.
Ka jingïalang jong ka Games Technical Conduct Committee (GTCC) na ka bynta ban pynkhreh ïa ka 5th Meghalaya Games 2024, ka la neh haduh saw kynta ha ka Sngi Balang hapoh ka shlem treikam jong ka Meghalaya State Olympic Association (MSOA) kaba don ha JN Sports Complex, Polo.
Ïa kane ka jingïalang la pynïaid da u Bah John F.
Kharshiïng, Working President ka MSOA & Chairman ka GTCC ha kaba la ïadon lang u Bah Finely L.
Pariat, General Secretary ka MSOA & Member Secretary ka GTCC, Bah Païa B.
War Nongbri, Asst Director ka tnat ïalehkai bad kiwei.
Ka jingpynlong ïa kane ka jingïalang ka long hadien ba ki 18 tylli ki synjuk ïalehkai ki la phah ïa ki kaiphod na ka bynta katei ka lympung ka ban sdang naduh 15 haduh 20 tarik u Kyllalyngkot jong u snem 2024 ha Tura.
Kane ka jingïalang jong ka GTCC kan sa phah ïa ki kaiphod sha ka Organising Committee na ka bynta ban bishar bniah bad ban ïoh ruh ka jingmynjur ha ka por kaba biang.
Ka Meghalaya kan ïoh beit ïa ka kyrdan nyngkong ha ka jingbun ki tamasa ba laiphew jait laiphew skit.
Ka jingshongshit jong kawei ka tamasa kam pat kut bha, la sdang sa kawei.
Ki briew ruh ki ïa tur bha haba don kum kine ki jait kam kiba wanrah ïa ki jingsngewbha namar ki ïoh lad ban kynther ïalade ban pyngngad ka jingmut jingpyrkhat bad ban jahthait jahjrem na ka jingbylla.
Sa kawei kaba ngi ïohi mynta ka long ba kiba bun na ki prokram ka sorkar ki long kum ki tamasa.
Ngim salia lada wan nyngkong ha ka jingbun ki baduk lane ka jinghiar ka pule ka puthi, hynrei tang ba la don ki tamasa, ka la biang palat! Ngim ïathir ïa ki mat ki jura kiba dei, hynrei ngi kloi ban ïapeiñ ïa kiei-kiei tang ban ïoh pynkhih syngkai ha ki tamasa! Ki baduk ki nang jynjar trah ki bariewspah, ki nang pahuh pahai shuh shuh, kiba ngat ha ka apot jong ka jingdih drok, ai ki mat nang ngat, tangba ki tamasa ba pynlut na ka pla jong ka sorkar (kaba dei ha ka jingshisha ka pisa paidbah paidlang) ki dei ban ïaid beit shakhmat khlem sangeh!Ngi la pyni sha ka pyrthei ba ngi dei kiba sngewtynnad palat tang ha ki kam sngewbha bad ki kam kai, bad ngim don por ha ki kam ba kham khraw bad bakongsan kiba ktah ïa ka im ka ïap jong baroh.
Lada dei ha kiwei ki jylla, ka tnat PHE kan jin da la jnang ban ai ïa ki jubab kiba biang halor ka jinglong jingman ka umbam umdih.
Lada dei ha kiwei ki jylla, ka sorkar kan jin da la khohreh ban pynsted ïa ka jingthaw ïa ki jaka ban sumar ïa ki nongdih drok.
Lada dei ha kiwei ki jylla, ka sorkar kan jin da la phuh syep ban pynkiew ïa ka pule ka dangle da kaba shim ïa ki sienjam kiba eh na kiba eh tam.
Lada dei ha kiwei ki jylla, ka sorkar kan hap ban duh thiah duh dem namar ka jingkynrei ka jingduk.
Lada dei ha kiwei ki jylla, ka Sorkar Pdeng kan jin da la phah da ka CBI, Enforcement Directorate ban tohkit ïa ki ’riew saiñpyrthei bad ki babu IAS, IPS bad kiwei ki babu namar ka jingdon spah kaba long palat ban ïa ka jingïoh kamai ka jong ki.
Ki ’riew saiñpyrthei bad ki babu sorkar ki donbok palat ba ki don ha Meghalaya namar ki paidbah ki long jai-jai bad kiba ïohthiah lyngngai bad ki bym ju buh jingkylli ïa ka sorkar.
Balei kim buh jingkylli? Ka daw baroh ka long ba ka sorkar ka dei kaba kloi ban pynlong ïa ki tamasa ba wanrah ïa ki nongrwai na kylleng sawdong ka pyrthei kiba lah ban pynshongshit bad pynklet ïa ki jingeh baroh ba ki mad lynter ki sngi.
Ki ilekshon hangne ki long kum ki tamasa ban ïashad ïarwai, ïabam ïadih sngewbha, leit shong kali ei, ïoh ei ki Mobile Phone, kali bad ar shaka khlem sngewthuh ïa ka sdang ka kut bad ka jingmut jong ka ilekshon.
Kiba bun ka pisa ka tyngka ki wan hakhmat ha ka jingïakhun, ki bym don pisa, ki shah rem watla ki dei kiba tbit ban long ki nongthawaiñ.
Ka pyrkhat shimet ka khraw palat ha Meghalaya bad namarkata, ngi sa pulom ha man baroh ki liang.
Ngim long kiba ïohi jngai lane kiba pyrkhat bunsien hashwa ban leh ïa kano-kano ka kam.
Ngi leh shwa bad ngi sa pyrkhat hadien! Katne ki jingeh ki ker sawdong ïa ngi bad kiba long ki diengpyngkiang na ka bynta ka lawei kaba kham bha, hynrei ngim don ka jingsngew.
Naduh ka jingkynrei ki nongdih drok haduh ka jingkiew kiba ïoh ïa u khñiang jingpang HIV – ngi don ha ka apot kaba eh bha tangba ngim lah ban leh eiei namar ki paidbah hi kim kwah ba ka jingbha kan wan.
Haba kim kwah, ym don satia kiba lah ban pynbor.
Kawei na ki jingshyrkhei bad jingsniew kaba ngi shem ha Meghalaya ka long ka jingïapher kaba la jngai shaba palat hapdeng ki baduk bad bariewspah.
U baduk um don jaka ban thaw wat tang shi nongrim ïing katba ki bariewspah, ki thied jaka da ki spah akar.
Ka jingpynduh ïa ki lut T.
500 bad T.
1,000 ha u snem 2016 da ka sorkar u Narendra Modi bad ka jingwan lynshop jong ka khlad COVID-19 ha u snem 2020-2021, ki la nang pynkiew ïa ka jingduk jingkyrduh bad kan shimpor da ki snem ban khyllie biang ïa kaei kaba ki paidbah paidkar ki la duh ha kine ki 7 snem duna.
Kiba bun ki la hiar, tang khyndiat kiba la nang kiew bad kane ka long kaba ma haduh katta-katta lada ym lah ban pynduna ïa ka jingïapher hapdeng u baduk bad bariewspah.
Hashwa ban jam sha u snem bathymmai, ngi shu kwah ban pynkynmaw ïa ki paidbah ba lada ki kwah jingkylla, ki dei ban sdang shwa nalade bad ym ban ap na kiwei pat.
Ka por ruh kam ap pat ïano-ïano.
Kiba leh alhia, kin hiar arsut.
Kiba smat ba sting, kin kiew arted.
Tangba ka dei ruh ka bynta jong uwei pa uwei u nongshong shnong ban pyrkhat lem na ka bynta ka jingbha lang jong baroh bad kan klet shwa ïa ka jingmyntoi shimet.
Ngin hap ban rap lang baroh halor ki mat ki jura kiba ktah salonsar bad ym ban shu shong ha ïing bad peitkai.
Ka malade bad ka jingkwah rhah shimet kan pynjot shuh-shuh bad kan pynhiar arsut ïa kane ka jylla.
Ka jaidbynriew Khasi ka don tang kumba shi lak ha ka shispah snem mynshuwa pynban ka synshar naduh ki thaiñ Wah Brahmaputra (Guwahati) haduh ki thaiñ Wah Surma (Sylhet).
Haba ki Khasi ki leit jop thma ha kito ki thaiñ kim ju wanrah khlieh briew kumba ju leh kito ki head hunter, hynrei ki pynïaid kynjai ïa ka jingsynshar hangta.
Ki lum khajna bad ki seng ki jaka jingkhaïi pateng.
Ki la ju leit khaïi ruh  shaduh Dhaka, Calcutta.
Kawei kaba phylla ka long ba ki ïa shong kurim bad ki kynthei jong kito ki jaka ba ki synshar bad ki wanlam seng jaid ha ri Khasi.
Mynta  ha kine ki snem namar ba la ïa bun paid kumba 8 lak ki Khasi – Pnar, da ki phew hajar ki la leit shong rep, shong khaïi ha kylleng ki thaiñ mihngi –  Assam, Tripura bad katto katne ha Bangladesh ruh.
U Khasi u la long shisha u jaidbynriew uba stad.
Nga la pyni ïa kane ha ka case jong u bah Stanley Nichols – Roy ha ka snem 1963 – 64.
Nga la ong ïa u nongbishar ba un nym kheiñ ïa ki Khasi kum ki briew ba shong hapoh krem (cave – men).
Ha ka kren phareng nga la ong “do not apply the cave theory to the Khasi race.
"Ka ioh ka kot (economy jong ka jaidbynriew Khasi – Pnar ha kine ki phew snem ba la dep ka la kiew kham kongsan eh na ka jingseng bad jingplie ïa ka sor bah (ca-pital)jong ka jingsynshar, Assam – East Bengal ha Shillong ha ka snem 1864.
Ki Khasi Officer, ki non – Khasi Officer, ki British Officer ki la tei ïa  ka Shillong bad ki la wanlam ïa ki jingtrei kam na kylleng jong ka ri India kiba theh hangne da ki klur ban tei ïa ki ïing bad ki office jong ki.
U Babu Jubon Roy u la long uwei u officer Khasi ba radbah tam ha kane ka liang.
Sa ki briew kiba trei ha kine ki kynhun (Army, Airforce, Assam Rifles, BSF, NEHU, NEC, Banks etc ryngkat bad kiba ha ïing ha sem ki la ïa pynlut pynlut ïa ka tulop hangne ha Shillong.
Kine ki long ki ‘permanent tourist’ kiba shong bad pynlut lynter ym kum ki foreign tourist kiba wan pynlut tang khyndiat sngi shisien lano.
Namar ba la paw nam kai skul ha Shillong (Pine – mount, St.
Edmund’s Loreto, etc) ki la wan shong pule hangne na kylleng ka mihngi ka ri India.
Kine ruh ki long ki permanent tourist ba theh pisa ha Shillong.
Ka kpoh ka long ka jingdonkam kiba kongsan tam ha ka jingim jong u briew.
95 na ka 100 ka jingpyrkhat jong uwei pa kawei ka long ban ioh kamai ban pyndap ïa ka kpoh la jong bad jong ki khun ki kti bad ruh ban pynbiang ïa ka ïing ka sem, ka riam ka beit.
Tang 5 na ka 100 ka jingpyrkhat bad ka por ka leit sha ka sngewbha sngew-miat.
Lada jia ba kine ki kynhun, ki seng trei kam kin kynriah noh na Shillong kan long ka jingduh kaba heh ïa ka jaidbynriew.
Kawei ka jingeh ba kyrpang kaba la wan ha ngi ha Meghalaya  mynta ka long ka jingkyrduh kam ïa kiba la nang la stad (Educated unemployment).
Kumba ong u Ex- Chief  Minister  “Ka jingthung kam ha ka sorkar Meghalaya ka la khapngiah (saturated).
" Ki nongtrei kam sorkar ha India ki long tang iwei na ka 164 ngut katba ha Meghalaya jong ngi ki la poi iwei na ki 40ngut ki nongshong shnong.
Don phew hajar ki kam sorkar ha ri India kiba la buh kyrpang (reserved) na ka bynta ki riewlum hynrei namar ka jingbym nang ïa ka Hindi, Tamil, Bengalee, Assamese, etc ka long ka jingeh, ba ki briew jong ngi kin leit trei shabar jong ka State la jong.
Kumta ngi la dei ban thaw kam ha la shnong, ha la ka ri da ki karkhana, da ki jingkhaïi, da ki rukom jingri ba radbah, ki jingrep diengsoh ban shalan sha ka pyrthei kumba ngi la sdang leh mynta ïa u dewiong, mawshun, dewbilat etc.
ïa u dewiong nga sngewsyier ioh u lut noh tang hapoh ki khyndiat snem bad ki khun ki ksiew jong ngi kin nym ioh lem shuh.
Ha ka sorkar Meghalaya mynta ngin ïa pyrshang ba la kumno kumno 80 na ka 100 ha ki kam office,kam khaïi, kam karkhana, etc kin long ki jong ngi ki trai shnong riewlum.
Ka sorkar ka la phah ki nongpule nangne sha ki kyrdan jingstad halor ki jaid jingtrei baroh.
Ngi don mynta da ki spah ngut ki khynnah skul jong ngi ha ki skul bah ha Bengal, Madras, Bombay, Delhi, Punjab, Bihar bad kiwei ki jylla jong ka ri India.
To ngin ïa husiar ba ngin nym ïaleh klumar hangne ha Shillong kaba lah ban ktah ïa ka jingpule jong kito ki khun samla jong ngi ha kylleng jong ka Ri India.
Uwei na nonghikai ba pawnam ha ka pyrthei u ong “to leh ïa kiwei kumba phi kwah ba kiwei kin leh ïa phi.
".
Ka bor maïa jong u Jisu Khrist ka khlaiñ bor haduh katta katta ba ki riewngeit ha satlak pyrthei kiba la bud bad rung ha ka niam Khristan ki la shong tynrai haduh ba la jwat ban tba shawei sha-ar.
Hynrei kaba sngewdiaw pat hapdeng ki parabangeit Khristan ka long ba ki la pait la pra bad la pharia para riewngeit Khristan haduh u pud ba ym lah shuh ban ñiewtang ïa kita ki balang Khristan ha shityllup ka pyrthei.
Ha ka niam Muslim pat la phiah tang arliang, kata ki Sunni bad ki Shia Muslim kiba ïakhing para riewngeit bad ki tehsong tang haba tyngkhuh bad kiwei pat ki niam ba ym dei Muslim.
Ha ki spah snem bad wat haduh ki phew snem ba mynshwa, ki parabangeit Khristan ruh ki ïakhing haduh ba la ishyrkhei bad wat haduh ban jia ka thma ka ktien para riewngeit Khristan kiba pynksan ha la ka jong ka rukom batai shaphang la ka jingngeit, wat lada ki ïa mane ïa uwei U Blei, u Jisu Khrist.
Ka long kaba isaitmet ba wat haduh mynta mynne ruh ka ïashrut para riewngeit Khristan ka dang jyllei, ha kaba bunsien ki long arsap ban pyni sha ka pyrthei ba ki iasuk mynsiem katba ha la ka jylli lajong pat ki ïa pihuiñ bad kdew kti sha kiwei ha ban da suwan.
Kata ka jing-long jingman hapdeng ki balang Khristan ka paw pynban kumba ki pharia ïa ka snapblei jong u Jisu Khrist bad ka phalang kumba ki ïa sah narphna markylliang ïa ka met jong u Jisu Khrist, lada ym dei na ka kynhun balang lajong.
Da ki hajar tylli ki balang Khristan ki la mih pyrthei bad manla kawei-pa-kawei ka balang ka kam ba dei tang ka balang jong ki kaba kynsai tam na kita ki hajar tylli kiwei pat.
Bunsien hi kita ki balang ki ba kam ban pynkhraw ïa ka lajong ki da kdew kti ïa kiwei pat ba ki long bakla bad tang ka jong ki kaba janai tam.
Lada dei ki balang ba heh paid kum ka balang Katholik ne ki balang pyrshah ba ju tip kum ki balang Protestant, kaba kham heh paid ha Ri Khasi kum ka balang Presbyterian kaba la wan iuh kjat nyngkong ban suhthied naduh na Ri Wales, haduh ba mynta la jwat ban weng na ka jingpyrkhat jong ki riewngeit.
Nalor kata kiwei kiwei ki balang ki long ka Balang U Blei ba la seng da u rangbahniam bad rangbah saiñpyrthei bakhraw, u Rev.
J J M Nichols Roy.
Nangta sa nang roi kiwei kiwei ki balang barit baria ha kylleng ka Ri Khasi haduh ba ym tip shuh kumno ban pynshongdor ïa kata ka kam riewblei kaba pynksan ïa ka lajong bad pynrem ïa kiwei ki parabangeit Khristan.
Na ka daw ba la jyllei palat liam ki balang Khristan ha Ri Khasi haduh ba byllai ki parabangeit jong kano kano ka balang ki ju marmlien ban kam ba ka jylla Meghalaya ka dei ka Jylla Khristan.
Kane ka jingsngew ka long kaba mynsaw namar ba ka pharia ïa ka jaitbynriew hapdeng ki paidriewngeit Khristan bad kito kiba dang bat skhem ha la ka niam tynrai Khasi.
Kumta ka long kaba jwat haduh katta katta ban tehsong ïa ki paidbynriew ha ka jingngeit bad dei tang ka kur kaba lah ban tehsong ïa ka jaitbynriew Khasi.
Ki riewngeit jong ka niam tynrai Khasi da leilei kin ym pdiang ïa ka rukom ban kam ba ka jylla Meghalaya ka dei ka Jylla Khristan, bad ha kata ka rukom ka phiah ïa ka jaitbynriew.
Kiba bun hi ki riewngeit balang Khristan ki kam trai ba ka balang Khristan ka dei jong ki Khasi bad kim salia ban pyntian jubor ïa kata ka jingsngew ha ki paidbah salonsar.
ïa kane ka rukom lah ban bishar ha kiba bun ki liang jong ka jing-ïatakhuh ha ki kam bapher bapher ha ka imlang sahlang.
Kaba shynna tam eh dei lyngba ka jingduwai, ha kaba ki riewngeit Khristan ki long kiba imsngi tang ha ka jingduwai ha man la ka khep jong kano kano ka kam ha ka imlang sahlang.
Haba sdang ïa kano kano ka kam ki ju duwai, shwa ban bam ban dih ruh ki ju duwai bad bunsien dei hi da kaba duwai Khristan.
Ha ka lyngwiar ba kynrei ki paid riewngeit balang Katholik, kin sdang da kaba tah ka dak jong ka diengphna u Blei Laiwei, kata U Blei, U Jisu Khrist bad U Mynsiem Bakhuid, hynrei ha ka lyngwiar ba kynrei ki riewngeit Protestants, kin sdang da kaba khapbrip bad bud da ka jingduwai, ki don ruh katto katne ki jaka ba kham kynrei kiwei pat ki balang Khristan kin duwai katkum ka rukom shitrhem niam jong kita ki parabangeit.
Hynrei ha ka lyngwiar ba kynrei ki riewngeit niam tynrai Khasi, kin duwai da ka rukom duwai lajong.
Ha kajuh ka jylla, ki mih shikatdei ki rukom duwai kiba pynlong shitrhem ïa kiba bun ba lang hynrei kiba pynkhohñioh ïa ki katto katne kiba ym dei na kajuh ka kynhun balang.
Kumta kane ka rukom ka phiah ïa ka jaitbynriew, wat lada don ki ïada rapjot katno katno ruh.
Namarkata ka long kaba thut ha ka imlang sahlang ban pyntian jubor la ka jingngeit ha kiwei kiba ym pdiang lane kubur katkum kata ka jingsngew jong kita ki babun balang.
Manla ki balang Khristan ki don la ka jingkhohñioh ban pdiang ïa kiwei pat ki balang Khristan kiba ym dei na kajuh ka kynhun ha kano kano ka bynta jong ki kam paidbah ha ka imlang sahlang.
Kum ha ka dorbar shnong ka long kaba bakla ban duwai Khristan wat lada jyllei makna ki paid riewngeit Khristan ha kata ka shnong, namar ba ki don kiwei pat ki kynhun Khristan kiba ym dei na kajuh ka kynhun bad don ruh kiba ym dei na kano kano ka balang Khristan.
“Mano ba shong hangtei ? Don jingim ei ei ne em ha kitei ki met – bneng ?" Kum kita ki long ki jingkylli mynta la bun bun hajar snem haba ki briew ki mied la ki khmat bad ki peit ïa ki khlur ha ka sahit – bneng baphyrnai.
Don pat kiba jubab : “Nga tharai don.
" Kiwei pat, “Ngim tharai ba don , kiwei pat : “Tip kein !" Kito kiba tharai ba don, ki pyrkhat ba ki kynja jynthaw baphylla ki shong hangta, ne ki jynthaw aiu – re, kiba kum ki kynja puri.
Ka jubab ïa katai ka jingkylli kan jin da la shu sah um – dum bad kan jia da la kut noh ha ki jubab antad, ne khlem lah jubab satia, lymda ki riewstad saiantis ne ki ‘riewstad – khlur da ka jingïarap jong ki ïit – tyndong ba khlaiñ bor, ki trei shitom bad ki wad bniah synñia sngi ban ioh ka jubab kaba kham thikna U ‘riewstad – khlur uba la trei shitom shibun ha kine ki bynta, u long u Sir Harold Spencer Jones, uba la pynleit la ka jingim ha kaba tohkit bniah ban pynpaw mynta ïa kiei kiei ki baphylla eh kiba u la shem ha ka pyrthei ki met bneng.
Kane ka  Khyndew ba ngi shong, ka long kawei na ki khyndai tylli ki met – bneng ba la khot ki Planet, kaba shad bad kaba tyllun sawdong ïa uwei u Khlur baphyrnai ba la khot ka Sngi.
Kine ki khyndai Planet ha kiba ngi ïa don bynta lem, ki shad ki tyllun sawdong ïa kane ka Sngi, bad ki pynlong kawei ka kynhun baphyrnai.
Ka met bneng ki long, haba shu kren kyllum, ar – rukom, ki Planet bad ki Khlur.
Ki Planet ki long ki met- bneng ki bym don jingshai nalade hi, hynrei na ka jingthaba jong ka Sngi kaba ki shad tyllun sawdong.
Ki khlur pat, ki long ki met – bneng kiba don jingshai nalade hi, bun na kine ki long ki Sngi kiba pynphalang jingshai ïa kiwei pat ki Planet.
Ha ka pyrthei met – bneng, don bun phew – lak kine ki kynhun Sngi – Planet kiba ngim don jingtip ei ei.
Kine ki khyndai Planet ha kiba ngi iadon bynta lem ki ïapher ka jingjngai na ka Sngi.
U Planet Merkuri u long uba jan eh sha ka Sngi bad u Pluto u bajngai duh.
Hapdeng kine, katkum ka jingjngai ter ter na ka Sngi, bud u Benus, kane ka Khyndew jong ngi, u Mars u Jupiters, u Saturn u Uranus, u Neptune.
Ka jingjngai jong kine ki Planet baroh na ka Sngi ki long da ki klur, ki phew – klur bad ki spahklur mer.
Ka jingjngai jong kane ka Khyndew jong ngi, na ka Sngi ka long lajan shiphew – klur mer.
Namarkata, katkum ka jingjan ne ka jingjngai ba ki don na ka Sngi, ka shong ka jingshit bad ka jingkhriat jong ki.
Ha ka jaka kaba jur ka jingkhluit ne kaba dait eh ka jingkhriat, ym lah ban khmih – lynti ban don jingim ei ei.
Ka jingkhluit ka pyningkhong, bad ka jingkhriat ka pynduh ïa ka jingim.
Sawdong kine ki Planet, don ka haw – haw kaba ker tawiar ïa ki, ha kaba don bun jait ki kynja jynhaw ba la khot ki gas, kiba ïarap ia ka jingim ne kiba long bih ïa ka jingim.
Ka jingstang bad ka jingksah jong ka haw – haw kaba sop ïa ki Planet, ka shong ha ka jingrit ne ka jingheh jong ki.
Ki Planet ki barit ki kham duna ka haw – haw namar ka bor tan jong ki ka duna, kumta, ki duna ruh ïa kito ki kynja jynjaw kiba lah ban ai jingim.
Ki Planet ki baheh pat, ki jur than ka haw – haw namar ka bor – tan jong ki ka jur shibun, namarba ha kane ka haw jong ki don bun ruh de ki kynja bih, ki kynja jingim kim lah shan.
U Planet Merkuri, nalor ba u jan eh sha ka Sngi, u long ruh u barit shibun haba ïanujor bad kane ka khyndew jong ngi.
U shit than bad um don ka haw – haw ka babiang ka ban lah ban kyrshan ïa ki kynja jingim, lada ki don ha u.
U Jupiter, u Saturn, u Uranus bad u Neptune ki kham jngai na ka Sngi bad ki khlain heh bun shah ïa kane ka Khyndew jong ngi.
Nalor ba ki jur than ka  haw – haw kaba don bun ki kynja jynhaw bih, ki long ruh ki bakhriat.
Kumta, ha ki ruh ym lah ban khmih – lynti ban don ki kynja jingim.
Shaphang u Planet Pluto, ym pat don ka jingtip kaba kham thikna.
Ka jingjngai jong u na ka Sngi ka long lajan sawspah – klur mer, u long u Planet u ba dait – thah shibun, ha uba ki kynja ba-im kim lah ban shan satia.
U Benus bad u Mars ki kham don ka jingïajan bad ka Khyndew jong ngi, la ym ha ka jingrit jingheh, hynrei ha ka jingjngai na ka Sngi.
Ka lynti kaba kane ka Khyndew ka shad tyllun sawdong ïa ka Sngi, ka long hapdeng u Benus bad u Mars.
U Planet Benus u la jan mar – ïatan ka jingheh jingrit bad kane ka Khyndew, ka bor – tang jong u ïa ka haw – haw ka duna tang khyndiat ïa ka jong ka khyndew, hynrei namar ba u kham jan sha ka Sngi, ka jingkhluit jong u ka kham jur bun shah ban ïa ka jong kane ka khyndew.
Ka jingkhluit jingshit jong u ka palat ïa ka pud – khluit.
Ka haw – haw jong u ka btiar da ka jingkhluit, ka ‘er – iong, ka ‘er – langthari kim ju sangeh ha ka sla jong u.
Kumta, ym lah ban tharai ba kano kano ka kynja ba – im kan lah ban kharoi ha u.
Ka jingheh jong u Planet Mars ka long tang kumba shiteng na ka jong ka Khyndew jong ngi, bad u khamsting ruh de.
Kumta, ka bor tan jong u ruh ka duna ban ïa ka jong ka khyndew.
Ka haw – haw jong u ka duna katto katne ki kynja gas, bad ka jingshit jingkhriat jong u, ka imat ba ka biang na ka bynta ki kynja baim, la ka kham khriat shibun ban ïa ha kane ka khyndew.
Kit duh jong u, sha khlieh bad sha kjat, ha ka por tlang ki paw kumba ki tap lieh, bad ha ka por lyiur, kane ka jinglieh ka kham duna bad imat ka ran sha kit duh.
Kane ka lah ban long ka kynja ïor ne thah.
Ka sla jong u pat, ka khylla – rong man la ka teng, na ka bajyrngam sha ka basaw – brut, kumba jia ha kane ka Khyndew jong ngi, katkum ki aiom.
Kane ka jingkylla – rong ka pynpaw ba imat don ki kynja jynthung kiba mih ha u Planet Mars, bad ka um kaba par kylleng ka sla jong u, na ka jingum jong kata ka ior ne thah, ka pynkhie – im ïa kito ki jynthung.
Ym lah ban ong ba don ki kynja – mrad ne kynja – briew kiba shong hangta, kumba don ha kane ka Khyndew jong ngi pynban ka jabieng – briew kam shong-thait.
Ki saiantis mynta ki nangialeh ir – shi – ir ban tih bad ban ngam jylliew ïa ki jingmaia kiba kum kine, bad ki nangshem buit ban shna ruh ki iit – tyndong kiba kham khlain – bor bun shah.
Khlem pep lah ban don ki kynja khniang kiba mih na kine ki kynja jynthung, khamtam na ka jingpyut jong ki.
Ngi ki briew hangne ha sla pyrthei ngim lah lait na ka jingshah sumar ne kata ka Medical Check up.
Namar kham ñiar ban lait na ka pang ka shitom ha ka jingim jongngi ki briew.
Uba duk ne uba riewspah, u Syiem ne u nongkhrong kim lah lait na ka pang ka shitom.
Uba khraw ne uba rit ki don la ka jong ka jingshem shitom bad jynjar ha kane ka sla pyrthei.
Uba lieh ne uba ïong, uba stem ne uba saw snieh doh baroh kin ioh la ka jong ka jingim hangne ha sla pyrthei.
Uba khlaiñ ne uba tlot bor ki don la ka jong ka jingïakynduh jingeh ha ka met bad ka mynsiem.
Ka jingshitom ka ju wan lyngshop ha ka jingim jongngi ki briew la dei u shynrang ne kynthei ruh.
Uba stad ne uba biej ruh ki ïa ioh katjuh ka jing-kmen bad ka jingsngewsih ha ka jingim.
Dei na kane keiñ ba bun ki briew ngim lah lait na ka jingshah sumar ne kata ka Medical check up.
Ki bor pyniaid ka Pakistan ha kane ka por ki sngewkhia halor ka jingkit ram jong ka Pakistan tang namar ban ioh khie-khlieh biang na ka jinghiar ka ioh-ka kot jong katei ka ri ha ki por ba la leit.
Hynrei hashwa ban poi ka ilekshon ban sa wan, la ong ba ka Pakistan ka donkam shuh shuh ia ka jingiarap lyngba ka ‘International Monetary Fund (IMF)’ ban ioh jingkyrshan bad ban shim ram na kiwei pat ki nongai ram.
Kumta la ong ruh ba ka Pakistan ha kine ki sngi, ka don hapdeng ka jingma kaba khraw lada kam lah shuh pat ban siew biang ia ka ram ba ka la shim bad ka long ruh ka jingma kaba kham khraw shuh shuh lada ka Pakistan kam lah ban khie-khlieh bian wat hadien ba ka la bah da ka ram-ka shah ban khyllie biang ia ka ioh ka kot jong ka ri ha kiba bun ki liang.
Kumba la ju tip hi ba ki nongkhaïi drok ki ju ialeh katba lah ban buhrieh ia u drok la ka long ha ki jingbam- jingdih lane ha kino- kino ruh ki rukom tang ban ioh ban pynpoi ia u sha ki nongthied.
Kumta ruh ha kane ka por la ong ba ki bor pyniaid ka Mexico ki la ioh kurup kumba 18 pound u drok Cocaine ba la thep bha hapoh ki song ‘cheese’ hapoh ka plastik.
ïa kane ka lap da ki heh pulit kiba ap pahara ha ka jaka sangeh jhad ha Presidio ha ka 20 tarik u Naitung.
La ong ba ia utei u drok la lap na kawei ka trok kaba leit ban rung sha Mexico hadien ba ka kynhun talasi kaba ju leh ia ka ‘X-ray Scan’ ha katei ka jaka, ka la iohi ia ka jingai dang jong ki tiar peit bniah ba don eiei hapoh jong katei ka trok ha ka por ba ka iaid lyngba na katei ka jaka, ha kaba ki la bat bad pynsangeh ia katei ka trok kaba kit ia katei ka jingbam ‘cheese’ bad lap pynban haduh kumba 17.
8 pound utei u drok uba la tynsat lang ha ryngkat bad kitei ki jingbam.
Ki heh ka Mexico ki la rah noh ia katei ka trok bad ia ki drok ba la ioh ban kurup baroh.
La kem ruh ia u nongñiah jong katei ka trok uba dang 22 snem ka rta bad la aiti noh ia u ha ka kti jingtohkit jong ka tnat Homeland Security Investigations na ka bynta ki jingtohkit kiba bniah haba iadei bad katei ka kam shalan drok be-aiñ.
Ha kawei pat ka jingjia, la ong ba ki bor pyniaid ka Italy ki la ioh kurup haduh 5.
3 ton u Cocaine ba la pynkit da ki jhad kiba la wan poi na ka phang Shathie jong ka nongbah Sicily ha ka Sngi Thohdieng.
Utei u drok ba la ioh kurup baroh un shong dor kumba 850 Million Euros lane $946 Million, ha kaba ki la ioh bat noh ruh ia 5 ngut ki briew kiba don kti ha ka jing pynpoi bad shalan ia utei u droks.
Haba iadei bad kane ka jingjia, la ong ba ki pulit ki la bud dien bad peit thuh bha ia kawei ka jhad kaba wan poi na ki bynta South ka America ha ka step phyrngab jong ka 19 tarik u Naitung hadien ba ka liengsuiñ syntiat ka iohi ia ki song ba la pynhap na katei ka jhad shapoh um ha ki bynta jong ka Strait of Sicily bad kiba la pynkhreh ban leit tong bad tan noh pat da ki nongtong doh kiba don ha katei ka bynta jong ka rud duriaw.
U Myntri Rangbah jong ka Tamil Nadu u MK Stalin hynnin ka sngi u la pynlong ïa ka jingpynrung kyrteng na ka bynta ka skhim ka ban pynbiang pisa mar T.
1,000 shisien shi bnai sha ki longkmie, kane ka dei ka jingkular jong ka seng DMK ïa kaba la pynurlong hashwa ban don ka ilekshon Lok Sabha 2024.
Kane ka skhim kan sa ai jingmyntoi sha ki 1 klur ngut ki longkmie ha ka jylla bad yn sa pyntreikam ïa ka naduh ka 15 tarik, Nailur, kaba dei ka lyng-khuh sngikha jong u nongseng jong ka seng DMK u CN Annadurai.
Ka sorkar jylla ka la mang kumba T.
7,000 klur na ka bynta ka jingpyntreikam ha une u snem.
Ha kaba ïadei bad ka jingpynlong ïa ka jingpynrung kyrteng ha Dharmapuri distrik, u Myntri Rangbah u Stalin u la ong, “Kane ka dei ka lad ka kabu na ka bynta ka jingim jong ki longkmie ki bym don jingtrei.
Kan sa don ka jingkhie-im jong ka jingim bad ki longïing jong ki klur ngut ki longkmie ha kaba yn sa lah ban rat dyngkhong ïa ka jingduk.
Kane kan sa ïarap ïa ki longkmie ba kin im ka jingim kaba shaniah halade.
".
Ki pulit ki la kem ïa lai ngut ki briew kiba la buh da ki jingthoh ha ki Poster kiba kren pyrshah ïa u Myntri Rangbah jong ka Bihar u Nitish Kumar ha ka sngi jong ka jingleit jngoh jong u sha Bengaluru ha ka 18 tarik, Naitung na ka bynta ka jingïalang jong ki seng ka liang pyrshah.
Ïa kine kiba la shahkem la tip kyrteng kum u Sriram, Mohan, bad Nandakumar, kine ki la shahkem halor ka jingbuh da ki Poster kiba don ïa ki kyntien kiba long pyrshah ïa u Nitish Kumar ha ki lynti ïaid kjat kiba don ha Bengaluru.
U Mohan bad u Sriram ki dei ki nongbud jong ka seng BJP.
Ki Poster kiba la kynthoh pyrshah ïa u Nitish Kumar ki la ong ïa u “ba u long u kyrtong u bym ibit na ka bynta ban ïakhun Myntri Rangbahduh" ïa  kine la buh ha ka nongbah.
U Sriram u la siew pisa ban ïoh ïa kitei ki Poster, ka Printing Press jong u Nandakumar ka la shon bad buh ïa kitei ki jingthoh.
Baroh lai ngut kiba la shah kem ki dei ki nongshong shnong jong ka Seshadripuram.
Ki Poster ki la pynrem jur ïa u Myntri Rangbah ka Bihar halor ka jinghap ka jingkieng Sultanganj ha ka jylla jong u ha kaba ïa kine la buh ha ki lad kiba don ha Bengaluru hashwa ban don ka jingïalang jong ki seng ka liang pyrshah ha ka 18 tarik, Naitung.
Naba u sohsaw u la kiew dor shaba palat bad ktah jur ïa ki briew, ka Myntri jong ka Uttar Pradesh ka Pratibha Shukla ka la ong ba lada don ki bym thied shuh ïa u un sa hiar dor.
Ka la ong ba ka jingduna dor jong u sohsaw kan sa long tang lada ki briew ki sangeh ban thied ïa u.
“Lada ym don shuh ki ban thied ïa u, hangta un sa hiar dor," la ong ka Myntri.
Ka la ong ba u sohsaw u la kiew dor bha ha kane ka aïom, ha kaba ka la bynrap shuh shuh da kaba ong ba lada kwah ban pynhiar dor ïa u ki briew ki la dei ban thung hi ha ki khiew.
Ki briew ha nongkyndong ki ju thung hi ïa ki jhur ha ki kper bad nangne kin sa lah ban nang pynmih bad pynsan ïa bun jait ki jingthung.
Ka jingkiewdor kynsan jong u sohsaw ka la ktah shibun ïa ki Million tylli ki longïing kiba don ha kylleng ka ri.
U President jong ka seng Congress u Mallikarjun Kharge um pat lah ban ai ïa ka rai kaba khatduh ha kaba ïadei bad ka jingjied ïa ki kyrteng jong ki MLA ki ban ïakhun ban long nongïalam jong ka liang pyrshah shi taïew hadien ba la sdang ïa dorbar Lyiur ha Maharashtra Assembly ïa kaba la sdang ha ka 17 tarik, Naitung.
U nongïalam jong ka seng NCP u Ajit Pawar, uba long mynshwa u nongïalam jong ka liang pyrshah ha Assembly, u la leit ban pynïasoh bad ka sorkar kaba hap hapoh ka jingïalam jong ka seng BJP bad u la shahjied ban long kum u Symbud Myntri Rangbah ha ka 2 tarik, Naitung.
Naduh kane ka por, ka shuki ka la sah thylli.
Kumba la ïathuh u heh nongïalam jong ka seng Congress, la ong ba ka seng ka la don bun bha ïa ki bynta ban leh ha ka kynhun jong ki 288 ngut ki dkhot jong ka Assembly ha kaba ka la don 45 ngut ki MLA.
Ka la ieh khlem pat lah rai ha kaba ïadei bad ka jingjied nongïalam ha ka liang pyrshah.
“U heh ba dei khmih ïa ka seng Congress ha Maharashtra bad u Myntri ka Karnataka u HR Patil u la khot da ka jingïalang jong ki MLA ban ïakren halor ka jingjied ïa ka kyrteng na ka bynta u nongïalam ka liang pyrshah.
Kumba la ïathuh ka tyllong khubor, la ong ba ki la don kumba katto katne tylli ki kyrteng ïa kiba la dep ban phah ha ki ar taïew ba la leit.
Ha kaba ïadei bad kane, ka kynhun nongïalam jong ka seng Congress kam pat lah haduh mynta ban jied ne ai ïa ka rai kaba khatduh halor ka kyrteng jong u nongïalam ka liang pyrshah.
Ka kynhun lehnoh kaba la shah ñiew beaiñ, ka United Liberation Front of Asom-Independent ha ka Sngi U Blei ka la pynmih da ka khubor byrngem pyrshah ïa u Assam Director General of Police, u GP Singh ha kaba ïadei bad ki kam ba dang shen ba la leh da ki pulit ha ka jylla.
Ïa ka jingbyrngem la phah sha u heh pulit lyngba ka jingthoh na ki lad phah khubor ba la pynmih lyngba ka Mail ha ka Sngi U Blei da u nongïalam jong ka kynhun ULFA-I, u Rumel Asom.
Kane ka long ka jubab ha kaba ïadei bad ka jingjia jong ka jingsiat ki pulit ha kaba la don uwei u dkhot ka seng uba la mynsaw ha Upper Assam.
Ka kynhun ULFA-I ka la pynshisha halor shibun kiei kiei ha kaba ka la ong ba ki la don ki riewpaidbah kiba la lum pisa ha ka kyrteng jong ka seng.
Ka kynhun ka la kyntait ruh ba ka la ïatreilang bad ka briew kaba dei na ka jait Gogoi na Tinsukia, ïa kaba la shahkem dang shen ha ki pulit jong ka Dibrugarh halor ka jingshah kynnoh ba ka la lum pisa beaiñ ha ka kyrteng jong ka seng.
Baroh 7 ngut ki MLA jong ka seng Nationalist Congress Party (NCP) ha Nagaland ki la pynpaw ba ki la ai ka jingkyrshan ïa u Ajit Pawar, ha kaba ka la long shi bynta ka jingktah jur ïa u kñi jong u, u Sharad Pawar.
Kane ka la jia khyndiat taïew hadien ba u Ajit Pawar bad phra ngut kiwei pat ki MLA jong ka seng NCP ki la leit ban pynïasoh bad ka sorkar synrop jong ka seng Maharashtra Shiv Sena bad BJP, ïa kaba la ïalam da u Myntri Rangbah u Eknath Shinde.
Da kane ka rai jong ki MLA, ka la don ka jingïapait hapoh ka seng NCP, ïa kaba la seng da u Sharad Pawar.
Ha u snem 2019, ka seng Shiv Sena ka la pynkut noh ka jingïatreilang bad ka seng BJP bad thaw da ka sorkar Maha Vikas Aghadi ha Maharashtra ha ryngkat ka jingïatreilang bad ka seng Congress bad ka NCP.
Ka sorkar ka la khyllem noh ha u snem ba la lah hadien ba u Shinde u la pynpait ïa ka seng bad leit ban pynïasoh bad ka seng BJP ban ïoh thaw da ka sorkar kaba thymmai.
U Sharad Pawar u la ïai ban da kaba ong ba u la long u nongïalam bashisha jong ka seng NCP, ha kaba ka la beh ïa kiba bun ki heh nongïalam kiba la leh ïa ki kam ba pyrshah seng.
Ka kynhun shipai Border Security Force (BSF), ha ka jingïatreilang bad ki pulit jong ka Karimganj distrik, ki la ïoh ban kurup ïa kumba 16,907 kilo u Burmese Supari uba la kot sha ka T.
1 klur na kawei ka trok ha Karimganj distrik, la ïathuh ki heh ba dei khmih ha ka Sngi U Blei.
Shuh shuh katkum ka jingïathuh jong ki pulit, la ong ba u nongñiah jong ka trok, ïa uba la tip kyrteng kum u Samsuddin, u la shahkem.
“Ha ka por ba la don ka jingpyntreikam, ngi la ïoh ban kurup ïa u Burmese Supari uba 16,907 kilo na ka trok.
Ngi la ïoh ruh ban kem ïa u nongñiah jong ka trok, ïa uba la tip kyrteng kum u Samsuddin.
Ka dor ïew jong une u kwai supari uba la ïoh ban kurup la antad ba u la long da kumba T.
1 klur,"la ong u Partha Protim Das, uba long u Superintendent of Police, jong ka Karimganj distrik.
U Das u la pyntip ba ka kynhun ba la ïatreilang hapdeng ki shipai bad ki pulit, ha ka janmiet jong ka sngi Saitjaiñ, ki la lap ïa kawei ka trok, kaba don ïa u Registration Number NL-01AB-8938, ha ka thaiñ Badarpur jong ka Karimganj distrik.
U la ong ba kane ka trok ka la thmu ban leit sha Guwahati.
Ka jingtohkit ha kaba ïadei bad kane ka jingjia ka dang ïaid shakhmat.
Ki shipai ki la pynkhlaiñ ïa ka jingpahara ha kiba bun ki bynta jong ka Mizoram ha ka Sngi U Blei ha shwa ban don ka jingïakhih kaba heh jong ki kynhun seng ki Mizo ban pyrshah halor ki jingïakynad kiba la jia ha Manipur bad ha ka por ba la ïoh jingtip ba ki la don ki Meitei kiba la sah ha ka jylla hadien ba la ïathuh da ka kynhun barim jong ki lehnoh, la ïathuh ki pulit.
Katba 78 ngut ki briew ki la leit sha Manipur ha ka sngi U Blei ha ki lai tylli ki liengsuiñ, ki la don 65 ngut ki briew kiba la leit sha ka jylla ba marjan ha ka sngi Saitjaiñ.
Ha kaba ïadei bad kane, kam pat lah ban pynshai ïa mynta haduh katno ngut ki briew kiba dei ban leit jingleit lyngba ki liengsuiñ ki don ne katno ngut kiba la phet na ka jingsheptieng ban sah ha ka jylla, la ïathuh ki heh ba dei khmih.
Sa 41 ngut ki briew kiba dei ki Meitei kiba na Mizoram ki la leit sha Cachar distrik kaba don ha Assam da ki kali hadien ba ka kynhun lehnoh barim ka la bthah ïa ki ba ki dei ban mih noh na ka jylla hadien ba la saphriang ki Video jong ka jingshah pynïaid lyngkhuid jong arngut ki kynthei ha Manipur, ki la ong.
Kumjuh ruh la ïathuh ba 31 ngut ki khynnah pule kiba dei ki Mizo na Manipur ki la leit phai sha Mizoram namar ka jingïai bteng jong ki kynrum kynram ha ka jylla, ki la bynrap.
Ki la don kumba 10 tylli ki ïing kiba la shu ieh bad kawei ka skul kiba la shah thang ha ka kynhun jong ki riewkieng atiar ha ka thaiñ Torbung Bazaar kaba don ha Churachandpur distrik, kaba markhap bad ka Bishnupur distrik, la ïathuh ki pulit ha ka lah sngi U Blei.
Ka kynhun jong ki paidbhur ba la lamkhmat da ki spah ngut ki longkmie ïa kiba la pynshisha ba ki la long kum ki atiar ban ïada ne kum ki sohpdung, ki la siat da bun sien bad pynbthei ruh da ki bom shna hi ha ka janmiet jong ka sngi Saitjaiñ, la ïathuh shuh shuh ki pulit.
Ka jaka pule kaba la shah thang, ka dei ka Children Treasure High School kaba don ha Torbung Bazaar.
"Ngi la sangeh noh ban siat haba ngi ïohi ïa ki nongthombor kiba wan da ka kynhun ba ka dei kaba la ïalam da ki longkmie.
Ha kaba ïadei bad kane, hadien ba ngi la ïohi ïa ki ba ki la sdang ban knieh ïa ka kali jong ki shipai BSF bad sdang ban thang ïa ki ïing jong ngi, ngi la ithuh ba la dei ban pynphai kylla," la ong uwei u nongshong shnong u bym shym la kwah ban pynpaw kyrteng ha ka jingïakren bad ki nongthoh khubor.
Ka kynhun nongthombor ka la pyrshang ban shim ïa ka kali jong ki BSF hynrei la lah ban khanglad noh ïa kane da ka jingpynphai jong ki shipai bad ki bor pynïaid shnong ïa ka jingsiat ha katei ka por.
U Deputy Commissioner ka West Garo Hills ha ka Lah Sngi U Blei u la ai hukum ban pynjari da ka korphiw naduh ka por 9 baje mynmiet haduh 5 baje mynstep ban teh lakam ïa ka shongsuk shongsaiñ ha Tura hadien ba ka la mih ka jingshah kawang maw ka shlem treikam u Myntri Rangbah, Conrad K Sangma, ha Dakopgre, Tura, ha u paidbhur katba ka jingïalang hapdeng u Conrad bad ki seng ka dang ïaid.
Ha ka hukum, u Deputy Commissioner Jagdish Chelani, IAS, u la ong ba ka la don ka jingïalang hapdeng u Myntri Rangbah bad ki kynhun kiba la pyrshah ïa ka Roster System bad kiba la dawa ban pynlong ïa ka Tura kum ka nongbah ka Meghalaya ha ka por tlang.
Kane ka jingïalang ka la long ha shlem treikam u Myntri Rangbah.
Hynrei u la ong ba katba ka jingïalang ka dang ïaid, ki la don ki runar kiba la pynkulmar shabar jong katei ka jaka ba la pynlong jingïalang.
Ban teh lakam ïa ka suk ka saiñ, u Deputy Commissioner u la mana ïa ka jingïalum palat 5 ngut ki briew ha kano kano ka jaka paidbah ne shlem treikam jong ka sorkar.
Ka korphiw ha baroh kawei ka sor Tura kan treikam naduh 9 baje mynmiet haduh 5 baje mynstep bad la mana ban pynsangeh ne byrngem ïa ki kali sorkar ne ki babu sorkar.
Shuh shuh la mana ban rah ïa kino kino ki tiar pynmynsaw ha met bad ïa ki dukan die kyiad yn hap ban khang ha ka 25 bad 26 tarik Naitung, 2023.
Ki Petrol Pump lashai ka sngi kin khang katba ha ka 26 bad 27 tarik Naitung, yn plie naduh 9 baje mynstep haduh 2 baje mynsngi hapdeng ka jingpahara jong ki pulit.
La mana ruh ban die palat 10 litre ka umphniang kali lait noh tang ïa ki kali ki Majistor bad ki pulit.
La hukum ruh ïa baroh ki karkhana ba kin thep ïa ki shaka kali shapoh dukan.
Kum shi bynta ban ai ka jingïatreilang bad ki paidbah nongleit nongwan kiba la ïai pynpaw ïa ka jingeh ka jong ki, ka All Nongstoiñ Shillong Tourist Vehicle Owners & Drivers Association ka la shim ïa ka rai ban pynhiar noh ïa ka bai shong kali na Nongstoiñ – Shillong bad na Shillong – Nongstoiñ na ka T.
300 sha ka T.
200 shi khlieh.
Haba kren ha u nongthoh khubor ki nongkitkam katei ka Association ki la ïathuh ba ka Association ka la shim ïa katei ka sienjam ban pynhiar noh ïa ka bai shong kali ka long hadien ka jingud jingnam jong ki paidbah nongïaid nongïeng bad ki nongshong kali ha kaba kane ka la poi ruh sha ki shkor jong ki nongkitkam ka Association bad da ka jingsngewkhia ki la shim ïa katei ka rai ka ban long ka jingïabit ïa biang ïa baroh lang.
Shuh shuh ki la ïathuh ruh ba kane ka jingpynhiar ïa ka bai shnong kali lane ka jingsdang ban shim 200 tyngka marwei ka Association yn sdang ban pyntreikam  noh naduh ka 1 tarik Nailar, 2023.
Ki pulit ka West Garo Hills ha ka Lah Sngi U Blei ki la ong ba ki la don kumba 200-300 ngut ki briew kiba la ïalum hakhmat ka Mini Secretariat bad kita ki briew ki la kawang maw ïa ki pulit bad ki Majistor kiba la don ha kane ka jaka.
Ha kaba ïadei bad katei ka jingjia, ki pulit ki la ïathuh ba ki la don kiba la mynsaw kynthup ïa ki heh pulit kiba dei ki kynthei.
Hynrei ki la ong ba na ka liang ki pulit, ki la pyni ïa ka jinglong kaba jai-jai haduh mynta.
Ha kaba ïadei bad ki pulit pahara kiba la mynsaw, na ka liang jong u Myntri Rangbah, u Conrad K Sangma, u la pynbna ïa ka jingïarap kaba long mar T.
50 hajar sha baroh ki pulit kiba mynsaw bad nalor kane, baroh ka jinglut jingsep ha kaba ïadei bad ki dawai dashin bad ka jingsumar, yn lut na ka pla jong ka sorkar.
Ka jingseng kam lajong ym tang ba ka ai jingmyntoi ïalade shimet, hynrei ka plie lad plie lynti ruh ïa kiwei ki samla wad kam ba kin ïoh kam bad kumjuh ruh, ka ai mynsiem ïa ki samla ba kin leh ïa kaei kaba ki sngewtynnad lane ïa kaei kaba ki kwah da kaba ki ïeng ha la ki jong ki kjat.
Na ka liang U Nongsaiñ Hima, u la ïoh ban ïakren bad kawei ka samla ïa kaba la tip kyrteng kum ka Iba Malai, kaba na ka thaiñ Ri Bhoi District, kaba dei kawei na ki samla kaba ju pynwandur ïa ki jaiñ bad kaba don ïa ka brand kaba la ai kyrteng ka ‘Kiniho’.
Katei ka samla ka dei kaba la ïohpdiang ïa ka khusnam ‘Customers Favourite Handloom Product’ jong ka Ateliers Meghalaya Award 2023 na u Myntri Rangbah ka jylla, u Conrad K Sangma bad na u Myntri ka tnad kam jngoh kai pyrthei, u Bah Paul Lyngdoh.
Ïa katei ka prokram la pynlong da ka tnad jngohkai pyrthei jong ka sorkar jylla ha ryngkat bad ka Meghalayan Age Limited ha ka sngi 21 tarik u Naitung, 2023 ha Courtyard by Marriott Shillong.
Ka samla Iba Malai ka la ïathuh ba ki jaiñ na ‘Kiniho’ ba la pynwandur da katei ka samla ki dei ki jait jaiñ kiba la shna kyrpang da u ksai ryndia bad la seng ïa katei ka ‘Kiniho’ ha u snem 2016 da ka jingïatreilang bad ki nongthaiñ kiba na Umden.
“Nga sdang ïa kane ka kam ha ka snem 2016 namar ba nga kwah ban ïatreilang bad ki briew lajong ha Bhoi kiba pynmih ïa kane ka jaiñ ryndia namar ka jaiñ ryndia ka dei ka jaiñ kaba kongsan bha ha ka riti ka dustur ka jong ngi", la ong ka samla Iba.
Ka samla Iba ka la ong ba kane ka jingseng kam jong ka, ka long ruh ban ai kam ïa ki briew lajong bad ha kajuh ka por ban pynneh pynsah ïa ka rukom thaiñ jingthaiñ.
Katei ka samla ka la ïathuh ba ka la shim ïa u skum ban pynmih hi ïa u ksai bad shet rong bad hadien kata yn sa thaiñ pat ïa ki jaiñ bad ïa kitei ki skum khñiang la shim hi da ki briew napoh Ri Bhoi.
Ka samla Iba ka la ïathuh ruh ba ha ka por ba ka la seng ïa katei ka kam lajong ka la mad ïa shibun tylli ki jingeh, hynrei kham hadien habud, da ka jingkyrshan lang jong ki tnad sorkar bapher bapher bad lyngba ki skhim ba la ai da ka sorkar, ka la lah ban bteng ïa katei ka kam jong ka.
“Ki don ki jingeh kiba bun kiba nga ïakynduh la ka long ha ka liang ka ïew lane ha ka liang ka pisa ka tyngka namar nga la sdang nalade", la ong ka samla Iba.
U Archbishop Andrews Thazhath, President ka Catholic Bishops’ Conference of India (CBCI) ha ryngkat ka jingsynran lang u Archbishop Dominic Lumon, Archdiocese ka Imphal, Manipur, Fr.
Jervis D’Souza, Deputy Secretary General, CBCI bad Fr.
Dr.
Paul Moonjely, Executive Director, Caritas India ki la leit ban jngoh ïa ki jaka ha Manipur kiba don hapdeng ka jingïakynad.
Ka kynhun ka la leit jngoh ïa ka Kakching, Sugnu, Pukhao, Canchipur, Sangaiprou, bad kiwei-kiwei bad sakhi ïa ka jingjulor kaba jur jong ki ïing ki sem, ki jaka mane, skul bad ki shlem ai jinghikai ha ki jaka bapher-bapher ha shi lynter jong ka jingïaid lynti.
Ka kynhun ka la synñiang ruh ïa ki tiar donkam sha kito kiba la kylla phet wir kiba shong ba sah ha ka ‘Relief Camp’ jong ka Indoor Stadium, Kakching bad plie ruh ïa ka ‘Medical Camp’ ha Pukhou.
Sugnu, ha kaba la ju shong ju sah da kumba 1000 tylli ki longïing.
“Ki ïing ki sem bad ki jingdon-jingem jong ki, ki la shah pynjulor.
Ka St.
Joseph’s Higher Secondary School bad Parish kaba ju ai jingshakri ha ka liang ka pule-puthi, imlang-shalang bad kam pynroi sha baroh ki jaidbynriew ba kynthup ïa ki Kuki-Zo, Naga, Meitei lem bad kiwei-kiwei ka la kylla dpei lut," la ong ka kyrwoh na ka PRO, CBCI.
Ka kynhun ka la ong ruh ba ka Holy Redeemer Church ha phyllaw jong ka skul Katholik kaba ha Canchipur, ka Regional Pastoral Training Centre bad St.
Paul’s Parish ha Sangaiprou ki la shah pynjulor lut.
“Ka pang ka mynsiem ban ïohi ba kine ki jaka kim don briew shuh bad i kumba kin ym don shuh kiba shong ba sah hadien habud lada ka jingbym shaniah bad ka jingtieng ka ïai bteng," la ong ka kyrwoh.
Ha kajuh ka por, ka kyrwoh ka la pynpaw ka jingsngewkhia halor ka jinglong-jingman bad ka lawei jong kito kiba la phet noh na kine ki jaka kumjuh ki khun ki kti jong ki hapdeng jong kine kiei-kiei baroh.
“Ngi la ïoh lad ruh ban jngoh ïa katto-katne ki skul bad jaka sah ha kaba ngi la sakhi ïa ki jingkhuslai bad ka jingjynjar jong ki khynnah, ha kawei ka liang kaba la pynlong ïa ngi ban ym don jubab ha kum kane ka por halor kumno ngi lah ban tei biang pat ïa kine ki jaidbynriew bad ki shlem ai jinghikai," la ong ka kyrwoh.
Ka Caritas India, ka tnat treikam ka CBCI ka la leh katba lah ban phai khmat sha kane ka jingjia naduh kaba sdang lyngba ki lad jingïarap, ha kajuh ka por ban kyrshan ïa ki ‘Relief Camp’ ha ryngkat ka jingïasnohktilang bad ka Catholic Relief Services (CRS) bad ka Diocesan Social Services Society (DSSS), Social Service Wing jong ka Archdiocese ka Imphal.
Haduh mynta, ka Caritas India ka la pynbiang ïa ki lad jingïarap kiba la kot sha ka T.
3 klur.
Nalor kane, ka CBCI, lyngba ka Balang ha India ka la pynlong ruh ïa ki prokram jingduwai, ki jingïaid paidbah na bynta ka suk ka saiñ, ban lum ïa ki jingdonkam nalor kiwei-kiwei ban kyrshan ïa kito kiba shah ktah na ka jingïakynad.
“Ngi sngewsih kthang halor ka jinglong-jingman ha Manipur.
Ngi pynrem jur ïa ki jingthombor ha baroh ki liang khamtam ha ki shlem ai jinghikai, jaka mane, ki kynthei bad ki khyllung-khynnah.
Ngi khuslai ruh halor ka jingkuman bad ka jingbym shimkhia jong ki bor ba dei khmih ha ka ban tehlakam ïa ka jingïakynad," la ong ka kyrwoh na ka PRO.
Shuh shuh ka CBCI ka kyrpad ïa ki bor synshar ban pynneh-pynsah ïa ka jingngeit niam bapher-bapher hapoh ka ri, ban pynkhlaiñ ïa ki nongrim ka Riti Synshar bad ban wanrah biang ïa ka shong suk shong shngaiñ hapdeng ki jaidbynriew bapher-bapher.
“Ngi khot ngi wer ïa baroh kiba don ka jingsngewkhia ban ïaid shakhmat bad ka jingïakren bad pynleit jingmut ha ka roi ka par na bynta baroh ki bynta jong ka imlang-sahlang khnang ba ka jingsuk kan wanphai ha India khamtam ha Manipur," la pynkut ka kyrwoh.
Ka shlem treikam jong u Assistant Director ka Horticulture, Mushroom Development Centre, Upper Shillong kaba dei ka tnad hapoh ka Directorate of Horticulture ka la pynithuh ba ki don 18 jait ki tit khlaw kiba long ban bam hapoh ka Jylla.
Kine ki kynthup ïa u tit bon, tit stem, tit sia, tit thylliej masi, tit stem, tit tyndong, tit rngaw/tit tyngab, tit lung/tit soh-ot, tit lbong hati, tit doh, tit snier masi, tit dieng, tit thnaw syiar, tit tung, tit shkor-blang, tit kdait, tit dorbar bad tit dud.
“Ki tit ba long bih ne ki ‘tit buid’, ha kawei ka liang ki don la ki jong ki jinglong bad ka kham eh ban pynithuh ïa ki.
Ngi hap ban peit bniah lyngba ka ‘Molecular Detection’ khnang ba ngin lap la u long uba don bih ne em," la ong u Asst.
Director ka Horticulture, Mushroom Development Centre, Upper Shillong, Bah K.
Kharpran haba kren bad u nongthoh khubor.
Haba kdew ba watla ki jingwad bniah halor u tit ba long bam ki la bun, u Bah Kharpran u la ong ba kumba ka long mynta, ka jingwad bniah halor u tit ba long bih ha ka Jylla ka dang duna.
“Ka jingwad bniah halor ki tit ba long bih ka dang ïaid shakhmat mynta," u la ong.
Haba batai bniah halor ki dak ki shin jong ki tit ba long bih, u la ong ba kawei na ki jinglong jong ki ka long ba ki don ïa ki jingat lane ‘Warts’ (ha ki bynta ba nalor jong u tit).
“Lada ki don ïa ka jinglieh phalang ha ki sangap (Gills), kata ki long bih.
Sa kawei na ki dak ki shin ban pynithuh ïa u tit ba long bih ka long ba u don ïa ka kynja sati (Ring/Skirt) hapdeng jong u jyntang bad u don ruh ïa ka jingsma bym sngewtynnad lane um don ka jingsma iwbih kum u tit," u la ong.
U la ong ruh ba lada u tit u don ïa ka jingpynshong ha ka rukom jong ka pela na sha trai, u don ïa ka met kaba rong phyrnai lane kaba phalang, ka jinglam stem lada khoh ïa ka bynta ba nalor– kata ka pyni ïa ki dak ki shin ba u dei uba long bih.
U Bah Kharpran u la kyntu ruh ba hadien ba la dep kheit ïa u tit na khlaw, dei ban da sait khuid bha ïa u bad pdem ruh ha ka um-mluh.
“Ki don ruh ki khep ha kaba ki bseiñ bad ki jakoid ba long bih ki ju ïaid lynti bad leit dem ha ki tit kiba mih ha khlaw.
Kumta dei ban da sait bha bad pdem um-mluh bha haba la dep kheit," u la ong.
Haba kylli, u la ïathuh ba ka tnad ka ju sam ïa ki kot lyngkdop ban pynsngewthuh paidbah halor ki jait tit ba long bam.
“Kito kiba die ïa u tit ki la ithuh lypa bad ki die beit tang ïa uba long ban bam.
Lyngba ka jingshem na ki jingïakren bad ki ’riew rim, ka jingtip jong ki kaba ki don shaphang u tit ka long kaba ïar – kata kino kiba long bad bym long bam bad kane ka hiar pateng-la-pateng," ong utei u heh ophisar ka tnad Horticulture.
Ka jingbym pat leh eiei ka Executive Committee ka Khasi Hills Autonomous District Council (KHADC) naduh ka por jong ka EC barim ka la nang pynsahteng ïa ka kam ban pynbeit thymmai ïa ka Assam and Meghalaya Autonomous Districts (Constitution of District Councils) Rules, 1951 lane AD Rules.
Katkum ka tyllong khubor ba ïajan bad ka tnat District Council Affairs (DCA) la ong ba na ka liang ka Sorkar Jylla lyngba ka tnat DCA ka la phah ïa ki mat kiba donkam ban khmih bniah biang da ka KHADC haba ïadei bad ka jingpynbeit thymmai ïa ka AD Rules bad ïa kane la phah naduh ka 18 tarik Ïaïong, 2023.
Ki mat kiba donkam ban pynbeit ha ka AD Rules ki kynthup ïa ki rukom lum khajna kiba don naduh mynshwa hynrei mynta kim don shuh kum ka khajna haba ïadei bad ka jingïaid lynti ki hati, ki mar poh khyndew kum ka umphniang bad ka hoe-tax lane ka khajna haba ïadei bad ki ïing nalor ka jingpynneh sah ïa ka kyrteng Sub Division kum ïa ka Nongstoiñ, Mairang, Mawkyrwat bad kiwei kiwei wat la kine ki jaka ki la dei mynta ki District.
La ong ba ki mat kiba la phah da ka tnat DCA sha KHADC ki la shu sahkut hapoh ka Executive Committee naduh u Ïaïong haduh mynta khlem pat leh ei ei, wat lada kine ki mat kiba kdew ka tnat DCA ki dei kiba suk ban pynbeit noh khnang ba ka KHADC kan ïoh phah biang sha ka Sorkar Jylla na ka bynta ban mynjur u Lat ïa ki kyndon kiba la pynkylla ha ka AD Rules.
Kiwei kiwei pat ki jingtyrwa ban pynkylla ïa ka AD Rules ki kynthup ruh ïa ka jingtyrwa ba u Lat u dei ban thung da u Protem Chairman ban pynshai ïa kiba shahjied thymmai kum ki dkhot ka Ïingdorbar KHADC namar haduh mynta, ïa ki dkhot kiba shahjied thymmai la pynsmai da u Deputy Commissioner lane District Council Judge katkum ka jingaibor jong u Lat.
La ong ba ka Legislative Wing ka KHADC hadien ba la ïohpdiang ïa kitei ki mat kiba kdew da ka DCA ka la phah noh kloi sha ka Executive Committee jong ka KHADC naduh ka 21 tarik Ïaïong, 2023 ban leh ïa kaba donkam.
Ka jingpyntrei kam ïa u ‘smart meter’ lyngba ka Revamped Distribution Sector Scheme (RDSS) kan sa sdang noh ha ki ar bnai ban wan ha kaba ka thong ban pyndait ïa u smart meter ka dei ha ki 4.
6 lak tylli ki longïing.
Haba ïakren bad u Chairman-cum-Managing Director ka MeECL, u Sanjay Goyal u la ïathuh ba ka Sorkar Pdeng ka la pyllait ïa ka skhim RDSS ha baroh kawei ka ri ka long ban pynbha ïa ka rukom sam bording ilektrik bad lyngba kane ka skhim la mang ruh ban pyntreikam ïa u ‘smart meter’.
U Goyal u la ong ba ka ‘tender’ na ka bynta ban pyntreikam ïa u ‘smart meter’ ka la don ha ka bynta ban pyndep noh bad ha ki ar bnai ban sa wan, ka jingpyntreikam kan sa sdang noh.
U la ong ba ki paidbah kiba pyndonkam bording ilektrik kim donkam ban siew na ka bynta u ‘smart meter’.
Nalor kata, u la ong ruh ba kan sa don ka jingbatai ban pynsngewthuh shaphang u ‘smart meter’ bad ki jingmyntoi lada pyndonkam.
U Goyal u la ong ba kaba kham don jingeh ka dei ka jingduna mobile network bad ki kontraktor kiba dei ban pyndait ïa u ‘smart meter’ ki hap ban ïakren bad ki kompani ba pynbiang network khnang ba kan nym don jingthut haba pyntreikam ïa u smart meter, khamtam namarba donkam ruh ban pyntreikam ïa ka mobile app ha kaba ki paidbah kin ïoh jingtip kaba tikna haba ïadei bad ka rukom kheiñ ïa ka bai pyndonkam bording ilektrik.
Lyngba ka mobile app yn sa lah ban tip ruh katno la pyndonkam ïa ka bording kaba paw ha u ‘smart meter’.
Shuh shuh u Goyal u la pyntip ba u ‘smart meter’ ba la shna u dei uba leh da ki kompani kiba don ha India bad ïa u smart meter la dep pynshisha ruh ha laboratory.
U Goyal u la ong ba ka long kaba donkam eh ban pynbha ïa ka rukom sam bording ilektrik sha ki paidbah bad ki paidbah kiba pyndonkam ruh ki dei ban pyndonkam bha khlem da pynsyrwa kai ïa ka bording ilektrik.
Kum ban pynkynmaw, ka Sorkar Pdeng ka la pyllait paidbah ïa ka skhim RDSS na ka bynta ban pynduna ïa ka jingduhnong ki kompani pynmih bording ilektrik ha ka ri, bad ïa kane ka jingduhnong la tip kum ka Aggregate Technical & Commercial (AT&C) losses kaba donkam ban pynhiar sha ka 12-15% bad ban pynhiar ruh ïa ka Average Cost of Supply (ACS)-Average Revenue Realised (ARR) shaduh nod ha u snem 2024-25.
Lyngba ka RDSS, la mang 20.
46 klur tylli ki pre-paid smart meter, 54 lak tylli ki smart DT meter bad1.
98 lak smart feeder meters.
Mynshwa, la mang ban pyntreikam ïa u smart meter lyngba ka jingbei pisa ka ADB ha ki 1.
8 lak tylli ki longïing ha Meghalaya, bad mynta pat lyngba ka RDSS yn pyndait ïa u smart meter ha ki 4.
6 lak tylli ki longïing.
Ka Kiang Nangbah Government College Students’ Union (KNGCSU) ka la ther tyngeh ïa u Symbud Myntri Rangbah ka Jylla, Bah Sniawbhalang Dhar uba sngewkhia ïa ka jingeh ka Kiang Nangbah Government College, ka kolej sorkar kaba rim tam ha Rilum Jaiñtia tang ha rynsan paidbah.
U nongïalam ka KNGC Students’ Union, u samla Precioustar Sten ha ka jingïadonlang ki dkhot ka seng haba kren sha ki lad pathai khubor ha ka 24 tarik Naitung, u la kynthoh ïa ka jingkren u Bah Sniawbhalang Dhar ha ka jingïalang pynkut ïa ka lyngkhuh snem ba 10 ka Ummulong Presbyterian College ha ka 21 tarik Naitung.
Kane ka jingkren jong u Bah Sniawbhalang, ka la pynshrai ïa ki samla pule ka Kiang Nangbah Government College namar ba ka kam jong u, bad ka jingkren jong u, kam ïadei haei-haei bad kam don kano-kano ka roi ka par ha kane ka kolej.
Ka Student Union ka la kynthoh ïa ka jingkren jong u, kaba u ong, ba ki samla pule kiba leit klas ha Kiang Nangbah ka long kumba leit ïew bad ym i kop kum kiba leit pule.
Ka Students’ Union ka pyngsngew ba kane ka kolej ka dei ka kolej sorkar kaba rim tam ha rilum Jaiñtia, hyrnei ka jingkren jong u Bah Sniawbhalang ba u sngewkhia ïa ka kolej kam ïahap satia bad ka jingkren bad ka kam jong u bad ka dei ka kolej kaba shah leh kmie-nah ha ka sorkar.
Ki la ong ruh ba kum u nongthaw aiñ kane ka thaiñ u dei ban thep admission ha Kiang Nangbah Government College khnang ba un sngewthuh ïa ka jingeh bad um dei ban shu kren pyllait jynhaw.
Ka Meghalaya EMRI Workers Union (MEMRIWU) kaba dei ka seng ki nongtrei ban ai jingshakri lyngba ka 108 Ambulance ki la pynpaw ka jingdiaw namarba naduh ba ka Sorkar ka la buh da ka NHM ban khmih ïa ka jingai jingshakri ki 108 emergency service ambulance, ki la don shibun ki jingduna, ym kum mynshwa ha ka por jong ka GVK EMRI katba ka dang don ban ai jingshakri.
Ka GVK Emergency Management & Research Institute (EMRI) ka dei kaba la shimti nyngkong ïa ka jingai jingshakri lyngba ki Ambulance da kaba leit kylleng ki jaka ban kit ïa kiba pang ba shitom bad kiba donkam kyrkieh ïa ka jingsumar.
Kumta ki nongïalam ka MEMRIWU ki la ïakynduh ïa ka Myntri ka tnat ka koit ka khiah ka Dr.
Ampareen Lyngdoh ban ïakren halor kine ki jingduhnong jong ki nongtrei bad pynsngew ruh ïa ki mat jingdawa na ka bynta ban ïada ïa ki nongtrei ka 108 emergency service.
Haba kren sha ki lad pathai khubor hadien ba la ïakynduh ïa ka Kong Ampareen, u President ka MEMRIWU, Bah Roykupar Kharraswai u la ong ba ka Myntri Sorkar kan sa ïakren bad ki bahalor kiba dei peit ïa ki nongtrei na ka bynta ban pynbit pynbiang ïa ki jingdonkam jong ki.
Na ka liang ka seng ka la pynsngew ruh halor ki jingduna ha ka jingïohnong jong ki nongtrei ka 108 emergency service.
“Naduh ba ka Sorkar ka la buh da ka NHM ban khmih ïa ka 108 emergency service, ki la don shibun ki jingduna, ym kum mynshwa ha ka por ba ka dang don ka GVK," u la ong.
Lah ban pynkynmaw ba dei kine hi ki nongtrei kiba dawa ba ka Sorkar ka dei ban weng noh ïa ka GVK EMRI bad dei ban shimti noh ka Sorkar kane ka tnat ai jingshakri ha ka liang ka koit ka khiah.
“Naduh ba weng ka sorkar ïa ka GVK EMRI bad buh da ka NHM, ki nongtrei ki la duh lut ïa ki jingïoh jingmyntoi kum ka health insurance, Provident Fund, jingshim shuti bad kumta ter ter," u la ïathuh.
Kumta kane ka seng ka la pynpaw biang hakhmat ka Myntri ba ka Sorkar ka dei ban shimti bad pynïaid hi noh ïa kane ka shlem treikam, hynrei na ka liang ka Kong Ampareen ka la pynpaw ba watla kane ka shlem treikam ka dei ka kompani, na ka liang ka Sorkar kan peit na ka bynta ka hok jong ki nongtrei kiba don hapoh jong katei ka shlem treikam, khamtam na ka bynta ki longkmie kiba armet ba kin ïoh ïa ka hok ban shim shuti namar ka jingarmet kam pher la ka dei kaba dang shu sdang ne kiba la jan kha.
Ka Kong Ampareen ka la ong ruh ba kan sa ïakren bad ka NHM ban peit ïa ki jingdawa jong ki nongtrei ban ïada ïa ki kam kiba ki trei wat lada ka wan da kawei ka kompani ban shimti ban pynïaid.
Hadien ka jingkulmar kaba la jia shabar ka Chief Minister’s Office (CMO) ha Tura ha ka janmiet Lah Sngi U Blei, u Myntri Rangbah ka Jylla, u Conrad K.
Sangma u la maham tyngeh ba ki pulit ki don lut ïa baroh ki dur khih ba la dep ring bad ki jingtip ba bniah jong kito kiba pynshit ïa ka jingkulmar.
U Sangma u la kular ruh ban leh da kaba tyngeh katkum ka aiñ pyrshah ïa kito kiba donkti ha katei ka jingjia.
Katba u Myntri Rangbah u dang shong jingïalang bad ki nongmihkhmat ka ACHIK bad GHSMC ha CMO Tura, u paidbhur u la sdang ban kawang maw sha ki pulit bad ka ophis jong u, kaba la ïalam sha ka jingmynsaw jong katto-katne ngut ki pulit.
Halor katei, u Sangma u la ong, “Kane ka jingjia kaba la jia mynta ka sngi ha Tura, shabar ka CM Secretariat bad ka ophis Commissioner of Divisions ka long kaba sngewsih.
"Ha kajuh ka por, u la pynrem jur ïa katei ka jingjia bad ong ba kaei kaba la jia ha ka janmiet Lah Sngi U Blei imat ka lah ban dei ka buit jong ki kynhun kiba khwan myntoi.
“Kaei kaba ngi la ïohi i kumba ka la dei da kawei pat ka buit jong kiwei pat ki briew.
Kumba nga la ong, wat ki kynhun seng kiba don bynta ha ka jingïakhih shah thngan ki la dep pynshai ba kim don bynta eiei bad kane bad kim don jingtip ruh shaphang ki briew kiba donkti ha katei ka kam," la ong u Myntri Rangbah.
U Myntri ka tnat pule puthi ka Sorkar Jylla, Rakkam A Sangma ha ka Lah Sngi U Blei jong ka taïew u la ïoh ban plie paidbah noh ïa ka Synod College Nongstoiñ.
Katei ka kolej kan ai ïa ka jinghikai na ka bynta ki under graduate course ha ka Art Stream.
U Myntri haba kren kum u kongsan ha katei ka sngi u la ai khublei ïa ki nongseng ïa katei ka kolej.
U buh ruh ka jingkyrmen ba katei ka kolej kan ai ka jingshakri kaba paka ïa ki samla pule ka dong bad ka thaiñ.
U la kyntu ruh ïa iwei-pa-iwei ba kin shim ïa ka jingkitkhlieh na ka bynta ban pynlong ïa ka Meghalaya kum ka Jylla kaba bha tam ha ka liang ka pule puthi.
Shuh shuh u la bynrap ruh da kaba ong, “Ka lynti kaba bha tam ban shakri ka long ba kam dei ba ngin shu bthah lane hukum ïa kiwei, hynrei dei ban ïa ai mynsiem iwei-ïa-iwei pat.
"Nalor kata, u Rakkam u la pynpaw ruh ïa ka kyrmen ba ki khynnah ki ban pule nyngkong ha kane ka kolej kin long ki nongthoh ïa ka khana-pateng (history) jong ka kolej bad kin long ruh ki bynta ha ka khana-pateng jong ka kolej.
Shuh shuh u la ai khublei ruh ïa ki Missionary na ka bynta u synñiang jong ki ha kaba ïadei bad ka pule puthi ha ka jylla bad ka ri baroh kawei.
Halor ka National Educational Policy kaba la sdang ban pyntreikam ha ka jylla bad ha North Eastern Hills University, u Rakkam u la ïathuh ba ka jingthmu ba kongsan jong ka NEP ka long ban pynkylla ïa ka India kum ka Global Knowledge Center.
Ha katei ka sngi nalor u kongsan, la donlang ruh u Bah Gabriel Wahlang MLA Nongstoiñ kum u symbud kongsan, u Bah HM Shangpliang, nongaibuit ka tnat pule puthi ka Sorkar Jylla, u Pastor WP Marbaniang Moderator ka KJP Synod Sepngi, Rev L.
P Nongkseh, Secretary KJP Synod Sepngi, Rev.
ER Kharkrang Senior Executive Secretary KJP Synod, Rev.
S.
I Iawphniaw, Chairman CED KJP Synod, Dr.
RM Lyngdoh, Principal Synod College Shillong, Rev.
SS Majaw President Governing Body, Rev.
RT Shangdiar, Executive Secretary KJP Synod Sepngi, Rev.
Dr.
SI Iawphniaw, Dr.
M Rani, Vice Principal Synod College  Shillong bad kiwei kiwei.
Hadien ka jingkhlad noh jong uwei u samla na ka jingkynnoh ba ka la don ka jingleh bym suidñiew jong ki doktor ka North Eastern Indira Gandhi Regional Institute of Health & Medical Sciences (NEIGRIHMS), ka Myntri ka tnat ka Koit ka Khiah ka jylla, Kong Ampareen Lyngdoh ha ka Lah Sngi U Blei, ka la pan ïa ka kaiphod na katei ka jaka sumar halor ka jingïap u samla, uba la wan shah sumar ha katei ka jaka na ka jingmynsaw ïatyngkhuh kali ha Damsait ha ka Sngi U Blei.
“Nga la don ka jingtip halor ka jingkynnoh jong ka jingbym shym la ai jingsumar ïa uba mynsaw na ka jingjia aksiden ha NEIGRIHMS bad ha kaba ïadei bad kane, nga la pan ka kaiphod na u Director jong kane ka hospital," la ong ka Kong Ampareen.
“Nga la phah ka shithi sha u Director ka NEIGRIHMS ban pan ïa ka kaiphod ba ngan sngewthuh kham bha ïa kaei kaba la jia baroh," la ong ka Myntri bad bynrap “Nga phah ïa ka jingsngewlem sha ki bahaïing kiba la duh noh ïa la u baieid bathoiñ bad ha kajuh ka por nga kular ïa kane ka longïing kaba la mad ka jingsngewsih ba ngan tohkit bad ngan kylli ïa kaei kaba jia.
"Kum ban shu pynkynmaw, ha ka Sngi U Blei ka la mih ka jingkulmar hapoh ka Emergency Unit jong ka NEIGRIHMS hadien ba uwei u samla u la khlad noh na ka jingmynsaw.
Ki bahaïing une u samla ki la kynnoh ba katei jaka sumar ka la leh bym suidñiew ïa ka jingsumar bad ba ym shym la don doktor satia hapoh ka hospital ha kaba la shu ieh ïa une u samla ban thiah mynsaw khlem ka jingsumar haduh san kynta.
Haba kylli, ka Myntri ka la ong ba kam don bor satia ban phah ïa kano-kano ka jingtohkit halor kane ka jingjia bad haba pynpaw ba ka NEIGRIHMS ka dei jong ka Sorkar Pdeng, ka Kong Ampareen ka la ong ba ka dei pat ka kamram jong ka Sorkar Jylla ba kan don ki khmat bad ki shkor halor kane ka hospital.
Ka la pyntip ruh ba kan sa wad ïa ka jingshisha la ka dei ne em ba ym shym la don doktor ha katei ka por ba wanrah ïa une u samla ba mynsaw.
San ngut ki pulit pahara jong u Myntri Rangbah ka Jylla, Conrad K Sangma ki la mynsaw ha ka Lah Sngi U Blei, hadien ka jingshah lun maw ha ki paidbhur na ka jingmih kynsan ka jingkulmar shabar jong ka jaka ba la pynlong jingïalang.
Ha kane ka sngi, na ka liang u Myntri Rangbah u la lum ïa ka jingïalang bad ki nongïalam seng, ki nongïalam shnong bad ki ophisar kaba la pynlong ha CMO office kaba ha Tura, West Garo Hills.
Kane ka jingkulmar ka la mih hadien ba ki paidbhur kim shym la hun satia ïa kaei kaba mih na kane ka jingïalang.
Ka la pynlong ruh ïa ki ban shim ïa u pud haduh ban lun maw sha ki bor pahara bad sha kane ka jaka ba shong jingïalang.
Ha kane ka jingjia haduh san ngut ki pulit ki la mynsaw.
Kumta na ka liang ki pulit ruh kim banse ban siat da ki tyndong lyer pynsat khmat sha ki paidbhur ba kin pra noh na kane ka jaka.
Ka jingïalum paidbah shabar kane ka shlem treikam jong u Myntri Rangbah ka la sdang naduh ka por janmiet shuwa ban sdang ka jingïalang hapdeng u Myntri Rangbah bad ki kynhun bapher bapher.
Ki kynhun seng ba la ïalam da ka ACHIK ki kynthup ka GHSMC bad kiwei, ki la ïashong shah jingit la artaïew habar jong ka shlem treikam u Myntri Rangbah kaba don ha Tura, ban dawa pyntreikam ïa ka Roster System naduh ki snem ba la leit noh bad ban wanrah ïa ka nongbah ha ka por tlang ha Tura.
Ka jingïalang ba la pynlong ha ka Lah Sngi U Blei ka dei kaba kongsan bha halor ka jingdawa jong ki kynhun seng, kiba la ap khmih lynti ba ka jingmih kan long kaba seisoh bad ba u Myntri Rangbah un ai ïa ka rai kaba skhem.
Ka jingdawa jong ki ka la sawa jam ha baroh kawei ka Ri-lum Garo, ha kaba la pynlong ruh ïa bun ki kynhun bad ki paidbah ba kin ïasnohkti lang ha ka jingïakhih kaba la ïaid la artaïew.
Namar ba ka jingkulmar ka la nang heh, u Myntri Rangbah da lade u la khmih ïa la ki pulit pahara kiba mynsaw na ka jingshah lun maw.
Kat haduh ba thoh ïa ka khubor, u Myntri Rangbah bad ki bor pahara ki dang sahkut shapoh ka shlem treikam namar ka jinglong jingman ka dang sniew shabar ba la jur ka jingkulmar.
Wat hapdeng ka jingsiat tyndong lyer pynsat khmat, ki paidbah kim shym phet satia bad ki dang ïai bteng ban lun maw.
Ka Hynñiewtrep National Youth Front (HNYF), East Khasi Hills District ka la ong ba ka tnad pulit kaba pynïaid kali haba ka bat ïa ki kali tah ïit ïong kiba duna dor ka dei ban bat lang ruh ïa ki kali rem dor namar kumba ka long la ïohi ba ka la bat tang ïa ki kali kiba duna dor.
Haba kren sha ki lad pathai khubor ha ka Lah Sngi U Blei, u President ka HNYF Shillong Region, Bah Bless Dkhar, u la ong ba ka seng ka kwah ba ka tnad pulit  haba ka pyntreikam ïa katei ka aiñ ka dei ban long salonsar ïa baroh khlem da leh shiliang khmat ïano ïano la ki dei ki kali kiba rem dor ne ki kali kiba duna dor namar ki ju don ki por ba ïa ki kali ba rem dor, ka tnad pulit kam nud satia ban bat, hynrei ka la bat tang ïa ki kali kiba duna dor.
Wat la na ka liang u Bah Dkhar u la ai ka jingïaroh ïa ka tnad pulit kaba la bat ïa ki kali kiba tah ïit ïong namar ba kan long ka jingshngaiñ ïa u paidbah hi, hynrei u la ong pat ba kane ka jingleh kam dei ban noh shiliang ïano-ïano.
“Ngi kwah ban kylli pat na ka sorkar ba hato ka la pynmih ne em ïa ka jingthoh bad ka ai hukum ne em ïa ka tnad pulit ba kan leh ïa kane ba haba ka bat ïa ki kali ha surok kam dei ban bat lymmuh, namar teng teng ïa ki kali baheh bahaiñ bad kiba rem dor kim nud ban bat", la ong u Bah Dkhar.
U Bah Dkhar u la ong ba na ka liang ka seng kan sa peitngor bha halor kane.
Lada ka seng ka ïohi ba ka don ka jingleh shiliang ha kaba bat ïa ki kali, kan sa mih sha surok ban ïa bat lang ïa kitei ki kali kumba ka la ju leh teng ha kaba ïadei bad ka jingbym teh ïa u ‘seat belt’ da ki nongñiah kali sorkar.
“Na ka liang jong ka seng ngin peitngor bha ïa kane bad lada ka long leh shiliang, ngi ruh ngin mih ha surok ban ïa bat lang, ngin mih ma ngi ha surok lada ka long noh shiliang kane ka tarajur", la ong u Bah Dkhar.
Ka lympung ïalehkai State Level Subroto Mukherjee Football Tournament ba pynïaid da ka tnat ïalehkai ka Sorkar Jylla ka la nang jam shaphrang ha ka sngi kaba ar ha kane ka nongbah.
Ha ka jingïakhun jong ka Under-14 ki shynrang kaba la long ha ka sngi Ba-ar ha SAI Traning Centre, ka Bamil L.
PS Mangsang (East Garo Hills) ka la pynliem noh ïa ka Dabit Ampangdam S.
S.
A School (South Garo Hills) da 3-0 kol.
U Driamy N.
Arengh (41 & 48) u la thep ar kol, katba ïa kawei pat la thep kham hashwa da u Walchuang N.
Marak (37).
Ka St.
John SS (West Garo Hills) ka la shah rem da 4-1 kol ha ka Monfort HSS (North Garo Hills).
U Nikgam D.
A Sangma u la khur ïa ka hat-trick hadien ba ïoh thep kol ha ka minit kaba 13, 28 & 40, katba ïa kawei pat la thep da u Topay Momin (43).
Na ka St.
John la thep da u Wanchiang K.
Marak (36).
Ka K.
B Memorial SS (East Jaiñtia Hills) ka la pynjem khnap ïa ka Rongsang A.
Bagre SS (South West Garo Hills) da 6-0 kol.
U Cifullmi Shylla (16 & 23), Jerimi Dkhar (30 & 46) bad u Lyonel Ryngkhlem (6 &7) ki la thep mar ar kol.
Ka Mynken HSS (Ri Bhoi) ka la ïasam mar shi point ha ka jingïakhun pyrshah ïa ka Umphyrnai Presbyterian SS (East Khasi Hills) hadien ba ïakhaid mar 4-4 kol.
U Ricky Kharkongor u la thep haduh saw kol na ka bynta ka Umphyrnai ha ka minit kaba 4,17,19 & 20, katba u Chanjib Chetry na ka Mynken u la khur ïa ka hat-trick hadien ba ïoh thep ha ka minit kaba 9,17 & 19 bad ïa kawei pat la thep da u Me-uba.
ai Sumer (8).
Ha ka Under-17 ki shynrang kaba la long ha madan Third Ground Polo, ka Rangthong Christian HSS (South West Khasi Hills) ka la shah rem da 2-0 kol ha ka Okkapara SS (South West Garo Hills).
Ïa kine kol la thep da u Toningbath Sangma (30) bad u Weltin Sangma (50).
Ka Mairang Presbyterian HSS (Eastern West Khasi Hills) ka la pynliem noh ïa ka Nilwagre SS (South Garo Hills) da 3-0 kol.
Ïa kine kol la thep da u Franky L Marweiñ (7), Youngbut Nongbet (23) bad u Denistar Nongrah (45).
Ka North Liberty HSS (West Jaiñtia Hills) ka la pynliem noh ïa ka Rongrengre Govt HSS (East Garo Hills) lyngba ka shi kol ba la thep da u Gideon Mukhim (10).
Ka Bekanang SS (North Garo Hills) ka la pynliem noh ïa ka Dobasipara SS (West Garo Hills) da 3-0 kol.
U Lian Ch Sangma (26 & 55) u la thep ar kol, katba ïa kawei pat la pynbud da u Konaton Rabha (60+2).
Haba phai sha ka Under-17 ki kynthei kaba la long ha madan Heh Mini Stadium, ka Little Stars English Medium SS (Eastern West Khasi Hills) ka la pynliem noh ïa ka Birin Nuchong SS (South West Garo Hills) da 4-1 kol.
Ïa kine kol la thep da ka Isha Warjri (15+6), Naphibanlamlynti L.
Mairang (43) bad ka Evamerry Myrthong (50).
Katba na ka Birin la ïarap pynthep da ka Nelfinia Syiem (29).
Ka Chachat UPS Rongjeng (East Garo Hills) ka la shah rem noh ha ka Telekali SSA U.
P.
S (South Garo Hills) da 3-1 kol.
Ka Nenganchi N.
Sangma (9 & 49) ka la thep ar kol, katba ïa kawei pat la thep da ka Silinda R.
Marak (60+2).
Na ka liang ka Chachat ka la pynphai kylla shi kol lyngba ka Attamchi Sangma (30+2).
Ka Rangthong Christian HSS (South West Khasi Hills) ka la jop da 4-1 kol ïa ka Monfort Dilni Bolchugre School (West Garo Hills).
Ïa kine kol la thep da ka Eightfulness Shangdiar (22 & 58) bad ka Rikynti Lyngkhoi (30+1 & 33).
Katba na ka Monfort la pynphai kylla shi kol da ka Sengchame Ch Momin (60+1).
Ka Khliehriat HSS (East Jaiñtia Hills) ka la pynjem khnap ïa ka Rongrong UPS (North Garo Hills) da 6-0 kol.
Ka Felicia Sympli (14,37 & 43) ka la khur ïa ka hat-trick, ïa ki ar kol la thep da ka Phyrnaibha Nongtdu (38 & 57) bad ïa kawei pat la thep da ka Diwakapaya Shylla (55).
Ka Meghalaya High Court ha ka Lah Sngi U Blei ka la pynpaw ba ka jingkhapngiah bad ka dheng kali ka la nang sniew katba nang mih ki sngi bad ka long ruh kum ka jingruma ban rung sha Shillong ka surok Guwahati-Shillong.
Ha kajuh ka por ka la ong ba ha ka por long trei bad ha ka por mynstep bad mynsngi ba long skul, ki kali ha baroh kawei ka sor Shillong ki shu neh sah hajuh.
Kane ka jingkynthoh na ka High Court ka long hadien ba ka sorkar jylla ka la ai ka kaiphod ban pyni ba ka la shim ïa ki katto katne ki sienjam lane ki sienjam kiba kan sa shim ban pynduna ïa ka dheng kali ha sor Shillong.
“Da ka jingbun ki kali bad da ka jingbym don ka jingpyrshang ban pynheh ïa ka surok bad ka jingduna ki jaka pynïeng kali, kane ka jingeh imat kam don ïa ka jubab kaba mar-mar," la ong ka ïingbishar.
U muktiar ba ïasaid na ka bynta u nongmudui u la kdew ba watla ka sorkar ka la thied ïa ki bos ban on bad shaw ïa ki khynnah skul, ka sorkar ka khlem shim ïa ki lad ki lynti ban ai mynsiem bad jingshngaiñ ïa ki kmie ki kpa ba ki khun jong ki, kin ym lei-lei lada ki shong da kine ki bos.
Namarkata, u muktiar jong u nongmudui u la ong ba ki kmie ki kpa kim da wan shakhmat ban pyndonkam ïa kitei ki bos.
U la ai jingmut ba ki briew jong ka sorkar ki dei ban leit sha manla kawei pa kawei ka skul bad kyrpad ban don jingïalang bad ki kmie ki kpa khnang ban ïoh pynsngewthuh ïa ki bad ban pynshngaiñ ïa ki ba kan ym jia eiei lada ki khun ki shong da kitei ki bos.
Ka sorkar ka la shna ïa kawei ka Mobile App, hynrei ka jingeh ka long ka jingbymshaniah ïa ki nongñiah bad ki nongïarap kiba don ha ki bos bad kumno ki khynnah skul kin ïoh jingïada na kine ki briew.
“Lada wat tang shiteng na ki kmie ki kpa kiba pyndonkam da ki kali shimet ban leit on bad shaw skul ki shim noh da ki bos kumba la wanrah da ka sorkar, yn lah ban pynduna shibun ïa ka jingdheng kali," la ong ka High Court.
Na ka liang ka sorkar jylla ka la ong ba ka la kyrpad ïa ki nongtrei sorkar ba kin pyndonkam da kitei ki bos, hynrei haduh mynta, ym pat don than ki ban ai jubab eiei halor kane ka jingkyrpad.
Ka kaiphod na ka sorkar ka la pynpaw ba ka jingtrei ban shna ïa ka Shillong Western Bypass kan sdang ha u bnai Nailar 2023.
Ka don ka jingthmu ban shna pynheh ïa kane ka surok Western Bypass khnang ban pynduna ïa ka dheng kali.
Hynrei kane pat kan shimpor.
Ka High Court kan sa shong bishar biang halor katei ka mukotduma ha ka 23 tarik Nailar, 2023.
Ha ka Lah Sngi U Blei ka jaka lehniam jong ki Hindu kaba la tip kum ka Shiv Temple kaba don ha Mahadev Khola ka la shah thombor ha ka kynhun ki ’riew runar, kiba la shoh ruh wat ïa ki ’riewngeit katba ki dang wan lehniam ha kane ka jaka.
Katkum ka khubor ba la ïoh lum, la ong ba kane ka jingjia ka la jia ha ka por 12 baje eiei.
Na ka liang jong ki pulit mynta ki dang tohkit ïa kane ka jingjia bad dang shong bishar ïa ki dur-khih (video) ba la ïoh ring lyngba ki kor CCTV ban lah pynithuh ïa kine ki runar.
Namar ka jinglehniam Sawan jong ka Lah Sngi U Blei kaba lai, ki la don bun ki ’riewngeit kiba wan sha kane ka jaka lehniam.
Hynrei kyndit-kynsan, ki ’riew runar ki la wan rung sha kane ka jaka lehniam bad shu shoh naphang ïa ki ’riewngeit kynthup ïa ki nongshong dukan hajan kane ka jaka mane blei.
La kynnoh ruh ba kine ki runar ki la knieh bad shoh ïa ki ’riewngeit kynthei kiba wan ban tyrwa um sha u blei ha kane ka jaka ha kaba bun ngut ki la mynsaw.
La ong ba hadien kane ka kam thombor, kine ki runar ki la phet krad na kane ka jaka bad ki bor pynïaid kane ka jaka mane blei ki la pyntip mar-mar sha ki pulit ba kin wan tohkit.
Ki bor pynïaid jong kane ka jaka lehniam ki la pyntip ruh ba kum kine ki kam thombor ha kane ka jaka mane blei ka dei kaba la jia bunsien.
Kumta ki pulit ki la pynrung case halor kane ka jingjia bad ka jingtohkit ka la ïaid shakhmat ban ithuh ïa ki briew ba donkti bad ban kem ruh ïa ki.
Ha kawei pat ka khubor ba la pyllait da u Superintendent of Police ka East Khasi Hills, la ong ba ha ka por 12 baje mynsngi, ka la don ka jingshah thombor jong kawei ka dukan ha Mahadev Khola.
Ka kyrwoh khubor ka la ong ba uwei u briew uba la wan sha Mahadev Khola, uba la pan ïa ka jingdih ‘Amul Kool’ na kawei na ki dukan kaba don ha kane ka jaka bad ong ba un sa siew pisa kham hadien.
Hynrei, hadien ba ka trai dukan ka la kyntait, une u briew u la kawang da u snepkor sha ka.
La ong ba ha ka por ba u khun jong ka (21 snem) haba u la wan ban tuklar ïa kane ka kam, la mih ka jingïajrong kti.
Hadien kumba shiteng kynta eiei, une u briew u la wan biang ryngkat bad kiwei saw ngut bad ban thombor ïa kane ka briew lem bad u khun jong ka kumjuh ban tuh ïa ka pisa na ka dukan bad ban phet krad na kane ka jaka.
Kumta ki pulit na Jhalupara OP hadien ba ïoh jingtip ki la wan bran-bran sha kane ka jaka ban pynlong ka jingtohkit.
Kane ka briew lem bad u khun ki la mynsaw malu-mala bad hadien ba la dep ban eksamin bad pyntah dawai la pyllait noh ïa ki.
Ha kaba ïadei bad kane ka jingjia la pynrung case hapoh ka thanat Lumdiengjri bad na ka liang ki pulit ki dang leh katba lah ban thwet bad kem ïa kine ki briew.
Ka Lumdaitkhla SC ka la khur ïa ka jingjop ha ka lympung ïalehkai Football Knockout Tournament 2023 ba la pynïaid da ka Ri Khasi Social & Cultural Sports Club.
Kane ka wan hadien ba ka lah ban pynliem noh ïa ka Dieng Sma Ud F.
C lyngba ka tie-breaker da 4-3 kol ha ka Sngi Ba-ar ha madan Kurkalang kaba ha Bhoi Rymbong.
Ha kane ka jingïakhun baroh ar tylli ki kynhun ki la ïakhun tyngeh naduh kaba sdang bad ha kaba kut ki la ïakhaid mar 1-1 kol.
Dei ha ka jingïashut tie-breaker ba ka Lumdaitkhla ka la thep da 3-2 kol na ka bynta ban khur syndon ïa ka jingjop.
Kane ka lympung kan bteng biang ha ka sngi Saitjaiñ ha kaba ka Mawtneng S.
C kan ïakhun pyrshah ïa ka P.
F.
R.
Football Academy.
U rangïalehkai ‘dien ka Manchester United u Raphael Varane u la ong ba ka kynhun jong u ka lah ban beh thong ïa ka Manchester City ha ka aïom ïalehkai ka ban wan jong ka Premier League.
U Varane u la ong ba kane ka kynhun jong u Erik ten Hag kaba la lah ban ïalehkai bha ha ka aïom ba la dep ka lah ban pynliem noh ïa kano kano ka kynhun ha ka pyrthei.
Ka Man United ka la wan ha ka kyrdan balai ha ka aïom ba la dep kata hadien ka Arsenal bad bud sa ka Man City kum ka lahduh.
Hynrei na ka liang u Varane u la pynpaw ïa ka jingkhmih lynti ba ka Man United kan pyni bor pyrshah ïa ka kynhun jong u Pep Guardiola ha ka aïom ka ban wan.
“Ngi dei ban don ïa ka jingsngewskhem," la ong u Varane halor ka jingkylli la ka Man United ka lah ne em ban beh ïa ka City ha ka aïom ka ban wan.
“Teng teng ka jingïapher hapdeng ka kynhun kaba khlaiñ bor bad ka kynhun kaba wan ha ka kyrdan ba hakhlieh ki don la ki jong ki rukom pyrkhat.
Ka dei ka aïom ïalehkai kaba thymmai bad kiei kiei ki long kiba lah.
Ban beh ïa ka Man City ka dei ka thong kaba hakhmat eh, hynrei ngin hap ban long kiba la khreh.
"“Ka Premier League ka long ka lympung kaba eh bha ban jop.
Ka lah ban long kaba eh, hynrei ngi la long ba la khreh ha manla ki jingïakhun.
Nga sngew ban ong ba kumba ngi la lah ban pyni ïa ka mynsiem ïakhun ha ka aïom ba la dep, ngi lah ban pynliem ïa kano kano ka kynhun ha ka pyrthei," u la bynrap.
Ka 7 Wasa United ka la pynliem noh ïa ka Dongmihsngi da 3-1 kol ha ka lympung ïalehkai Independence Day Cup Under-17 Football Tournament ba la pynïaid da ka West Jaitia District Sports Association ha madan Kiang Nangbah Stadium Ladthadlaboh, Jowai.
Tang mar ïasdang ka jingïalehkai, ka 7 Wasa ka la lah ban pyni ïa ka jingkhlaiñ bor da kaba ïoh ban thep ar kol lyngba u Riphi O Shylla ha ka minit kaba 1 & 2 na ka bynta ban tam ar kol ha ka kylla step.
Hadien katto katne por ba la bteng ïa ka jingïakhun jong ka kylla miet, ka 7 Wasa ka la pynbud biang ïa ka kol kaba ar lyngba u Mehipaia Dan ha ka minit kaba 51.
Ka Dongmihsngi ka la lah ban pynphai kylla shi kol lyngba u Robert A Tang ha ka minit kaba 57 ha shwa ban kan mad ïa ka jingshah rem.
Haba phai sha kawei pat ka jingïakhun hapdeng ka Mynthong bad ka Sohmynting ki la ïasam mar shi dor-thong (point) hadien ba kim shym lah ban thep kol haduh kaba kut ka jingïalehkai.
Ka FC Barcelona kan hap ban shim ïa ka rai na ka bynta ka lawei jong u Raphinha wat hapdeng ka jingthrang ka Manchester City ban wanrah ïa utei u rangïalehkai na Brazil.
Utei u rangïalehkai shakhmat u la pynïasoh sha ka Barcelona na ka Leeds United ha u Naitung jong u snem ba la dep ha ka jingsiew kaba £55 million ($71 million).
Ha ka jingïalehkai na katei ka klob ha Camp Nou,  utei u rangïalehkai u la don hapdeng ki jingeh bad kumjuh ki jingjop ha ka jingïaid lynti.
Hynrei, da ka jinglah ban thep kol bad ïarap pynbuh bol ka la pynlong ïa ka Barcelona ban khur ïa ka nam lahduh kaba nyngkong ha ki saw snem.
Wat ha ka aïom ïalehkai 2022-23 kaba la poi sha kaba kut, hynrei ki la mih ki khubor ba u Raphinha u la don ka jingthmu ban leit ïasoh noh sha ka Newcastle United kaba buh ka jingtyrwa ïa ka kontrak kaba €80 million ($88 million).
Hynrei ki khubor kiba la mih ha ki taïew ba la lah la ong ba kajuh ka Public Investment Fund kaba la long trai ïa ka Newcastle, bad mynta kaba pynïaid ïa ki saw tylli ki klob kiba heh jong ka Saudi Arabia, ka la kyrpad ïa ka Barca ba kan ailad ïa utei u rangïalehkai ba dang 26 snem ka rta ban leit ïasoh sha ka Al-Hilal.
Kumjuh ruh ha ka sngi Balang, ka la mih ka khubor halor ka jingthrang ka lahduh jongka Premier League ka Manchester City kaba la pyrshang ban wanrah ïa u Raphinha sha England lada u Riyad Mahrez u leit ïalehkai noh sha Saudi Arabia.
Lada kine ki urlong ka City kan mynjur ïa ka kontrak kaba £30 million ($38.
7 million) bad ka Al-Ahli na ka bynta utei u rangïalehkai na Algeria.
Hynrei la ong ba ka Barca bad u Raphinha ki dangpynkhreh ban sngap ïa ka jubab na ka Al-Hilal, bad ka jingmih u Mahrez kan pynlong ïa ka Manchester City ba kan leit buh ka jingtyrwa na ka bynta ban soi ïa utei u rangïalehkai na Brazil.
Ka Youth Welfare Social Pynthor ka la ïasam mar shi dor-thong (point) ha kaïïa ka Nangbah Mooknor ha ka 3rd Division Football Tournament (3rd Adelbert Memorial Trophy) ba la pynïaid da ka West Jaiñtia District Sports Association ha ka sngi Ba-ar ha madan Kiang Nangbah Stadium Ladthadlaboh Jowai.
Kane ka jingïasam mar shi dor-thong ka la wan hadien ba ïakhaid mar 1-1 kol.
Ka Youth Social Welfare Pynthor ka la pynkhih jar nyngkong eh lyngba u Chivalry Lipon ha ka minit kaba 47, hynrei ka Nangbah Mooknor ka la pynphai kylla lyngba u Heinidawan Thubru.
Haba phai sha kawei pat ka jingïakhun kaba ar, ka Lumkhangdong Kyndongtuber ka la khur ei ïa ka jingjop hadien ba ka Tpep Pale kam shym la wan mih sha madan.
Kumta ka Lumkhangdong Kyndongtuber ka la khur ei ïa ki lai dor-thong.
Ka jingshah kem jong palat 20 ngut ki briew ha ki pulit ka West Garo Hills shi sngi hadien ba ka la don ka jingkawang maw na ka liang u paidbhur ïa ka shlem treikam u Myntri Rangbah ka jylla ha Tura, ka pyni ba ka don pynban ka kam saiñpyrthei.
Ha ka step jong ka Sngi Ba-Ar, ki pulit ka West Garo Hills ki la pyllait ïa ki kyrteng jong ki 18 ngut kiba la shah kem, 16 ngut ki shynrang bad 2 ngut ki kynthei, la ai lang ïa ki seng saiñpyrthei kiba ïadon bynta.
Na kita ki 18 ngut, la kdew ba 11 ngut ki dei ki dkhot ka seng All India Trinamool Congress (AITC) bad 2 ngut na ka BJP.
Kham hadien, ki pulit ki la rah sa ïa u nongïalam ka AITC, u Richard Mrong Marak, uba dei ruh u kyrtong ka seng ha ka ilekshon MLA na South Tura pyrshah ïa u Myntri Rangbah, u Conrad K Sangma.
Ka jingpyni jong ki pulit ïa ki kyrteng jong ki seng saiñpyrthei jong kitei kiba la shah kem, ka pynpaw ba ka don ka kam saiñpyrthei ha kaba ïadei bad ka jingïakawang maw ha Tura kaba la ïalam sha ka jingmynsaw jong kiba bun ngut ki pulit.
Ki seng kiba la ïashong jingïalang bad u Myntri Rangbah hynnin ka sngi ki la kyntait ba kitei kiba la kawang maw ki don bynta bad ki.
Ka jingpaw kyrteng jong ki nongtrei/nongkyrshan ka seng TMC bad BJP ka pynsuba ba ki pulit ki la lap ba ka don ka jingleh saiñpyrthei ha kaba ïadei bad katei ka jingjia.
Kaei kaba ngi lah ban suba ka long ba kiba la leit pynkulmar ki dei na ki seng kiba pyrshah ïa ka National People’s Party (NPP) bad ym satia u paidbhur uba la shu mih kynsan-kynsan.
Lada ka jingtohkit kan long kaba beit bad ka bym shah liang, lehse ki lah ban mih bun kiei-kiei ha kaba ïadei bad katei ka jingjia.
Ka lah ban don ka jingleh saiñpyrthei ha kaba ïadei bad katei ka jingjia na ka daw ba ka NPP ka don ha ka liang synshar katba ka BJP, watla ka don lang ha ka sorkar, ka ju takraiñ ïa ka NPP na ka por sha ka por bad ha kawei pat ka liang, ka TMC ka don ha ka liang pyrshah.
Tangba ngi dei ruh ban tip la ka dei ne em kaba shisha ba kita ki seng, BJP bad TMC, ki la phah ïa ki nongkyrshan jong ki ban leit kawang maw ïa katei ka jaka ba la pynlong jingïalang.
Kane ka dei ruh ka sien banyngkong ha ka jylla ba ki pulit kin kdew ba ka jingkulmar ka don bynta bad ka saiñpyrthei.
Hynrei ngin ban biang ba dei tang ka jingtohkit kaba beit bad ka bym shah liang kaba lah ban pyni shai kano kaba dei bad kano kaba lait.
Hynrei baroh ngi dei ban pynrem ïa kaei kaba la jia.
Ha ka jingsynshar paidbah, baroh ngi don ka hok ban pynpaw ïa ka jingsngew tangba kam mut pat ba ngin leit pynkulmar shnong ne kawang maw ne ktah kti ïano-ïano.
Ka don ka lynti ban ïakren ne ban leit mudui sha ïingbishar lada ym sngewhun ïa kano-kano ka kam kaba ïadei bad ki paidbah.
Ban shu pynkulmar shnong, kan pynjngut ïa ka jingïakhih.
Ngi la ïohi kumno ka Voice of the People Party (VPP) ka la lah ban teh lakam ïa kino-kino ki jingkulmar ha ka por ba u President ka seng, u Bah Ardent Miller Basaïawmoit, u la shong shah thngan hajan Secretariat ha kine ki khyndiat bnai ba la leit noh.
Kane ka seng ka la lah shisha ban pynjai-jai ïa ki paidbah bad kam shym la mih kano-kano ka huri-hura.
Lada mih ka jingkulmar, khlem pep kito ki jingdawa baroh kin shu long lehnohei bad ka jingmut jingpyrkhat kan phai noh sha kita ki jingkulmar.
Ngi dei ban ïaroh bad shim nuksa na ka VPP kumno ka pynïaid ïa ki kam ki jam ha kato ka por hapdeng ka jingwantuid u paidbah byllien na kylleng sawdong ka Ri Khasi Jaiñtia.
Kumba ka long mynta, kam don shuh kano-kano ka jingjia ka ban pynthut ïa ka shongsuk shongsaiñ ha Tura wat la ki bor distrik bad pulit ki dang peit pyrman.
Ka korphiw ha ka por mynmiet ka dang ïaid bad lehse yn sa weng noh ha kine ki sngi lada kam don shuh ka jingjia ka ban ktah ïa ka suk ka saiñ.
Kino-kino ki jingjia kiba ktah ïa ka suk ka saiñ ka buh jingeh ïa ki nongshong shnong kiba lui-lui bad ki duk ki suk.
Lada ïakhih tang shi kynta ne shi bnai ruh, ki ban ïap nyngkong ki dei ki baduk bad im jakpoh da kaba kamai mynsngi bad bam mynmiet.
Ngi kyrmen ba kiei-kiei baroh kin poi sha ka suk ka saiñ khnang ba ki nongshong shnong baroh ki lah ban ïaid ban ïeng kumba ju long khlem jingtieng jingsyier.
Ha kajuh ka por, ka sorkar ka dei ban sngap ban pynbeit ïa ki jingeh kiba ki nongshong shnong ki wan ban ud ban nam khlem da peit shiliang khmat ïano-ïano namar ka dei ka kamram jong ka sorkar ban trei hok kumba la pynkhamti da ka Riti Synshar.
Ka jingïalehkai hapdeng ka Paris Saint-Germain bad ka Al Nassr kaba long ka klob ba mih khmat da u Cristiano Ronaldo ha Japan ka la pynlong ban ïakhaid mar 1-1 kol ha ka sngi Ba-ar ha Osaka.
Ha u snem ba la dep, ki paidbah ’riew ïeit phutbol na Japan ki la thrang ban pyndap smam ïa ka stadium khnang ban ïohi da la ki jong ki khmat ïa u Lionel Messi, Kylian Mbappe bad u Neymar ha ki jingïalehkai paralok na ka bynta ka PSG.
Hynrei mynta ka kynti ka la duna bha ha ka jingdon ki nongpeitkai ha katei ka stadium.
U Messi u la mih noh na ka PSG ban pynïasoh sha ka klob jong ka Major League Soccer ka Inter Miami, katba u Neymar u dang don hapdeng ka jingmynsaw ka khohsiew naduh u Rymphang bad dangshen u la wanphai sha ka jingkilanmet.
Kumba ka long mynta ka jingïadei hapdeng u Mbappe bad ka PSG ka la nang jngai bad blad namar u khlem shah kynthup hapoh ka kynhun ha shwa ba kaPSG kan leit sha Asia.
Kane ka rai ka la mih ka jingartatien halor ka lawei ka jong u bad kane ka klob bad kiba bun na ki paidbah nongkyrshan ki la sngewphylla shaphang jong u.
Ha katei ka jingïakhun, u Carlos Soler u la pyrshang ïa ka jingangnud ban ïoh pynkhih jar lyngba ka free-kick ha katei ka jingïakhun ha Osaka, hynrei u rangapkol ka Al Nassr u Nawaf Alaqidi u la lah ban ïashan tyngeh bad kyrda na ka jingshah thep.
Kumjuh u Noha Lemina u la ïoh ïa ka kabu kaba biang bha na ka bynta ka PSG ha ka minit kaba 20, hynrei um shym la lah ban pynurlong.
Kumba ka paw ki la don kumba 25,432 ngut ki paidbah ha ka kylla step ban sakhi ïa ka rukom ïalehkai u Ronaldo.
Ha kaba nyngkong utei u khlur ïalehkai ka Portugal u la ïoh ban shut najngai, hynrei u rangapkol ka PSG u Gianluigi Donnarumma u la lah ban kyrda na ka jingshah thep.
Ha kaba kut kine ki kynhun kim shym la lah ban thep bad ki la kut ha ka jingïakhaid.
Ka PSG kan pynkhreh ïa kawei pat ka jingïakhun pyrshah ïa ka Cerezo Osaka ha ka sngi Thohdieng ha shwa ban kan leit sha Tokyo ban ïakhun pyrshah ïa ka Inter Milan.
Katba ka Al Nassr kan ïakynduh pyrshah ïa ka Inter ha Osaka ha ka sngi Palei.
Ka Army Public School kaba na Umroi Military Station ka la shim ïa ka sien jan kaba nyngkong eh ban pynlong ïa ka 1st Meghalaya Inter-school Taekwondo Champion -ship 2023 ha ka 22 bad 23 tarik mynta u bnai ha Umroi Military Station.
Ïa kane ka lympung la ïasnohkti lang da ka Meghalaya Taekwondo Association bad ka Taekwondo Association of Ri-Bhoi District.
Ïa ka jingpynhap pyrda ïa kane ka lympung la pynlong ha Red Horn Auditorium, Umroi Military Station ha kaba la ïadon lang da ki nongpeitkai, kiba kynthup ïa ki nongïalehkai martial arts na kylleng ka jylla, ki ophisar, ki nongshah khot sngewbha kiba na army stationed ha Umroi lem bad ki khynnah.
Ïa kane ka lympung la plie da ka Madhuri Shende, Chairperson jong ka Family Welfare Organisa-tion, 24 Mountain Brigade.
Ki la don haduh 412 ngut ki khynnah na ki 96 tylli ki skul kiba la wan ïashim bynta na kylleng ka Jylla ha kane ka lympung kaba la phiah ha ki lai tylli ki kyrdan; Under-14, Under-17 bad ka Under-19 jong ki kynthei bad shynrang.
Ïa ka nam lahduh ha kane ka lympung la rah da ka Kendriya Vidyalaya, Happy Valley, Shillong.
Ha katei ka sngi pynhap pyrda la ïadon lang ruh ki nongmih-khmat jong ka Megh-alaya Taekwondo Asso-ciation bad ka Taek-wondo Association of Ri-Bhoi District, kiba kynthup ïa u General Secretary u Jadumani Singh bad u President u Manoj Singh bad kiwei.
Kane ka long ka jingiohi haba bishar ïa ka rukom ai jait kheiñ jait kaba noh shiliang kaba shu shim tang ha ka kmie ha ri Khasi jongngi kan sa kylla ha kawei ka sngi, Balei namar katkum ka jingngeit ki mynbarim ka ai jait sha u kpa ne shynrang kan sa jop ha kaba khadduh.
Namar wat ha ka jingngeit Khristan ruh u Blei u la thaw nyngkong eh ïa u shynrang bad hadien ïa ka kynthei.
Te da lei lei ka kynthei kam lah ban long khlieh halor u rangbah lano lano ruh.
Ka dei ka hok ïa u rangbah ban bat ïa ka jait ka khong.
Namar kane ka ai jait sha ka kmie ka dang mih hadien ba la wanrah ïa ka Sixth Schedule ka aiñ kyrpang ban ïada ïa ki riewlum rit paid.
Hynrei shuwa ïa kane ki tymmen kiba la khlad noh ki iathuh ba ym ju don ba kylli phi ai jait ha u kpa ne ha ka kmie.
Ki la ai jait katba ki sngew bit ban ai.
Kumta ka sa don kane ka jingai jait kpa naduh mynshuwa.
Dei ynda la ioh ïa ka District Council ka sa don ka jingthaw ïa ka aiñ ba ïa ka jait ka khong yn ai noh ha ka kmie ym ha u kpa.
Kane ka rukom ka long ruh ka jingleh shiliang ïa ki khun shynrang ka Bri u Hynñiewtrep ban ym shah ne ban shim ïa ka jait u kpa.
Dei hadien ba la thaw ïa ka District Council.
Lada ka long ha kane ka rukom ka bha ban pynduh noh ïa ka District Council ruh.
Namar kam lah ban pynïoh ïa ka hok ïa baroh khlem ka jingleh shiliang ïa la u shynrang ne kynthei kumjuh.
Namar ban ai jait Khasi ïa ki khun na ki kpa bym dei Khasi ka long sang ha ka jaitbynriew ka Bri u Hynñiewtrep, katba ïa u symbai Khasi paka la kyntait bym ai lad ban shim ïa ka jait kum ka dustur ka riti ka jaitbynriew.
Kane ka dei ka jing-leh bym kheiñ briew ïa ki rangbah ka jaitbynriew Khasi – Pnar.
Ka ktien ka dei kawei na ki snap tynrai jong ka jaitbynriew bad ha ka saiñ pyrkhat Khasi la pynshong nong-rim ha ki lai tylli ki thymmei longbynriew manbynriew – ka Khyndew, ka Ktien bad ka Kur.
Ha ka pyrkhat Khasi nylla ka khyndew ba la jer nam ka Meiramew ka dei ka tyllong ba ïa ki jynthaw baroh la pun la kha, nangta ki shylluit, ki seilung, ki speh, ki long ki man, ki san ki mer haduh yn da la dei ka aïom ban ih pura, ban ïaw haduh ban da ïapstai, da tlor bad iapduh syndon ba ki symbai thymmai ki sdang biang la ka pali ban pun ban kha pat sa shisien ban bteng la ka pateng jingim bad kumta ter ter.
Ha ka ktien kumba la kren la khana, la pule dangle, la thoh la tar ka long ka ba la kyrsoi na la thymmei ktien lajong bad don ruh byllai kiba la kylla ktien tynrai hadien ba la ïashim markylliang naduh mynnor ha ba la ia tyngkhuh bad kiwei pat ki jaitbynriew.
Ka long ka ba donkam ban bishar sani katkum ka tynrai longbynriew manbynriew ba ïa ki ktien ba kynsai dei ban pynneh ha la ka ktien tynrai, khlem tynneng ban pyrthuh pathar khlem nongrim.
Hynrei ïa ki kyntien ba ym da long kongsan than te lah ban synjor da kaba shim kylliang da kaba adkar, katkum ba la pyndonkam ha ka imlang sahlang bad kiba la shong tynrai ha ka kren ka khana, ka thoh ka tar.
Shwa ban ïaid shaphrang la sngewdei ban pashat jingmut ba don ki khep ba dei ban pynneh ïa kaba la pyndonkam paidbah bad ki don ki khep ba dei ban kylla katkum ka jingmut bakhia thew, ba shngiam bad snah haba sawa ha ki tyndong shkorKi ktien ba kynsai ha ka imlang sahlang kiba dei ban iahap katkum ka juk bad kiba dei ban pynneh da la ki jong ki ktien tynrai kum ka ktien Deiriti, ym dei ban thoh kolshor (Culture) namar ba ka long pathar ka rukom pyrthuh bud.
Hynrei ïa ka ktien Skul kaba la longdoh longsnam ha ka imlang sahlang wat lada ka ktien tynrai ba la jer kum ka shlem-hikai ne shlem-pule ruh lah ban pyndonkam tang ha ka thoh ka tar, namar ha ka kren ka khana la kham myllen ïa ka ktien skul.
Hynrei ïa ka ktien Skulbah ba la ju thmu ban kit jingmut ïa ka ktien phareng University, lah ban pyndonkam noh da kaba la jer da I Pastor Iarrington Kharkongor, ka Salonsari namar ba ka khia thew, ka shngiam bad ka snah bha ka ktien katkum ka jingmut.
Kum ïa ka thoh ka tar ruh dei ban pynneh ba ka thew ïa ka ktien phareng Literature, bad ym dei ban pyndonkam pathar da kaba kylla jubor Literashor.
Don kiba shim bakla ïa ka jingmut jong ka thoh ka tar ba ka dei ka ba la thoh, nangta sa tar noh; kane ka long kaba shong kynrong ka rukom pyrkhat.
Ka ktien Thoh ka dei kaba jylliew bad ïar ka jingmut bad kam jyndong tang kum ka ktien kaba thew ïa kaba thoh da u khulom ha ka kot.
Ka ktien Thoh ka dei kaba khia thew haduh katta katta, lehse kiba kham khraw tam ki dei ka ktien ‘Ka Jer Ka Thoh’, ‘Ka Thoh Shun’.
Ka jer ka thoh ka dei ka riti ban buh kyrteng katkum ba kup ha ka suit ka shor lyngba ka duwai ka phirat.
Ha ka juk mynta ngi kheiñ beit ba ‘thoh’ ka mut barabor ban thoh dak, thoh kot bad ngim poi pyrkhat ba ka thoh shun ha u dieng, thoh shun ha u maw, thoh shun ha ka iieng, thoh shun ha moimoi ki khyllung, thoh shun ha ki mar ki mata ka don ia ki dak ki shin kiba jylliew jingmut.
Lada thew ïa ka bor jong ka shun ha ka ba pyndonkam ha ki riti dustur Khasi, ha ka bor snap mariang ba ka don lada kheiñ ruh katkum ka stad juk mynta; ka dei kaba kynsai haduh katta katta.
Ka ktien thoh ka kdew ruh ïa kaba thoh sabuit haba dud sakai ban pynkhiah ïa kiba pdu ne pang kpoh na ka daw ba shah sabuit ha ki briew ba shan khmat bad haba dud sakai la pyndonkam da ka shun.
ïa u briew ba jop lane shah jied kyrpang ha kano kano ka rynsan ba ha khlieh duh bad uba don ka sap ban bat bad kitkhlieh katkum ka jingdawa kata ka kyrdan, ngi ju ong ba la ‘Thoh Shun Ki Blei’; ïa ki shitnga ba ïa shongsuk shongsaiñ bad ïa hap nadong shadong ha ka longiing longsem, ngi ju ong ‘ba la thoh shun ia ki shijur’ ym ka shyieng krung kum ka pyrkhat na shiliang duriaw.
Nangta, ïa ki briew kiba jem rngiew ban tyndep ha ka maïa u thlen la ju nam Lang-thoh-khlieh bad kane ka don ka khana shaphang u thlen kumno ba u kdew don burom ha ba nam ia ka long rynñieng briew kum ki blang ba thoh lieh na shyllang.
Ban kham sngewthuh kham jylliew ïa ka ktien Thoh, dei ban tip ba ka ïa pher bak-ly-bak na ka ktien Tah, na ka ktien Ñiad.
Ka tah shun ha u tympew ban bam kwai, ka ñiad shun pushara ïa ka kynroh ka pher na ka thoh shun ha u tympew, ha u maw u dieng, ha ka met ka phad jong u briew u mrad ban pynleit ha ka duwai ka phirat, ka niam ka rukom.
Kumjuh ruh ka ktien Tar ha ka kyntien ka thoh ka tar ka kdew kum kaba tar kpong ha ka ksaw ka kpong, kata ka mut kum kaba tar ia u tor jong ka blang ne masi ban khmih ïa ki dak ki shin kumjuh ruh ban dkhat ïa ki dkhot ki lamjew ha ka kñia ka khriam.
Wat la ka ktien Tar ka kdew kumjuh haba tar pynjot kaba mut ba kad, hynrei ka juh ka ktien ka khia thew lada pyndonkam haba Tar Kpong.
Kaba tar pynjot ne pynkad, ha ka ktien phareng ka mut – Tear, hynrei ka Tar Kpong ban khmih ïa ki dak ki shin ha u tor katkum ka khan ka bishar u nongkñia, ka mut ha ka ktien phareng Analyse.
Lehse lah ban kham shai lada nujor ïa ki ktien phareng Sprinkle bad Libation ha kaba ka rukom leh ka dei kumjuh hynrei ka jingthmu ka ïapher katta katta.
Kaba synreit um ka dei ha ka ktien phareng Sprinkle, hynrei kaba synreit um ne kyiad ha ka suit ka shor ka dei ha ka ktien phareng Libation.
Kumta ka ktien phareng Literature ka ïa ryngkat ka ktien Khasi tynrai, ka thoh ka tar.
Ka tnat iada jong ka Japan ha ka Sngi Nyngkong ka la iathuh ba ka North Korea ka la pynher ‘namding biang wat hadien ka jingbyrngem kaba tyngeh na ka US bad South Korea ha kine ki sngi ba la leit.
La ngeit ba utei u ‘namding u la leit hap sha bar ki bynta ba shong ki riew paidbah jong ka Japan ha katei ka sngi.
Ka tnat shipai jong ka South Korea ruh ka la pyntip ba ka North Korea ka la ther ‘namding biang sha ki bynta jong ka duriaw Japan ha katei hi ka sngi.
La ong ba ka North Korea ka la shu pynher ‘namding khah-khah khlem da sngap shuh ia ka jingmaham jong ki ri ba marjan bad katei ka jingleh jong ka North Korea ka la wanrah jingma ia ki para marjan ri namar ka jingbym shngaiñ jong kitei ki ‘namding ba la siat da ka North Korea ha kine ki sngi.
Ha kajuh ka por la ong ba ka jingiadei hapdeng jong kitei ki 2 liang ki ri Korea, ka North Korea bad ka South Korea, ka la troiñ bha naduh ba ka North Korea ka la leh bym suit ñiew ia ki jingmaham jong ki ri ba marjan bad ka la sdang pyni bor da kaba pynher ‘namding man ka por khlem da pyrkhat shuh ia ka jingshah ktah jong kiwei pat ki ri.
Haba iadei bad kane, ka South Korea bad ka United States pat ki la iatrei lang da kaba pyn kilan bad pyntbit ia ki shipai jongki naduh ka tnat shipai liengsuiñ.
Katei ka jingther ‘namding jong ka North Korea ha kane ka por, ka long ruh hashwa ka jing-rakhe jong ka ia ka jingdap 70 snem ka jingkut noh jong ka thma Korea.
Shen ruh kawei ka kynhun ki nongialam ka China kan sa leit ban jurip sha North Korea ha kine ki sngi ban wan naka bynta ki jingiatrei lang ha ki por ban wan.
Katkum ka khubor na ki heh nongialam bapher bapher jong ka China ki iathuh ba ka ioh-ka kot jong kane ka ri ha kane ka kynti ka ap jingma haduh katta katta.
Ia kane la kren ha ka jingiakynduh lang jong ki 24 ngut ki heh nongialam Politburo ha ka Lah Sngi U Blei.
La ong ba ka khubor kaba mih na katei ka jing-ialang ka kdew ia ka jingkynduh jingeh jong ka China ha ka liang ka ioh- ka kot ha kine ki sngi bad ka jingeh kaba khraw ka long namar ka jingbym biang ha ka khaïi-pateng la ka long hapoh ri ne kumjuh shabar ri.
La ong ba ki nongialam jong ka China ki ju iakynduh lang shisien shi snem hashwa ban kut u Naitung, kum shi bynta ban ïamir jingmut bad ban ia pyni ia ki jingeh bad jingkynduh jong ka ri hashwa ban ioh mad pat ia ka aïom kaba thymmai ha u Nailar.
Hynrei ka daw bah kaba pynlong ia ka China ban hiar ia ka ioh- ka kot ka long namar ka jingshah lynshop kaba jur ha ka khlam Covid-19 naduh ki 3 snem ba la leit.
Kumta, kitei ki heh ki la iakren bad ki wanrah ruh ia ka jingmaham ba ka China ka hap ban thaw lad- thaw lynti kumno ban pynkiew bad pynkhie im biang ia ka ioh- ka kot jongka da kiba bun ki rukom ha kiba bun ki liang.
Ia katei ka jingialang ba la pynlong ha katei ka sngi, la lam khmat hi da u President ka China- u Xi Jinping bad ha katei ka sngi u Jinping u la khot ia baroh ki tnat ba kin trei shitom ban pynïar shuh- shuh ia ka khaïi- pateng bad ia ki liang baroh kiba lah ban kyntiew ia ka ioh- ka kot jong ka ri ha ka por kaba khyndiat.
Kawei ka samla nong-iashim bynta ha ka jing-iakhih na ka bynta ka jingkylla ka suiñ bneng hapoh Sweden, ka Greta Thunberg ka la shah daiñ kuna namar ka jingbym kohnguh ia ka jingbthah jong ki heh pulit ban mih noh na katei ka jaka ïakhih ba ka shong ha ki bynta Shathie jong ka Malmo ha ka 19 tarik u Jylliew.
Kumjuh ruh na ka liang jong ka Greta ka la phla ba katei ka jingkynnoh jong ki pulit ba kam shym kohnguh ia ka jingbthah jong ki ka long kaba dei.
Hynrei ka la ong pat ba kam shym la leh ia kaei- kaei kaba bakla hynrei ka leh ia kaei kaba sngew donkam watla kam shym kwah ban pyn kohnguh ialade hakhmat ki pulit.
Haba la rah ia ka sha ka ïingbishar, katei ka samla ka la ong ba ka jing-iakhih jongka ha kane ka kynti ka long na ka bynta ka jingshngaiñ bad ka jing-iada na ka bynta ki jingthaw ba don jingim baroh namar ka la ong ba ka jingkylla jong ka suiñ bneng ka la wanrah jingma bad kan ktah jur ruh ia ka koit- ka khiah bad ka jinglong- jingman jong ki jingthaw ba don jingim ha ka pyrthei ha kum kine ki sngi ba mynta.
Kumta ruh ka la ong ba baroh ki jingthaw ba don jingim, khamtam eh ia u khun bynriew, ka jingkylla ka suiñ bneng ka la wanrah jingma shibun eh, watla ka long ka ban sa ktah suki-suki lane kaba ki briew ki hap ban mad noh mynta ruh.
Katei ka jingdaiñ kuna pyrshah ia ka, kan long ruh katkum ka jingioh bad ka rukom kamai jongka, hynrei haduh mynta ka ïingbishar kam pat shim rai haduh katno kan hap ban siew naka bynta katei ka jingshah daiñ kuna.
Ka Greta Thunberg ka long kawei napdeng katei ka kynhun kaba la leit ban shong ïakhih ha katei ka jaka, ha kaba ka la wanrah ruh ia ka jingkhang lynti bad ka la pynthud ia ka leit- ka wan jong ki trok kit umphniang ha Malmo.
La bat bad rai ban daiñ kuna ia ka namar ka jing bym kohnguh ia ka jingbthah jong ki pulit ba ka dei ban kynriah noh na katei ka jaka.
Ha kane ka khubor, la ong ba u nongialam ka seng Pakistan Tehreek-e-Insaf (PTI), u Imran Khan, uba long ruh u Myntri Rangbahduh barim ka Pakistan, u la shah kawang da u bilor um katba u dang don hapoh ka ïingbishar ha Katcheri jong ka nongbah Islamabad ha ka Lah Sngi U Blei.
Hynrei la ong ba utei u nongialam u la ioh ban kynriah khlem jingmynsaw eiei ha katei ka jingshah kawang.
La iathuh ba kane ka la jia katba u Khan u dang iaid lynti shuwa ban rung noh shapoh ka ïingbishar.
Ha ki 2 sngi ba la leit, ka ïingbishar na Islamabad ka la ai por shi sngi ia u Khan ba un leit mih sha ka ïingbishar ha ka sngi kaba bud haba iadei bad ka jingjia ha Toshakhana.
Hynrei la ong ba namar ka jingbym biang ki lad jingiada ia utei u nongialam ha katei ka sngi, ki don kiba dang ioh lad ban kawang bilor um ia u ha ka por kaba khlem poi pyrkhat hynrei la ong ba utei u bilor um ruh um shym la dei ia utei u nongialam ka PTI ha katei ka por ba shah kawang.
Ki la don kumba san ngut ki kynthei kiba dei ki nong Bangladesh kiba la shah pyllait bad lai ngut kiwei pat ki briew ki la shahkem ha Siliguri ha ka bynta kaba shaphang Shatei jong ka  West Bengal naba ki pulit ki la ïoh ban pynpulom ïa ka jingthmu khaïi briew, la ïathuh ki heh pulit ha ka lah sngi U Blei.
Kum ban pyntreikam hadien ba la ïoh jingtip shaphang ka jingdon jong ki nongkhaïi briew, ka kynhun Special Operations Group (SOG) jong ka Siliguri Metro Police ka la pynlong ïa ka jingleit thwet ha kaba ki lap ïa ki ha New Jalpaiguri Railway Station ha ka miet jong ka sngi U Blei, ki la ong.
Ki lai ngut ki briew kiba la shah kynnoh, ki dei ki nong India, kine ki la sdang ban mih na Dhaka ha ryngkat san ngut ki kynthei ha ka sngi Saitjaiñ.
Ki la ïaid lyngba u International Border ha ka thaiñ Domohona kaba don ha Uttar Dinajpur bad ki la poi ha Siliguri.
Kine ki lai ngut kiba la shah kynnoh ki la ïalam ïa kine ki kynthei na Bangladesh bad ki la shna da ki kot ki sla sakhi thok ba ki dei ki nong India na ka bynta jong ki, kane ka la long hashwa ban die ïa ki sha kiba bun ki jaka jong ka ri, la ïathuh ki pulit.
Kine kiba la shah kynnoh ki dang shah tohkit, bad ka jingtohkit ka dang  ïaid shakhmat ban tip la ki la donkti ne em bad kiwei pat ki kynhun runar ha kiwei pat ki ri ha kaba ïadei bad kane ka kam, la ïathuh shuh shuh ki pulit.
Katkum ki khubor la ong ba u Anjem Choudary, uba long u nongialam ka jaitbynriew Islamic un shah hajir hakhmat ka ïingbishar jong ka London ha ka Sngi Nyngkong.
U Choudary u long u nongshong shnong jong ka Britain bad Pakistan, ia uba dang shah pyllait shen na patok ha kine ki khyndiat snem ba la leit ha ryngkat bad 3 tylli ki kyndon ba la pynngat ia u haba iadei bad ki kam thombor jong ki lehnoh.
U Choudary u la don 56 snem ka rta bad u la shah bat biang ha ka tnat pulit Metropolitan Police ha ka Sngi U Blei halor ka jingdon jing-iadei jong u bad la kynhun lehnoh ba la shah khang, ha kaba la ioh jingtip ba utei u nong-ialam u la leit kynduh bad ki nongialam jong katei ka kynhun lehnoh ban ai jingkyrshan ruh ia ki ban pynjur ia ki kam thombor nangne shakhmat.
Kumjuh ruh la iathuh ba uwei u nong Canada, ia uba la ithuh kum u Khaled Hussein 28 snem ka rta, u la shah kem lang halor ka jingiadon kti jong u bad ki kynhun lehnoh ba la shah khang.
Ha ka 17 tarik u Naitung, ka kynhun pulit Met Counter-Terrorism ka la pyntip ba ka la kem noh ia uwei u rangbah 56 snem na East London bad kumjuh ruh ia u samal 28 snem na Canada na ka Kad liengsuiñ Heathrow Airport hadien ba u wan poi da ka liengsuiñ ha katei ka jaka.
Ia kitei ki 2 ngut la pynngat ha ki kyndon pynkheiñ aiñ kiba hap hapoh ha ka Section 41 jong ka Terrorism Act 2000 bad la rai ban nym pyllait jamin ia ki katba ki dang don hapdeng ka jingtohkit bniah haba iadei bad ka jingsuba don kti jongki ha kitei ki kam thombor jong ki lehnoh.
La ong ba u Choudary u dei u ba la iadon kti bad ki kynhun lehnoh bapher, kynthup ia ka kynhun lehnoh Islamic ka Al Muhajiroun kaba dang shah khang noh shen.
La pyllait ia u na ka patok Belmarsh ha u snem 2018 ha kaba u la shah kem bad shah rai set patok ha ka ïingbishar na Old Bailey hapoh London hi, ha u Nailur jong u snem 2016 namar ka jingtan jong u ia ki jaitbynriew Muslim ban iasnoh kti lang bad ka kynhun lehnoh ISIS.
Ka sorkar Delhi ka la thmu ban buh 500 tylli ki Water ATM na ka bynta ban pynbiang um dih sha ki nongshong shnong ban pynneh da ka jingpyndonkam da ka Reverse Osmosis (RO) sha ki briew ha ki jaka Slum bad sha kiwei pat ki jaka bun paid kiba kum kine, la ong u Myntri Rangbah u Arvind Kejriwal.
U Myntri Rangbah, uba la leit ban jngoh ïa ka RO Plant bad leit plie paidbah ïa ka Water ATM ha Khajan Basti ha ka thaiñ Mayapuri, u la ong ba saw tylli ki Water ATM la dep ban buh bad 500 tylli kiwei pat la thmu ban buh ha ka bynta kaba nyngkong jong ka jingpyntreikam.
Man iwei pa iwei i briew kin sa ïoh da ka Card ha kaba kan sa ailad ïa ki ba kin ïoh ban shim 20 litre ka um ha ka shi sngi na kine ki ATM ha kaba ym donkam ban siew, u la ong.
“Ngi la ju tip ba ki dei tang ki briew kiba riewspah kiba ju don ïa ki RO ha ki ïing jong ki.
Mynta kum kine ki jait ki briew ki baduk ruh ha Delhi kin sa ïoh ban dih da ka um kaba khuid," la ong u Kejriwal.
Ki pulit jong ka Lokayukta ha Katni kaba don ha Madhya Pradesh ki la lap ïa uwei u briew sorkar ba u la kner ban shim ka pisa kaba T.
5,000 ha ka Lah Sngi U Blei.
Ha kaba ïadei bad kane, ha ka por ba une u briew ïa uba la tip kyrteng kum u Gajendra Singh u la sngewthuh ba u la ngat ha ki kti jong ki pulit, u Singh u la tian ïa ka pisa ha ki lut T.
500 ha ka shyntur jong u bad sdang ban ktha ïa ki.
Une u briew u la dei ban don bynta ha ka ban khmih ïa ki jingbuh ryntih shaphang ki jaka puta bad ban lum ïa ka pisa na ki shnong.
Ha ka Video kaba la saphriang kylleng  ha ka lah sngi U Blei, la ïohi ba u Singh u la shah synran ha ki pulit ban leit sha hospital.
Une u la kbum ïa lut tyngka ha ka shyntur jong u, la ïohi ruh ba u la ktha ïa ka pisa.
Haba la poi ha ka jaka ai jingsumar, ki pulit ki la bthah ïa u ba un khlei ïa ka pisa ha ka bol.
Hynrei u Singh u la nguid noh ïa ki bad la sah sa tang ki lyngkhot jong ki lut T.
500 ïa kiba la ïoh da ki nongsumar.
Kumba la bna khubor la ong ba uwei u pulit langrut uba la pyrshang ban pynang ïa ka shyntur jong u Singh ban shim ïa ka pisa u la shah dait na ka shympriah kti.
U Singh u la shah ïalam sha ka jaka ai jingsumar ban khmih bniah halor ka koit ka khiah jong u ha kaba ki nongsumar ki la ong ba um don jingshah ktah ei ei.
Ki shipai ka tnat Border Security Force (BSF) ki la ïoh ban khanglad ïa ka jingkhaïi ïa ki jingdih pynbuaid bad ïoh ruh ban siat ïa uwei u nongkhaïi drok uba dei u nong Pakistan ha ki bynta khappud India-Pakistan kaba don ha Samba Sector jong ka Jammu & Kashmir ha ka por shiteng synñia jong ka lah sngi U Blei bad ka sngi Ba-ar jong ka taïew.
“Ki shipai BSF kiba la pynkhreh bha bad pynap shrip ki la ïoh ban pyntroiñ ïa ka jingthmu khaïi jingdih pynbuaid bad ïoh ruh ban siat ïap ïa u nongkhaïi drok uba dei u nong Pakistan," la ong u nongaiktien jong ka kynhun shipai BSF.
“Ha ka por shiteng synñia jong ka lah sngi U Blei bad ka sngi Ba-ar, ka kynhun jong ki shipai BSF ka la ïoh ban siat ïap ïa u nong Pakistan katba u dang pyrshang ban khaïi ïa u drok lyngba ka thaiñ ha khappud Ramgarh," u la bynrap.
U nongaiktien u la ong shuh shuh ba ha ka por ba la pynlong ïa ka jingleit khmih bniah, la ong ba la lap ïa saw song ki jingdih pynbuaid ïa kiba la antad ba ki la don ïa ka jingkhia kaba 4 kilo bad ha kane ka jaka la lap ryngkat ïa ka metïap jong u nong Pakistan.
“Ka jingbteng ïa ka jingwad bniah ha kane ka thaiñ ka dang ïai bteng.
Ha kaba yn sa tip shuh shuh halor kane ka jingjia", u la bynrap.
Ka sorkar Manipur ka la pan ïa ka jingpynshai na ka tnat shipai Assam Rifles ha kano ka rukom ba ki 718 ngut ki nongshong shnong jong ka Myanmar, kynthup ïa ki 301 ngut ki khynnah, " ki la ïoh jingbit ba kin rung hapoh India" khlem ki kot ki sla kiba biang tang hapdeng ki ar sngi hapdeng ka 22 tarik, Naitung bad ka 23 tarik, Naitung.
"U Chief Secretary jong ka Manipur u Vineet Joshi u la ong ba ka jingïakren bad ka tnat Assam Rifles ka la long ha ka miet jong ka lah sngi U Blei ha kaba ïadei bad kane ka juh ka bynta, ka sorkar jylla ka la pyntip sha ka Assam Rifles, kaba la dei ba pahara ha kitei ki jaka ba ki la dei ban khanglad ïa ka jingrung jong ki nongshong shnong jong ka Myanmar ha Manipur ha kano kano ka bynta khlem ki Visa kiba treikam ne khlem ki kot ki sla kiba biang katkum ka jingpynïaid jong ka Ministry of Home Affairs, Government of India.
Ki shipai Assam Rifles hashwa ki la pyntip sha u Deputy Commissioner jong ka Chandel distrik ba ki la don kumba 718 ngut ki poiwir kiba la ïaid lyngba ka khappud Indo-Myanmar bad rung ha Manipur lyngba ka Chandel distrik ha ka 23 tarik, Naitung, namar ka jingdon jong ki jingïakynad ha Khampat.
Ka Synjuk Ki Waheh Shnong Jowai lem bad ka Jowai Municipal Board bad kiwei ha ka Lah Sngi U Blei ki la pynpaw hakhmat ka Meghalaya High Court ba ka jinglum ïa ki ñiut ki ñier na sor Jowai ka la ïaid beit kumba ka long mynta.
Lehse, ka High Court ka la ong, ba ki sienjam ba la shim ha ka por jong ka lehniam Behdieñkhlam ka la ïarap ban pynduna ïa ka jingeh namar ka jingsatah ka ñiut ka ñier ha Jowai.
Ka High Court ka la ong ba ïa kita ki sienjam ym dei satia ban weng bad na ka liang ka Municipal Board bad ki bor distrik, ryngkat ka jingïatreilang bad ki Rangbah Shnong, ki dei ban pynthikna ba ka jingkit ïa ki ñiut ki ñier kan long beit kaba ïaid ryntih.
Ka jingbishar kan long biang ha ka 14 tarik Nailar, 2023 bad ka sorkar kan hap ban batai ïa ka jingïaid jong ka kam ha kaba ïadei bad ka jingshna ïa ka jaka bret ñiut ïa kaba la thmu ban pyntreikam noh hashwa ban kut snem.
U MDC ka BJP na Tura u Bernard N Marak u la pyntip ba ka jingrwai kaba u ai kyrteng “Shisien (Once)" yn sa pyllait shen na ka bynta ki briew kiba shem lanot namar ka jingumsnam ha Manipur bad ha kajuh ka por u kwah ban pynlong ïa ka jingrwai jingtem ha Tura kum ka jingpynmih pisa bad ban duwai na ka bynta ka jingsuk bad na ka bynta kiba shem lanot.
U Bernard u la ong ba ka jingjia ha Manipur ka dei ka jingïakynad hapdeng ki ar jaitbynriew, hynrei ki briew pat ki shim kabu saiñ hima bad pyrshang ban kynnoh ïa ka BJP.
“Ngi la sakhi ruh kajuh ka jinglong jingman ha ka Jylla jong ngi katto katne snem mynshwa bad haba ka jingdum ka wan, dei tang ka jingduwai kaba treikam.
U Blei u lah ban wanrah jingsuk ha Manipur bad ïa kane ka jingrwai la thaw da kaba buh jingmut ba haba la duh jingkyrmen, ka jingngeit jong ngi ka ai jingkyrmen," la ong une u MDC ka Tura.
Ka shlem treikam jong ka Online Tent Service Centre kaba don ha Mawkhar ha ka Lah Sngi U Blei ka la plie bad sdang ïa ka jingai jinghikai ha kaba ïadei bad ka ‘Beauty and Wellness’ lane ka course ‘Beautician’ na ka bynta ki khynnah samla kiba naduh ka rta 15 snem shaneng.
Ïa kane ka Skill Development Program la ïatrei lang ryngkat bad ka shlem treikam jong ka Jan Shikshan Sansthan kaba hap hapoh ka jingkhmih jong ka Ministry of Entrepreneurship And Skill Development ka sorkar India.
Ha katei ka sngi la ïa don ryngkat lang ruh da u MLA ka Mawkyrwat Constituency, Bah Renikton Lyngdoh Tongkhar ryngkat bad u Director jong ka Jan Shikshan Sansthan East Khasi Hills District.
Haba ai jingkren ha katei ka sngi, u Bah Jubanlang Kharbihkhiew uba dei u Managing Director jong ka Online Tent Service Centre u la ai khublei ïa ka Ministry of Entrepreneurship Skill Development ha ka jingplie lad ka jong ka ïa ka shlem treikam jong ka Online Tent Service Centre ban pyntreikam ïa kiba bun jait ki jingai jinghikai lane ki ‘Skill Development kum ka Assistant Computer Operator, Beautician, Tailoring bad kiwei kiwei ki jait prokram jong ka Skill Development.
Kumjuh ruh u Director jong ka Jan Shikshan Sansthan ha ka jingai jingkren, u la pynshlur ïa ki khynnah samla kiba ïoh jinghikai na kine ki ‘course’ ba kin ïaineh bad tista ha ka jingshah hikai jong ka Online Tent Service Centre namar ba ka syrnod (certificate) kaba kin ïoh na ka Ministry kan long kum ka lad ban ïoh kam ïoh jam bad kumjuh ruh ban ïoh ïa ka jingïarap ban ïeng ha la ki jong ki kjat na ka bynta ka seng kam seng jam.
Katba u MLA ka Mawkyrwat Constituency haba ai jingkren, u lah ïaroh ïa u Bah Jubanlang Kharbihkhiew na ka bynta ka jingtrei shitom jong u ban kyntiew ïa ka sap jong ki samla ka ban long ruh kum ka lad ïoh kam ïoh jam lyngba ki jingai jinghikai bapher bapher ba ka ‘Center’ ka don ban ai.
Utei u MLA u la pynshlur ruh ïa baroh kiba ïa don ha ka prokram ba kin trei shitom bad ïaineh ha kiei kiei kiba rit shuwa bad u la ai nuksa ruh lyngba ka jingtrei jong u kum u ‘Entrepreneur’.
U la ïathuh ruh ba watla u long kum u MLA, hynrei u don ïa kajuh ka jingthmu kata ban shakri ïa ki paidbah bad ban kyntiew ïa ka imlang sahlang.
U la ai khublei ruh ïa u Bah Jubanlang Kharbihkhiew ba un dang ïai trei shitom ha ka ban kyntiew ïa ki jingai jinghikai na ka bynta ki khun samla ba kin lah ban ïoh ïa ka kam ka jam hadien ba ki la pyndep ïa ka jingshah hikai.
U MLA ka VPP na North-Shillong, Bah Adelbert Nongrum u la kyntu ïa ka Sorkar Jylla ban thaw da ka kynhun tohkit halor ka jingjia kaba la jia ha NEIGRIHMS ha ka Sngi U Blei kaba la ïalam sha ka jingkhlad noh jong uwei u samla.
“Ka long ka jingsngewsih kthang ba kat ka jaka sumar jong ka ‘Central Medical College’ ba ka Sorkar Pdeng ka la pynkup kyrdan kum ka ‘Institution of Excellence’ ka dang lah ban pulom ha ka kamram," la ong u Bah Nongrum ha ka kyrwoh khubor.
U la ong ruh ba kam ïahap shuh ïa ka NEIGRIHMS ba kan dang bat ïa ka kyrteng kum ka jaka sumar (bad la dei ban weng noh) bad la dei ruh ban ujor sha ka Medical Council of India (MCI).
“Ka dei ka jingleh ka bym don ka jingkitkhlieh da ki bor pynïaid katei ka jaka sumar.
Nga pynrem jur ïa kane ka jingjia kaba la jia namar ka jingthurmur bad jingbym kitkhlieh jong kito kiba don ha ka kam.
Ka dei ka jingleh ka bym kheiñ briew kaba baroh ngi donkam ban pynrem," u la ong.
Haba kdew ba wat haduh 4 kynta ym shym la don doktor ban wan peit ïa u nongpang, u MLA u la ong ba katei ka long ka jinglehraiñ ïa ka Jylla bad ka tnad ka koit ka khiah baroh kawei.
“Ka Sorkar Jylla ka dei ban tuklar bad thaw da ka kynhun tohkit kaba khlaiñ ka ban tohkit ïa kane ka jingjia.
Kane ka jingjia kam ïapher na ki kam be-aiñ bad kino-kino kiba donkti ki dei ban shah pynshitom," u la ong da kaba bynrap ba ka aiñ ka dei ban leh la ka jong ka bynta khnang ba kiba kum kine ki jingjia kin ym jia shuh nangne shakhmat.
Lah ban pynkynmaw ba ha ka Sngi U Blei, ka la mih ka jingkulmar hapoh ka Emergency Unit jong ka NEIGRIHMS hadien ba uwei u samla u la khlad noh na ka jingmynsaw.
Ki bahaïing une u samla ki la kynnoh ba ka Hospital ka la leh bym suidñiew ïa ka jingsumar bad ba ym shym la don doktor satia hapoh ka hospital ha kaba la shu ieh ïa une u samla ban thiah mynsaw khlem ka jingsumar haduh san kynta.
Ki dkhot ka Ïingdorbar Thawaiñ kiba don sha ka liang synshar Meghalaya Democratic Alliance (MDA-2) kiba kynthup ruh ïa ki Myntri bad MLA ki la pynrem jur ïa ka jingthaw jingkulmar ha Tura ha ka por ba dang ïaid ka jingïakren hapdeng u Myntri Rangbah, u Conrad K Sangma lem bad u Myntri Sorkar u Marcuise N Marak bad ki kynhun kiba shong shah jingit ban dawa pynlong noh ïa ka Tura kum ka nongbah por tlang bad rukom pyntreikam ïa ka Roster System.
Ha u kyrwoh ba la soi da kine ki MLA, la pynrem jur ïa kane ka jingjia kaba pynlong ïa ki pulit pahara ban mynsaw namar ki la shah lun maw bad ka don ruh ka jingkawang maw ïa ka shlem treikam u Myntri Rangbah ha ka por ba dang ïaid ka jingïakren.
Haba pynpaw ka jingdiaw ïa ka jingleh ’riewkhlaw kiba thaw jingkulmar, ki MLA ki la ong ba kine ki jingleh ki long ki bym lah pdiang khamtam haba u Myntri Rangbah u dang ïakren ban poi sha ka jinglah ban pynbeit ïa ki jingeh.
Kumta ki MLA ki la kyrpad ïa ki paidbah ban pynneh ïa ka suk ka saiñ bad kiar na kaba ïasnoh kti bad kum kine ki kam runar bad ki kam be-aiñ.
Shuh shuh kine ki MLA ki la dawa ban leh da kaba tyngeh ïa ki briew kiba donkti ban leh ïa kine ki kam pyntriem bad ban pyntikna ba kum kine kin nym jia shuh hadien habud.
Ki MLA kiba la soi lang ha u kyrwoh pynrem ïa kiba thaw jingkulmar ki kynthup ïa u Marthon Sangma, Jim Sangma, Rupert Momin, Pongseng R.
Marak, Sengchim N.
Sangma, Arbinstone B.
Marak, Kartush R.
Marak, Jimmy D.
Sangma, Limison D.
Sangma, Subir Marak, Sanjay A.
Sangma, Ian Botham K.
Sangma, A.
L.
Hek, R.
G.
Momin, Paul Lyngdoh, Mayralborn Syiem, S.
