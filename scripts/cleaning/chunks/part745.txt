Ka jingai por ba 48 kynta jong ka Voice of the People Party (VPP) ban pynsangeh ïa ki jingthung kam ha ki tnat treikam Sorkar bapher-bapher ka la kut noh ha ka Sngi U Blei.
Kum ban shu kdew hangne, hadien ba la kut ka jingïakynduh lang jong ka seng kaba la long ha ka Sngi Thohdieng ha jaka pynïeng kali hajan Additional Secretariat, ki nongïalam ba kynthup ïa u General Secretary, Dr.
Ricky A.
Syngkon bad Vice-President, Dr.
Kara H.
Chen ki la leit ban aiti da ka dorkhas sha ka Sorkar halor ka jingdawa ban pynsangeh noh ïa ka jingpynrung kam katba ym pat pynbeit ïa ka ‘Roster System’ bad ka ‘Reservation Policy’.
Ïa katei ka shithi la aiti ha u Symbud Myntri Rangbah ka Jylla, Bah Sniawbhalang Dhar ban pynpoi sha u Myntri Rangbah ka Jylla, u Conrad K.
Sangma namar ba u Myntri Rangbah um don ha nongbah.
Katei ka jingleit ai dorkhas jong ka seng ka long ban dawa na ka Sorkar ba ka dei ban pynsangeh shuwa ïa ka jingthung kam thung jam ha ki tnat treikam Sorkar bapher-bapher bad ka seng ka la buh por 48 kynta ba ka Sorkar ka dei ban pynsangeh ïa kane da kaba pynmih ïa ka jingpynbna, lym kumta, ka seng kan sa pynbna da ki jingïakhih bapher-bapher.
Hadien ba ki nongkitkam ka seng ki la wan ban aiti ïa katei ka dorkhas, na ka liang u President, u Bah Ardent M.
Basaïawmoit haba ai jingkren u la ong ba ka seng kan sa shu pynkhreh beit ïa ka jingkut jong kata ka 48 kynta bad lada ka Sorkar kam kwah ban pyllait ïa ka jingthoh ban pynsangeh ïa ka jingthung kam thung jam, ka seng kan hap ban pynkhreh da ki jingïakhih.
Ha ka por 3 baje eiei mynsngi jong ka Sngi U Blei, ki pulit ka ANTF, East Khasi Hills, hadien ka jingïoh jingtip kaba biang ki la ïoh bat ïa 4 ngut ki nongkhaïi drok hajan surok Nazareth Hospital, Laitumkhrah.
Ki pulit ki la kurup ruh 11 tylli ki synduk sabon ryngkat u ‘Heroin’ uba don ïa ka jingkhia kaba 154.
02 gram, 4 tylli ki ‘Mobile Phone’, T.
63,400/- bad kawei ka kali Maruti Alto K10 ba don ïa u nombor ML-05-Q-1599.
Haba pynpaw ka jingsngewkhia halor ka jingnang rngat ka um bad ka jingpaw dewlynnong ha pung Umïam, ka Khun Hynñiewtrep National Awakening Movement (KHNAM) ka la ong ba ka jingpaw ki dewlynnong ka pynmih ïa ka jingkylli ba balei ka Sorkar ka ailad ïa ki shipai ban tan um na kane ka pung man ka sngi wat haba la tip shai ba lada duna ka um ha kane ka pung kan don ka jingthut ka bording na ka bynta ki paidbah ka Jylla.
Na ka liang ka KHNAM lyngba u Vice President, Bah Thomas Passah, ka la ong ba ka la don ka khubor kaba la batai ba ki paidbah kin lait na ka jingshah pynlip bording tang lada wan u slap, namar kumba ka long mynta, ka pung Umïam ka la paw sa tang ki dew lyngnong, bad kane ka khubor ka pynduh jingkyrmen ïa ki paidbah, bad ka pynpaw bad pynshisha ba ki Sorkar kiba la dep bad kane ka Sorkar kynthup lang ruh ïa ki MLA baroh, ki long ki bym don kata ka jingïohi jngai bad kam don kano kano ka jingpynkhreh haba ïadei bad kane ka mat.
“Halor ka jingpaw jong ki dewlynnong ha pung Umïam, ka jingkylli kaba mih ka long, balei ka Sorkar ka ailad ïa ki shipai ban tan um na kane ka pung man la ka sngi haba ki tip shai ba lada duna ka um kan don ka jingthut ka bording na ka bynta ki paidbah ka jylla," la buh jingkylli u Bah Thomas.
Nangta u la ong ba ka bording ka dei ka hok (Fundamental Rights) jong u paidbah katkum ka Article 21 jong ka Constitution of India.
Ka Delhi High Court ruh ka la batai ba ka bording ka dei ka hok jong u paidbah katkum ka Riti Synshar ka Ri India, bad namarkata, ka jingpynlip bording (load shedding) ka dei ka jingpynkheiñ ïa ka Riti Synshar ka ri.
Nalor kata, ka KHNAM ka la pynkynmaw biang ba ka MeECL ba kum ka tnat ba dei ban peit ïa kane ka bynta, ka hap hapoh ka jingpyrkhing jong ka “Electricity (Rights of Consumers) Rules, 2020" ïa kaba kan hap ban bud ryntih.
“Ngi pynpaw ruh ba kam don kata ka jingshai halor ka por pynlip bording ilektrik kaba la pynkulmar ïa ki babun balang.
U President ka United Democratic Party (UDP), Bah Metbah Lyngdoh u la ong ba ka seng kan ym long ka daw ban pynkhyllem ïa kano-kano ka Sorkar.
“Nga kwah ban ong ba kum ka seng, kumba ngi la ai ka kular jong ngi ha ki 5 snem kiba la dep, ngi la ong ba ka UDP kan ym dei ka daw jong ka jingpynkhyllem ïa kano-kano ka Sorkar," la ong u Bah Lyngdoh haba kren sha ki lad pathai khubor.
Haba pynkynmaw ïa ka Sorkar MDA-I, u President u la ong ba ka seng ka la ïatrei ryngkat met bad mynsiem bad kiwei-kiwei ki seng saiñ pyrthei haduh kaba kut ka samoi treikam.
“Ha kane ka kynti ba mynta ruh, ngi ai ka kular ba ngi kyrshan ïa ka Sorkar halor ka nongrim ban pyntikna ba kan don ka jingskhem ha ka Sorkar khnang ba kata ka Sorkar ka lah ban pyndep la ka kamram," u la ong.
Haba kylli la kan don ne em ka jingkylla ha ka Sorkar, u Bah Lyngdoh u la ong ba um sngewthuh balei kata ka jingkylli ka mih namar ha u hi, kam don kaba kum kata ka rukom pyrkhat.
“Nga ngeit skhem ba na ka liang jong phi, lehse phi ïohsngew shane-shatai bad phi sa buh kane ka jingkylli…hynrei ba kan long shai, na ka liang jong ngi ha kane ka por, kam don kaei-kaei kaba kum kata ka rukom pyrkhat," u la ong.
U la bynrap ba kane ka rukom pyrkhat ka long kaba bakla bad ka bym don nongrim bad u ïohi ba kane kan wanrah pynban ïa ka jinghiar arsut jong ka Jylla lada bun ki don ïa kane ka rukom pyrkhat.
“Ka jingjop jong u Bah Synshar Lyngdoh ka long ban pynkhlaiñ ïa ka seng jong ngi bad kumjuh ïa ka MDA, ka Sorkar kaba ngi, ngi don lang.
Kata ka long ka thong jong ngi kum ka seng," u la ong.
Halor ka jingjop donburom u kyrtong ka seng, Bah Synshar Kupar Roy Lyngdoh Thabah ïa u kyrtong ka National People’s Party (NPP) da palat lai hajar ‘vote’, utei u nongïalam u la ong ba ki jingtrei shitom jong baroh ha kane ka jingïalap ilekshon (ba dang shu dep) kim shym la long leh noh ei.
“Ngi ai ka jingïaroh ïa ki paidbah nongshong shnong ka Sohïong konstitwensi kiba la trei shitom met bad mynsiem ban pyntikna ba u kyrtong jong ngi u dei ban jop…ka burom ka leit sha ki," la ong u Bah Lyngdoh da kaba pynpaw ka jingsngewnguh ïa u Blei u bym shym la ieh noh ïa ka seng kumjuh ïa u kyrtong ha kane ka ilekshon.
Haba kdew ba ki paidbah ki la dep rai ban ai ïa ka ‘vote’ halor ki 2 tylli ki nongrim, u President u la ong, “Kawei ka long halor ka jingsngewlem ïa i Bah H.
D.
R.
Lyngdoh (Bam Kwai ha Dwar U Blei) ïa kiei-kiei baroh kiba ma i, i la trei ha ki snem ba i la long kum u MLA wat ha ka por ba im shym long kum u MLA.
Kaba ar ka long ba halor kita ki kam kiba i la leh bha, ki paidbah ki ai ka jingsngewlem ban siew kylliang pat ïa i Bah H.
D.
R.
lyngba u kyrtong jong ngi, u Bah Synshar Lyngdoh ha kane ka ilekshon da kaba ai ïa ka ‘vote’.
"Shuh shuh haba pynsngew ba u kyrtong ka seng u la ïoh ïa ka jingieid bad jingshaniah na ki paidbah ka konstitwensi, u la ong ba ki paidbah ruh ki khmih lynti ba ynda u la jop, un leh ïa kaba bha tam na bynta jong ki.
Ka Sorkar Jylla kan sdang ban ïa phylliew jingmut mynta ka taïew halor ka ‘Roster System’.
Ka tyllong khubor ka la ïathuh ba ka Sorkar kan sdang shwa da ka jingbatai bniah (presentation) shaphang ka ‘Roster System’ ha kaba ka lah ban dei ka jingbatai ïa ka Kynhun Myntri.
La ong ba hadien kane yn bud sa ka jingïalang jong ki MLA ka Meghalaya Democratic Alliance (MDA-II) bad kan bud sa ka jingïakynduh jong baroh ki seng saiñ pyrthei.
Kum ban pynkynmaw, ka Meghalaya High Court lyngba ki ar ngut ki nongbishar, u Chief Justice Sanjib Banerjee bad u Justice Wanlura Diengdoh ka la pynmih ïa ka jingbthah ha ka 5 tarik Ïaïong, 2022 ha kaba ka la bthah ban pynsangeh shwa ïa baroh ki jingpynrung kam halor ka nongrim ba ha ka por ba khot ban thep kam, ki tnat Sorkar bad kiwei kiwei ki shnat treikam kiba hap ban bud ïa ka bhah thung kam ne ‘Reservation Policy,’ ki khlem pyni satia ïa ka ‘Roster System’ lane kim pyni shai ïa ka rukom mang ne rukom kheiñ ïa ki kam na ka bynta ki jaitbynriew bapher bapher katkum ka ‘Reservation Policy’ lane ka jingbhah lypa ïa ki kam katkum ka ‘Reservation Policy’ ha ka por ba khot ban thep kam.
Ka jingpynsangeh ban thung kam ha ki tnat treikam ka Sorkar ka la ktah bha ïa ka rukom treikam ka Sorkar bad ka ktah ruh ïa ki phew hajar ngut ki nongwad kam Sorkar kiba la jan kut ka rta ban thep kam.
Lada ka Sorkar ka dang pynsangeh shuh shuh ïa ka jingthung kam kumba la dawa tat haduh ban da pynbeit biang ïa ka Reservation Policy, ka la nang jur ka jingshah ktah ïa ki samla kiba wad kam khamtam eh kiba la kut artad ka rta ban wad kam Sorkar.
Nga la nangap khmih lynti ia ka jingbeh jong ka lyerpynkylla aiom ne ka lyer Pyrem pynban ym pat don dak don shin ia ka, wat haduh mynta.
Lehse ka Lyer Pyrem kan sa wan bad kan sa khie tad ynda kut noh shwa kane ka Lyer khyllah ba Shisien San Snem.
Lehse wat ka lyer Pyrem ruh ka dang ai lad shuwa ia kane ka Lyer Shisien San Snem, wei ba ka bapli ka ‘Lyer Shisien San Snem’ ka iohlad ban paswut kumne, tang Shisien San Snem.
La nang khmih lynti ruh de ia ka jingthang dusmon bad namar kata ia ka jingpluh ne ka jingkem ding ka jong ki khlaw ki btap.
Phewse kane ruh imat kan dang sangeh shwa wei ba wat ki Shrieh Khlem Tdong ruh ki dang ia shongshit than eh ha kane ka Tamasabah ba Shisien San Snem.
Ka Sor Shillong ruh ka kynjah jar na ki kam shongshit biej jong ki samla lud kiba alhia bad khlem kam khlem jam.
Kat shaba phai ba iohsngew kyndiang ia ka jingkynjah jar ka jong ki samla lud ba bthih jabieng, kiba khia-kti khia-kjat bad ba la shah ialam bakla noh ha ki Nonghikai jong ki Skul Surok.
Ki samla lud ba ju apthap tang lano ban don noh kita ki ‘programme jingiakhih’.
Ki samla lud ba ju angnud hir hir ban ioh ban nangpynjur shuh shuh ia ki ‘programme jingiakhih’, naba kim don jingtbit da kumwei pat lait na kaba ‘iakhih’.
Lehse ki jar jar wei ba ki ruh, kumba long lem kita kiwei kiwei, ki lah ia poi ban ia don lang beit noh tang ha la ka shnong ka thaw, na ka bynta ban ia shim bynta shitrhem ha kane ka Tamasabah ba Shisien San Snem.
Kiba baroh shikatta ,ynda ha Sor Shillong, kiba bein kiba khoh bad kiba kynnoh kynthoh pyrshah ia ka Sorkar MDA.
Kiba ju hylla jam"we condemn … down down, …we demand….
no Rest…" katba mynta kumne pat de, ynda ha la shnong bad ha la ka Assembly Constituency ki ia hylla jam bad hylla shongshit pat de ‘Vote for NPP’.
Kata, lada kim ia hylla shla bad hylla shongshit"Vote for UDP" ne “Vote for HSPDP" ne"vote for PDF".
Ym lah khlem da ithamula bad khlem da sngew sammut ia kiba kum kitei, wat kiba la heh kiba la san ha ka kyrta, kiba ialade shwa ne nalade shwa kim don ia ka nongrim kaba shisha bad kaba shkem.
Kiba iasyriem thik kum ki sla dieng ba la iap satai bad kum u syiap ba kie ka um saw jong ka lyiur.
Kiba ka lyer pyrem bad ka um saw jong ka lyiur ki iehnoh bein pat ia ki,ha kat kaba ki sngewmon.
Ki riew khlem nongrim kiba don por katban leit sngap bad shah shkor dnong ia kata ka jingpynshai ka jong ki kyrtong kiba ialade shwa ruh kim don ia ka nongrim kaba shkem.
Ki riew khlem nongrim kiba ym tang ba ki sngewtynnad hynrei kiba sngewdei hi ruh ia kat kaba kita ki kyrtong ki khlei.
Te shano bad kaba kumno kata ka lawei jong ka jaitbynriew hi baroh kawei ba wat haduh kane ka khyllipmat kaba mynta ngi dang hapdeng jong ngi kum ka jaitbynriew, ia shibun kiba kum kitei ki nongjied nongmihkhmat, kiba ialade shwa ki dei ki riew khlem nongrim.
Ki riewkhlem nongrim kiba sngewtynnad ban leit sngap lorni wat tang ia kum kane ka jing-iathad ka jingiabad ka jong ki shiiing shi sem.
Nud ban ong kumta wei ba ka NPP, ka UDP, ka HSPDP,  ki PDF bad ka BJP ki dei ki shiing shisem ne ki dkhot jong ka juh hi ka longing longsem.
Kitei baroh ki iashong ki iasah, baroh kane ka San Snem, ha u juh u tnum u tyndai.
Ki ia bam kdang ruh na u juh hi u khiew ja bad na u juh u hi u khiewjyntah.
Mynmied ynda la ia kdang ki baroh lang ki leit ban ia kiew thiah ha ka juh hi ka palong tiah bad ki baroh lang ki da iakup syaid ruh de, baroh shimied tad haduh ynda shai ka bneng, da ka juh hi ka rajai ne ka kumbor.
Ki da ia rai lang bad ki da ia pyntreikamlang ruh ia kat kaba ki la ia rai lang ne mynjur lang ha ka ‘Cabinet’ ka jong ki.
Ko phi u paid ba khlem nongrim to tip ba ym lah thaw Sorkar lymne pynkhyllem Sorkar khlem kitai ki MLA Garo ne ki MLA A’chik.
To tip ruh ba U Conrad u hap ban iehnoh ia ka jinglong MP ka jong u tang namar ka jingiapihun hapeng kine ki MLA Khasi ki jong ngi, kiba kham lah ba long CM da u Conrad Sangma ban ia kaba yn ioh long CM da ma phi kat ban duh noh thiaw pat ma nga.
Ki jong ngi kiba ia kaba yn ioh da maphi bad duh noh pat manga te ka kham bha ba ngin ia duh lang, phi ruh nga ruh, bad ailad beit noh da utai u A’chik.
To tip ruh ba yn ioh biang ban long CM uwei na kiA’chik, lada ka NPP kan jop kham bun na Ri Lum Garo.
To tip ruh ba ngin sa ioh ia kata ka ‘Khasi-Jaintia State’ tad ynda ngi la dep ban pynjot hi thiaw ia la ka jong ka mei mariang.
Kata, tad ynda ngi la dep ban khlong bad ban sei lut naphang lin ia ki dohjem jong ka meiramew ka jong ngi.
Tad ynda ngi la pom lut plain ia ki khlaw ki btap bad tad ynda ngi la thang rnga ia kat kaba dang sah khyrdong.
To tip ba ka jingtih bad ka jingkhlong be-ain ia u dewiong ne ka ‘illegal rat hole mining’ ka jur eh tang ha kane ka Ri Lum Khasi-Jaintia ka jong ngi.
Kumjuh ruh ka jingpomdieng pathar lem bad ka jingthang rnga, ka jur eh tang hangne ha Ri Lum Khasi- Jaintia jong ngi.
Wat ki ‘Cement Plan’ lem bad ki ‘Coke Plan ruh ki da speh khyllah beit thik tang ha kane ka Ri Lum Khasi-Jaintia ka jong ngi bad ym shatai sha Ri Lum Garo.
To kynmaw ba dei tang ka AITC ne TMC, ba la lamkhmat da u Dr.
Mukul Sangma, kaba shongiaineh beit khop kum ka liang pyrshah ne ka ‘opposition’, tad haduh kaba kut kane ka San Snem.
Kita kiwei te ki la iehnoh ia u Dr.
Mukul wei ba ki la pynshisha ba ki dang iaidei hi ki ‘shameless political opportunist’, da kaba pyniasnoh ialade bad ka MDA.
Ki ‘opportunist’ ki bym lehrain wat ban nguid biang noh jluk ia la ka jong ka prie, kaba ki la khlei.
Lait na ka TMC bad kane ka VPP kita kiwei kim don hok ban takrain jem kumne ia kane ka Sorkar MDA naba kan dei tang ka jingiathad, kaba shiing shisem.
Tip shai ba lait na phi ym don mano mano ruh ba lah ban tip shano phi thep ia ka ‘vote’ ka jong phi.
Shim namarkata, na baroh kiba tyrwa sbun ia ka tyngka, leit ruh ban thep ‘vote’, tangba kyrwit pat de ha u NOTA, da kaba niew ia u ba u dei u AOTA (All Of The Above-Givers).
U District Transport Officer (DTO) ka East Garo Hills, u Gene Kelly G.
Momin u la shah kem noh ha ki pulit ka Assam hadien ka jingkynnoh ba la lap ïa ki jingbym biang haba ïadei bad ka jingai nombor (kali) sha ki kali kiba shah tuh ne ki bym siew khajna.
Kaba lyngngoh ka long ba mar syn ïoh jingtip halor ka jingshah kem jong uwei na kiba donkti ha katei ka kam, ka la don ka jingpluh ding kaba la ujor ha ophis u DTO, East Garo Hills, da ka jingpyrshang ban pynjulor ïa katto-katne ki kot ki sla donkam.
Wat la ka jingkheiñ halor ka jingdon jong kiba kum kitei ki kali kiba la pyllait ne ba la ai ïa ki kot ki sla ba thok kam pat long kaba shai, ki tyllong khubor ki ïathuh ba ka jingdon jong kiba kum kitei ki kali ka lah ban poi da ki spah tylli.
Katkum ki jingtip kiba tikna na ki pulitAssam, la pynïeng ïa ka ‘Naka’ hakhmat thanat Agia ha ka 5 tarik mynta u bnai bad la bat ïa kawei ka kali ‘Suzuki Dezire’ ban talasi ïa ka.
Ha katei ka jingtalasi jong ki pulit, la kurup noh ïa 5 tylli ki syrnot ba ïadei bad ki nombor (kali) bapher-bapher na u trai kali ba la tip kyrteng kum u Golam Ali @Soto, nongshong shnong ka Kismatpur, Goalpara.
Katkum ki jinglap, la shem ba baroh 6 tylli kitei ki syrnot la pynbiang da u DTO, u Gene Kelly.
Kaei kaba la pynkylla ïa katei ka jinglap ka long ba na kitei ki 6 tylli ki syrnot, la lap ba 5 tylli na ki, la shna ha ryngkat ki nombor ‘engine’ bad ‘chassis’ ba thok.
Ha ka jingshisha, wat ka kali jong u Golam Ali kaba la shah bat ha ki pulit (ML-07-C-1786), ka nombor ‘engine’ jong ka kali ka la pyni da uwei u trai bad wat u nombor ‘chassis’ ruh, um treikam shuh ha ka ‘database’ jong ka ‘Maruti Suzuki’.
Hadien kane, ki pulit ki la tohkit ïa baroh ki syrnot ba ïadei bad ki nombor kali ba la lap na kali u Ali bad la shem ba 4 na ki 5 tylli ki nombor (kali) ki la wan ha ryngkat bad ki nombor ‘engine’ bad ‘chassis’ ba thok (katkum ka kompeni – Suzuki bad Tata, ‘database’).
Ha kajuh ka por, la pynlong ka jingtohkit bniah halor kane bad la lap ba u DTO ka EGH u la pynbiang ïa ki syrnot nombor kali khlem da peit bniah ïa kino-kino ki jingtip ba biang jong u nombor ‘engine’ ne ‘chassis’ jong kitei ki kali.
Nalor kane, katkum ki tyllong khubor ki pulit, mar-mar hadien ba la ujor mukotduma halor katei ka jingjia bad ka jingshah kem u Golam Ali ha ki pulit Assam ha Agia (ha ka 5 tarik mynta u bnai), la ïoh jingtip halor ka jingsuba pluh ding ha ophis u DTO, haba ïadei bad katei ka jingjia.
Ki kot ki sla ba donkam jong katei ka jingjia la ong ba ki la ing lut.
Katkum ka jingong ki pulit Assam, ki sabut ba biang bad ki jingtip ba bniah halor ka jingïakylliang pisa hapdeng u Ali bad Momin ka la ïalam sha ka jingshah kem jong u DTO ha ka 13 tarik mynta u bnai.
Shuh shuh, katkum ki jinglap ba sdang, u Ali lem bad ki briew jong u ki ju leit mih sha u DTO ban pynïoh nombor kali na bynta ki kali kiba shah tuh, bym siew khajna ne kiba suba shah lilam thok kum ki kali thymmai.
Kiba bun ki kali rim ki la ïoh ïa ki nombor kali thymmai; kaba kdew shai ïa ki jingpynkheiñ kyndon.
Kiba bun na ki kali kiba la ïoh nombor be-aiñ ki dei kiba na Assam.
Hadien katei, ki trai kali ki la buhrieh noh ïa ki kali kiba la suba ïoh nombor be-aiñ namar kitei ki daw.
U Lat barim jong ka Gujarat bad u nongïalam ba pawkhmat jong ka seng BJP na Delhi u O P Kohli u la khlad noh ha ka lah sngi U Blei, la ong ka jingthoh kaba la wan na ka seng BJP ha Delhi.
U Kohli, uba long u President barim jong ka seng ha Delhi, um don shuh ha ka met kaba koit bakhiah ha kine ki ar ne lai bnai ba la leit bad u la khlad noh ha ka jaka ai jingsumar kaba don ha Noida, une u la khlad noh ha ka rta kaba 87 snem, la ïathuh ki nongïalam ka seng BJP.
Ka jingpyndepbad leh burom khatduh ïa ka met jong u ka la long hynnin ka sngi ha Nigam Bodh Ghat, ki la ïathuh.
U Kohli u la long u nongbud uba la trei na ka bynta ka seng ha kaba la synran ïa u da ki hajar ngut ki nongïalam bad ki nongbud jong ka seng da bun bun snem, la ong u Presdent jong ka seng BJP ha Delhi u Virendra Sachdeva.
U Kohli u la sdang ïa ka kam shakri ha ki kam saiñ pyrthei kum u nongïarap jong ka seng Rashtriya Swayamsevak Sangh bad u la trei bad ka ABVP, ka Delhi University Students Union bad ka Delhi University Teachers Association ha kiba bun ki bynta, la ïathuh u Sachdeva.
Ha u Kyllalyngkot jong u snem 1991, u Kohli u la rung ha ka kam saiñ pyrthei bad u la shimti ïa ka kam kum u President jong ka seng BJP ha Delhi.
U la bat ïa ka kam da lai samoi bad u la mihkhmat na ka Delhi ha Rajya Sabha.
Kum u dkhot jong ka National Executive jong ka seng BJP, u la bat ïa ka kam kum u nongkhmih ban nongpynïaid jong ka seng ha Jammu & Kashmir, Himachal Pradesh, Chandigarh, Punjab bad Haryana.
U Kholi u la long u Lat jong ka Gujarat naduh u snem 2014 haduh u snem 2019, la ong ka jingthoh kaba la wan na ka seng BJP ha Delhi.
Ka sorkar Taliban ka la ong ba kan sa pynkylla ïa katto katne ki jaka shipai sha ka jaka ïakhaïï business.
Ka Afghanistan ka la ngat ha ka jingduk kaba khraw naduh ba ka Taliban ka la ïoh bat ïaka bor hapoh ka ri ha u snem 2021.
Ki shipai ba na bar ri ki la don hapoh katei ka ri la kumba 10 snem tam.
Ïa kane ka rai la pynbna da u acting Symbud Myntri rangbah u Mullah Abdul Ghani  Baradar.
“La rai ba ka tnad Ministry of Industry bad Commerce kadei ban bat noh ïaka bor ïa kine ki jaka shipai kiba sah na ka bynta ban thmu ban pynkylla ïa kitei ki jaka sha ki jaka ïakhaïï," la ong u Mullah Baradar ha ka jingkren jong u hynnin ka sngi.
U la bynrap ruh ba ka projek kan sdang na ka nongbah kaba heh duh ka Kabul.
“Ka Taliban ka la donkam kyrkieh ban pynkhlaiñ  ïa ka ïoh ka kot bad ka khaïï ka pateng," la ong u Muhammad Faizal Bin Abdul Rahman shaki lad pathai khubor.
“Kaba kham kongsan, Ka Taliban ka donkam ban shna ïaki jaka na ka bynta ki jingshngaiñ hajan ka nongbah kaba heh bad ki border na ka bynta ka jingïakhaïï kum ka China… bad ban pynkhlaiñ ïa ka kam ïakhaïï bad ki ri ba marjan," u la bynrap.
Ha u snem 2021 u bnai Nailar, ki shipai US ki la mih noh na Kabul, kaba la pynkut noh ïa ka jingdon jong ki hapoh Afghanistan bad ka thma ba la neh slem jong ka ri America.
Kane ka jingïaleh ka la shim ïa ka jingim jong ki hajar ngut ki briew.
Dang shen mynta u snem, ka Taliban ka la ong ba ka la thmu ban ïateh soskular bad kawei ka company na China na ka bynta ban tih ïa ka umphniang na ka phang northern Afghanistan.
Ka Beijing kam pat ithuh tikna bha ïa ka sorkar jong ka Taliban bad ka don ka jingsngewtynnad ïa kane ka ri.
:Ka Election Commission ka ri India ka la mana da kaba pynmih ka jingbthah ban pyntikna ba ka don ka jingpyrkhing bha ha ka sngi thep vote, ha kaba ïa ki nongthep vote ym dei ban shah ba kin rah mobile phone ne kino-kino ki kor ïakren kiba khlem waïar, hapoh ka jingjngai kaba long 100 mitar na ki jaka thep vote, bad hapoh ki jaka thep vote.
Katkum ka jingbthah kaba la pynmih, la ong ba tang ki nongpeit pyrman (Observers/Micro Observers), ki ophisar kiba pynïaid ïa ka jingthep vote, bad ki pulit pahara la shah ban rah mobile phone, tangba ym dei ban mih ka jingsawa sur na ki mobile phone.
La bthah ruh ba dei ban pyntreikam pyrkhing bha bad bud ryntih ïa ki jingbthah namarba ka don ka jingsuba jur hapdeng kiba bun ki paidbah, ba ki nongthep vote ki lah ban pyndonkam bakla ïa ka mobile phone jong ki ha ki jaka thep vote katba ki dang leit ban thep ïa ka vote jong ki.
U Myntri ka tnad kam pohïing barim ka Jylla, Bah Horju Donkupar Roy Lyngdoh u la khlad noh ha aspatal ha ka janmiet Lah Sngi U Blei namar ka jingshitom ha u klongsnam.
Katkum ka kyrwoh na ka Bethany Hospital Shillong, la wan pynkit ïa u Bah Lyngdoh ha kane ka jaka sumar ha ka por kumba 3 baje mynsngi, bad u la ïoh ïa ka jingpang ba la tip kum ka ‘Extensive Anteroseptal Myocardial Infarction’ lane ka ‘Heart Attack’.
“Watla ka kynhun doktor jong ngi bad ki nongtrei ka koit ka khiah ki la ïaleh katba lah, hynrei ka jingshitom ka la nang ban ha u bad u la khlad noh ha ka por 6:30 janmiet ha kane kajuh ka sngi," la ong u nongaiktien ka Bethany Hospital, Shillong, Dr.
Kyntiewlang Sanmiet ha ka kyrwoh khubor.
Mar syn ïoh jingtip halor ka jingkhlad noh jong u, ki bahaïing ha sem, da ki spah ngut ki baieid-bathoiñ lem bad ki nongkyrshan jong u, ki la wan poi sha aspatal hapdeng ka jingïam pait dohnud namar ka jingduh noh ïa utei u rangbah nongïalam.
U Bah Lyngdoh u la pynïasoh sha ka United Democratic Party (UDP) ha u snem ba la dep bad u ïoh ruh ïa ka tiket na ka seng ban long kum u kyrtong jong ka ha kane ka ilekshon ban wan.
Une u Myntri barim ka Jylla un ïa aireng pyrshah ïa u kyrtong ka National People’s Party (NPP), Bah Samlin Malngiang.
U Bah Malngiang u la jop ïa ka ilekshon 2018 na ka Hills State People’s Democratic Party (HSPDP).
U Bah Lyngdoh, ïa uba ju tip kum u ‘Maheh’, u la long kum u Myntri ka tnad kam pohïing ka Jylla ha ka por ka Sorkar Congress hapoh ka jingïalam u Dr.
Mukul Sangma.
U la jop nyngkong eh kum u MLA ka Sohïong ha u snem 1988 na ka Hill State People’s Democratic Party (HSPDP) bad bteng haduh u snem 1998.
Ha ka ilekshon ha u snem 1998, u la shah rem noh ha u Bah R.
A.
Lyngdoh jong ka United Democratic Party (UDP), hynrei ha u snem 1999, u la jop kum u MDC ka Congress na Sohïong-Nongspung konstitwensi.
Kumjuh, ha ka ilekshon ha u snem 2003, u la wanphai biang ha ka bor hadien ba u la pynrem noh ïa u Bah R.
A.
Lyngdoh.
U la jop na ka Congress.
U la bteng kum u MLA ka Sohïong haduh u snem 2018.
Ha ka ilekshon ha u snem 2018, u la shah rem noh ha u Bah Malngiang da 622 ‘vote’.
U Bah Lyngdoh u la ïoh 11,338 ‘vote’ katba u Bah Malngiang u la ïoh 11,960 ‘vote’.
Haba phai sha ka jingïakhun ha Sohïong konstitwensi ha kane ka ilekshon ba mynta, ki don 6 ngut ki kyrtong ki ban ïa aireng ba kynthup ïa u Bah H.
D.
R.
Lyngdoh (Bam Kwai ha Dwar u Blei) na ka UDP, u S.
Osborne Kharjana na ka Congress, Bah Samlin Malngiang na ka NPP, Bah Sandondor Ryntathiang na ka HSPDP, Bah Sereph E.
Kharbuki na ka BJP bad Bah Stodingstar Thabah na ka AITC.
U Myntri Rangbah ka Jylla, u Conrad Sangma haba pynpaw ka jingsngewlem halor ka jingkhlad noh u Bah Lyngdoh ha ka rynsan lad pathai, u la ong, “Ka long ka jingsngewsih ban ïohsngew ïa ka jingkhlad noh u Myntri barim bad ’riew saiñ pyrthei ba rangbah ka Jylla, Bah H.
D.
R.
Lyngdoh.
U Bah Lyngdoh u la shakri ïa ka Jylla ha ki liang bapher-bapher ha ki snem ba la leit bad u long u nongïalam uba la aiti met bad mynsiem ïa ki paidbah.
Ka jingkhlad noh jong u ka long ka jingduh kaba khraw ïa ka Jylla.
Ai ba ka mynsiem jong u kan ïoh ïa ka jingjahthait ka bymjukut.
".
Ka LaLiga bad ka Fundacion LaLiga ha ka jingiasnoh kti lang ruh ka Vicente Ferrer Foundation ha ka jingiatreilang kum kawei ka kynhun bad ka Rural Development Trust, ki lah jied ia 20 ngut ki khynnah kynthei na ka imlang-sahlang jong kawei ka shnong nongkyndong ha Anantapur na ka bynta ba kin ioh pdiang ia ka song pisa jingiarap bad ka bai-bam ha kaba iadei bad ka pule puthi na ka bynta shi snem kynthih.
Dang shen, ia ka All-India tournament ruh lah dep ban pynlong ha Anantapur Sports Academy ia kaba lah pyniaid da ka RDT na ka bynta ban kyntiew 9ia ka mynsiem jong ka jingialeh-iakhun hapdeng ki khynnah kynthei.
Kumta ki nongmihkhmat jong ka LaLiga bad ka Fundacion LaLiga ki lah leit ban jngoh ia ka distrik Anantapur ha ki lai sngi kynthih na ka bynta ban pyntyllun ia la ki kam ki jam kiba long seisoh ha ka jingai jinghikai ia ki khynnah shynrang bad kynthei ha ka liang ka phutbol ha ki thain nongkyndong.
Nangta, la ong ba haduh 2,000 ngut ki khynnah kiba don hapdeng ka rta ba 7-15 snem ki lah ioh ia ka lad na ka bynta ban shah hikai bad pyntbit ialade ha katei ka jait jingialehkai ha ki por jong ki san snem mynshuwa.
Na kitei baroh ki khynnah, kita ki 20 ngut ki khynnah kynthei ki lah shah jied na ka bynta ba kin pyniasoh ha ka skul ai jinghikai na ka bynta ba kin ioh ia ka jingshah hikai kaba pura.
Ka jingpoi ki nongthep vote ha baroh 59 tylli ki konstitwensi ka long kumba 75 na ka 100 (75%) katkum ka jingkheiñ kaba la ai haduh 5 baje janmiet hadien ba la kut ka jingthep vote ha ka Lah Sngi U Blei.
Ïa kane la ïathuh da u Chief Electoral Officer ka Jylla, u Bah FR Kharkongor haba kren sha ki lad pathai khubor ha ka 7 baje janmiet namar na ka liang ki bor pynïaid ilekshon ki dang ap ban ïoh jingkheiñ lut na baroh 3419 tylli ki jaka thep vote kiba don ha ki 59 tylli ki konstitwensi.
Ki paidbah ki la dep ban ai ïa la ka rai ïano ki ibit ban jied, bad mynta ka bok jong ki kyrtong kiba ïakhun ïa ka ilekshon, ka la don ha synduk hapoh ki kor thep vote; ka ban sa plied pat ha ka 2 tarik Lber kaba dei ka sngi ñiew vote.
U Bah Kharkongor u la ong ba ha ka ilekshon ha u snem 2018, ka jingpoi ki nongthep vote ka long 86.
9 na ka 100 (86.
9%).
“Ngi la antad ba ka jingpoi thep vote ki paidbah kan kham kiew ynda la dep ïoh jingkheiñ lut kaba tikna na baroh ki jaka thep vote," la ong u CEO.
Ki don 369 ngut ki kyrtong kynthup 36 ngut ki kynthei kiba ïakhun ïa ka ilekshon, lait noh ha Sohïong konstitwensi, namar la pynsangeh ïa ka jingthep vote hadien ba la khlad noh u Myntri Sorkar barim uba long u kyrtong ka United Democratic Party (UDP), u Bah HDR Lyngdoh ha ka 20 tarik Rymphang, 2023.
Napdeng ki kyrtong kiba kham pawkhmat kiba ïakhun ha kane ka ilekshon ki kynthup ïa u Myntri Rangbah ka Jylla uba dei u National President ka NPP, u Conrad K Sangma; uba ïakhun ban shahjied biang na South Tura konstitwensi, nalor u Lamphang ka Ïingdorbar Thawaiñ, u Bah Metbah Lyngdoh, uba dei u President ka UDP, bad u nongïalam ka liang pyrshah u Dr.
Mukul Sangma uba long u nongïalam ka TMC uba dei tang ma u hi uba ïakhun na 2 tylli ki konstitwensi – Songsak bad Tikrikilla konstitwensi, nalor u MP ka Shillong u Bah Vincent H Pala uba dei ruh u President ka Congress ha Meghalaya.
Na ki 21,75,236 ngut ki nongthep vote ha ki 60 tylli ki konstitwensi, ki nongthep vote ha ki 59 tylli ki konstitwensi ki don 21,40,453 ngut (lait noh ka Sohïong konstitwensi).
Ki don 10,81,342 ki kynthei bad 10,58,929 ngut ki shynrang.
U CEO u la ïathuh ba ka jingthep vote ka long kaba ïaid beit khlem kino-kino ki jingpynwit bad ka long kaba suk kaba saiñ bad jai-jai, hynrei ki don katto katne ki jingthut jong ki kot thep vote, bad ka jingsuki ki kor thep vote.
Haba kylli, halor ka jingpoi ki nongthep vote ka bym pat da biang, u CEO u la ong ba ki don bun ki daw, kawei lehse namar ki don kiba sah shabar Jylla kiba ym lah ban wan thep namar ym pat lah pyntreikam ïa ka ‘Remote Voting Machine (RVM).
’Hynrei u la ong ba ka jingpoi ki nongthep vote ka dei ban kham kiew ha kane ka ilekshon namar ka Election Commission of India ruh ka la shim ki sienjam kum ka jingailad ïa ki ‘riew tymmen bad kiba don jingduna dkhot met ban thep vote na la ïing khlem da leit sha ki jaka thep vote.
Nangta u la ong ruh ba lada ïanujor ïa ka jingpoi ki nongthep vote ha ki ilekshon kiba pynlong ha ka ri baroh kawei, ka jingpoi ki nongthep vote ha Meghalaya ka dei kaba kham kiew.
“Lada ka jingpoi ki nongthep vote ka long hapoh 60 na ka 100 (60%) ngi kheiñ ba ka long shisha kaba duna, hynrei kumba ka long mynta, ka jingmih ki paidbah ban leit thep vote ka la shu biang, tangba donkam shuh shuh ba baroh ki paidbah kin pyndep ïa la kajong ka kamram kum ki nongshong shnong ha kane ka ri synshar paidbah," u la ong.
U MLA barim ka Nongkrem u Bah Ardent Miller Basaïawmoit uba dei ruh u nongïalam bad u kyrtong ka Voice of the People Party (VPP), u la ong ba ka daw ba la seng ïa katei ka seng thymmai ka dei namar ba baroh ki seng saiñ pyrthei kiba la don ha kane ka jylla ki la pulom lut.
Nalor kata, u la pynshai ruh ym pat myntoi ban kren ei ei ïa ka Trinamool Congress (TMC), ka seng saiñ pyrthei kaba dang shu wan, hynrei dei ban kren ïa kine ki seng kiba la synshar ha kine ki san snem.
Ïa kitei ki kyntien u Bah Ardent u la kren ha ka jingïalang ïalap ilekshon ha ka janmiet sngi Thohdieng ha Mawkhar na ka bynta ban pan jingkyrshan na ki paidbah ka North Shillong konstitwensi ban pynjop ïa u kyrtong ka seng, u Bah Adelbert Nongrum u ban ïakhun ha kane ka ilekshon MLA ka ban sa long ha ka 27 tarik mynta u bnai.
“Kine ki seng saiñ pyrthei kiba don ha kane ka jylla ka jong ngi baroh ki la pulom bad kim shym la lah ban ai ïa ka jingshakri kaba hun bad ka ban pynhun ïa u paid nongshong shnong.
Kim shym la lah ban kyntiew ïa ka ïoh ka kot hapdeng ki nongshong shnong jong ngi, kim shym la lah ban ai ka jingshngaiñ ïa ka Jaitbynriew ka jong ngi, kim shym la lah ban sumar ïa kane ka ri ka baieid eh ka jong ngi, dei namar kata ka daw ngi la seng ïa ka VPP," la ong u Bah Ardent.
U Bah Ardent u la ong ba ki la don ki briew kiba pynsngewthuh bakla ba ka VPP kam ju kren ne kynthoh ei ei ïa ka Trinamool Congress (TMC), hynrei u la ong ba ym myntoi ban pynlut ïa ka por ban kren eiei shaphang ka TMC kaba dang shu wanpoi bad ïa ka TMC, ym pat kheiñ ha kane ka jylla.
“Ngi kwah ban ïakren ïa kine ki seng saiñ pyrthei kiba la synshar ïa ngi khamtam ha kine ki san tylli ki snem", la ong u Bah Ardent.
U Bah Ardent u la ong ba lada ki paidbah ka jylla kin dang ïai jied ïa ka pisa, kata ka mut ka ri kan nang ngam, bad u la ong ba lada ki paidbah ki ailad ïa ka VPP ha kane ka kynti kaba mynta, ka VPP kan khyllie ïa ka T.
816 klur kaba ka Sorkar Meghalaya Democratic Alliance (MDA) ka la ai ïa ka jingkheiñ ba ka la pynlut ban ïakhun ïa ka khlam Covid-19 hapoh ka jylla.
Na ka liang u Bah Ardent u la pynkynmaw bad batai ruh ïa ki daw ba ka jylla Meghalaya ka mad shibun ki jingeh bad ki paidbah ruh ki hap ban shah, bad ïakhun shibun ki jingïaleh na ka daw ba ki nongïalam kiba kum u Bah Prestone Tynsong u ba dei u Symbud Myntri Rangbah ka jylla bad u ba dei na ka National People’s Party (NPP), u la ong ba kum ki nongïalam ki pynbiej laiphew jait ïa ki nongthep vote bad ki nongthep vote ruh ki ngop man la ka san snem.
Ha katei ka sngi, la ïoh ruh ka jingkren na kyrtong u Bah Adelbert Nongrum, u Mayborn Lyngdoh uba dei u kyrtong na Pynthorumkhrah \konstitwensi bad na kiwei kiwei ki nongïalam.
U Spike Lee ba dei u direktor u la pynpaw ia ka jingsngewsih bad jingsngew bitar halor ka jingbym ioh rah ka Beyonce ia ka Album of the Year ha ka Grammy ha kaba naduh ba ka Beyonce ka la ioh rah ia ka Grammy na ka bynta kiba bun ki kyrdan ha ki snem ba la leit pynban kam pat ju iohrah shisien ruh ia ka Album of the Year.
U Spike Lee uba long uwei na ki nongkyrshan ka Beyonce u dang khmih lynti bad kyrmen skhem ba kane ka nongrwai mynta u snem kan iohnoh ban rah ia ka Album of the Year hynrei kane kam shim long kam.
Ka jingbym iohrah ka Beyonce ia ka Album of the Year ka la pynlong ia u Spike Lee ban tharai bad mutdur ba lehse ka don ka jingthut ne jingbakla hangne hangtai.
Lah 4 sien ka Beyon ce kala shah jied ban iakhun na ka bynta katei ka kyrdan hynrei shisien ruh kam pat ju iohrah ia ka.
Ha u 2017 ka Beyonce ka la duh ban rah ia ka Album of the Year sha ka Adele bad ha u 2015 sha ka Beck bad ha u 2010 sha ka Taylor Swift.
Ha ka jingsngew ba shimet jong u Spike naduh ki por bad snem ba la leit ki nongrwai dohiong kim ju ioh satia ban rah ia ka Album of the Year wat lada ki don kumba katto katne ki thup jingrwai kiba sngew tynnad bha kiba la mih.
Mynta u snem ka Beyonce ka la duh ban rah ia ka Album of the Year sha u Harry Styles bad ka long ruh ka nong rwai kaba la ioh ban pdiang haduh 32 tylli Grammy ha ka jingim jong ka ha kaba kane ka long ruh hadien jong u Georg Solti.
Ka Deepika Padukone kaba la ak lang bad u SRK ha ka Pathaan ka la kren halor ka jingsngewsuk  mynsiem jong une u tyngshop ha kine ki sngi bad por ba mynta ha kaba ka daw ka dei hadien ba ka phlim ba u ak ka la khring ia ki nongpeitkai bad u sngewkmen shisha halor kane.
Ka Deepika kaba la ak lang bad u SRK ha ka  Om Shanti Om bad kiwei kiwei ki phlim ka dap da ka jingkmen haba ka iohi biang ia ka  jingsuk ka mynsiem jong u SRK ha kine ki por ba mynta bad ong ba kane baroh ka dei namar ka jingieit kaba u ioh na ki paidbah.
U SRK um shim poi pyrkhat ba ka Pathaan kan long kawei na ki Blockbuster Film bad sngew ba ka jingtrei shitom jong u bad baroh ki dkhot ka dei kawei kaba la pynlong ia kane ka phlim kaba jop.
Haba iakren halor ki phlim ia ka Deepika ngin sa iohi ruh ha ka Project K bad kumjuh ruh ka Fighter bad kan sa ak ruh bad u Ajay Devgn ha ka Singham 3.
Kane ka puron nalor ki phlim Bollywood kan sa ak ruh ha ki phlim Hollywood kiba ka la shah tyrwa.
Ha kawei ka jingjia takhuh kali kaba sngew shyrkhei kaba la jia ha Ri-Bhoi District ha ka Sngi U Blei, 6 ngut ki briew ba kynthup ïa u nongñiah ki la khlad noh ha shen hadien ba ka kali kaba ki shong ka la shah tynrah ha kawei ka trok kit dewbilat kaba don ïa u nombor WB-41-G-7628 mar syn poi ha Sumer ha ka por kumba 2:30 nohphai sngi.
Katkum ki jingtip ba la ïoh lum, la ong ba katei ka trok kaba dang wan na ka thaiñ Ri-lum Jaiñtia ban hiar sha nongbah Guwahati kaba la pynher sted bha, tang mar syn poi ha Sumer ka la leit ban tynrah shuwa ïa u jingker phiah surokbah (Divider) jong ka National Highway 6 bad kynthih sha shiliang surok ban tynrah pat ïa ka kali ‘Bolero’ kaba don ïa u nombor AS-26-B-7908 kaba dang kiew sha ka nongbah Shillong tad haduh ba katei ka kali ka la kylla khongpong bunsien bad dam syndah na ka jingban jong katei ka trok.
Kitei 6 ngut kiba la khlad noh ki dei ki ’riewniam kiba peit ïa kawei ka skul Mission ha Assam bad ki kynthup ïa 3 ngut ki Sister, uwei u Phadar, iwei i nonghikai bad u nongñiah jong katei ka kali.
Namar ka jingjulor kaba jur jong katei ka kali, ka la shim por da ki kynta ïa ki bor pulit bad ki briew ban ïarap sei ïa ki met jong kiba la khlad noh ha katei ka jingjia.
Kitei 6 ngut ki kynthup ïa u Fr.
Mathew Das, Parish Priest ka Barama Parish ka Sr.
Melagrine Dantes, Sr.
Promila Tirkey, Sr.
Rossie Nongrum, Mairan (nonghikai) lem bad u nongñiah jong ka kali.
Shuh shuh la ïoh jingtip ba u nongñiah bad nongbud jong katei ka trok ki la mynsaw jur bad la pynkit noh ïa ki sha ki jaka ai jingsumar ha nongbah Shillong bad na ka liang ki bor pulit ki dang pynlong ïa ka jingtohkit halor kane ka jingjia.
Ka lympung ïalehkai 2nd District League T20 Cricket Tournament 2023 ba la pynïaid da ka East Khasi Hills Cricket Association ka la nangjam shaphrang ha kaba ka Cricket Lovers bad ka Laitjem CC ki la khur ïa ka jingjop ha ka sngi Ba-ar.
Ha kane ka jingïakhun kaba la long ha madan Polo, ka Cricket Lovers ka la pynliem noh ïa ka Cricket Smit da 6 wiket.
Ka Cricket Smit ka la kam trai ban tied nyngkong ha kaba ka la kamai 129 run bad shah pynkhyllem 5 wiket ha ki 20 over.
U Banshanlang Nongdhar u la tied 35 run na ki 21 bol.
Katba u Raj Kishor Yadav u la khur 2 wiket na ka bynta ka Cricket Lovers.
Haba wan shimti ïa ka pali ba ar, ka Cricket Lovers ka la kynjoh sha ka thong da kaba ïoh 132 run bad shah pynkhyllem 4 wiket ha ki 18.
2 over.
U Rohit Yadav u la ioh ban khyrwit ïa ka shiteng spah kaba 60 run na ki 54 bol bad u Prem Lama u la tied 43 run na ki 26 bol.
Katba u Elsabat Nongdhar u la khur 2 wiket na ka bynta ka Cricket Smit.
Ïa ka nam ‘Player of the Match’ la khur da u Rohit Yadav.
Haba phai sha kawei pat ka jingïakhun ba ar, ka Laitjem CC ka la jop da 65 run ïa ka Thynroit SCC.
Ka Laitjem kaba la kam trai ban tied nyngkong, ka la ïoh 153 run bad shah pynkhyllem 6 wiket ha ki 20 over.
U Poilangson Thawmuit u la ïoh ban khyrwit ïa ka shiteng spah kaba 51 run na ki 28 bol.
Katba u Orsric Herbert Wanswett u la khur 1 wiket na ka bynta ka Thynroit.
Haba wan beh ïa ka thong, ki nongtied ka Thynroit ki la shah pynkhyllem baroh bad ïoh tang 88 run ha ki 17.
4 over.
U Aleric Wanswet u la tied 37 run na ki 36 bol.
Katba u Doril June Pathaw u la khur 2 wiket na ka bynta ka Laitjem.
Ïa ka nam ‘Player of the Match’ la khur da u Poilangson Thawmuit.
Namar ka jingseisoh ha ka jingshimbynta ha ki lympung ialehkai Kriket jong une u snem ba mynta da ka kynhun ialehkai Kriket jong ki kynthei ka ri, ka khubor ka iathuh ba katei ka kynhun ka la pyndep mynta ialade hapoh ka thup ba lai ha ka group ha ka lympung Women’s T20 World Cup ha South Africa bad ka long kaba phra napdeng kiwei pat ki kynhun ialehkai kaba lah shu shah jied kumto na ka bynta ban mih madan sa ha ka bynta ban wan jong katei ka lympung ka ban sa long pat ha u snem 2024 ha Bangladesh.
Shuh shuh ruh ka khubor ka iathuh ba ki lai kynhun ialehkai kiba wan shakhmat na man la ki ar group jong ka lympung ialehkai World Cup; da kaba suk ki lah ioh ban rung sha katei ka lympung iakhun ka ban sa long pat lem bad ka Bangladesh ka ban sa pynlong ia ka lympung ialehkai bad ka Pakistan kaba bat ia kyrdan ba hakhliehduh shabar jong ka thup ba 6 kaba lah ioh ba rung beit sha ka lympung.
Kumjuh ruh ka Australia, New Zealand  bad South Africa ki long ki kynhun kiba lah shah jied na ka Group 1, katba ka England, India bad West Indies pat ki long na ka Group 2.
Hynrei ka long pat ka jingduhnong kaba khraw na ka bynta kiwei pat ki ar kynhun ialehkai kata ka Sri Lanka  bad Ireland kiba long tang ma ki napdeng ki kynhun ki bym shym la lah ban shah jied na ka lympung ialehkai kaba dang shu dep long shen ka T20 World Cup.
Watla ka Sri Lanka  haduh mynta ka shong ha ka kyrdan ba phra ha ka thup bad ka Ireland ha ka kyrdan ba 10, hynrei ki shem jingeh pat na ka bynta ban ioh rung da kaba suk sha ka tei ka lympung ban sa long ha u 2024.
Na ka prokram sam khusnam ba lah pyniaid da ka FIFA na ka bynta ki khlur ialehkai phutbol na ki klob bad ki kynhun jong ki ri bapher bapher ia kaba lah tip kum ka ‘The Best’ kaba lah long ha nongbah Paris, ka khubor ba la ioh lum ka iathuh ba u kapten jong ka kynhun ialehkai ka Argentina u Lionel Messi u lah long u nongjop bad u lahduh napdeng ki shynrang ban khur ia katei ka khusnam, kata ha kaba la kyrshan ia u da ka jingjop ba ka kynhun ka la ioh ban rah na ka WC 2022.
Ha katei ka jingiaknieh ia ka khusnam, u Messi u la lah ban pynliem noh ia u rangialehkai uba ialehkai lang na kajuh ka klob; Paris Saint-Germain u Kylian Mbappe bad ia u Karim Benzema kiba long kiwei pat ki kyrtong iakhun kiba iaknieh ia ka khusnam mynta u snem.
Ka long ruh ka sien kaba ar ha kaba u Messi u lah ioh ban rah  biang sa shisien ia katei ka nam bad ha kaba nyngkongeh ka long ha ka sngi ba lah plie paidbah ia ka jingsam ia ka tei ka khusnam da ka FIFA kata u snem 2016.
Kumta ruh utei u rangialehkai uba la lah ban khur haduh hynniew sien kum u lahduh ka Ballon d’Or, u lah ioh mynta ban pynliem noh ia u Robert Lewandowski ka Poland uba lah  khur teng ia ka tei ka khusnam.
Shuh shuh ruh ka khubor ka iathuh ba napdeng ki kynthei ba lah rah ia katei ka khusnam mynta u snem ka long ka nongialehkai na Spain ka Alexia Putellas; kaba lah iai bat biang mynta halade ia ka khusnam.
Ka Alexia mynta ka kynti ka la lah ha ka ban pynliem noh ia ka nongshut bol ba pawnam ka England; ka kynhun kaba lah rah ia ka thong jingjop ha ka European Championship ka Beth Mead bad ia ka nongialehkai ba paw  ka USA ka Alex Morgan na ka bynta ban iai pyndap khusnam FIFA shuh shuh halade nalor ka Ballon d’Or ba ka lah dep ban khur.
Kumba ka long mynta ka Putellas ka dang don hapdeng ka jingiaid lynti ban ioh noh ia ka jingkoit na ka jingmynsaw ka jong ka ba ka lah ngat naduh u  Naitung.
Ka thup kyrteng jong ki nongkhur ia ki khusnam bapher bapher ha ka prokram:Argentina – FIFA Fan Award 2022Luka Lochoshvili – FIFA Fair Play AwardLionel Scaloni – FIFA Men’s Coach 2022Sarina Wiegman – FIFA Women’s Coach 2022Marcin Oleksy – The FIFA Puskas Award (best goal)Emiliano Martinez – FIFA Men’s Goalkeeper Award 2022Mary Earps – FIFA Women’s Goalkeeper 2022.
U Ranveer Singh ula shah thung kum u nongrah ktien bathymmai jong ka kompani Pepsi ha kaba ki hehduh ka Pepsi ki la pynbna ia ka kyrteng jong u  kum u nongrah ktien jong ka ha ka sngi nyngkong.
U Ranveer uba la ak ha ki katto katne ki Blockbuster Film bad uba don bun ki nongkyrshan ym tang ha India hynrei wat sha kiwei kiwei ki bynta jong ki ri ka pyrthei ula long u nongrah ktien bathymmai ka Pepsi ha kaba une u tyngshop un sa pynbna ia ki jingdih jong katei ka kompani ha kine ki bnai ban wan.
Ka kompani Pepsi kum shi bynta ban khring ia ki paidbah ban mad bad ban thied ia ki jingdih jong ka, ka la thung noh da u Ranveer kum u nongrah ktien bad kyrmen skhem ba lyngba une u tyngshop kane ka kompani kan sa nang kham lah shuh shuh ban die ia ki jingdih kiba thymmai kiba ka pynmih.
Ka Saumya Rathor, haba iakren halor ka jingshah thung u Ranveer kum u nongrah ktien ka Pepsi ka la ong ba une u tyngshop u dei uba nang bha ban khring ia ki khynnah samla la ka long ha ka kam ak phlim, ne ha ki byrta ba u pynbna bad kumjuh ruh ban shad bad ban rwaiKatkum ka jingiathuh ka Saumya ka jingthmu ba ha khmat duh jong ka Pepsi ka dei ban khring ia ki khynnah samla ban mad ia ki jingdih jong ka bad kyrmen skhem ba u Ranveer un lah shisha ban leh ia kaei kaei kaba donkam.
Ha kajuh ka por ki hehduh ka Pepsi ki da pdiang sngewbha ia u Ranveer kum u nongrah ktien jong ka bad haba iakren halor ki phlim ia une u tyngshop ngin sa iohi ha ka Rocky Aur Rani Ki Prem Kahani kaba yn pyllait paidbah haduh ka 28 u Iaiong.
Ha kane ka phlim la ak lang ruh da ka  Alia Bhatt, Dharmendra, Jaya Bachchan bad Shabana Azmi bad la direk da u by Karan Johar bad pynmih da ka Dharma Productions.
:U William Shakespeare u ong, ki kot ki dei ki jingtei met ia ka pyrthei baroh kawei, ka jingim ki kot, ka long thik kum ka pyrthei bym don sngi, ka jingstad khlem ki kot, ka long kum ka sim bym don thapniang.
Ka don ka jingiadei kaba jylliew bha hapdeng ki kot bad ki briew.
Namar naduh ba la lap nyngkong ia ka kot sada, u briew u sdang ba thoh ia ki jingmut (thought), ki jingiathuhkhana (stories), bad kiba bun ki khyllipmat ha ki.
Ha ki por ba mynshwa, shi khum ki kot jingthoh la suh lang hajuh ban buh kum ki kot ban iarap ba la pyndonkam da ki riewkhraw pyrkhat.
Katba ki por ki dang iaid, katto katne ki nongthoh kila sdang ban thoh ia ki jingiathuh khana kiba shu thaw ne kiba jia shisha, ki novels, ki kot niam, ki kot pule skul bad kiwei kiwei de.
Suki pa suki ki kot ki la sdang ban long kiba kongsan ha ka jingim ki briew naduh ki khynnah haduh kiba la tymmen.
Ki khynnah ki pule kum ki kot skul bad ki kot jingiathuhkhana, ki samla ne rangbah ki pule ia ki kot kum ki novel bad ki magazine bad ki tymmen pat bunsien ki kham pule ia ki kot niam.
Kumta bunsien ki briew ki lum ia kine ki kot bad buh bha iaki ha ki iing jong ki bad ba ki lah pule biang iaki ha kano kano ka por ba ki kwah.
Ka iing kaba khlem ka kot ngi lah ban nujor ia ka lehse kum ka kamra kaba khlem jingkhangiit, kaba eh ban im namar ka long kaba iap op, kaba dum, hynrei ka ing kaba don ki kot pat ka wanrah ia ka jingim bad ka jinglong kaba bha ia ki briew.
Kumba ka jingkhangiit ka wanrah ki lyer khuid bad ka jingshai hapoh kamra, ki kot ruh ki wanrah ia ka jingstad ban pynshai ia ki briew bad ka ai ruh ia ki ka jingmut bad ka jingshai sha ka dak jong ka jingim kaba thymmai.
Ia ka iing ngi lah ban batai lyngba ki briew kiba sah hapoh jong ka, ym na ki tiar kiba pynphuh ia ka.
Uwei lehse u lah ban thied ki tiar remdor kum ki shuki ki almari, ki rong jong ka iing, ki jingpynriam itynnad bapher rukom ban pynitynnad ia ka iing.
Hynrei kine baroh ki thew ba katno ka pisa une u briew u don.
Hynrei lada don ki kot hapoh ka iing, ka kdew iaka jingmut bad ka jinglong ka jong u briew.
Ha kine ki juk bad kine ki sngi ba mynta, ka jingmut jong ki briew ki iabeh sha ka jingim ba remdor (luxury life) kum ki kali, ki iing, ki mobile, bad kiwei kiwei de, kiba wanrah ia ka jinglutphut ha ki pla tyngka jong ki.
Hynrei pat ka jingmut jong ki kam don kano kano ka jingthmu ban thied ia ki kot kiba shongdor tang da ki spah tyngka.
Kine ki jia dei namar ba ki ngom ialade ha ki jingieit stad mynta ban lum ia ki tiar remdor bad ki tiar phylla kiba batai ia ka jingim badon – baem u briew.
Hynrei, ngim sngewthuh ba kumno ki kot kiba bha ki lah ban wanrah ia u briew ka jinglong bad ka jingmut babha kiba ki lah ban batai ia ka jinglong, ka akor, ka rukom im bad jingmut jingpyrkhat jong ki briew.
Ka jingmlien ban pule kot dei ban sdang naduh ba dang sdang ka jingim ban heh ban san.
Laitnoh na ki kot skul kiba long kyrpang ha ki skul, ia ki khynnah rit ngi dei ruh ban pynpule kum ki kot iathuhkhana, ki novel, ki magazine bad ki kot dur kiba iahap katkum, ka rta jong ki.
Kane ka jingmlien kan pynlong ia u khynnah u briew uba bit ba biang nadong shadong ha baroh ki liang ha ka jingim jong u la ka long ha ka rukom trei ki ki kam, ne ka rukom im shimet ba man ka sngi ne ka jingdon ka akor ne wat ha ka jinglong bad ki jingmut ha ka imlang sahlang.
Kam phew, wat lada ka heh ne ka rit ka iing hynrei lada ngi don khyndiat ka jaka ban buh ia ki kot, hangta ka ing kan phuh da jingmut bad jingpyrkhat kiba thymmai bad ba khuid.
Ia ki kot ngi lah ban nujor kum ka iing ai jingshai (light house), kaba ieng rasong harud jong ka duriaw ban ai jingshai ia ki jhad kiba iaid lyngba.
Da kaba pule ia ki kot, ki lah ban rah ia ka jingim u briew sha kawei pat ka pyrthei.
Kata da kaba pyn-iasoh ia ngi bad u nongthoh, ka por bad ka juk jong ka khana kaba ngi pule bad ngi ia iaid ryngkat bad ka.
Ka jingim ka long kaba lyngkot bad ka long kaba eh shisha ban mad bad shemphang ia baroh ki jingsngewtynnad dalade, hi, hynrei dei tang lyng-ba ki kot kiba lah ban pyniar ia ki jingmad bad jingshemphang jong ka jingim u briew.
Kumta ki kot ki long kum ka jingkieng (ladder) na ka bynta ka jingnang roi ka jingim u briew.
Sa shisien ngi lah ban nujor ia ki kot kum ki paralok kiba jar jar bad kiba iaineh kiba ngi lah ban shaniah.
Ki long ruh ki nongaibuit kiba khraw bad ki nonghikai kiba iaishah.
Ki kot ki long ki paralok kiba sihsha.
Kim ju dawa eiei na ngi hynrei ki ai tang ki jingkmen bad jingstad iangi.
Ngi ioh shibun ki jingnang na ki.
Ki ialam ia ngi sha ka ri ka jingmutdur.
Ki iarap ban tei ia ki jingmut bad ban pyniar ia ki jingpyrkhat jong u briew.
Ki kot ki ialem ia ngi sha kylleng sawdong kane ka pyrthei khlem da pynkhih ia ki kjat jong ngi.
Ki batai ia ngi ia ki jinglong – jingman jong ki imlang sahlang bad ruh ia ka lynti jong ka jingim.
Ki kot ki iarap ban ai ka jingim kaba bha, ka jinghun, ka jingstad bad ka pynnep ruh ia ki jingmut jong ngi.
Kumta, kumba ki dieng ki ai jaka rieh tngen bad ka iing ia ki sim, khlem ki dieng ki long tyrkhong bad kynjah bha, ki sim ki her sawdong sawdong baroh shisngi hynrei ha kaba sep ka sngi pat ki wan phai biang sha la ki jong ki skum ha u dieng.
Ki sim ki wanrah jingphuh bad sngetynnad ia u dieng dei lyngba ka jingpah sngewthiang jong ki.
Kumjuh hi u briew u shang kylleng sawdong, hynrei dei lyngba ki kot kiba u lah ban ioh ia ka jingim kaba kmen bad kaba suk bad ki wanrah ruh ia ka jingim kaba phuh bad sngewtynnad.
Hadien 945 sngi ba la pyntreikam ia ka hukum ba hap ban deng beit ia ka ‘Mask’ lane jingda khmut bad shyntur naduh ba sdang wan jia ka khlam Covid-19, ki bor pyniaid ka Hong Kong ha kane ka por ki la pynbna ba ym donkam shuh ban deng ia ki mask kumba long baroh shi katta hapoh ki jaka paidbah bad kane ka la sdang ban treikam naduh ka Sngi Balang.
Kane ka long ruh hadien kumba 3 snem ba ka khlam Covid ka la wan lynshop ia ki ri bapher jong ka pyrthei bad ka la pyntroiñ ruh ia ka ioh ka kot bad ka jing-long jingman jong baroh ki ri, khamtam kito ki ri kiba dang duna bad ki bym pat da bit- da biang.
Katei ka rai jong ka Hong Kong ha kane ka kynti, ka long ruh ha kane ka por ba ka sorkar ka dang kwah ban khring ia ki nongjngoh kai pyrthei ba kin leit ban rung bad leitkai sngewbha sha Hong Kong kumba la long ha ki por ba la leit, khnang ban kyntiew biang ia ka ioh ka kot baroh kawei lyngba jong ka kam jngoh kai ruh kaba long u bud lum uba ai jingkyrshan ia ka ioh ka kot.
Kumta ruh ki nongialam ka Hong Kong ha ka Sngi Ba-ar, ki la iathuh ba ka Sorkar Hong Kong ka la dep ban weng bad pynsangeh treikam ia katto katne ki kyndon ‘Protocols’ naduh kaba sdang jong une u snem 2023 hi bad kumta ruh ha kane ka por, la rai ban weng noh syndon ia katei kawei ka kyndon bad la pyllait ia ki paidbah na ka jingshah teh- shah khum jong ka ‘Mask’.
La ong ba naduh u Naitung jong u snem 2020, ka sorkar ka la pynmih ia ki jingbthah bad jingmaham bad lada ki paidbah kiba leit sha ki jaka paidbah, kim deng ia ki mask, kin shah diañ kuna haduh kumba HK$ 10,000 lane ($1,275) lada ki pynkheiñ ia katei ka jingbthah ba la buh.
Ka Hong Kong ka long kawei na ki jaka ha ka pyrthei baroh kawei, ka ban weng noh ia ka jingdeng mask.
Ha kawei ka liang pat la ong ba ka mask ka long kaba donkam wat ha ki por ba kilan met (exercise).
Hynrei katei ka rai jong ka Hong Kong ha kane ka por, ka long ban khring ia ki nongleit- nongwan bad ki nongjngoh kai pyrthei ba kin sngewtynnad ban leit kai bad leit rung biang sha Hong Kong hadien ki 3 snem ba la khang pyrshah ia kiba na bar ban leit ban wan sha Hong Kong kum shi bynta ban iada bad ban tehlakam ia ka jingpur bad jingsaphriang kulmar jong ka khlam Covid-19.
Namar la ong ba ka jingdon jong ki nongleit jngoh kai sha Hong Kong, ka dang hiar bha wat haduh kine ki sngi.
Ha u Kyllalyngkot, ka jingdon jong ki nongleit- nongwan bad ki nongjngoh kai pyrthei sha Hong Kong ka hiar kumba 3 shah ban ia kaba ju long ha ki 4 snem mynshwa.
Kane ka thew ruh ia ka 77% kaba long ha Singapore.
Katkum ba la ïohsngew na ki khubor khlieng-tyngab, la ong ba u Myntri kam bar ri jong ka Japan u Yoshimasa Hayashi, u lah ban nym wan poi sha ka jingialang G20 kaba la pynbeit ban long ha India.
Watla katta, ym pat lah ban pynshai tikna la un leit ne em ban iadon bynta lang ha katei ka jingialang ka ban long ha ka Sngi Thohdieng, ryngkat ka jingiadon lang jong kiwei ruh ki nong-ialam na ki ri bapher ki ban kynthup ia ka US bad ka Australia.
Ia kane ka khubor la ïohsngew teng ruh na ki tnat pathai khubor jong ka Japan hi, ha kine ki khyndiat por ba la leit.
Hynrei ha ka jaka jong utei u nongialam, lah ban wan bujli da uwei pat u Symbud Myntri jong ka Japan.
Kumta ruh la ong ba lada utei u Myntri kam bar ri jong ka Japan um treh ban mih na Japan ban wan sha katei ka jingialang ban long ha India, kam don jingmut ia u ban long u Myntri ki kam bar ri naba la pynshong ia u hapoh ri lajong bad phah mih pynban da kiwei ki bym dei ki trai ban leit mih bad leit kren ha katei ka jingialang.
Kane ka long ruh ha kum kane ka por ba ka Japan ka pynpaw na lade hi ba ka kwah ban pynskhem bad pynkhlaiñ ia ka jingiadei bad ka sorkar jong u Narendra Modi bad ka leit jia ryngkhat ruh ha kum kane ka por ba baroh ki ri ki dang peit khmat bha ia ka China bad Russia haba iadei bad ka thma hapoh Ukraine.
Kumta la ong ba katei ka khubor ha kane ka kynti, ka la wanrah ia ka jingpyrshah na kiba bun ki Myntri thaw aiñ jong ki ri bapher, naba ka Japan ka dang pynkhreh ruh ban ialam ia ka jingialang G7 kaba heh bad ka ban sa long ha u Jymmang.
Naba la ong ruh ba wat da u Myntri Rangbahduh ka ri India, u Narendra Modi, u dang leit ban iadon bynta lang bad ka Japan ha ka por ba la pyndep don burom ia u Myntri Rangbahduh ka Japan ha ki por ba la leit, u Shinzo Abe.
Shuh shuh ruh la ong ba ka Japan bad ka India ha u Kyllalyngkot, ki dang dep ban pynkilan lang ia ki tnat shipai jongki bad ka Sorkar Kishida ka dang thmu ruh ban khot ia ka Australia bad ka India sha katei ka jingialang G-7 ka ban long ha u bnai Jymmang, ban ïakren halor katto katne ki at ba kongsan naduh ka thma ha Ukraine, kumjuh ruh haba iadei bad ki kam Nuclear bad kumjuh ruh haba iadei bad ka jingkylla ka suiñ bneng ha kane ka por.
Namar kata ruh, la ong ba kane ka khubor ka la pynsniew dur noh ia ka jinglong nongialam jong ka Japan ha katei ka jingialang G-7 ka ban sa long, lada kam lah ban pyn poi ia utei u Myntri kam bar ri jongka sha katei ka jingialang G-20 ha India.
Kumta ruh ki la don ki nongialam na India kiba la ong ba katei ka rai jong ka Japan ban ym phah ia utei u Myntri Kam bar ri jongka sha katei ka jingialang kaba heh tam ban pynlong ha India, ka pyni shai ruh ba ka Japan kam kheiñ snep ia ka India, bad ba ka ñiewkor ruh tang ia katei ka jingialang G-7 kaba hap hapoh ka jinglam khmat jongka hi.
Katkum ka jingïathuh ka tyllong khubor, la ong ba ka jingïasiat kaba jur ka la jia ha ka shnong Padgampora ha ka thaiñ Awantipora kaba hap hapoh Pulwama distrik jong ka Jammu & Kashmir.
Ha kane ka jingjia, uwei u lehnoh u la shah siat ïap ha ki shipai ïada ri, la ïathuh ki pulit hynnin ka sngi.
Ïa ka metïap jong u lehnoh uba la shah siat ïap ym pat lah ban ïohtam haduh ba la thoh ïa ka khubor, la ong u nongaiktien jong ka tnat pulit Jammu & Kashmir.
Kane ka jingïasiat ka la jia hyndiat sngi hadien ka jingshah pynïap jong u Pandit jong ka Kashmir ha ki lehnoh ha Pulwama.
Ha ka jingphah khubor lyngba ka Twitter, ki pulit jong ka Kashmir Zone ki la ong,  “Ka jingïasiat kaba markylliang ka la jia ha Padgampora, Awantipora kaba don ha Pulwama distrik.
"Ki pulit bad ki shipai ïada ri ki la don bynta ha ka jingpynkhlaiñ ïa ka jingpahara bad ka jingleit thwet lehnoh.
Ka jingtip kaba bniah halor ka jingjia kan sa paw kham hadien naba ki pulit ki dang ïaid shakhmat na ka bynta ban pynlong ïa ka jingtohkit.
“Kum shi bynta ban nang pynkhlaiñ shuh shuh ïa ka jingleit thwet lehnoh, ki pulit jong ka Jammu & Kashmir ki la ong, “uwei u lehnoh u la shah siat ïap ha ka por ba la don ka jingïasiat kaba markylliang.
Ha kaba ïadei bad kane ka jingjia, ïa ka metïap jong u haduh ba la thoh ïa ka khubor ym pat lap satia.
“Ka jingïasiat kaba markylliang bad ki lehnoh ka dang ïai bteng haduh mynta.
Haduh ba la thoh ïa ka khubor ïa ki jingtip kiba bniah la dang ïai ap naba ka jingïasiat bad ka jingtohkit ka dang ïaibteng.
U Sanjay Sharma, uba long u nongshong shnong jong ka Achan kaba don ha Pulwama, u la shah siat ha ki lehnoh ha ka por ba u dang don ha lynti ban leit sha ïew kaba don ha katei ka thaiñ ha ka sngi U Blei.
Une u briew uba la 45 snem ka rta uba la trei kum u nongap pahara ha ka Bank, u la khlad noh na ka jingmynsaw bajur ha ka jaka ai jingsumar.
Ka Kashmiri Pandit Sangharsh Samiti, kaba long ka kynhun jong ki Pandit ha kane ka thaiñ, ka la buh ka jingkyrpad na u Myntri Rangbahduh u Narendra Modi bad u Myntri ba dei khmih ïa ka tnat ki kam pohïing u Amit Shah ba ki dei ban buh biang ïa u L-G Manoj Sinha.
“Ka KPSS kaba la buh ka jingkyrpad jur na u Myntri Rangbahduh bad u Myntri ka tnat ki kam pohïing ba ki la dei ban buh biang ïa ki mat treikam kiba la long ka daw jong ka jingshah pynïap jong Pandit ka Kashmir ha ki lehnoh na ka bynta ki katto katne tylli ki daw bad ban buh biang ïa u Lt.
Governor khnang ban lah ban weng noh ïa ka jingïaumsnam bad ki jingshah kynthoh jong ki heh sorkar," la ong ka jingthoh ba la wan na ki heh shipai ba la phah sha ki nongthoh khubor.
U Symbud Myntri Rangbah jong ka Delhi u Manish Sisodia ha ka sngi Ba-ar u la leit sha ka Supreme Court, na ka bynta ban pynibor pyrshah halor ka jingshahkem jong u bad halor ka rukom leh jong ka kynhun tohkit jong ka kynhun CBI ha kaba ïadei bad ka jingjia shah kynnoh donkti ha ka kam bamsap kaba la mih lyngba ka kyiad.
Ïa kane ka jingpynibor jong u la khmih bniah hynnin ka sngi da ka kynhun bishar.
U Sisodia u la shah-kem ha ka janmiet jong ka sngi U Blei ha kaba ïadei bad ka jingshah kynnoh donkti ha ka kam bamsap halor ka jingpyntreikam ïa ki rukom pyntreikam ba ïadei bad ka Delhi Excise Policy 2021-22 ha kaba ïa mynta la lah ban weng noh.
Ka ïingbishar kaba kyrpang ha Delhi ka la phah ïa u san sngi sha patok ban shah tohkit ha ka kynhun CBI na ka bynta ka jingshah kynnoh donkti ha ka kam bamsap.
Ka Rouse Avenue Court, ha ka por ba ka la phah ïa u Sisodia sha kti jong ka kynhun CBI, ka la hukum ba ïa ka jingtohkit ïa u nongïalam jong ka seng AAP ha ka por ba u shah set la dei ban pynlong ha ki jaka ba don ki CCTV katkum ka jingbud ïa ki  kyndon ba la buh da ka Supreme Court bad la ong ba ïa kine ki Footage la dei ban pynïoh da ka kynhun CBI.
Ka ïingbishar ka la ong ba ha kaba ïadei bad kine ki jinglong jingman, uba la shah kynnoh u la shah set ha ki kti jong ka kynhun CBI na ka bynta san sngi kata haduh ka 4 tarik, Lber na ka bynta ban bteng bad ïaid shakhmat ha ka jingtohkit halor ka ka jingshah kynnoh.
U Chief Electoral Officer ka jylla Nagalang, u V Shashank Shekhar u la pyntip ba ha ka ilekshon sha ka Ïing Dorbar Thaw Aiñ jong ka jylla Nagaland kaba la pynlong ha ka 27 tarik mynta u bnai ki la la don palat 85% na palat 13 ngut ki nongthep ‘vote’ kiba la wan ban ïashim bynta ha katei ka sngi jied nongmihkhmat.
U CEO u la ïathuh ruh ba ïa ka ilekhson ha ka jylla la lah ban pynlong ha ka lynti kaba ïaid beit ïaid ryntih khlem da don kino kino ki jingmih jong ki jingïakajia (lait noh ha ki 3 tylli ki konstitwensi).
Ïa ka ilekshon ha ka 27 tarik u Rymphang la pynlong ha ki 2291 tylli ki jaka thep ‘vote’ kiba don ha 59 tylli ki konstitwensi jong ka jylla.
Ïa ka jingthep ‘vote’ ha Akuluto konstitwensi, Zunheboto district ym shym la pynlong namar ha katei ka thaiñ la dep ban jop da u kyrtong ka BJP – Kazheto Kinimi khlem da don kino kino ki kyrtong ki ban ïakhun pyrshah.
U CEO u la pyntip ba baroh ki nongthep ‘vote’ kiba la wan ban ïashim bynta ha katei ka sngi ki long baroh haduh 85.
9%.
U la ïathuh shuh shuh ba ha kaba ïanujor bad ka ilekshon kaba la pynlong ha u snem 2018, ka jingwan ïashim bynta jong ki nongthep ‘vote’ ka hiar da 1.
99% ha kane ka ilekshon ba mynta.
Ïa ka ‘result’ jong ka ilekshon la pynbeit ban pynbna ha ka 2 tarik mynta u bnai.
Ïa ka ilekshon sha ka Ïing Dorbar Thaw Aiñ jong ka jylla Nagaland la pynsdang ka por 7 baje mynstep.
Ha ka jylla Nagaland ki don baroh palat 13 ngut ki nongthep ‘vote’ (6,47,523 ngut ki shynrang bad 6,49,876 ngut ki kynthei).
Ki don baroh haduh 183 ngut ki kyrtong ki ba ïakhun ïa katei ka ilekshon.
Ha kane ka ilekshon kaba mynta, ka seng NDPP bad ka seng BJP ki la pynbteng ïa ka jingïalang paralok jong ki.
Ka NDPP ka la pynïakhun ïa ki kyrtong na ki 40 tylli ki konstitwensi bad ka seng BJP pat ka la pynïakhun ïa ki kyrtong jong ka na ki 20 tylli ki thaiñ.
Ha ka ilekshon ba mynta ka seng NPF kaba la ïoh ïa ka nam jop na ki 26 tylli ki konstitwensi ha ka ilekshon jong u snem 2018 ka la pynïakhun tang ïa 21 ngut ki kyrtong ha kane ka kynti kaba mynta.
Ha kane ka ilekshon ba mynta, ki la don ruh haduh 19 ngut ki kyrtong kiba ïakhun kum ki kyrtong shimet.
Ha ka sngi thep ‘vote’ ba la pynlong ha ka Lah Sngi U Blei mynta ka taiew, ka thaiñ Pughoboto ka dei ka thaiñ kaba la wan ban ïashim bynta da bun ngut eh ki nongthep ‘vote’ (92.
11%), bud sa ka thaiñ Tseminyu ha kaba ki la don haduh 91.
88% ki nonghtep ‘vote’ ba wan ïashim bynta bad ka thaiñ Mon (90.
67%).
Ki bor shipai ka tnat Assam Rifles ha ryngkat ka jingïatrei lang bad ki bor sorkar ka tnat Customs ha ka Sngi U Blei ba la dep ki la ïoh ban kurup ïa u drok ‘heroin’ ba shongdor haduh T.
13.
3 klur.
Ïa utei u drok la ïoh ban kurup na ka shnong Champhai – ka shnong khappud Myanmar-Mizoram.
Halor katei ka jingjia, na ka liang ki bor pahara ki la ïoh ruh ban kem ïa ki 2 ngut ki nong Myanmar kiba la donkti ha katei ka kam beaiñ.
Ïa u drok ba la ïoh kurup ha katei ka sngi la song bad thep bha ha ki 200 tylli ki synduk sabon.
Ïa kitei ki 2 ngut lem bad u drok ba la ïoh kurup la leit ban aiti noh sha ki bor sorkar ka tnat Customs, Champhai na ka bynta ban pyndep ïa ki kam tohkit kiba dang sah.
Ki bor sorkar jong ka jylla Manipur ha ka Lah Sngi U Blei mynta ka taiew ki la pyntip ba ki bor pahara ka jylla ki la ïoh ban kem ïa uwei u ehrang jong ka seng kieng atiar Kangleipak Communist Party (KCP) u ba ju donkti ha bun tylli ki kam dawa pisa beaiñ ha kylleng ka jylla.
Kat kum ka jingïoh lum jingtip la ïathuh ba na ka met jong utei u ehrang, ki bor pahara ki la ïoh ruh ban kurup ïa kawei ka 9 mm pistol, kawei ka ‘magazine’ bad 3 tylli ki kuli 9mm.
la ïoh ban kem ïa u na kawei ka jaka rieh tngen kaba don ha ka thaiñ Kakching district, Manipur.
Kat kum kyrwoh ba la pyllait da ki bor pahara ki la pyntip ba ïa utei u ehrang la ïoh ban kem hadien ba ki bor pulit jong ka jylla ha ryngkat ka jingïatreilang bad ki bor shipai ka Assam Rifles ki la leit ban pynlong ïa ka jingkhynra ha ka Sngi Saitjaiñ kaba la dep.
Ïa utei u ehrang jong ka KCP lem bad ïa ki tiar siat ba la ïoh ban kurup la leit ban aiti noh sha ki bor pulit ka Hiyanglam PS na ka bynta ban pyndep ïa ki jingtohkit kiba dang sah.
Ka Upper Shillong ka la sakhi biang ïa ka jingdheng kali mynta ka sngi ka 28 tarik naduh Sanmer haduh Umshyrpi kaba la wanrah shisha ka jingktah ïa ka leit ka wan ki paidbah sha Shillong.
Kane ka jingdheng kali ha Upper Shillong ka lah ban dei ba ki kali kiba wanphai na ki shnong jong ki konstitwensi bapher bapher hadien ba la dep thep vote ha ka 27 tarik mynta u bnai ban jied ïa ki nongmihkhmat sha ka ïingdorbar thawaiñ ka jylla.
Ha kine ki khyndiat sngi ba don ka jingïalang paidbah ban ïalap ilekshon, ka surok ha Upper Shillong ka la sakhi ïa ka jingduna sahkut kali.
Kane ka jingsahkut kali ha surok bah ha Upper Shillong ka la bteng haduh janmiet namar ka poi ruh shaduh ki dong ki lad shaduh Lummawbah naba kiba bun ki kali ki la ïaid na kane ka surok shnong ban poi ha Umshyrpi.
La ïohi ruh ba kane ka jingdheng kali ka la poi haduh khmat Civil Hospital Shillong bad shaduh Garikhana katba ka surok naduh IGP haduh Khyndailad kam don jingdheng kali eiei.
Haba ïakren bad katto katne ki nongñiah kali ki la ïathuh ba ka daw ka jingsahkut kali ka dei beit ka jingsahteng ka jingshna ïa ka surok four lane naduh Umshyrpi sha Hynñiewmer kaba la ïaid mynta la jan dap shi snem eiei.
Nangta ki la pynpaw ba lada kane ka surok ka dang slem ban shna, ka jingdheng kali kan dang jur ha Shillong namar ki kali ruh ki dang bun katba dang mih ki sngi.
Ki la pynpaw ka jingbynñiaw ba lada jur ka jingdheng kali haduh lai kynta kiba donkam kyrkieh ki la sahkut beit khamtam kito kiba wan na jngai kiba hap leit phai biang sha la shnong.
Namar kata, ki don ka jingkyrmen ba lada wan ka sorkar thymmai kin pyndep noh ïa kane ka surok.
Ka Dorbar Mang Tyngka jong ka Khasi Hills Autonomous District Council (KHADC) kan sdang lashai ka sngi, kata 1 tarik u Lber 2023.
Kane ka Dorbar Mang Tyngka kaba lai sngi kan sdang ha ka 1 tarik bad kut ha ka 3 tarik u Lber.
Watla ka tnat Legislative hapoh ka jingïalam u Chairman ka KHADC u Bah Lamphrang Blah ki la buh ban pynlong ïa ka Dorbar lai sngi, hynrei namar ba ka don ka jingñiew vote jong ka ilekshon MLA 2023 ha ka 2 tarik u Lber bad ki don haduh 19 ngut ki MDC jong ka Council kiba ïakhun ïa katei ka ilekshon, kumta lah ban pynkynriah noh ïa ka jingpynlong dorbar.
Kumta ha ka dorbar ka ban long ha ka 1 Tarik, na ka liang ki MDC kin sa shim ïa ka rai ban pynsangeh noh shwa ïa ka dorbar ha ka 2 bad 3 tarik u Lber bad yn sa pynlong noh hadien ba la dep ñiew ïa ka vote jong ka ilekshon MLA.
Ka jingpynbna ïa ki vote na ka bynta ka ilekshon MLA ka la pynkyndeh shikatdei eh ïa ki paidbah ka jylla namar kan dei ka sngi ba ki paidbah ka jylla kin ïoh ïa ka sorkar kaba thymmai na ka bynta ka samoi treikam kaba 5 snem bad ka jingñiew ïa ki vote kan dei naduh ka por mynstep jong ka 2 tarik u Lber 2023.
Katei ka sngi kan dei ka sngi kaba shongshit tam bad kumjuh ruh ka ban pynsngewsih pat ïa ki katto katne ngut kiba la ïakhun ïa katei ka ilekshon.
Ha kaba ïadei bad ka jingïoh jingjop ha kane ka ilekshon, na ka liang ki seng saiñ pyrthei ka jylla ki la pynlong ka jingkheiñ jingdiah lane ka ‘Exit Poll’ ba haduh katno tylli ki shuki ba ka seng jong ki kan ïoh jingjop na ki 59 tylli ki konstitwensi.
Bad na ka liang ka Bharatiya Janata Party(BJP) hapoh ka jingïalam jong u Bah Ernest Mawrie kum u State President ka seng, u la ong ba um pat ïoh satia ïa ka kaiphod namar ba ka seng ka dang ap bad um pat ïoh jingtip bha.
U Bah Ernest Mawrie ruh uba la ïakhun ïa ka ilekshon ha kane ka kynti kaba mynta na 18-West Shillong Constituency bad haba kylli la hato u don jingkyrmen ban ïoh ïa ka jingjop na katei ka konstitwensi, u Bah Ernest u la ong ba u sngew don jingkyrmen bad u sngew ka biang bha.
Hadien ba ka jylla ka la dep ban pynlong ïa ka jingthep vote na ka bynta ka ilekshon MLA kaba la long ha ka 27 tarik u bnai Rymphang 2023, mynta ki paidbah ka jylla bad ki kyrtong kiba la mih madan ban aireng ha kane ka ilekshon ki la kwah dik dik ban tip noh sa ïa ka risol mano ban shong shuki na ki 59 tylli ki konstitwensi, ka seng aïu ka ban ïoh bun ka jingjop bad ka seng aïu ka ban long ka nongbat ïa u lakam synshar.
Ka jingpynbna ïa ki vote kan dei ha ka 2 tarik u Lber 2023 bad ha kaba ïadei bad kane ka bynta, na ka liang U Nongsaiñ Hima u la twad jingmut na ki katto katne ngut ki nongïalam jong ki seng saiñ pyrthei halor ka jingkhmih lynti jong ki ïa ka seng bad na ka liang ka seng kaba dang thymmai hapoh ka jylla kata ka Voice of the People’s Party(VPP) hapoh ka jingïalam jong u Bah Ardent Miller Basaïawmoit, u la ong ba haba ïakhun ïa kano-kano ka ilekshon, ka jingkyrmen ka long beit ban ïoh ïa ka jingjop bad ym ban shah rem.
U la ong ba u khmih lynti ba ka seng VPP kan leh bha bad kan ïoh ka jingjop ha kiba bun tylli ki konstitwensi.
Haba kylli la hato u sngewdon jingkyrmen ba kum u nongïalam ba rangbah ka seng un ïoh ïa ka jingjop na Nongkrem Constituency, na ka liang u Bah Ardent u la ong ba u kyrmen ba un ïoh beit ïa jingjop na katei ka konstitwensi.
Haba kylli pat ba lada ka seng VPP ka hap ban ïatreilang bad kiwei kiwei ki seng saiñ pyrthei ban thaw ïa ka sorkar synrop hapoh ka jylla, kan ïatreilang bad kano ka seng, u Bah Ardent u la ong ba ïa kata um pat lah ban ong ne rai, hynrei un sa peit hadien ka 2 tarik kaba dei ka sngi pynbna ïa ki vote hapoh ka jylla.
“Ngin sa ïa peit da la dep ka 2 tarik katno ngi ïoh bad kumno ngi long bad haei ngin don bad kaei ka rai ba ngin shim kan long beit hadien ka 2 tarik da ngi la tip katno ngut ngin jop," la ong u Bah Ardent.
:U Bah Sanbor Shullai, uba dei u nongïalam ka BJP ha Meghalaya u la ong ba u don ïa ka jingkhmih lynti ba ha kane ka kynti ka BJP kan jop bun ki MLA haba ïanujor bad ka ilekshon ha u 2018.
“Katkum ka rukom pyrkhat jong ki nongïalam ka BJP, namar ka jingwan pynïasoh jong ki MLA bad ka jingdon ïa ki kyrtong kiba biang, ngi khmih lynti ba ngin jop haduh 20 ngut eiei ha kane ka ilekshon," la ong u Bah Sanbor.
Ha kaba ïadei bad kano ka seng ka BJP kan ïatreilang ban thaw sorkar hadien ka 2 tarik, u Bah Sanbor u la ong, ki nongïalam ka seng kin sa shong pyrkhat bad kiei ki seng saiñ pyrthei kiba kloi ban ïatreilang na ka bynta ban thaw ïa ka sorkar synrop hapoh ka jylla.
“Ki nongïalam ba ha khliehduh jong ka BJP, ki nongïalam ka BJP kiba khmih ïa ka thaiñ shatei lam-mihngi bad u Myntri Rangbah ka Assam u Dr Himanta Biswa Sarma ba peit ïa ka jylla Meghalaya kin sa ïatai sani bad ki seng aïu ngin ïatreilang ban thaw ïa ka sorkar," la ong biang u Bah Sanbor.
Ha kaba ïadei pat bad ka shuki Myntri Rangbah, u Bah Sanbor u la ong, u Bah A.
L Hek um lah ban kam dalade hi ba un shimti ïa kane ka shuki, hynrei kin dei ki nongïalam ka BJP na Delhi bad khamtam u Himanta Biswa Sarma ki ban shim ïa ka rai mano ban leit shimti ïa ka shuki Myntri Rangbah.
Haba kylli hato ka BJP kan dang ïatreilang bad ka NPP, watla ki la kynthoh bad kawang ktieh mar kyllieng khamtam halor ka jingbamsap kaba wat na ka liang u Amit Shah ruh u la kren shai ba ka Meghalaya ka dei ka jylla kaba bamsap tam, u Bah Sanbor u la ong, “Ha ka ilekshon ym sngew phylla, ka ilekshon ka dei hi ka ilekshon, hynrei ha ka sorkar ngi ïatreilang ïa kaba ki paidbah ruh ki tip.
U Bah Sanbor u la kob ruh ba ha kane ka kynti un jop donburom ïa ka ilekshon na South Shillong Constituency bad kane kan dei lyngba ki kam kiba la dep ban trei bad ruh khamtam lei ka jinglah ban wanrah ïa ka shongsuk shongsaiñ hapoh ka konstitwensi.
U Bah Bindo M Lanong uba la ïakhun ïa ka ilekshon MLA na Nongkrem Konstitwensi kum u kyrtong shimet (IND), u la ong ba u dap da ka jingkyndit ban ïohi ïa ka rukom thep vote jong kiba bun ki briew ym baroh, kaba um pat ju ïohi mynno-mynno.
“Hadien ba nga la ïohi ïa ka rukom thep vote ha ki polling station ha kiba bun ki shnong hapoh ka Nongkrem Konstitwensi; kaba dei ruh ka sien nyngkong ba ngan ïakhun ha ka konstitwensi kaba la don shabar ka Shillong, nga la kyndit namar ym pat ju mlien ne ïohi mynno-mynno ïa kane ka rukom thep vote, kiba bun ym baroh ki ïa beh pisa, ki don ki bym leit thep vote wat haduh 5 baje ruh, ki ap pisa bad pan pisa na ki kyrtong," la ong u Bah Bindo haba kren bad u nongthoh khubor.
“Wat la nga la don ka jingkyrmen ha kaba nyngkong ban poi sha ka thong, hynrei mynta nga la artatien ban ïoh ïa ka jingjop, namar kiba bun ym baroh bad wat kito kiba la ïadon bad kyrshan ïa nga ruh ki la kylla ha ka minit kaba khatduh ban ïa beh ïa ka pisa," la ong u Bah Bindo bad bynrap ba ha kane ka konstitwensi ba la don lypa lei lei u kyrtong ba ai pisa ai tiar, la buh jingeh bakhraw.
U la ong, “Nga la ïaid ha Nongkrem Konstitwensi la shi snem tam bad ha kaba nga la leh shibun ki kam, ki jingïarap ïa ki sports club, ban ai ki jingïarap ïa ki shnong, ban ïakren kumno ban kyntiew ïa ka ïoh ka kot jong ki nongrep.
Hynrei wat la nga la ai kat kita ki jingïarap lem bad ki skhim kiba bun, nga la artatien ban jop mynta, namar kiba bun ki ap ban ïoh pisa ban leit thep vote, ka la buh ha ka jingeh bad ngam tip shuh.
"U Bah Bindo u la ong, kaba kham sngewkhia ka long ba wat ki briew kiba stad kiba shemphang ruh imat kim ïakren kim ïa sneng.
“Don ruh ki rangbah shnong ym baroh kiba la don naduh ba sdang bad nga, hynrei da la poi ka por ilekshon, ki la kylla bad beh pisa lang noh, te shano ngin poi, ngin sa ïoh biang ïa ki nongïalam ki ban bamsap, ki ban nym leh eiei ïa ka roi ka par ki paidbah," u la ong.
“Da nga la ïohi ïa kane ka jingthep vote, kynsan-kynsan nga kylla ka rukom pyrkhat, namar nga la don ka jingkyrmen ban jop, hynrei kane ka kylla noh.
Nga la duh jingkyrmen haba ïohi ba kiba bun ki ap pisa ilekshon, bad don ruh napdeng ki ’riewniam ym baroh, ki la kylla lang ha ka minit ba khatduh sha kajuh ka lyer jong ka jingpan pisa ban leit lang," la ong u Bah Bindo bad bynrap “Ngam tip kaei ka ban jia bad katkum ka jingshem dang synshar hi ka bor pisa.
"“Nga duh jingkyrmen ïa ka lashai ka la shi sngi, ngin nym ïoh shuh ïa ki nongmihkhmat ba khuid ba bit ban wanrah jingsynshar ba khuid ba suba namar kine ki ban da wan kin leit ban lute na ki paidbah bad ki paidbah kin don ha ka jingjynjar bad kin nang ngam nang ngam," la pynkut u Bah Bindo.
:Ki don 52, 700 ngut ki khynnah pule ki ban ïakhun ïa ka eksamin Secondary School Leaving Certificate (SSLC) ka ban pynlong da ka Meghalaya Board of School Education (MBoSE) ha ka 3 tarik u Lber, 2023.
Ki bor pynïaid ka MBoSE ki la ïathuh ba na kitei, 30, 205 ngut ki kynthup ïa ki kynthei bad 22, 495 ngut ki shynrang.
Ha kajuh ka por, haba phai sha ki jaka thoh eksam ba la pynkhreh na bynta ka SSLC, kin don 157 tylli ki jaka thoh eksam kiba saphriang ha kylleng ka Jylla.
Na kitei, kiba bun ki don ha ‘Shillong Region’ – 89 tylli katba 68 tylli kiwei pat ki hap hapoh ka ‘Tura Region’.
Ha kawei pat ka liang, ka eksamin Higher Secondary School Leaving Certificate (HSSLC) ka ban sdang ha kajuh hi ka sngi (3 tarik u Lber) kan sakhi ïa 32, 006 ngut ki khynnah pule ki ban ïakhun ïa ka eksamin.
Ha ka tnad pule ‘Science’, kin don 3684 ngut ki khynnah pule ki ban ïakhun ïa ka eksam, katba ha ka tnad pule ‘Commerce’ ki don 2405 ngut.
Haba phai sha ka tnad pule ‘Arts’, ki khynnah pule ki ban ïakhun ïa ka eksamin ki don 25, 900 ngut.
Kin don ruh 106 tylli ki jaka thoh eksam ba la pynkhreh na bynta ka HSSLC ba kynthup ïa 66 tylli ha ‘Shillong Region’ bad 40 tylli ha ‘Tura Region’.
Na ka liang ki bor pynïaid ka MBoSE ki la bthah ïa ki ophisar ha man la ki jaka thoh eksam ban khmih bniah na bynta ka jingïaid beit ïaid ryntih jong ka eksamin.
Haba kylli halor ka jingduna ki khynnah pule kiba thoh ïa ka eksamin SSLC mynta u snem haba ïanujor bad u snem ba la dep, u Jt.
Director ka MBoSE, Bah M.
Marbaniang u la ong ba ka jinghiar ka dei na ka daw jong ka khlam COVID-19 ha kine snem ba la dep.
“Ha u snem 2021, ym shym da pyrkhing than bad kumta la pyllait lut ïa ki khynnah pule ban thoh ïa ka eksam hynrei bun ki bym shym la ‘pass’ ïa ka eksamin.
Mynta, ha kawei ka liang, ka ‘Selection Test’ ruh ka long kaba bniah hashuwa ban ïoh thoh ïa ka SSLC," u la ong.
Ki don 58, 625 ngut ki khynnah pule kiba la ïakhun ïa ka eksamin SSLC ha u snem ba la dep.
Haba kylli ïa ki lad ki lynti ba la shim da ka tnad halor ka jinghiar ka jingdon ki khynnah pule kiba ‘pass’ ha ka SSLC khamtam ha Ri-lum Garo, utei u ophisar u la ong ba ka Sorkar ka la pynbiang ïa ki prokram ai jinghikai kiba paka sha ki nonghikai bad ka don ka jingkyrmen ba ka risol jong ka eksamin kan kham bha mynta u snem.
Shuh shuh u la bynrap ba ka tnad ka la pynbiang ïa ki ‘Supervising Officer’, ki nongpeit pyrman, ki kynhun ‘Flying Squad’ na bynta ka jingïaid beit ïaid ryntih jong ki eksamin.
Haba jubab, u la ong, “Ïa ki jingkylli ngi la buh bha.
La shim ïa ki shi kynta shuwa ka por ban thoh eksam bad la plied pat ïa ki 15 minit shuwa ban thoh.
".
U Guy Ritchie u la angnud ban shna sa ka bynta ba-ar jong ka phlim Aladdin ha kaba une u direktor jong ki katto  katne ki phlim ba itynnad u la shim ia ka rai ba lada ka lad ka lynti ka plie na ka bynta jong u, u kloi ban shna bad pynmih sa ka bynta ba-ar jong ka.
Une u direktor uba long ha kajuh ka por u nongshna phlim uba la 54 snem u sngew ba lada shna sa ka bynta ba-ar jong ka Aladdin u tip shai ba kane long kaba itynnad bad ha kajuh ka por kaba khring ruh ia ki nongpeitkai.
Ha ka jingiakren bad ki nongthoh khubor u Guy ula phla ba katno ka long kaba sngewtynnad na ka bynta jong u ban ioh shna Live ia ki phlim ka Disney.
U Guy u sngew ba nalor ka bynta ba-ar jong ka Aladdin u thrang ruh ban shna Live sa ia ki katto katne ki phlim jong ka Disney kiba la ioh jingiaroh na kiba bun ki nongpeitkai ha kine ki snem ba la leit.
Ha kajuh ka por une u nongshna phlim ula iohpdiang khusnam ruh halor ki katto katne ki phlim jong u.
U Liam Neeson ula kyntait ban ak ia ka phlim James Bond ha ki snem ba la leit ha kaba ka kurim jong u ka Natasha Richardson ka la khang ia u ban soi ia katei ka phlim naba ka tip ba ka long kaba eh bad khia bha bad ha kajuh ka por une u tyngshop un  nym don por shuh ban peit ia ki khun ki kti bad ka iing ka sem.
Katkum kawei na ki lad pathai khubor jong ka Hollywood la iathuh ba u Liam ula shah tyrwa ban ak kum u James Bond ha kaba une u tyngshop tang na ka daw jong ka kurim um shim la nud ban soi ia ka.
Ha kajuh ka por la iathuh ba u Liam u thrang shisha ban ioh ak kum u James Bond hynrei um lah ban leh eiei naba ka kurim kam kwah ia u ban ak ia katei ka bynta bad byrngem ruh ia u.
Shuh shuh ki khubor ki iathuh ba ka kurim u Liam ka la byrngem ia u ba lada u soi jubor ia katei ka phlim ka kloi ban iehnoh syndon ia u bad la ki jong khun ki kti.
Hadien ka jingbym treh u Liam ban ak ia ka, kane ka bynta ka la leit noh sha u Daniel Craig.
Ha kawei na ki interview u Liam ula phla ba ka Barbara Broccoli ka la wan tyrwa ia u la bunsien ia ka bynta jong u James Bond bad ula kyntait beit ia ka wat lada la tyrwa ia u ia ka dor kaba heh.
U Liam um shim don kano kano ka jingsngew babe halor ka jingkyntait jong u ia katei ka phlim bad ong ba ula leh ia kane na ka bynta ka jingbha jong ka iing ka sem.
Kum u tyngshop u Liam wat lada um shim treh ban ak kum u James Bond pynban ula iohlad pat ban ak ia kiwei kiwei ki bynta ha ki phlim kaba long ka jingmyntoi bad ka jingiohnong bakhraw ia ka jingim jong u.
Ka Kiara Advani kaba dang shu dep ban shongkurim ia u Sidharth Malhotra kan sa wan ban shim bynta ha ka sien nyngkong ha ka Women’s Premiere League ha kaba ia kane ka Premiere League yn pynlong naduh ka 4 tarik mynta u bnai.
Ka Kiara kaba la paw bha ha ka kam ak phlim katba dang iaid ki snem ka la khring ia kiba bun da ka sap ba kyrpang ba ka don bad dei ruh kane ka jingdon sap jong ka ba ka la shah khot ban wan shim bynta ha kiba bun ki show bad ki tamasa.
Ka Women’s Premiere League yn pynlong ha Mumbai ha kaba ka jingia leh kai banyngkong eh kan dei hapdeng ka Mumbai In dians bad Gujarat Giants.
Katkum ka khubor ba la ioh ka Kiara kan shad ia ki katto katne ki jingrwai ba paw bha jong ka ban pynshongshit ia ki nongwan peitkai.
Haba iakren halor ki phlim ia ka Kiara ngin sa iohi ha ka Satyaprem Ki Katha kaba la ak lang bad u Kartik Aaryan bad shim bynta ruh ha ka RC 15 bad u Ram Charan.
Katkum ka khubor ba la ioh lum ka iathuh ba u khlur ialehkai Tennis ka ri Spain u Rafael Nadal un sa duh noh mynta ka kynti ban shim bynta ha ka ATP 1000 ka Indian Wells bad ruh ha ka Miami Open.
Katei ka khubor ka mih hadien ba utei u khlur ialehkai u lah dep ban pynbna ha ki tarik ba shadien jong u K’lyngkot ba u lah ban duh ialehkai kumba hynriew haduh phra taiew eiei na ka daw jong ka jingshitom ha ka met kaba u la ioh naduh ka Australian Open.
Kata ka pynpaw ruh na ka bynta ka aiom ialehkai ha ka dewbyrtha ka ban sa sdang ha mar shiteng jong u bnai Iaiong bad ban lam ruh sha Roland Garros; ha kaba u Nadal un iakhun na ka bynta ban rah ia ka thong jingjop kaba 15 jong ka French Open ha u bnai Jymmang.
U Nadal uba la lah ruh ban thaw ia ka histori da kaba pynlong ialade uba nyngkong tam eh napdeng ki nongialehkai ban rah ia ka jingjop Grand Slam ba 21 ha ka  Australian Open 2022, hynrei uba lah kynran-dien noh na katei kajuh ka lympung ialehkai jong une u snem ba mynta hadien ba  u lah shimbynta tang ha ki ar tylli ki jingialehkai.
Ha u snem ba lah dep  u long u ba khlem shah pynrem ha ka jingiaid lynti ka jong u ha ka Indian Wells.
U long ruh u rangialehkai uba lah khur ia ka thong jingjop ha ka ATP tournament ha Acapulco bad rung ruh sha ka phainal ha ka Indian Wells; ha kaba u lah mad ia ka jingshah pynliem noh ha u rangiakhun pyrshah ka ri USA u Taylor Fritz ha ka phainal.
Ka Ïingdorbar Thawaiñ kaba khatwei ka Jylla kan ïoh noh ïa ki dkhot kiba thymmai na ka bynta san snem, kata, 2023 haduh 2028.
Na ki 369 ngut kiba la ïakhun ha kane ka ilekshon 2023, tang 59 ngut kin shahjied ban long ki dkhot ka Ïingdorbar Thawaiñ na ka bynta san snem.
Ha Meghalaya, ki dei ban don 60 ngut ki dkhot Ïingdorbar Thawaiñ kiba shahjied na ki konstitwensi bapher bapher, hynrei ha Sohïong konstitwensi, la buhteng shwa ïa ka jingthep vote, namar ka jingkhlad noh u kyrtong, ha kaba ka Election Commission shen kan sa pynbna ïa ka sngi ban pynlong ïa ka jingthep vote.
Ha ki phew snem kiba mynshwa, ka Ïingdorbar Thawaiñ ha Meghalaya, ka dei kaba la bna nam ha ka liang ka jinglah jong ki dkhot ban ïatai hapoh ka dorbar halor kiba bun ki mat.
Ka dei ruh ka Ïingdorbar Thawaiñ kaba ïaid beit ïaid ryntih ha ka rukom pynïaid dorbar, wat lada ka don ka jingïapyni nia hapdeng ki MLA ka Liang Synshar bad ka Liang Pyrshah.
Ha ki phew snem kiba la leit noh, ka Jylla ka la ïoh shisha ïa ki dkhot ka ïingdorbar kiba don ka jingnang jingtip bad kiba lah ban ïashimbynta ha kiba bun ki mat ïatai, ryngkat ka jingai jingmut ban wanrah ïa ki mat treikam kiba ïarap ban kyntiew ïa ka Jylla kham shalor.
Ha kane ka juk kaba la shai, ka Jylla ka la donkam ïa ki briew kiba don ka jingnang jingtip bad jingshemphang bad kiba tip ban wanrah ïa ki aiñ bad ki mat treikam kiba lah ban kyntiew ïa ka Jylla ha kiba bun ki liang.
Ka kyrdan ka Ïingdorbar Thawaiñ ha Meghalaya ka la nang hiar ha kine ki khyndiat snem namar ki dkhot kiba shahjied ha ki paidbah ki dei kiba kham don spah, ym kiba kham don kyrdan pule.
Ka long kaba donkam ïa ka Jylla ban ïoh ïa ki nongïalam kiba don ka jingïohi jngai bad kiba lah ban wanrah ïa ki buit treikam ban plie lad plie lynti na ka bynta ki samla khamtam ha kane ka juk ba jur ka jingkyrduh kam bad bun bha ki jingeh bad jingtynjuh ïa ki samla.
Ka Jylla kam donkam ïa ki nongsam skhim kiba lapmiet tang ban sam jingsam na ka bhah kaba la nang lypa da ka Sorkar man u snem ban leh ïa ki kam pynroi hapoh ka konstitwensi.
Nalor ki kam pynroi kiba ka Sorkar ka leh ha kylleng ka Jylla, la ju bhah kyrpang palat T.
2 klur shi snem ïa iwei-pa-iwei dkhot ka Ïingdorbar Thawaiñ na ka bynta ban pyntyllun ïa ki kam pynroi ha ki shnong ki thaw hapoh jong ka konstitwensi.
Ka jingbhah lypa ïa ki MLA ka ïarap ban pynpoi ïa ki kam pynroi kiba ka Sorkar kan nym lah ban leh hi lut kum ka jingshna ïa ki lynti syngkien, bad ki jingtei jingshna kiba dei na ka jingmyntoi ki paidbah ha shnong ha thaw.
Hynrei, ka Jylla ka donkam palat, ym ïa ki nongsam skhim, hynrei ka donkam ïa ki riewshemphang kiba long ki nongthaw aiñ bad ki nongsaiñdur kumno ban wanrah ki mat treikam kiba lah ban weng ïa jingeh ba ki paidbah ki mad khamtam kumno thaw thymmai pat ïa ka Jylla lyngba ka synshar ka khadar kaba khuid bad pynïoh ïa ka Sorkar kaba lah ban pynriewspah ïa ka Jylla lyngba ki lad pynmih pisa kiba pynbha ïa ka imlang ka sahlang bad kiba lah ban pynïoh ki lad kamai na ka bynta ban kyntiew ïa ka ïoh ka kot ki nongshong shnong.
Kyrmen ba ka Ïingdorbar Thawaiñ kaba khatwei kan ïoh ïa ki nongthaw aiñ, ym ki hehspah kiba la pyrshang ban ïoh bsuh khlieh lyngba ka saiñ hima na ka bynta ban kamai spah bad ka jingmyntoi shimet lem bad ka ïing ka sem jong ki.
:Uwei na ki nongkawang bol ba la rim bad pawnam bha jong ka kynhun ialehkai Kriket ka ri u Ravichandran Ashwin, u la kiew mynta sha ka kyrdan ba ha khlieh duh jong ka thup kyrdan thymmai ka ICC ha kaba iadei bad ki nongkawang bol ha ka jingialehkai Test.
Kumta ha kaba iadei bad katei ka bynta, u Ashwin mynta ka sien u lah ioh ban  knieh noh ia ka kyrdan jong u rangkawang bol ba paw ka England u James Anderson uba lah bat baroh shi katta ia katei ka kyrdan.
Ka khubor ka iathuh ruh ba u Ashwin uba lah ioh mynta ban kiew sha katei ka kyrdan ha ka thup ka long hadien ka jinglah jong u ban khur ia ki 6 wiket ha ka jingialehkai ba ka kynhun ka lah rah ia ka thong jingjop pyrshah ia ka Australia ha ka jingiakhun Test kaba ar dang shen.
Kumta ruh da ka jingioh ka jong u ban kiew sha katei ka kyrdan, ka lah pynlong ruh ia u Anderson ban shah pynhiar mynta sha ka kyrdan ba 2 hadien ba ka kynhun ialehkai ka jong u ka lah mad ia ka jingshah pynliem ba kyndit ha ka New Zealand ha ka jingiakhun Test ha Wellington.
Shuh shuh ruh ka khubor ka iathuh ba u Ashwin u lah ioh ban khur nyngkongeh ia katei ka kyrdan napdeng ki nongkawang bol ha ka jingialehkai Test ka long ha u snem 2015 bad uba lah ioh ban wanphai biang sha katei kajuh ka kyrdan ha kiba bun ki lympung ialehkai naduh kata ka por haduh mynta.
U Ashwin u don ruh ia ka lad ka kabu ksiar na ka bynta ban nang iai pynjrong shuh shuh ia ka jingbat jong u ia katei ka kyrdan ha ka jingiaisah ka kynhun ia ki ar jingiakhun ki ban long ha-iing ha ka lympung ialehkai kaba dang iaid shakhmat mynta ka Border-Gavaskar Trophy.
U long ruh uba lai ha ka jingbat ia ka tei ka kyrdan ha kiba bun tylli ki taiew, hadien ba u Anderson u lah mih bujli noh ha ka jaka jong u kapten ka Aus u Pat Cummins ha ka tei ka kyrdan ha ka kylla  iaknieh kyrdan kaba lah dep.
Kumta ruh u Anderson u don mynta ia ki 5 dor-thong  hadien u Ashwin uba dang iaisah da 864 dor-thong.
Shuh shuh ruh ki 10 wiket jong u Jadeja kiba u lah khur na ka jingiakhun kaba ar  pyrshah ia ka Australia, ki pynlong ia u mynta ban kiew sha ka thup kyrdan ba phra.
Ma u  lem bad u Ashwin ki bat ia ki ar kyrdan ba shakhmat ha ka thup ki ‘All-Rounders’ jong ka jingialehkai Test.
Kumjuh ruh u Joe Root u long uwei pat uba lah jam shakhmat mynta ha ka thup All-Rounders kata da ar jaka sha ka kyrdan ba 8.
Katba u Marnus Labuschagne  bad Steve Smith ki iaisah ha ka kyrdan ba 1 bad ba 2 napdeng ki nongtied ha ka Test.
Kumjuh ruh u  Tom Blundell ka NZ  u rung sha ka thup ba 10  da kaba kiew da saw jaka sha ka kyrdan ba 7 hadien ba u la lah ban iarap ia ka kynhun ban iai bteng ia ka jingkhur jingjop da 1 ron ha ka jingiakhun Test ba-ar bad ka England.
Katkum ka khubor ba la pynbna da ka Argentine Football Federation ka ong ba u nongpyniaid ba ha khliehduh jong ka kynhun iakynjatbol ka Argentina; kaba lah rah ruh ia ka nam kum ka lahduh ha ka  FIFA  World Cup 2022 ha Qatar u Lionel Scaloni, u lah soi biang mynta ia ka jingiateh kontrak kaba thymmai bad ka kynhun ha kaba utei u nongpyniaid un dang iaisah bad ka kynhun baroh kawei haduh ka lympung World Cup ka ban sa long pat ha u 2026.
Ka khubor ka iathuh ruh ba u Lionel Scaloni uba lah shimti ia ka kynhun kum u nongpyniaid ha u snem 2018 bad uba lah btin lynti ruh ia ka kynhun ialehkai baroh kawei hapoh ka jingialam jong u Lionel Messi kum u kapten sha ka nam bad ka burom bakhraw ha ka pyrthei ha kaba ka kynhun ka lah rah ia ka trophy na katei ka lympung ialehkai kaba lah sdang naduh u Naiwieng haduh  u bnai Nohprah jong u snem ba lah leit noh, u lah pdiang mynta ia ka tei ka jingiateh kaba thymmai katba u dang leit ban shimbyntalang ha ka prokram sam khusmnam kaba lah long ha nongbah Paris ka ‘FIFA Best’.
Kum u riew rangbah uba lah ih bha ka rta jong u, u Scaloni u lah btin lynti ia ka kynhun sha ka thong jingjop bad kum ka lahduh ha ka Copa America 2021 kaba long ruh ka trophy bar-ri kaba nyngkong ba ka kynhun baroh kawei ka lah ioh ban rah naduh u snem 1993.
Hadien kata u lah iai sei ia ka sap jingpyniaid ba tbit ka jong u sha ka kynhun tad haduh ba kan da lah ban rah ia ka trophy jingjop kaba lai ha ka World Cup 2022 hadien ka jingiashut tie-breaker ha ka jingiakynduh phainal bad ka France ha Doha.
U Lionel u lah shimti ia katei ka kam ha ka kynhun ialehkai na u Jorge Sampaoli hadien ba ka kynhun ka lah shah pynliem noh ha ka pre-quarterfinal jong ka World Cup 2018 ha Russia; ha kaba u Scaloni  u lah long tang kum u nongpyniaid ba shipor ka kynhun bad ha shuwa ba un ioh ban pynskhem ialade ha ka kyrdan.
U Lionel Scaloni u lah btin lynti ruh ia ka kynhun baroh kawei sha ki 36 tylli ki jingialehkai khlem shah pynliem shisien ruh ha ka jingiaid lynti ka jong ka ha ka World Cup 2022, kaba long ruh ka jingiai pruid dak jong ka kynhun ia ka jingiaid lynti jong ka ha ka 2021 Copa America haduh ba kan da rah syndon ia ka thong jingjop ha Brazil.
Kumta wat hadien ka jingiasoi biang ka jong u mynta bad ka kynhun ialehkai baroh kawei, ka khubor ka iathuh ba ka Argentina hapoh ka jingialam biang ka jong u sa shisien pat kan iai iada  ia katei ka nam bad ka burom ba ka lah khur na ka World Cup 2022 wat sa ha ka WC 2026 ka ban sa long ha ka jingiasnohktilang jong lai tylli ki ri ki ban pynlong ia ka lympung kata ka Mexico, United States  bad Canada.
Ka shongkha khleh kam dei shuh ka Issue kaba thymmai ne bym pat ju jia koit mynno mynno ne hangno hangno.
Pynban mynta haba ngi peit imat ka la long doh long sam ha ka jaitbynriew ba kyrpang jong ngi, ka long kum ka jingkieng ban pun ia kiwei pat ki jaitbynriew ba kin ioh bsut khlieh hapoh ka Ri baieid jong ngi.
Ka la long thik kum kato ka Jingpang kaba ia bit kaba ngi donkam ban sumar wut wut khnang ba kan ym saphriang kylleng ka Ri Lum Khasi ba dap da ka dud bad ka ngap.
Na kata ka daw la pynlong ia nga ban sei ia u khulum bad ka kotsada ban kner lem la ka kti ka mon ka diang ban synniang lyngba ine i jingthoh wat hapdeng kiba bun ki jingtlot hynrei nga kyrpad ia phi ki nongpule baieit wat thew ia ki jingtlot jong nga.
Kyrpang na ka bynta jong phi ki kynthei nga kwah ban pynsngew halor kane ka phang tang kum ka jingpashat jingmut.
Ym ba nga Tuklar, ne Lorni bad ktah mationg ia ka jinglong shimet ne ka longrynieng jong phi ne thadmadan ia ki jingiadei jongphi badno re badno.
Hynrei ki dei tang kum ki symboh ba phin pyrkhat shuwa ba phin shim ia ka Rai na ka bynta ka jingbha jongphi bad ka jaitbynriew baroh kawei.
Nga kloi ruh ban panmap lada kane ka jingthoh jongnga ka dung bad pynmong iano re iano ba phin nym sngew ei ei bad shim ia kane tang kum ka ktien sneng ktien khraw ne ki jingai jingmut.
To ngin ia peit ia ki katto katne ki bynta kiba ha khmat eh.
Balei ? ? ? Ba ki kynthei ki dei ban sngewthuh bad ban kiar raimaw raidieng na ka jingshong kha khleh bad kiwei pat ki jaitbynriew :-I.
NAMAR KI KYNTHEI KI DEI KI NONGBAT IA KI DULIR/KI KHYNDEW KI SHYIAP : Salonsar bad haba shit bashai ngi tip paidbah ia kane ba ki KYNTHEI ki dei ki Trai Dulir / Dupat ki Trai khyndew ki Trai Jaka ha ka Dustur jong ka jaidbynriew jong ngi.
Bad u shynrang um don bor ym don hok wat la u don ka hok ban “Tuklar" ia kane ne wat la u ioh makna ia ka “NAM U RANG KHATAR BOR" NE U KHLIEH KA IING NE U RI JIED U RISHOT.
Namar u long tang u nong ia don bynta lang u nongiarap ban pynbha pynmiat ia ki kam ki jam baroh na ka bynta ka jingsuk, jingbit jingbiang jong ki kynthei ne ki khun ki kti.
Dei na kane ka daw ba ki kynthei ki hap ban da khan da saiñdur bha ym ban ryngkoh klumar ne ia kyrshan ktien ha ka shongkha khleh lem kumta ki khyndew ki jaka ki puta ha kawei ka por ki long shuwa jong ngi ju khot ki Trai muluk Trai jaka.
Kan buh jingma jingtim ia ki longdien man dien lem bad ki khun ki kti.
II.
NAMAR KI KYNTHEI KI NONGBAT IA KA JAIT/KA SKHER :Kane ruh ka dei kawei ka bynta ba ki kynthei ki dei ban sngewthuh ba ki dei ban kiar shisyndon na ka jingia shongkha khleh bad ban tip ialade ba ki dei ki nongbat nongri ia ka jait ka skher, ia kur ka kynja.
Ngim lah ban len ba dei tang ka jaitbynriew Khasi jong ngi kiba dang ai jait bad shim jait sha ka kynthei wat la ki don ruh hapoh ka Ri jong ngi kiba la pyrshang ban ai bad shim jait sha u kpa hynrei kine kim pat da bun salonsar hi ngi dang ia ai jait bad shim jait na ka kmie.
Na kane ka daw kiwei ki tip ia ngi ko ka jaitbynriew ba kyrpang namar ka jinglong kyrpang ban ai bad shim jait naka kmie.
Katba kiwei pat ki jaitbynriew satlak pyrthei ki shim bad ai jait sha u shim jait na ka kmie.
Katba kiwei pat ki jaitbynriew satlak ka pyrthei ki shim bad ai jait sha u kpa.
Shi bynta kane ka la pynsarong ia ka jaitbynriew pynban ka pynlong ruh ia kiwei pat ki jaitbynriew ba kin shim kabu bad shoh jingieit ia ki thei nylla jong ngi.
Namar ki tip biang biang ka long kaba suk ban tan ban khring ia ki namar ka bor bad ka iktiar ka shong ha ki kynthei ym ha ki Rangbah.
III.
NAMAR KAM LONG KA DUSTUR KHASI :Ki kynthei ki dei ban kynmaw biang ia kane kawei ruh ba lade ki ia shongkha khleh kam long shuh ka shuh ka Dustur ne ka Rukom, kumba ngi tip ba ka Ri khasi jong ngi ka long kaba riewspah ha ki Riti ki Dustur la ka long ha kino kino ki bynta khamtam ha ka shongkha shongman ki da ñiew kyntang bad ñiewkor bha naduh ki por barim bajah, ki da tip ia kata ka shongsang shongma bad kheiñ kur kheiñ kha.
U Radhon Singh Berry u ong kumne : “Haba ia poi kha"Wat ju ia poi kha lyngngoh thamulaKa dei ban da tip u kñi u kpaWat ju ia poi kha bad ki jait bymkhaHynrei para babiang ka phylla.
Ka Bible ka ktien jong U Blei ruh ka hikai ia ngi kumne shaphang ka shongkha shongman.
Dei ban jied na ki parakher paramer.
U Abraham u hukum ia u shakri jong u ban leit wad briew ia u Isaak hapoh ka Ri la jong ym na Ri Nongwei bad napdeng ki parakher paramer ym na ki bar jylla (Gen 24.
4).
Kane ka pyni bad kdew ka long ka lynti ka bym dei bad ka bym biang ban ia biah phonrai ban ia shong kha khleh bad kiwei pat ki jaitbynriew kynmaw ba ka spah bunsien ka pynklet noh wat ia ka Dustur ne wat ia ka sang ka ma kam salia hi ruh ban btep wat ia ki jinglong ba kyrpang jong ka jaitbynriew.
Wat jied ia ka spah ha ka shongkha shongman namar kan sa bam kruiñ ia ka iing ka sem.
Ngin weng noh ia kum kine ki jingmut tang ban ioh spah hynrei ngin jied ia u para kher paramer ym kumba ong ka ktien phareng “NO MONEY NO LOVE YES MONEY YES LOVE.
"IV.
NAMAR KAN BUH JINGEH IA KA JAITBYNRIEW:Ka jingshong kha khleh bad kiwei pat ki jaitbynriew kan wanrah shibun ki jingeh la ka long ha ki iing ki sem ki shnong ki thaw imlang sahlang bad ia ka jaitbynriew baroh kawei ki jingeh ba ha khmat kaba ngi lap ban iohi na ka por sha ka por la ka long ha sor Shillong.
Nongkyndong ne ki thaiñ khappud, ka dei ka jingkynra Trading laisen ne Labour Laisen Work permit etc, ia ki bar jylla ba la kynra da ki seng bhalang kum ka K.
S.
U.
, H.
Y.
C.
bad kiwei kiwei ki kynhun Sengbhalang kumjuh nongtrei enforcement jong ka District Council.
Bun bunsien ngi lap bad ngi shem ha ka kynra Trading Laisen dei pynban ki kynthei kiba mih sha khmat ban long ki nongiada ia kine ki seinpuh da kaba ong, Balei phi kynra Trading Laisen ia ki dukan Khasi ki kam ruh u dei u lok  jong ki.
Haduh la pynshaiong bad pynbitar ia ki samla kiba trei shitom ban kynra laisen da ka jingleh kumne ka pyni ba ki ailad da lade ban pynlong kum ki Trading Laisen  jong ki.
Kane ka buh jingeh ia ka jaitbynriew khlem pep ba baroh ki kamai kajih yn long trai da ki poi ei.
V.
KA BUH JINGMA IA KA JAITBYNRIEW:Ka jingeh bad ki jingma kiba bun kin mih ha ka jaitbynriew lyngba ka shongkha khleh kumba nga la kdew sha khmat ba ka jaitbynriew jong ngi ka long trai/bad kam trai da ki kynthei.
Kumta haba la biah phonrai bad ka shongkha khleh kan buh jingma ia ka jaitbynriew rit paid jong ngi.
Khlem pep ngin sah duh noh ia ka jinglong trai muluk trai jaka.
Na kata ka daw ka District Council hapoh ka jingialam u Bah H.
S.
Shylla kum u CEM ka la thaw ia ka Ain Khasi Social Custom of Lineage Bill 2018 2nd Amendment Bill.
" Ban ong ba kino kino ki khasi kiba ioh lok da u bymdei khasi kin duh noh ia ka jinglong Khasi (Scheduled Tribe) bad ia ki jinglong trai ia ki jaka.
Kane ka Ain ha ka jingshisha ka dei ka Ain kaba biang eh ban iada ia ka jinglong ba kyrpang jong ka Jaitbynriew Khasi kumjuh ruh ban tehlakam na ka jingiashong kha khleh.
Tangba ngi sngewsih ba kane ka Bill haduh mynta ka dang sah ha suiñ bad shah pynphai kylla noh ha u Lat.
Bad ym pat lah ban pyntrei kam haduh mynta wat la kiba bun balang ki la kwah ban pyntreikam noh ia kane ka Bill khnang ba kan long kum ka stieh ban iada ia ka jaitbynriew rit paid jong ngi.
Kumta ki Ain shnong Ain Thaw ha ki Dorbar Shnong ki la shna na ka bynta ban khanglad bad iada ia ki bar Jylla ban ym shah ban wan buhai shnong hapoh u pud u sam kin shu long kum ka lieng khlem u Maji lada ki thei khasi jong ngi ki nang ailad ia kine ki bar jylla hapoh ki iing ki sem.
Ki Ain kim shah rung shnong ia ki kynthei ioh lok Dkhar kim lah ban pynkhlain ia ka jaitbynriew jong ngi haba ki theisotti jong ngi ki ang ia biej ia ki.
VI.
KA PYNHIAR DOR IA KA JAITBYNRIEWKiwei ki jaitbynriew to tip kim kheiñ kor ia ka jaitbynriew jong ngi haba ki iohi ki Thei Khasi kiba dei ki nongri nongiada ia ka jaitbynriew ki lyngkar ha ka shong-kha shongman.
Kane ruh ka dei ka jinghiar dor bad pynjah burom ia la ka jaitbynriew kiwei kin ong bad kin Beiñ pleng kito ki khasi ki lyngkar, ki bym bat ia ka Riti ka Dustur ki kloi ban biah phonrai.
Ki bym tip ia la ka jaitbynriew, ki biej spah ki bym burom ia ka Culture lajong.
Hynrei haba ki kynthei jong ngi ki nang ban ri la ka tynrai ha ka shongkha shongman kynmaw kiwei ki jaitbynriew kim nang ban kheiñ troiñ ia ngi namar ki tip biang biang ngi dei kiba ieng ha la ka jong ka nongrim.
VII.
NAMAR KAN PHARIA NOH IA KA JAITBYNRIEW:Katkum ka jinglap bad iohi jong nga lyngba ka jingshongkha khleh ym tang ka buh jingeh, jingma hynrei ka pharia ruh ia ka jaitbynriew ka weng noh ia ka mynsiem jingiatylli jingialong kawei la ka long ha ki iing ki sem, ha ki shnong ki thaw, imlang sahlang ne hapoh shatri jong ka jaitbynriew ki mih ki thma ktien ki jingiakawang ktieh markylliang kito ki kynthei ba ioh lok dkhar bad ki bym ioh lok dkhar.
Nai da kdew kti hynrei phi shem ia kata kaba la jia hapoh ka jaitbynriew jong ngi.
Balei ba ngi kylla nongshun shuwa ia ki paradoh ki parasnam ha shuwa ba ngin beh ia kine ki poiei ngim banse ban ia tyngkhuh shuwa bad u doh u snam la jong.
Hangne keiñ ngi lap ba ka jingiashongkha khleh kan wanrah ia ka jingiapait jingiapra, ym don shuh ka jingiatylli mlon ngim ioh shuh ia ka jinglong kawei, wat lada ngi dei shisha kita ki paradoh ki parasnam ngi hap ban kylla nongshun nanmar ka jingia khleh lang ka snam.
JINGPYNKUT:Khun samla kynthei jong ka jaitbynriew jong ngi ka mynsiem jong nga ka khia ngon bad noh ruh haba nga iohi ba ka jingshongkha khleh ka la nang kiew skong na kata ka daw ka la pynkhih ia ka jignmut jong nga ban pashat lem halor kane ka phang, tang kum ka jingai jingmut bad kum ki symboh ha phi ba phin da puson bad pyrkhat bun bunsien ban kiar na kane ka jingshongkha khleh khnang ba kan nym buh jingeh ia phi ia ka iing ka sem bad ia ka jaitbynriew.
Ngin da kham adkar ngin da saindur bha wat ju leh shongshit ne sngewsarong ba ia poi kha bad ki bym dei riewlum.
Kumba phi la ju iohi katno spah ngut ki mynsiem kiba kordor jong ki paradoh para snam ki la shu long ki langkñia bad jahklep ha ka kti nongwei shisngi.
La ka long ha ki jingleit pule jong ngi, jingiadei paralok jong kine bunsien kaba kut ka jingim jong ki ka long ba ki shah pynjah klep ne shah pyniap.
Ka por ka dang biang pura ia phi samla ba phin pyrkhat bha halor kane ka phang ba phin shim ia ka rai na ka bynta ka lawei jongphi bad jingbha jong phi kumba ong ka ktien “Ka por samla ka dei ka por ban jied" (Youth stage is a stage to choice).
U Vice President ka NPP Sengkmie, u Bah Prestone Tynsong, u la kob ba ka NPP kan jop beit 32 ngut ki kyrtong ha kane ka ilekshon MLA hadien ba ki paidbah ki la dep ban ai ïa ka rai ha ka 27 tarik mynta u bnai bad ka jingñiew vote kan long ha ka 2 tarik Lber, 2023.
Haba ïakren bad u Bah Prestone u la ong kumba u la kren ha man ki jingïalang ba ka NPP kan ïoh beit 32 ngut ki MLA ha kane ka ilekshon bad mynta ruh u ïeng beit ha kajuh ka nongrim.
“Kumba nga la ong ba ngin ïoh 32 ngut ki MLA ha ka 2 tarik Lber, ngan nym kylla ngan pynskhem beit ïa kane hi ka kyntien" u la ong.
Katba u Vice-President ka UDP u Bah Alantry Dkhar, u la kob ba ka UDP kan jop beit palat 30 ngut ki MLA ha kane ka ilekshon.
Haba ïakren bad u Bah Titos Chyne uba dei u President ka UDP East Khasi Hills District, u la ong ba ka UDP kan jop beit 20 ngut eiei.
Haba pyrshang ban ïakren bad u Bah Ernest Mawrie uba dei u President ka BJP um pat lah ban ai jingkheiñ namar um pat ïoh lut ïa ka jingkheiñ na ki konstitwensi, hynrei un ap beit ïa ka rai jong ki paidbah ha ka 2 tarik Lber 2023.
Haba kylli kumno ka jingïakhun ha West Shillong constituency, u la pynpaw ba u don bha ka jingkyrmen ba un jop ha kane ka ilekshon.
Katkum ka jingbatai ki lad pathai khubor na Delhi ki la ïathuh ba ha Meghalaya kan wan da ka sorkar khleh khaw lang, kaba mut ba hap ban thaw ïa ka sorkar lai ne saw tylli ki seng saiñpyrthei.
Katkum ki khubor la ong ba tad haduh kane ka kynti ba mynta, ka jingwad bniah ka dang iaid beit shakhmat halor ka jingmih pyrthei bad jingsdang jong ka khlam Covid-19 ha ki 3 snem ba la leit bad kumta ruh u Director jong ka FBI, u Christopher Wray u la ong ba ka jingwan mih jong u khñiang jingpang Covid-19 naduh ba sdang ka dei namar ka jingkum lait bakla na ka jaka pule bniah (Laboratory) kaba don hapoh ka nongbah Wuhan jong ka China.
Namarkata ruh ka FBI ka ngeit beit ba ka jingwan mih jong ka khlam Covid ka dei namar ka jinglait na katei ka jaka pule bniah kaba ha katei ka nongbah jong ka ri China, kumba la bna bad suba naduh ki por ba la leit.
Kane ka jingkren jong u ka long hadien ba ka Wall Street Journal ha ka Sngi U Blei, ka la kren artatien ban pyntikna ba utei u khñiang jingpang Covid un lait na katei ka jaka pule bniah kaba don hapoh ka nongbah Wuhan jong ka China.
Kumjuh ruh kiwei ki 4 tylli pat ki tnat, kiba dei ha ka laiñ pule bniah ia ki jait khñiang jingpang kiba wan mih thymmai, ki la pynpaw ba u khñiang jingpang Covid-19 u dei hi u khñiang jingpang uba shu thaw jingpang hi kumto bad uba kloi ban iabit na uwei sha uwei pat u briew, katba kitei ki 2 tylli kiwei pat ki tnat kim pat shym la lah ban batai ne ban kren eiei halor ka daw jong ka jingwan mih ka khklam Covid-19 ha utei u snem.
Kumta ruh u Lamphang jong ka White House, u John Kirby ha ka Lah Sngi U Blei u la ong ba ka Sorkar United States kam pat lah ban ioh ia ka jingtip ba tikna bad ka jingpynshai kaba dei hok shisha halor ka khlam Covid-19 wat haduh kane ka kynti ba mynta.
Kumta, ka United States ruh ka dang ap ia ka jingpynshai na ka China halor ka jingsdang bad jingsaphriang jong utei u khñiang jingpang Covid-19 uba la wanrah ia ka khlam kaba shyrkhei tam ha ka pyrthei bad katei ka khlam ka la bam duh ruh ia shibun bah ki mynsiem briew ha kane ka pyrthei ha kine ki 3 snem ba la leit.
Haba iadei bad kane, la ong ba wat haduh kane ka kynti ruh ka khlam Covid kam pat kut ne sangeh satia, hynrei ka dang treikam wat hapoh ka ri India.
ka tnat ka koit ka khiah jong ka ri India ka la pyntip ba ha ka Sngi Ba-ar, ka India ka la don ia 240 ngut kiba ioh kem pang thymmai, katba ka jingdon kiba thiah pang ka la kiew biang sha ka 2,335 ngut.
Kumjuh ruh ka jingiap jong ki nongpang Covid ka la kiew sha ka 5,300,772 ngut, kynthup ia kawei ka jingiap na ka jylla Rajasthan hapoh jong kine ki 24 kynta ba la leit.
Lada kheiñ kyllum ia ka jingdon jong baroh kiba la shah ktah ha ka khlam Covid-19 hapoh India, ka la kot kumba 4.
46 klur ngut lane kumba 4,46,86,611 ngut katkum ka kaiphod ba la ioh ban lum tad haduh jong ka step Sngi Ba-ar, ha kaba ka jingkoit jong ki nongpang Covid pat ka la kiew sha ka 98.
80%.
Kumjuh ruh ka jingdon jong baroh kiba la koit na ka khlam Covid naduh ba sdang jong ka khlam tad haduh kane ka kynti, ka long 4,41,53,504 ngut bad ka jingkhlad jong ki nongpang Covid ha kane ka por ka long tang 1.
19%.
Ka tnat ka koit ka khiah jong ka ri India ka la pyntip ruh ba haduh 220.
63 klur bilor ka dawai iada Covid la dep ban sam hapoh ka ri India tad haduh katei ka step Sngi Ba-ar.
Shuh shuh ruh la ong ba u khñiang jingpang Covid-19 u la wan poi nyngkong eh ha India, dei ha ka 30 tarik u Kyllalyngkot jong u snem 2020, ha ki 3 tylli ki shnong jong ka Kerala, lyngba jong 3 ngut ki khynnah pule ‘Medical’ jong ka India hi kiba dang shu wan phai na China sha India ha katei ka por.
Kumta, la sdang ban pynbna ia ka jingkhang dam hapoh Kerala dei naduh ka 23 tarik jong u Lber ha utei hi u snem bad la pynbna pat ia ka jingkhang dam hapoh ka ri India baroh kawei dei ha ka 25 tarik jong u Lber.
Kumjuh ruh la ong ba ka jingdon kiba ioh pang ka la sdang ban hiar noh ha ki bnai ba kut snem naduh u Nailur jong utei u snem 2020 bad ka khlam kaba ar ka la sdang ban khie biang ha u Lber jong u snem 2021 uba bud, ha kaba utei u khñiang jingpang u la kham khlaiñ bad kham don jingma ban ia kaba long ha ka kylla kaba nyngkong ba ka India ka la ioh mad ha katei ka por bad baroh ki hospital ki la dap lut bad ki tyndong lyer ‘Oxygen’ ruh ki la thylli lut.
Ha ka 30 tarik u Iaiong jong u snem 2021, ka India ka la long ka ri ba nyngkong eh ban don haduh palat 4,00,000 ngut kiba ioh kem pang Covid hapoh jong ka shi sngi.
Hynrei ha u Nohprah jong u snem 2021, ka jingdon kiba ioh kem pang ha ka shi sngi ka la sdang ban hiar hapoh jong ka 80 hajar ngut.
Shuh shuh ruh ha u Lber jong u snem 2022, ka jingdon kiba ioh kem pang ha ka shi sngi ka la hiar shuh shuh hapoh jong ka 30 hajar ngut.
La ong ba, ka India ka la sdang ia ka prokram ai tika dawai iada Covid dei ha ka 16 tarik u Kyllalyngkot jong u snem 2021, da kaba sdang nyngkong eh ban pyndonkam da ka dawai Covishield ba la shna bad pynmih da ka kompeni shna dawai ka AstraZeneca bad kumjuh ruh ka dawai Covaxin.
Hadien kata pat, ka India ka la ioh shuh shuh sa kiwei pat ki jait dawai iada Covid kiba kynthup ia ka Sputnik V bad la ioh jingmynjur ruh ban pyndonkam lang ia ka dawai iada jong ka Moderna.
Ka tnat kam bar ri jong ka Russia ha ka Sngi Balang, ka la iathuh ba u Myntri ka tnat kam bar ri jong ka Russia u Sergey Lavrov un sa leit ban kynduh bad u Myntri ka tnat kam bar ri jong ka India u S.
Jaishankar na  ka bynta ki mat ba kongsan haba iadei bad ka jinglong- jingman ha Ukraine.
Kane kan long ruh ha ka sngi ban pynlong ia ka jingialang G20 kaba heh bad ka ban ïashim bynta da ki Myntri kam bar ri jong kitei ki ri bapher hapoh India.
Kumta la ong ba u Lavrov bad u Jaishankar kin sa ïakren halor ki katto katne ki mat ba kongsan haba iadei bad ka jinglong jingman hapoh Ukraine namar jong ka thma ba la sdang da ka Russia.
Kane kan kynthup ruh naduh ka jingiakren haba iadei bad ka khaïi- pateng, ki mang tyngka, ka leit ka wan, ka jingpyndonkam ia ka pisa jong ki ri bapher naka bynta ka jingiatrei lang ha ki sngi ki ban wan.
Ha katei ka jingialang G20, la ong ba kitei ki Myntri kam bar ri jong ki ri bapher, kin iasei la ki jong ki jingai jingmut, naduh ka jingiadei kam para ma ki bad kumno ruh ban iadei kam sha ka UN, BRICS bad ka RIC.
Nalor kata, kin ïakren ruh halor ki katto katne ki mat ba kongsan katkum kane ka por ba mynta, naduh ka jingbym shngaiñ jong ka thaiñ Asia- Pacific, ka jinglong jingman hapoh Afghanistan bad kumjuh ruh ka jinghiar ka ioh ka kot bad ka jingshah ktah jong ka Ukraine na ka jingleit hiar thma jong ka Russia.
Kumta la ong ba utei u Myntri ka tnat kam bar ri jong ka Russia, u Sergey Lavrov u la wan poi sha India ha ka Sngi Ba-ar naka bynta katei ka jingialang G20 kaba heh jong ki ri bapher.
U Myntri Rangbah jong ka jylla Mizoram, u Zoramthanga ha ka Sngi Ba-ar mynta ka taiew u la pyntip ba u Myntri ka Tnat Kam Pohïing jong ka Sorkar Pdeng – Amit Shah un sa wan ban jngoh ïa ka jylla ha une u bnai ba mynta bad un sa leit ruh ban plie paidbah ïa ka shlem trei kam ba thymmai jong ka tnat shipai Assam Rifles ha Aizawl ha ka 17 tarik mynta u bnai.
Ha ka jingïalang bad ki lad pathai khubor, na ka liang u Myntri Rangbah ka Mizoram u la pyntip ba u Amit Shah un wan ban plie paidbah ïa katei ka shlem trei kam kaba thymmai kaba la tei ha ka shnong Zokhawsang – ka shnong kaba jngai kumba 15 km na ka nongbah Aizawl.
Shuh shuh ha katei ka jingwan jngoh jong u, un sa leit ban buh maw nongrim ruh na ka bynta ban tei ïa u mot sahkynmaw na ka bynta u Myntri Rangbah barim jong ka jylla Mizoram u ba dei ruh u nongseng jong ka seng Mizo National Front (MNF) ha Laldenga’s Centre kaba don ha ka nongbah Aizawl.
Hynrei ha kawei pat ka khubor, na ka liang ki bor sorkar ka tnat shipai Assam Rifles ki la ïathuh ba na ka liang ka tnat shipai kam pat shym la ïoh jingtip satia halor katei ka jingwan jngoh jong u Amit Shah ban plie paidbah ïa ka shlem treikam ba thymmai.
Kum ban shu ïathuh hangne, ïa ka shlem trei kam jong ka tnat shipai Assam Rifles la rai ban pynkynriah na ka nongbah Aizawl sha ka shnong Zokhawsang.
Ka jingpynkynriah ïa katei ka shlem trei kam ka tnat shipai Assam Rifles ka dei kawei na ki mat trei kam jong ka seng MNF ha ka ilekshon Ïing Dorbar Thaw Aiñ kaba la pynlong ha u Naiwieng jong u snem 2018.
Dei ha u bnai Rymphang jong u snem 2019 ba ka tnat Kam Pohïing jong ka Sorkar Pdeng ka la pynmih ïa ka hukum ban bthah ïa ka tnat shipai Assam Rifles ban pynkynriah ïa ka ‘battalion headquarters’ jong ka sha ka shnong Zokhawsang.
Kum ban shu ïathuh hangne, ka tnat shipai Assam Rifles naduh u snem 1917 ka la don ïa ka shlem trei kam jong ka ha ka shnong Zodin (Lammual) bad ha Khatla, Aizawl.
Halor ki mat kiba ïadei bad ka jingpynkynriah ïa ka shlem treikam jong ka tnat shipai Assam Rifles la ïathuh ba ka sorkar jylla barim hapoh ka jingïalam jong u Laldenga ka la dawa ruh ba dei ban pynkynriah ïa katei ka shlem trei sha ka thaiñ Zokhawsang.
Ka jingdawa ban pynkynriah ïa ka shlem trei kam ka mih hadien ka jingïakajia ba jur hapdeng ki bor shipai bad ki ‘riew paidbah ha kaba ki la don ruh haduh 7 ngut ki ‘riew paidbah kiba la duh ei ïa la ki jong ki jingim.
Katei ka jingïakajia ka la jia ha u snem 1988.
Ha ka jingïalang bad u Amit Shah ha u Naiwieng 2022, na ka liang u Myntri Rangbah ka Mizoram u la pyntip ba ka jingpynkynriah ïa ka shlem trei kam Assam Rifles ka la sahteng na ka daw jong ka jingdon katto katne tylli ki diengpyngkiang kiba ka sorkar ka ïakynduh.
Ha ka Lah Sngi U Blei mynta ka taiew, na ka liang u Myntri ka tnat Kam Pohïing jong ka jylla Mizoram – Lalchamliana u la pyntip hapoh Ïing Dorbar Thaw Aiñ ba na ka liang ka sorkar jylla kam lah ban tip tikna lano ka tnat shipai Assam Rifles kan pynkynriah ïa ka shlem trei kam sha ka shnong Zokhawsang.
U Myntri u la ïathuh ruh ba ka tnat shipai Assam Rifles ki la pynslem ïa katei ka kam da kaba ai bad pynsgew ïa bun tylli ki daw sha ka tnat Kam Pohïing jong ka Sorkar Pdeng.
U Myntri ka Mizoram u la pyntip shuh shuh ba na ka liang ka Sorkar Jylla ka la dep ban shim ïa baroh ki sienjam kiba donkam kiba ïadei bad ka jingpynkynriah ïa ka shlem Assam Rifles na Aizawl sha Zokhawsang.
Ka ïingbishar bakyrpang jong ka kynhun NIA jong ka Lucknow ha ka sngi Ba-ar ka la ai da ka rai ban pynïap ha ki kti jong ka aiñ pyrshah ïa ki 7 ngut ki dkhot jong ka kynhun lehnoh Islamic State (ISIS) bad ban set shirta jingim ïa uwei pat ha kaba ïadei bad ka jingjia jong ka jingïasuhbuit sniew ban leh ïa ki kam thombor ha Kanpur.
Kiba la ïoh ïa ka rai pynrem ba kin ïap ha ki kti jong ka aiñ ki kynthup ïa u Mohammad Faisal, Gaus Mohammad Khan, Mohammad Azhar, Atiq Muzaffer, Mohammad Danish, Mohammad Sayyed Meer Hussain bad u Asif Iqbal.
Uwei pat ïa uba la tip kyrteng kum u Mohammad Atif ba la tip ruh da ka kyrteng kum u Asif Irani u la shah rai ba un shah set patok shirta jingim.
Kine baroh 8 ngut ki nongïarap bad ki dkhot jong ka kynhun lehnoh ki la shahkem ha Kanpur ha u snem 2017 ha kaba ïadei bad ka jingdonkti bad ïasuhbuit halor ban leh ïa ki kam pyntriem.
Ha kaba ïadei bad ka jingai ïa ka rai pynrem, u nongbishar jong ka ïingbishar ba kyrpang jong ka kynhun NIA u VS Tripathi u la ong ba kane ka jingjia ka dei ka bym pat ju jia koit bad kine kiba la shah rai pynrem ki la ïoh ïa ka jingpynshitom kaba tyngeh.
Ka jingmudui ejahar ha kaba ïadei bad kane ka jingjia la buh ha ka jaka treikam jong ki pulit ka kynhun ATS ha Lucknow ha ka 8 tarik,  Lber, 2017.
Ha ka jingshisha, ka kynhun ATS ka la ïoh jingtip shaphang ka jingthmu jong kine ki dkhot jong ka kynhun lehnoh ISIS na ka bynta ban leh ïa ki kam thombor da kaba pynbthei bom ha kiba bun ki jaka jong ka ri.
Katkum ka jingïathuh jong u Public Prosecutor u KK Sharma, la ong ba baroh kine ki 7 ngut ki dei kiba la ïoh ïa ka rai ba ki dei ban ïap ha ki kti jong ka aiñ naba ki la shah pyngat ha ki kyndon 121 jong ka IPC ha ryngkat ka jingshah pynngat ha ka UAPA Act.
Ha kawei na ki jingjia kaba la pynpar ñiangkhriat ïa kiba bun ki paidbah nongshong shnong jong ka thaiñ Gomati district, Tripura la ïathuh ba uwei u rangbah u ba la 45 snem ka rta u la pom pyndkut ïa ka kti jong ka kmie jong u kaba la don kumba 75 snem ka rta.
Kat kum ki jingïoh lum jingtip la ïathuh ba katei ka jingjia ka la jia na ka daw jong ka jingmih ki jingïakajia kiba ïadei bad ka pisa pilaiñ bad kumjuh ruh na ka daw jong ka jingbuaid khawiang jong utei u rangbah.
U runar u ba la donkti ha katei ka kam bymman u dei u ba la tip kyrteng kum u Bimal Ghosh bad ka kmie jong u ka dei kaba la tip kyrteng kum ka Namita Ghosh.
Kat kum ki jingïoh lum khubor la ïathuh ba ka jingïakajia hapdeng kitei ki 2 ngut shi kmie shi kun ka la jia naduh ka por mynsngi hynrei na ka liang ki nongshong shnong ba marjan kim shym la leit korbar satia namar kam dei ka jingïakajia kaba ki la ïoh sngew ha ka sien ba nyngkong.
Dei tad ha ka por mynmiet hadien ba ki nongshong shnong ki la ïoh sngew ïa ka jinglynniar ba sawa jam jong katei ka longkmie ba ki la leit mar mar ban jngoh ïa ka ïing sah jong ka.
Ha ka jingleit jngoh jong ki nongshong shnong, ki la lap ïa katei ka longkmie kaba la thiah ha madan ha ryngkat ka jingphlei snam kaba jur bad shem ruh ba ka kti jong ka la sha pom dkut.
Halor katei ka jingjia, la ïathuh ba na ka liang ki nongshong shnong ki la shoh la dat ïa utei u rangbah hynrei u la ïoh phet bad lait im da ka said.
Kat kum ki jingïoh lum khubor la ïathuh ba katei ka longkmie mynta ka dang don hapdeng ka jingshah sumar ha kawei ka hospital kaba marjan.
Na ka liang ki bor pulit ka thaiñ ki la ïoh ruh ban kurup ïa ka wait kaba utei u runar u la pyndonkam ban pom ïa la ka jong ka kmie.
Tad haduh ba la ïoh ïa kane ka khubor, la ïathuh ba na ka liang ki bor pulit ka thaiñ ki la pynlong ïa ka jingleit thwet kaba jur ban ïoh kem noh ïa utei u runar u ba la donkti ha katei ka kam bymman.
Ka Supreme Court hynnin ka sngi ka la rai ban bishar bniah ha ka 3 tarik, Lber halor ka jingkyrpad jong ka sorkar Tamil Nadu pyrshah ïa ka hukum jong ka Madras High Court kaba la ai jingbit ïa ka seng Rashtriya Swayamsevak Sangh (RSS) ba kan pynlong ïa ka jingïaid paidbah ha ka jylla.
Ka kynhun nongbishar jong u Chief Justice D Y Chandrachud bad u Justice P S Narasimha ka  la khmih bniah ha kaba ïadei bad ka jingphah jingthoh jong u Senior Advocate u Mukul Rohatgi, uba la mihkhmat na ka bynta ka sorkar jylla, ha kaba la ong ba ka jingkyrpad ka la donkam ban khmih bniah kham kloi katba lah naba kane ka jingïaid paidbah ka la dei ban sdang ha ka 5 tarik, Lber.
“Nga la ong ba la dei ban khmih bniah halor jong ka ha ka sngi Thohdieng," la ong u heh nongbishar.
“Ngin sa khmih bniah halor jong ka ha ka sngi Thohdieng," la ong ka kynhun nongbishar.
Ka Madras High Court ha ka 10 tarik, Rymphang, ka la ai jingbit ïa ka kynhun RSS ba kan pynlong ïa ka jingïaid paidbah ha ki surok ha Tamil Nadu ha ki tarik ban sa pynbna kham hadien, ban ban pynsngew ba ka jingïakhih ka long kaba donkam na ka bynta ban pynbha ïa ka jingsynshar paidbah.
U Myntri ka tnat ki kam rep kam riang jong ka jylla Mizoram, u C.
Lalrinsanga ha kane ka taiew kaba mynta u la pyntip ha Ïing Dorbar Thaw Aiñ ba ka sorkar jylla ka a shim ïa ki sienjam kiba kyrpang na ka bynta ban khaïi bad shalan ha ka sien kaba nyngkong eh ïa ki sohmynken kiba la tip kyrteng kum ki “bird’s eye chilli" sha ka ri United States of America (USA).
Haba ai jubab hadien ka jingshah kylli jingkylli ha u MLA ka Zoram People’s Movement (ZPM) – Lalduhoma, U C.
Lalrinsanga u la pyntip ba haduh 7.
5 metric ton u sohmynken “bird’s eye" yn sa shalan sha USA.
U la pyntip shuh shuh ba ïa utei u sohmynken yn sa shalan sha USA hadien ba la dep ban pynkut ïa ka Dorbar Mang Tyngka jong ka sorkar jylla.
U la pyntip shuh shuh ba na ka liang ka Sorkar Jylla ka la dep ban ïoh ïa ka geographical identification (GI) na ka bynta utei u jait sohkynmen bad la lah ruh ban pyndep ïa ka ‘organic confirmation test’ ha ka taiew kaba la dep ha nongbah Bangalore.
Ha ka jingai jingkren jong u Myntri, u la pyntip shuh shuh ba ka sorkar jylla ka la shim ruh ïa ki sienjam kiba kyrpang na ka bynta ban kyntiew bad pynbha ïa ka kam rep syrti ha ka jylla.
U la ïathuh ba ïa ka Fostering Climate Resilient Upland Farming System in the Northeast (FOCUS) la pyntreikam ha ki 6 tylli ki distrik jong ka jylla kiba hap hapoh ka Externally Aided Project (EAP) na ka bynta ban kyntiew bad pynbha ïa ka kam rep syrti.
U Myntri u la ïathuh shuh shuh ba ïa ka Integrated Farming System lane ka IFS (lai kyrdan) yn sa pyntreikam ha ki 20 tylli ki shnong jong ki 6 tylli ki distrik jong ka jylla kiba hap hapoh ka FOCUS.
Kum ban shu ïathuh hangne, ka jylla Mizoram ka dei kawei na ki jylla jong ka Thaiñ Shatei Lam Mihngi jong ka ri India ha kaba bun na ki nongshong shnong ka thaiñ ki shaniah ha ki kam rep kam riang.
La ïathuh ruh ba ka kam rep syrti ka dei kawei na ki jait kam rep kaba ki nongshong shnong ki dang pyntreikam tad haduh kine ki sngi ba mynta.
Ka Khasi Students’ Union (KSU) lyngba ka Education Cell ka ai khublei kitbok kitrwiang ïa baroh ki samla pule Khasi kiba shen kin sa ïakhun ïa ki eksamin SSLC bad HSSLC bad kiwei kiwei de ki eksamin bapher bapher ki jong ki ha kine ki khyndiat sngi ki ban wan.
Ha kum kane ka juk kaba mynta kaba long ka juk jong ka jingïakhun ki samla ki donkam ym tang ban ïoh kheit ïa u soh ka jingjop, hynrei ban kiew ruh sha ki kliar jong ka jingjop.
Ha ka kyrwoh khubor ba la pyllait da u Vice Chairman ka Education Cell ka seng u samla S Kharbihkhiew u la ong, ka juk mynta ka dawa shibun kiei kiei na ka bynta ka jingbha bad jingmyntoi ka imlang ka sahlang.
Kumta ka Education Cell ka kyntu ïa ki samla pule ban trei borbah bad minot thop khnang ba kin wan sha khmat ha ki jingpule ki jong ki.
U la ong, katba dang ïaid ki sngi bad ka por la ju sakhi ba ka jaidbynriew Khasi ka la hiar arsut ha ka liang ka pule puthi, la kham ñiar ruh ban shem ïa ki samla Khasi ba kin pass ïa ki kynja eksamin ba kham heh kum ki civil services bad kiwei kiwei.
Haba peit pat ïa kiwei ki jaidbynriew, la ïohi, ba ki la nang kiew shaphrang bad kane ka long ka jingma ïa ka jaidbynriew, namar ba lada kan ïai bteng ban long kumne shen yn sa long kiba sahdien tam ha baroh ki liang namar ka jingnang jingstad ka long ka atiar kaba radbah tam ha ka ban kyntiew ban pynkhlaiñ ïa ka jaidbynriew.
Ka Meghalaya Clean and Green Organization (MCGO) kaba dei kawei na ka seng ieid mariang hapoh ka jylla Meghalaya, ka kyntu ïa ki paidbah nongshong shnong ka jylla baroh ba kin husiar ha ka ïaid ka ïeng ban nym bret kulmar ïa ki sikret lane duma haba ki ïaid na ki jaka khlaw ïoh kan wanrah ïa ki jingpluh ding.
Ha ka kyrwoh khubor ba la pyllait da u Bah S Nongkhlaw, Organising Secretary Meghalaya Clean and Green Organization uba dei ruh u President Meghalaya Clean and Green Organization, Upper Shillong Unit u la kyrpad ruh ba kin long kiba stad ban pynneh pynsah ïa ka mariang bad ki sawdong sawkun jong ka, ban nym ïa thang khlaw kulmar namar kan wanrah ïa ka jingjot jong ki khlaw ki btap, dieng ki siej bad ki mrad bad ki sim.
“Ngi im ha kane ka juk ba ka jingkylla jong ka mariang ka stet bha, (Global Warming And Climate Change), lada ngim kheiñ kor ïa ka mariang bad ngin duh ïa ki khlaw bad ki mrad bad kan poi ka por ba ngi ruh ki khun bynriew ngin sa duh jaid na kane ka sla pyrthei, kumba ka jia ïa ki mrad Dinosaur kiba la duh jaid na kane ka sla pyrthei bad sah satang ki jingkynmaw ha ki kot pule bad jingïathuh khana pateng," la ong u Bah Nongkhlaw.
Nangta u la ong kane ka aïom ka dei ka aïom kaba tyrkhong bad jur bha ka lyer, kumta la kyrpad ruh ïa kito ki briew kiba im da kaba rep shyrti (Jhum) ba kin long kiba phikir haba ki thang ding ha la ki jaka rep.
Ha kawei pat ka liang ka MCGO ka la kyrpad ruh ïa ka Fire and Emergency Service ba kin long kiba peitngor ïa ki jingpluh khlaw, pluh ding ha ki lum bad ki khlaw, bad lada don ba jingujor ne ym don ba ujor ruh kin mareh wut wut sha ki jaka pluh ding tang shu ïohi ne ïoh jingtip.
Namar kata, ka MCGO ka kyntu ruh ïa ka sorkar ba kan shimkhia ban pynlong da ki prokram ai jingpynshai ban pynsngewthuh ïa ki paidbah halor ka jingkordor ka mariang bad ban kiar na ki jingthang khlaw.
Hadien ka jingkhlad noh jong u kyrtong ka United Democratic Party (UDP) na Sohïong Konstitwensi u Bah HDR Lyngdoh, na ka liang jong ka UDP ka la ai ksai ban pynïakhun da u pyrsa trai u Bah HDR Lyngdoh, u Bah Synshar Lyngdoh na Sohïong Konstitwensi.
Lah ban pynkynmaw ba ha ka 20 tarik u Rymphang, u Bah HDR Lyngdoh, kyrtong ka UDP na Sohïong Konstitwensi u la khlad noh kyndit bad na ka liang ka tnat Election ka la pynsangeh noh shipor ïa ka jingpynlong ilekshon ha kane ka konstitwensi.
Kumta hadien ba la dep ban tep donburom bad ruh hadien ba ka jylla ka la dep ban pyndep ïa ka jingthep vote ne ban jied ïa ki nongmihkhmat sha ka ïingdorbar thawaiñ ka jylla, ka UDP Sohïong Circle ha ka 28 tarik Rymphang ka la tyrwa da ka kyrteng jong u Bah Synshar Lyngdoh ban long kum u kyrtong na katei ka konstitwensi ha kaba ïa ka tarik yn sa pynbna da ka ECI.
Haba kren sha ki lad pathai khubor, u President ka UDP East Khasi Hills District u Bah Titosstarwell Chyne u la ïathuh ba ki la dep ban ïoh pdiang ka shithi na ka UDP Sohïong Circle kaba la tyrwa da ka kyrteng jong u Bah Synshar Lyngdoh uba dei u pyrsa trai jong u Bah HDR Lyngdoh.
Wat la u la ong ba haduh mynta ym pat shim ïa ka rai kaba khatduh, hynrei la sngewthuh ba u Bah Synshar Lyngdoh un dei u kyrtong ba ka UDP kan sei ha kane ka ilekshon.
Katba ki kyrtong jong kiwei pat ki seng kiba la dep ban thep kyrteng kin neh kumjuh bad ka jingpynlong ïa ka ilekshon ha kane ka konstitwensi ruh yn sa shim rai da ka ECI, ïa kaba ym pat lah ban tip kan long lano, ha u bnai ban wan ne kumno.
U District Magistrate ka West Khasi Hills u Bah Garod L.
S.
N Dykes, IAS u la pyntip paidbah ba la khang pyrshah ïa ka jingïaid proseshon lane rally hadien ba la pynbna ïa ka risol jong ka ilekshon MLA 2023 ha baroh kawei ka district tad haduh ka 4 baje janmiet jong ka 4 tarik u Lber, 2023.
Ka Khasi Hills Autonomous District Council (KHADC) ha ka sngi Balang ka la mynjur ïa ka mang tyngka ba lai bnai kaba kot haduh T.
46.
27 klur, ka ban treikam naduh 1 tarik u Ïaïong haduh ka 30 tarik Jylliew, 2023.
Ïa kane ka mang tyngka ba la wanrah da u Chief Executive Member (CEM) ka KHADC ha ka sngi sdang ïa ka dorbar mang tyngka ka council la mynjur hapoh ka ïingdorbar thawaiñ jong ka KHADC.
Kane ka mang tyngka kaba T.
46.
27 klur ka dei tang na ka bynta lai bnai namar bun ki daw ba ka district council kam lah ban wanrah ïa ka mang tyngka ba pura na ka bynta u snem 2023-2024.
U CEM haba wanrah ïa ka mang tyngka u la pyntip ba ka mang tyngka kaba T.
46,27,16,190 kan treikam naduh ka 1 tarik u Ïaïong haduh ka 30 tarik u Jylliew 2023.
Nangta u la ong ba ka jingwanrah ïa ka mang tyngka kaba tang 3 bnai ka dei namar ka jingthmit palat jong ka por ïa mynta.
Kumta ïa ka mang pisa ba pura jong u snem 2023-2024 yn sa wanrah ha ka sien shong dorbar ka ban wan.
Haba ïadei bad ka mang tyngka ba T.
46.
27 klur, la mang T.
9,29,73,230 sha ka General Administration Department, T.
15,37,630 sha ka Law Department, T.
2,11,70,910 sha ka Revenue Budget & Finance Department, T.
2,38,94.
710 sha ka Forest Administration Department, T.
1,45,17,810 sha ka Administration of Justice & Judicial Department, T.
1,86,66,370 sha ka Legislative Department, T.
3,40,370 sha ka Education Department, T.
27,53,18,430 sha ka Civil Works & Development Department bad T.
1,42,96,730 sha ka tnat Enforcement Scheme ban ïada ïa ki Tribal Land.
Nalor kata, u la ong ba haba shim kyllum halor kane ka jingmang pisa ba tang lai bnai kan ailad ïa ki dkhot ban pynbit pynbiang ïa ki kot ki sla haba ïadei bad ka jingpynlut bad kumjuh ruh kane kan plie lad ban pynbit pynbiang ïa ki jingdonkam khamtam haba ïadei bad ka jingsiew tulop sha ki dkhot, ki ophisar bad kiwei kiwei de ki nongtrei ka KHADC nalor ka jingsiew ïa ki baibam tymmen sha kito kiba la shongthait.
Shuh shuh u CEM u la ong ruh ba ka jingmang pisa ba lai bnai kan kynthup lang ïa ka jingpynlut na ka bynta ki kam pynroi ïa kaba ka District Council ka la ïoh pisa na ka 15th Finance Commission.
Ïa kane ka mang tyngka kaba mynta la leh namar ka CAG ka dang lum jingkheiñ haba ïadei bad ka jingpynlut ka Council.
“Namar kane ki ophisar ka KHADC kin ïoh por ban pynbit pynbiang ïa ki jingdonkam jong ka CAG kaba dang lum jingkheiñ haba ïadei bad ka jingpynlut ka District Council bad ki don bun ruh ki MDC kiba ïakhun ïa ka ilekshon MLA 2023 bad hadien kine baroh ki ophisar ruh kin sa lah ban pynbiang da ka mang tyngka ba pura," la ong u Bah Titos.
Ka Balang Presbyterian Nongkhlaw, Nongkhlaw Presbytery, Nongstoiñ West Khasi Hills ka la pynkhreh shaid-shaid ban pdiang ïa ka Jingïaseng Samla KJP Synod Sepngi ka ban long naduh ka 3 tarik haduh 5 tarik mynta u bnai 2023 hapoh ka Balang.
Haba kren bad ki lad pathai khubor, u Pastor GML Mawlot uba peit (in-charge) ïa ka Balang Presbyterian Nongkhlaw u la ong, na ka Balang ka la pynbeit bad pynmih ki jingai jingtip sha kiba wan jingïaseng naduh ki pastor, ki dkhot, delegates bad ki paidbah.
Ka shnong Nongkhlaw ka jngai kumba 85 kilometer eiei na Shillong, kumta kiba mih na Shillong kin ïaid ter ter sha Mairang, Nongkasen sha lad kadiang (Surok Laitkseh) bad sha kamon na lad Laitkseh sha Mawkaton, Mawshongkhyndew, Mawsnarih sha Mynni Mawbri, Jaidoh Mawthungkper (kynroh) NongKynjang ha Nongkhlaw.
Kiba mih na Mawkyrwat bad ïaid na Mawkyrwat lynti Nongstoiñ sha Rangblang, Nonglwai sha Nongkhlaw kan jngai kumba 40 km.
Nangta kiba ïaid na Nongstoiñ (kiew lynti Mawkyrwat) sha Nongjyllieh Mawthungkper (kynroh) sha Nongkynjang, sha Nongkhlaw kan jngai kumba 13 km.
Ha ka Sngi U Trai, ka 5 tarik u Lber (March) 2023 kaba dei ka jingïaseng paidbah, na ka liang ka Balang ka kyrpad ban nym shong palat pud ha ki kali namar kan ktah na ka jingrit jong ka surok bad khnang kan lait na ka jingjia ba sngewsih.
Ka jaka pynlong jingïaseng paidbah ha ka Sngi U Blei ka kham long lum, kumta la kyrpad ban wanrah kot ne jaiñ siang shong.
Ïa ka jingtip ba bniah ïa katei ka shnong lah ban wad na ‘Google Nongkhlaw 793119’ khnang ban suk namar kane ka shnong kam dei Nongkhlaw jan Mairang ka dei Nongkhlaw jan Nongstoiñ.
Ka Samantha Ruth Prabhu ka la rakhe ia ka jingdap 13 snem ha kaba iadei bad ka kam ak phlim ha kaba kane ka puron haba iakren halor kane ka la ong ba kane baroh ka dei namar ka jingai jingkyrshan jong ki nongpeitkai ia ka naduh ka sien nyngkong ba ka la bsuh kjat ha ka karkhana jong ka Tollywood.
Ka Samantha kaba la ak bad shim bynta ha ki phlim Telegu bad Tamil ka la khring ia kiba bun ki nongpeitkai da ki phlim ba ka shim bynta kiba long ruh ka jingiohnong bad jingkyrkhu ia ka.
Kane ka puron jong ka ‘Ye Maaya Chesave’ haba iakren halor ka jingiaid lynti jong ka ha ka kam ak phlim ka la iathuh ba wat lada ka la mad shibun bha ki jingeh bad ki diengpyng-kiang ha ka jingim jong ka pynban kam shim la randien na kaei ba ka thmu bad dei ruh kane kaba la pynlong ia ka kumne kumba ka long mynta.
Ka Sam kaba la shad ruh ha ka item number jong ka Pushpa: The Rise ka sngew ba ka por ka la iaid sted ha kaba khlem da poi pyrkhat ka la jam syndon sha ka 13 snem ha ka kam ba ka trei.
Kum shi bynta ban pyniajan ialade bad ki nongbud jong ka, ka Sam ka ju sngewtynnad bha ban iasam sha kiba bun ia kiei kiei la ka long ha ka jingleitkai sngewbha jong ka sha kylleng ki jaka, ki phlim thymmai ba ka ak bad kiwei kiwei.
Ha shwa ba ka Sam kan rung sha ka kam ak phlim ka la long ka Model bad ka la ioh ban rung sha Tollywood ha u 2010.
Kum ka puron ki phlim ba paw bha ba ka Sam ka la ioh ban ak ki kynthup ka Dookudu (2011), Seethamma Vakit lo Sirimalle Chettu (2012), Attarintiki Daredi (2013), Kaththi (2014), Theri (2016), 24 (2016), Mersal (2017), Rangas thalam (2018) bad kiwei kiwei.
Ha u 2021 kane ka puron ka la ioh jingiaroh halor ka bynta ba ka ak ha ka Family Man ha kaba ka bynta ba ka shim ka la pynlong ia ka ban iohrah ia ka OTT Award for Best Actress in a Drama Series.
Uwei u rangbah u la duh ei noh ïa la ka jingim hadien ba u la shah ïuh ha kawei ka trok kaba la jia ha Mawlai Lad-Ïewrynghep ha ka por kumba 1:30 nohphai sngi.
Katkum ka jingbatai na ki briew kiba shong dukan ha kane ka jaka, la ïathuh ba kane ka jingjia ba sngewih ka la jia ha ka por ba une u rangbah u dang thmu ban jam na shiliang sha shiliang jong kane ka surok bah.
La ïathuh ruh ba une u rangbah u bym pat ithuh kyrteng u la kyllon shadien ha ka por ba u thmu ban kiew sha ka lynti ïaid kjat bad ha kane ka por kawei ka trok ka la ïoh ïuh ïa u.
Ha kaba ïadei bad kane ka jingjia na ka liang ki pulit ki la ïoh ban bat noh ïa kane ka trok na ka bynta ban pynlong ka jingtohkit.
U Vicky Kaushal un sa snohtki bad u Abhishek Bachchan ban shim bynta ban pyniaid ia ka IIFA 2023 ka ban long ha Abu Dhabi ha kaba mynta u snem ha kane ka tamasa yn shim bynta da u Salman Khan, Varun Dha wan, Kriti San on, Karan Johar bad kiwei kiwei.
Katkum ka khubor ba la iohlum ia ka International Indian Film Academy and Awards (IIFA) yn pynlong ha Etihad Arena, Abu Dhabi naduh ka 26 haduh ka 27 u Jymmang.
Ka IIFA ka dei kawei na ki tamasa bakhraw tam eh jong ka India ha kaba dei ruh lyngba ka jingpynlong ia kane ka tamasa ba ki rynsan pynmih phlim jong kane ka ri ka la iohlad ban pyniajan bad kiwei kiwei ki jaka shna bad-pynmih phlim jong ki rika pyrthei.
Ka jingpynlong ia kane ka tamasa kan sa pyniakynduh lang ia ki khlur ak phlim na India ha kawei ka rynsan bad kane ka tamasa ka la sdang ruh ban paw mynta wat sha kiwei kiwei ki ri.
U Vicky haba iakren halor ka jingshah jied ban long u nongpyniaid jong ka IIFA ula pynpaw ka jingsngewkmen bakhraw bad la 7 snem tam myntaula iohlad ban wan shim bynta ha kane ka rynsan.
U Abhishek ruh ula pynpaw ka jingsngewkmen ban ioh pyniaid ia kane ka rynsan bad ban iakynduh ia ki nongkyrshan jong u kiba don ha Abu Dhabi.
Mynta u snem ha ka IIFA la snohkti lang da ka Department of Culture and Tourism – Abu Dhabi (DCT Abu Dhabi).
Ki paidbah ki la thep ïa ka vote jong ki ban jied ïa ki briew kiba dei ban long ki dkhot ka Ïingdorbar  Thawaiñ kaba khatwei ka Jylla.
Ynda la dep ban ñiew vote, baroh kan shai kdar kano ka seng saiñ pyrthei kaba ïoh kham bun ngut ki MLA.
Ki paidbah mynta ki dang ap ban ïohi kano ka seng ka ban sa thaw ïa ka Sorkar kaba thymmai, bad lada ka dei ka Sorkar synrop, ka seng aïu ka ban lamkhmat ïa ka Sorkar.
Ban ïoh thaw ïa ka Sorkar tang da kawei ka seng ne ka Sorkar synrop, donkam ban ïoh ïa ka jingbun paid kaba long 31 ngut ki MLA, kata palat marshiteng na ka jingdon jong ki 60 ngut ki MLA ha kane ka Jylla.
Ki paidbah ki ïakren sharum shaneng, bad kylli para maki, kaba kumno ka Sorkar ka Jylla kan ïoh.
Hynrei kaba shai ka long ba ka Jylla kan ïoh ïa ka Sorkar synrop, tangba ym pat tip, ka seng aïu ka ban lamkhmat.
Baroh ki seng saiñ pyrthei ki ïalap sha ki paidbah shaphang ka jingkylla ba kin sa wanrah ynda la jop, bad ki paidbah ki khmih lynti ban ïohi ïa kata ka jingkylla.
Ka jingkylla kan nym wan lada ki paidbah kim pat kylla ha ka rukom pyrkhat naduh ka jingjied ïa ki briew kiba dei ban long ki dkhot ka Ïingdorbar Thawaiñ haduh ka jingkhmih lynti jingïarap na ki MLA.
Ki MLA ki dei ban thaw aiñ bad ban wanrah ki mat treikam kiba bha kiba lah ban plie lad plie lynti kumno ban kyntiew ïa ka rukom im bad ka ïoh ka kot.
Ki longïing baduk ki donkam ïa ka Sorkar kaba lah ban khmih lem bad tynrong ïa ka jingeh jong ki khamtam ban wanrah ka rukom treikam kaba ai jingkyrshan ïa ki la ka dei ha ka liang ka koit ka khiah, ka pule puthi bad ka kamai kajih.
Ka Sorkar ka dei ban pyntikna ba ka don ka jingïaryngkat hapdeng ki khun kiba dei na ki longïing baduk bad kiba don ba em.
Ki khun ki kti kiba dei na ki longïing baduk ki dei ban ïoh ban pule ha kajuh ka skul ne kolej ne skulbah kaba paw, namar bunsien ki jaka pule ba pynïaid da ka Sorkar kiba kham paw, la ju leit pule tang ki khun jong ki heh ki haiñ.
Ki nongshong shnong ki khmih lynti ban ïoh da ka Sorkar kaba synshar da ka jingkhuid bad lehhok.
Ban ïoh ïa kata, ki paidbah kim dei ban shim ba ki nongmihkhmat ki dei kita ki nongai jingïarap, hynrei ki nongthaw lad na ka bynta ki nongshong kumno ban plielad ïa ki khun samla.
Nangno ki nongmihkhmat kin ïoh ban ai pisa man la ka sngi ïa ki briew kiba leit pan jingïarap.
Kum kane, ka dei ban duh noh lada ki paidbah ki sngewthuh ba ka Jylla ka donkam ïa ka synshar ka khadar kaba khuid, bad kaba lah ban thaw ïa ki mat treikam ban weng ïa ki jingeh jong ki paidbah.
Kumta hadien ka 2 tarik Lber, 2023, ki seng saiñ pyrthei bapher-bapher kin pyrshang ban thaw Sorkar kaba thymmai na ka bynta san snem bad ki paidbah ki ap khmih mynta ban ïohi noh ïa ka Sorkar kaba thymmai bad kaei ka seng ka ban ïalam ïa kata ka Sorkar kaba thymmai.
Ka Sorkar synrop kaba thaw da bun tylli ki seng, ka dei ban pyntikna ba kita ki seng saiñ pyrthei ki dei ban thaw ïa ki mat treikam kiba long lang kumjuh (common minimum programme) na ka bynta ban pyntyllun lang ïa kijuh ki rukom treikam kiba pynmyntoi ïa ki paidbah ka Jylla bad kaba hikai ïa ki briew kumno ban ïeng ha la ki jong ki kjat lyngba ki lad kamai bapher bapher.
U khlur ialehkai kawang Sum ba paw ka India bad uba la lah ruh ban pynioh takma Ksiar sha ka ri na ka Tokyo Olympic u Neeraj Chopra, u la leit mynta ban shah hikai pyntbit bad kilan-met sha Potchefstroom, South Africa kum ka jingpynkhreh na ka bynta ka aiom ialehkai ka ban wan.
Ka khubor ka iathuh ruh ba ia ka tei ka jingleit shah hikai pyntbit bad kilan-met ka jong u lah iarap song pisa ia u hapoh ka Target Olympics Podium Scheme (TOPS), kaba don ia ka jingthmu na ka bynta ban ai ka jingkyrshan sha ki nongialehkai ka ri ha ka jingthmu ka jong ki ban khur takma na ka bynta ka ri ha ka lympung ialehkai Olympic.
Kumta ki paidbah nongkyrshan ba shit rhem jong utei u khlur ialehkai ki lah ban sakhi ia ka jingshimbynta ka jong u ha ki kam ialehkai ha ka World Athletics Championships ka ban sa long ha u Nailar, Asian Games 2022 ha China ha u bnai  Nailur bad ha ka Diamond League kiba long ki lympung ialehkai ba pawkhmat jong une u snem.
Ha ka World Athletics Championships kaba lah long ha u Naitung 2022, u Neeraj Chopra u la lah ha ka ban thaw ia ka khana-pateng ha ka ri da kaba kylla long tang kum u nongialehkai ba-ar ka ri bad uba nyngkong napdeng ki shynrang ha ka  kam ialehkai Track  & Field ban khur takma na katei ka lympung.
U long ruh u rangialehkai uba lah wan ba-ar ha katei ka lympung iakhun bad rah ruh ia ka takma Rupa, da kaba iai phrang shuh shuh ia ka jingthmu ka jong u na ka bynta ban khur takma ha ka World  ha ka jinglah ban kawang ia u Sum ha ka jingjngai kaba 88.
13m.
Ha u bnai Nailur u Chopra u lah thaw ruh ia ka khana-pateng da kaba long u nongialehkai ka ri uba nyngkongeh ban rah ia ka thong jingjop ha ka Diamond League ha ka jinglah ban kawang ha ka jingjngai kaba 88.
44m na ka bynta ban khur ia ka jingjop bakhraw ha ka jingim ialehkai ka jong u.
Haduh mynta u dang iai bat ia ka rekod napdeng ki shynrang da ka jinglah ka jong u ban kamai ia ka nam jop ha Stockholm Diamond League ha ka jingkawang jngai kaba 89.
94m ha kaba u la lah ruh ban pynkhein la ka jong ka rekod.
U Just Fontaine uba ju iai long barabor uwei na ki nongialehkai phutbol uba hajrongeh ha ka jinglah ban iai kamai kol na ka por sha ka por bad khamtam eh ha kawei ka lympung ialehkai World Cup kata da 13 kol kynthih, u lah khlad noh mynta u snem ha ka rta ba 89.
Kitei ki 13 kol kiba u Just u la lah ban kamai tang kawei ka samoi ialehkai World Cup kata ha u snem 1958 kan long ka jingsah kynmaw shijunom bad ka jingiai pyrto da kiwei pat ki rangialehkai jong kane ka juk kaba mynta ha kaba ym pat shym la don mano mano ruh na ki nongialehkai ban kamai da kattei kol ha katei ka lympung.
Kumta ruh haduh mynta, dei tang lai ngut ki nongialehkai kiba la lah ban kamai khambun kol ban ia u  Just Fontaine, watla utei u rangialehkai jong ka klob Reims u paw tang ha kawei ka lympung ialehkai bad ialehkai tang ha ki hynriew tylli ki jingialehkai.
Kumjuh ruh ka WC ha u 1958 kaba lah long ha Sweden lah kynmaw ia ka jingmih madan jong u khlur ialehkai ka Brazil u Pele ha ka rta ba 17 snem; ha kaba u lah ai mynsiem ia ka kynhun baroh kawei da kaba thep ia ka kol jingjop kaba lai (hat-trick) ha ka jingiakhun semifinal ha kaba ka kynhun ka lah rah ia ka jingjop pyrshah ia ka France da 5-2.
Hynrei ka long pat ka jingjop bad jingseisoh ba shimet jong u Just Fontaine kiba u lah bat ia ki 4 kol ha ka jingiaknieh kyrdan balai bad rah ia ka thong jingjop pyrshah ia ka West Germany.
Dei tang u rangialehkai barim ka Germany u Miroslav Klose (16 kol), Ronaldo ka Brazil (15 kol)  bad u Gerd Mueller; khlur ialehkai ka West Germany   jong ka WC 1970s  uba lah kamai kol 14 sien, ha kaba kitei kiwei ki long ki  rangialehkai kiba lah kamai kol bun tylli ha ka lympung.
Tang arngut kiwei pat ki rangialehkai kata u Mueller da ki 10 kol ha u 1970 bad u rangialehkai na Hungary u Sandor Kocsis da 11 kol ha u 1954 kiba lah kynjoh arshah ka jingthepkol jong ki ha ka World Cup.
Haba phai sha ka kam shakri jong u Fontaine hadien ba u lah shongthait na ka kam ialehkai ka jong u, utei u rangialehkai u lah ioh ban pyniaid ia ka kynhun ialehkai ka France ha u snem 1967 bad uba iaisah bad ka kynhun khatduh eh tang ha ki ar jingialehkai ha kaba baroh ar tylli u lah mad ia ka jingshah pynrem ha ka jingialehkai paralok.
Ka jingpyntyllun ia ka kam shakri ka jong u bad ka Paris Saint-Germain ka long kaba lah seisoh shibun ha kaba u Just u lah rah ia ka kynhun baroh kawei sha ka lympung ialehkai kaba pawnam jong ka ri France ha u snem 1974.
Ki shipai ka Assam Rifles ha ka 2 tarik mynta u bnai ki la leit ban pynlong ïa ka jingkhynra ha ka ïing sah jong uwei u nongïalam jong ka seng NSCN (IM) bad na katei ka ïing ki la ïoh ban kurup ïa katto katne ka pisa, ki pisa thok, ka suloi air gun bad kiwei kiwei ki jingdon jingem.
