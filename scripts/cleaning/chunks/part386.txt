U bah Warjri u la ong ruh ba na ka liang u contractor u hap ban leh ïa ka kam ha ka por ba la buh lym kumta u lah ban duh noh wat ïa ka work order ruh, la ong ba na ka liang ki bor district ruh kin shim khia ban kyntu bad pynkyrkieh ïa u contractor ban sdang pyntrei noh kham kloi, u la kyrpad ruh ïa ki paidbah ba kin sngewthuh lem ba u contractor u donkam ban lum ban lang ïa ki tiar ki tar ban maramot ïa ka surok na kata ka daw kan shim por hi katto katne sngi.
Na ka liang u President ka JAC, u bah Lasting Pala, u la ong ba “ U ADC, u bah Warjri u la kular ba hapoh lai-saw sngi yn shna bad maramot noh ïa ka surok kaba naduh Ratacherra haduh Tongseng, ngi pdiang ïa kane ka jing pan por tangba lada kane ka jingkren u ADC kam urlong na ka liang ka JAC kan pynlong biang ïa ka jingpakhang surok kaba sawphew phra kynta" u la ong ruh ba balei ka JAC ka hap ban shim ïa kane ka synjam ka dei namar ba ym don satia kano kano ka jingmaramot ïa ka surok wat tang khyndiat ruh, ka surok ka la dap sa tang ka thliew ka syar, ka la buh jingma bad buh jingeh haduh katta katta ïa ki paidbah nongleit nongwan, u la iathuh ruh ba na ka liang ka JAC ka la dep ban iakynduh bad pynsngew ha u Symbud myntri rangbah, u bah Prestone Tyngsong halor ka jingsniew palat ka surok ha ka thaiñ, u la ong ba ïa kane ka surok la dep aiti sha ka Dhar Construction Compa-ny bad ka JAC ka la ap haduh ar phew sngi hynrei kam don kano kano ka jingsei soh na kata ka daw ka JAC kan sa shim ïa kane ka synjam bad mih shakhmat ban pynlong da kane ka jingiakhihU Secretary jong ka JAC, u bah Loveyou Bareh, u lapynpaw ka jingsngew khia namar ka jingsniew palat ka surok bad ong ba na ka por sha ka por ka JAC ka la dep iakren halor kane ka jingsniew palat ka surok bad ka jing trei thulmur ha ba pyntrei, ki kali kiba iaid ruh ki kit palat pud ka bym iahap shuh bad ka surok.
U Secretary Shnong Umkiang, u bah Nicholas Lyngdoh, u la ong ba donkam ban pynkloi ïa ka jingpyntrei ia ka surok namar lada hap slap kan wanrah jingeh ban pyntrei ia ka surok , u kyrpad ba katba lah dei ban pyndep noh ïa ka jingpyntrei ha shwa ban slap.
Ha ki kynta jong ka jingiakhih pakhang surok, la lap ba ki paidbah jong ka shnong Tongseng, Kuliang, Pyrtakuna, Umkiang, Donaskur, Donaumbluh, Ratacherra bad ki shnong kiba don ha ka shatri jong ka JAC ki la ïa mih paidah kynthei bad shynrang bad shong hapdeng surok, ki la kang lynti bad khlem shah ïa ki kali ban iaid, na ka liang ki Waheh Shnong, ki longkmie, longkpa ki la pynpaw ka jingsngew bitar namar ka jingmynthi ka sorkar jylla ka bym sngewthuh ïa ka jingeh ki paidbah ha ka leit ka wan, ki la iathuh ruh ba wat ki khynnah skul ruh ki mad jingeh ha kaba bunsien ki ju duh ban leit skul ruh na ka daw ka jingjur palat ka jingdheng kali ha ka thaiñ, ka jingsniew ka surok ka buh jingeh ruh ïa ki ba pang ba shitom kiba leit ban wad dawai sha ki jaka sumar.
Na ka liang u bah Lasting Pala, u la ai khublei ïa ki paidbah nongshong shnong baroh jong ka thaiñ kiba la ïa snohkti lang ha kane ka jingiakhih mynta ka sngi bad u khmih lynti ruh ba ka jingmaramot ïa ka surok kan urlong noh shen kumba la dep kren da u ADC, lym kumta ka JAC kam mih madan biang.
Shillong, Lber, 7: Ki jaidbynriew Garo kiba la im bad kiba la shong la sah ha ki 54 tylli ki shnong kiba hap hapoh ka Raid Marwet jong ka Hima Mylliem ha ka sngi Palei ki la ki la pan jingïarap na ka Sorkar Jylla ba kan tuklar lem hadien ba kawei ka kynhun sengbhalang ka la pyrshah ïa ka jingai Sanad long Rangbah Shnong sha ki jaidbynriew Garo kiba sah hapoh kane ka Raid kaba hap ruh hapoh u pud u sam jong ka Khasi Hills Autnomous District Council.
U Adviser jong ka All Ribhoi Garo Headman Association (ARGHA) u Nickel R.
Marak bad ka Serimina Marak ha ka jingïakren bad ki lad pathai khubor ki la ïathuh ba ki la pynsngew ha u Myntri Rangbah ka Jylla u Conrad K.
Sangma halor kane ka jingpyrshah ban long Rangbah Shnong da ki Garo ha ki shnong ba la buhai shnong ki Garo ha Raid Marwet.
Ki la ïathuh ba u Myntri Rangbah ka Jylla u la phah ïa ki ban leit ïakynduh ïa u Chief Executive Member (CEM) jong ka Khasi Hills Autnomous District Council (KHADC) ban pan jingpynshai halor kane, la, ki Garo kiba dei ki trai shnong hapoh kane ka Jylla Meghalaya ki don hok neem ban ïoh ïa ka Sanad ban long Rangbah Shnong ha ki shnong jong ka Raid Marwet ba la sah tang da ki jaidbynriew Garo.
“Bun ki Garo kiba sah ha ki shnong hapoh ka Raid Marwet ngi la sah naduh ka por Phareng.
Mynshwa ki don tang ki Garo ym don satia ki Khasi bad mynshwa la ïathuh ïa ki Rangbah Shnong Garo hynrei ka don kawei ka kynhun sengbhalang kaba pyrshah ban ai Sanad.
Ngi dei ki trai shnong jong ka Jylla Meghalaya bad ngi la sah ha Raid Marwet naduh u snem 1905," la ong u Nickel R.
Marak.
“Mynshwa ki ailad ba ngin pyndonnkam ïa ki muhor Rangbah Shnong hynrei ka don kawei ka sengbhalang kaba pyrshah, katba kiwei kiwei ki sengbhalang kim pyrshah satia haba ngi la ïakren bad ki halor kane," ong u Nickel.
U la ïathuh ba kane ka kynhun kan sa leit ban ïakynduh ïa u CEM ka KHADC ha ka taïew ban sa wan khnang ban ïoh jingpynshai halor kane ka mat," u la ongU la ïathuh ruh ba kum ka kynhun ki la pan jingïarap na u MLA bad na u MDC ba kin kren lem halor kane ka kam bad ka District Council.
Shillong, Lber, 7: U Myntri Rangbah ka Jylla Conrad K Sangma, mynta ka sngi Balang, ula buh mawnongrim ban pynkylla, pynwandur thymmai bad shna ïa ki jingtei ban pynbhabriew ïa ka State Central Library, Shillong.
ïa une u mawnongrim la buh ha ka jingïalang kaba long ha U Soso Tham Auditorium ha ka jingïadon lang u Myntri ka Tnad Arts & Culture Bah Paul Lyngdoh.
Haba kren ha ka jingïalang, u Myntri Rangbah ula pyntip ba ka Sorkar ka don jingthmu ban tei da ki jingtei ba thymmai jong ka Soso Tham Auditorium ha kine ki snem bala lah hynrei kam shym la lah namar ka jingdon ka Covid.
“Kam pher ngi lah ban pynkup ïa ka dur thymmai ïa ka auditorium bad ka complex kaba la shu ieh la slem khlem ka jingmaramot lane pynbha" ula ong.
Ula ong ba kane ka jingtei thymmai kan ai jaka ban buh ïa ki jingdonkam ka juk ba mynta bad kan pynkylla dur ïa ka Library kum ka jingtei kaba kynsai bha.
Ula ong ruh ba ka Sorkar kan pynkup ïa ka dur thymmai ïa ka State Library Complex baroh kawei bad kan buh ruh ïa ka Cineplex lem bad ki rynsan ban leh drama bad kiwei kiwei.
U Myntri Rangbah ula kular ruh ïa ka song pisa na ka bynta kiwei ki project kiba hap hapoh ka State Library Complex.
“Kane ka dei ban long ka centre kaba ki samla ba don sap ki lah ban ïakynduh, ïasam ïa ki jingnang jingtip bad ban pyni ïa ka sap ba ki don sha ka pyrthei bad ban pynlong ruh ïa kane ka jaka kaba jia, kaba im bad ka hui hui ha kaba kiba bun jait ki prokram art & culture yn lah ban pyni bad ïasam mar kylliang" ula ong.
U Myntri Rangbah ula ong ruh ba hapoh ka CM Elevate, ka Sorkar kan buh haduh 30 tylli ki movie theatre ha kylleng ki jaka jong ka Jylla ban kyntiew ïa ka art & culture, ki phlim bad ka ktien ka thylliej jong ka Jylla nalor ban ai rynsan ïa ki nongshna phlim ka Jylla ba kin pyni ïa ki kam ba ki trei.
Haba pynpaw ba ka 6 tarik Lber 2024 ka dei ka sngi dap shisnem jong ka Sorkar MDA 2.
0 bad hynriew snem ka Sorkar MDA, baroh kawei kata 1 bad 2 u Myntri Rangbah ula ong ba ka Sorkar kala buh ïa u mawnongrim ka jingkiew irat bad ka roi ka par bad wanrah ruh ïa ki prokram ban pyntyllun shakhmat ïa ka Jylla.
Ula pynpaw ruh ba da ka jingshaniah lang jong u paidbah, ka Sorkar kan lah ban pynurlong ïa ki jingangnud jong ki paidbah ka Jylla.
`U Myntri ka Tnad Arts & Culture Bah Paul Lyngdoh ula ai khublei ïa u Myntri Rangbah halor ka jingai ïa ka thong bad ka mishon ban pyntyllun shakhmat ïa ki shaka ka roi ka par jong ka Jylla.
Ula ai khublei ruh ïa ka National Library Board halor ka jingbei pisa ba T.
2.
33 klur ban pynitynnad bad pynheh ïa ka State Library Complex.
Shillong, Lber, 7: Ka Khasi Students Union (KSU) East Jaiñtia Hills District Unit ha ka sngi Balang ka la pan jingshai na u Deputy commissioner jong ka East Jaiñtia Hills District u Abhilash Baranwal uba dei u Chairman jong ka District AYUSH Society halor ka jingbym pyllait ïa ki katto katne tylli ki posts kiba kynthup naduh ki post Ward Boy, Ward Girl, Sweepers, Cook, Chowkidar, Jamandar, Peon bad kiwei kiwei kiba la pynmih Aadvertisement da ka ophis DM&HO ha ka 15 tarik Rymphang 2024.
Ka seng ka la pan jingshai bad la buh jingkylli hato kum kine ki Post yn set noh ne yn sa khot pat da kawei ka Advertisement.
“Ka seng ka suba ba ka don ruh ka shithi na u Commissioner ka tnat ka Koit ka Khiah ka Sorkar Jylla ba la btah ïa ki Deputy commi–ssioner kiba long ruh ki Chairman jong ki District AYUSH Society ba kin leh ïa kaba donkam ban pynbeit halor ka jingthepkam bad ïa ka Notification ne Circular ym shym la pynmih paidbah ban ai jingpynshai halor katno tylli ki Posts lah bthah ban pyntip paidbah," la ong ka seng.
Halor kane ka jingpan jingshai, u Deputy commissioner u la ong ba un hap ban ïa phylliew jingmut shwa bad u DMHO ka East Jaiñtia Hills District uba dei ruh u Member Secretary jong ka Society shwa ban shim ïa kan kano ka rai.
Ka seng kan buddien halor kane ka jingkhot thepkam khnang ba kan long kaba khuid khlem da don kano kano ka leh shilliang ha baroh ki Posts.
Shillong, Lber 07 : U Bah Process T Sawkmie, MLA barim bad Co-Chairman ka Meghalaya State Development Reforms Commission, Meghalaya u la pynpaw ka jingsngewkmen kaba khraw halor ka jingwanrah burom I Dr Helen Giri ïa ka jylla Meghalaya hadien ba ka la ïoh pdiang ïa ka khusnam na ka President ka Ri India Droupadi Murmu mynta ka sngi.
“Nga sngewkmen shikatdei eh ba ka sorkar India ka la ithuh bad ai khusnam Sangeet Natak Akademi Award ïa I Dr Helen Giri, kaba long ka burom kaba khraw ïa ka ri bad ïa ka jaitbynriew," ong u bah PT Sawkmie.
U la bynrap, “I dei iwei na ki longkmie iba trei shitom naduh ki por ba mynshuwa haduh mynta bad ka jingïoh jong i ïa kane ka khusnam kan ai mynsiem ïa ki khun samla kiba mynta.
"U bah Sawkmie u pynpaw ruh ïa ka jingkyrmen ba in nang lah ban ïai trei shitom bad ban nang lah ban sam ïa ki sap ki phong sha kiwei ki khun samla jong ka jylla.
Kumba shu kdew ka President ka Ri India Droupadi Murmu kala pynkup burom da ka Sangeet Natak Akademi Awards (Akademi Puraskar) 2022- 2023 sha ki 91 ngut ki nongak drama ba pawnam kynthup (2 tylli Joint Award) haka liang ka Performing Arts.
Ïa kane ka jingpynkupburom la pynlong hapoh ka Vigyan Bhawan, New Delhi ha kaba I Dr Helen Giri na Meghalaya i la ïoh ïa ka khusnam Sangeet Natak Akademi Award na ka bynta u snem 2023 halor ka jinglah jong ka ban kyntiew bad ban pynpaw nam ïaki rukom tem bad rukom put tynrai ka Meghalaya.
Ka Kong Helen Giri, kaba la kha ha ka 7 tarik Lber 1944, ka dei kaba la paw bha haka put ka tem tynrai napoh Meghalaya bad kala shim bynta ban kyntiew bad ban pynneh pynsah ïa ka shad tynrai.
Ka Kong Helen ka dei ruh kaba ju don bynta ban rwai jingrwai tynrai Khasi hapoh ka All India Radio bad ka don bynta ruh ban pyninam bad ban pynsaphriang ïa ka put ka tem tynrai ha ki rynsan National level.
Ka la shim bynta ruh ban pyni ïa ka sap ha ki State, National bad International Level ïa kaba ka la ïoh ka jingithuh bad jingïaroh na ki bun balang.
Ka Kong Helen Giri ka ju pynlong ruh ki jait Prokram bad Tamasa ban kyntiew ïa ka put ka tem bad ka shad tynrai jong ka Meghalaya.
Shillong, Lber, 7: Uwei u rangbah briew na ka Jylla Assam u la ïap hapoh kawei ka kamra sah ha Hotel ha Shillong ha ka sngi Palei.
U SP ka East Khasi Hills Rituraj Ravi u la ïathuh ba ki nongtrei ka Hotel Assembly kaba don ha Police Bazar ki la pyntip ba uwei na kiba sah basa um shym la mih satia napoh ka kamra bad mardor ki Pulit ka Sadar Police Station, ryngkat ka jingdonlang jong ki nongsakhi ki pynpait ïa ka jingkhang.
Ïa ka met jong une uba ïap la ithuh kyrteng kum u Sijo Joseph uba la 47 snem ka rta uba dei na ka shnong Beltola Road, Guwahati.
U SP u la ïathuh ba la pynlong ïa ka jingtohkit bad la lap ba ka dei na ka daw ba u Sijo u la dih shaba pud ïa ki dawai kuli.
“Kam don kano kano ka dak ba pynsuba sniew.
Ïa ka met la phah leh post mortem.
Ngi la pyntip ruh sha ki bahaing bad ka jingtohkit halor kane ka jingjia ka dang ïaid shakhmat," u la ong.
Shillong, Lber, 7: U Chairman ka Regional Committee ba khmih ïa ka thaiñ West Khasi Hills u Bah Paul Lyngdoh uba long ruh u Nongaiktien ka sorkar jylla u la ong ba ka jingïakren pynbeit pud hapdeng ka jylla Assam bad Meghalaya ha ka wat kaba ar la dang hap ban pynsangeh shuwa, da kaba ïathuh ba ki jingïakren ki la slem na ka daw ka jingduna ka jingai ktien ne jingjubab na ka liang ka Sorkar Assam.
Ïa kane u Bah Paul Lyngdoh u la ïathuh haba ïakren bad ki lad pathai khubor hadien ba la buh ïa u mawnongrim ïa ka Rabindranath Tagore Cultural Complex TCC ha Rilbong.
U Bah Paul uba dei khmih ïa ka Langpih ka thaiñ West Khasi Hills kaba dei kawei na ki jaka kaba dang ïaid ha ka lynti ban ïakren pynbeit pud u la ong ba ïa kane ka kam yn sah ban ïaid shakhmat tang ynda la ïoh ka jingai ktien na ka sorkar Assam.
Kiwei ki shnong kiba hab ha ka jingïapynbeit pud ki kynthup ïa ka Borduar, Nongwah-Mawtamur, Deshdoomreah, Block-II ha Ri Bhoi District; Block- I, Psiar – Khanduli ha West Jaiñtia Hills District.
Haba pyrshang ban kylli khambniah halor kane na ka liang u Bah Paul Lyngdoh u la pynpaw ïa ka jingeh ban ïathuh lut halor ka jingïaid jong kane ka jingïakren pynbeit pud naba u la ong ba kin sa don kiba shim kabu namar ka ilekshon ka la janHaba ong ba ki donkam satang 2 sngi ban leit jurip ïa ki jaka hynrei la hap ban slem noh na ka daw ka jingbym pat jubab jong ka sorkar Assam.
Haba ong ba ka donkam satang 2 sngi ban pynlong ïa ka jingleit jurip jaka hynrei ka la don ka jingpynslem namar ka jingduna ka jingai ktien ne jubab na ka sorkar Assam.
U Bah Lyngdoh u la pyntip ba ha kawei pat ka liang, ka la don ka jingpynpaw ba ka Assam ka la mon ban shimbynta ha ka jingleit jurip ha u bnai Lber mynta u snem.
“Ha kawei ka bynta kaba ngi dei ban peit bha ka long ba kum kine ki jait kam kum ka kam ïakajia pud kan lah ban poi sha ka jingïatakhuh khamtam ba ki ilekshon ki la jan naba kin sa don kiba ïaleh ban kren ïa kane ka kam ban khring ïa ki nongthep vote ," ong u Bah Lyngdoh.
Halor kane u la pynpaw ruh ïa ka jingkyrmen ba ïa kane ka kam ynsa lah ban pyndep noh kham kloi.
Jowai, Lber 07: Ka Dorbar mang tyngka jong ka Jaiñtia Hills Autonomous District Council (JHADC) Jowai kaba la long mynta ka sngi 7 tarik u Lber, 2024 kala long kaba ïaid beit ïaid ryntih, ïa ka Dorbar la pynïaid da u Chairman ka JHADC Dr.
Sankey Shangpung bad ïa kane ka Dorbar yn pynkut lashai ka sngi 8 tarik Lber 2024.
Ki MDC ka Liang Pyrshah ba kynthup ïa u ma A.
A.
Shullai u la pan jingpynshai na ka Executive Committee ha kaba ïadei bad ka jingmang pisa ïa ka JHADC na ka 15th Finance Commission hapoh ka Tied Grant bad United Grant jong ka Financial Year 2023-24, na ka liang u EM I/c ma P.
Dkhar ula jubab ba kam don.
U ma A.
A.
Shullai ula kyntu ïa ka EC ba ka dei ban bud dien ïa kane khnang ba ka sorkar na Delhi kan shimkhia ban pynlait ïa ki skim jong ka 15th Finance Commission.
Shuh shuh ula pan jubab ïa ka 5th Finance Commission 2023-24 la dep ban submit lyngba ka Egram Swaraj portal jong ka sorkar kmie, la jubab ym pat dep hynrei ka dang uploaded haka e-Portal.
Ha kaba ïadei bad ka jingthmu ban bhah ïa ki Constituencies hapoh ha District Council u ma A.
A.
Shullai ula pan jingshai kaei ka jingthmu ban thaw ïa ka District Council Constituency jong ka JHADC bad ïa ka Delimitation Committee.
La jubab da u CEM ka jingthaw ïa kane ka District Council Constituencies la thaw khnang ba kan peit bniah ïa ka jingdon jong ki nongthep vote hapdeng ki Constituencies.
Katba ka Delimitation Committee kan eksamin ïa ki Constituency katkum ka order bala bthah da u Lat ka jylla ba donburom ïa ka District Council.
Na ka liang u ma Andrew ula pynpaw ka jingsngewsih halor ka jinglait paitbah (leaking) jong kane ka jingthmu jong ka Council ban bhah ïa ki Constituencies.
Katba na ka liang u ma Brightstar Chyrmang ula buh jingkylli halor ka jingdon jong ka Check Station ka Council ha shnong Khliehtyrshi ban jurip ïa ka jingkit mar beaiñ na ki bar jylla, la jubab da u ma W.
G Sungoh haoid ka don ka Check Station ha katei ka jaka bad ïa katei ka Check la pynïaid da ka tnad jong ka Council da kaba ai bor ïa ki nongtrei ka Council ban pynïaid ryngkat ki nongtrei kiba dei ki trai shnong bad ki trai jaka.
Ha kaba ïadei bad ka jingkylli halor ka NOC sha ki Coke Factory ha East Jaiñtia Hills District naduh ka 1 tarik u April, 2023 haduh 29 tarik u February, 2024 bala kylli da u Brighstar Chyrmang la jubab da u ma T.
Shiwat CEM ba kam shem la issue wat tang kawei ruh.
U ma B.
Chyrmang ha ka jingkylli halor ka jingshah transfer jong ki nonghikai DCLP kiba hikai ha ki Govt.
LP School sha ka Council DCLP School, la jubab da u L.
Dkhar EM haoid, da kaba pynsngew ruh haduh mynta ki khynnah DCLP ki don 4317 ngut, ki nonghikai 200 ngut bad ki skul ki don 95 tylli.
Ha kane ka Dorbar mang tyngka la pynkiew kyrdan ruh ïa ka kong Christabelmorn Bthuh Junior Engineer- sha ka kam Assistant Engineer ha ka Civil Work Department JHADC, Jowai.
Lashai ka sngi 8 tarik ka Council ka dorbar kan ïatia ïa ka mang tyngka na ka bynta u snem 2024-25 halor ka jingïoh bad jingpynlut jong ka JHADC.
New Delhi, Lber 7 : Ka Kynhun Myntri jong ka sorkar pdeng ba la khlieh da u Myntri Rangbah duh, u Narendra Modi ka la mynjur ban pyllait ïa ka bynta jong ka Dearness Allowance (DA) sha ki nongtrei sorkar pdeng bad ka Dearness Relief (DR) sha kito kiba ïoh bai bam tymmen naduh ka 1.
1.
2024 kaba long ka jingkiew kaba 4% na ka jinglong jingman kaba 46% mynta jong ka Jingsiew Basic / Bai Bam Tymmen, khnang ban pynïahap bad ka jingkiew dor ki mar.
Ka jingktah ïa ka pla tyngka ha kaba ïadei bad ka Dearness Allowance bad Dearness Relief kan long T.
12,868.
72 klur shi snem.
Kane kan ai jingmyntoi ïa kumba 49.
18 lak ki nongtrei sorkar pdeng bad 67.
95 lak ïa kito kiba ïoh bai bam tymmen.
Kane ka jingkiew katkum ka jingkheiñ kaba la pdiang, kaba don nongrim ha ki jingai jingmut ka 7 th Central Pay Commission.
Shillong, Lber, 7: Ka Hynñiewtrep Integrated Territorial Organisation (HITO) ha ka sngi Palei ka la pan jingpynshai na u Myntri ka Sorkar Jylla uba khmih ïa ka tnat Soil and Water Conservation u Macruise N.
Marak halor ka jingïoh ujor jong ka seng ba ki ophisar bad ki nongtrei ka tnat Soil and Water Conservation ki pyntrei hi ïa ki projek ne ki skhim bapher bapher jong ka Sorkar Pdeng bad ka Sorkar Jylla kum ka IWMP, ka AIBP, RKVY bad ka Nabard Loan.
U President ka HITO Bah Donbok Dkhar ha ka jingïakren bad ki lad pathai khubor u la ong ba lyngba ki projek bad ki skhim kane ka tnat ka ju shna ïa ki Dam, ki nala ring um, ki kynroh, ki jingkieng ba long ban ïaid kjat bad ki jaka pynlang um, ki pung um bad kiwei kiwei.
U ong ba la lap ba ïa kine ki kam la pyntrei hi da ki Ophisar bad ki nongtrei jong kane hi ka tnat treikam khlem da khot Tender ban ai ïa ki jingtrei sha ki Contractor ne ki Supplier kumba la leh da kiwei kiwei ki tnat treikam jong ka Sorkar.
“Ngi la ïoh pdiang bun tylli ki jingkyrpad na ki samla kiba la nang la stad ki bym donkam donkam kiba shu trei malu mala ïa ki kam Kontraktor halor ka jingpyntrei hi da ki ophisar bad ki nongtrei ka tnat Soil and Conservation," ula ong bad bynrap, “kumno ka Sorkar ka shah ïa ka tnat Soil and Conservation ban aikam ïa la ki jong ki ophisar bad ki nongtrei watla kam don ka Engineering Wing ha ka tnat kynthup ka jingsuplai ïa ki mar bad leh kiar na ki Registered Contractors ne Supplier bad na ki nongtrei ba la tbit kumba la leh ha kiwei kiwei ki tnat treikam ka Sorkar.
"“Ngi sngewthuh ba ki ophisar bad ki nongtrei jong ka tnat Soil and Water Conservation ki don bynta ban suplai bad ban jied nongtrei bylla ha la ka mon khlem da khot Tender ha ka rukom kaba dei khnang ban ailad ïa ki samla kiba la nang la stad ki bym donkam donjam.
La pyntip ruh sha ngi ba bun na ki nongbylla la wanrah ruh na shabar ki shnong ba la pyntrei ïa ka projek ha kaba la pynduhlad ïa ki nongtrei kiba la tbit jong ka thaiñ kaba long kum ka jingpynduh ïa ka kamai jakpoh," la ong une u nongïalam ka HITO.
Shillong, Lber 7 : Ka Monolith Festival kaba lai sngi ka la sdang mynta ka sngi Palei bad ka la long kaba shongkun bad phuh phieng bha da ka jingwan shim bynta shitrhem jong baroh ki Hima kiba hap ha u pud u sam jong ka Council.
ïa kane ka tamasa la wan ban plie da u Symbud Myntri Rangbah ka Jylla ba dei peit ïa ka tnad District Council Affairs,u Bah Prestone Tynsong.
La pynphuh shuh shuh ïa kane ka tamasa da ki jingpyni ïa ka shad tynrai, ki jingrwai bad ruh ka phawar kaba la pynshongshit bha ha kane ka sngi sdang.
U Kongsan ha ka jingkren u la kyntu ïa ka KHADC ba kan ïai bteng ban pynlong ïa kane ka tamasa man u snem nangne shakhmat.
U Bah Prestone u ong ruh ba bun ki kwah ban ïohi ïa kane ka tamasa naba ka long ka lympung ba ki paidbah ki lah ban ïohi ïa ka tynrai, ka kolshor bad khamtam ïa ki riti distur jong ki Hima bapher bapher kiba don ha u pud u sam jong ka Council.
Na ka liang u CEM ka KHADC, Bah Pyniaid Sing Syiem ha ka jingkren u la ong ba lyngba ka tamasa Mawbynna ka pyni ïa ka kolshor, ka kup ka sem, ka shad ka mastieh, ka lehniam leh rukom, ka Ktien ka thylliej bad kiwei kiwei ki jingriewspah ba kum ka Jaidbybriew Khasi ka don ban pyni sha ka pyrthei.
U CEM u la ai ruh ka jingïaroh ïa ki Hima, ki shnong bad baroh kiba la donkti ban pynphuh pynphieng ïa katei ka tamasa.
“Lada shim tang naduh ka jingwan ki mishoneri ka Jaidbybriew jong ngi ka la don kumba 200 snem.
Kumta ha kine ki snem ngi sngew dei ban ai burom ïa ki longshwa kiba la lah ban pynrung ha ka Khyrnit kaba Hynriew jong ka Riti Synshar jong ka Ri ban ïada ïa ka jinglong kyrpang jongngi.
"Ha ka Sixth Schedule la aibor ïangi ban pynneh pynsah ïa ka aijait sha ka Kmie.
“Ngim kwah ba kiwei ki ar kin ïalam bakla da kaba ai jait sha kiwei ki ar," u la bynrap biang.
La pynphuh ïa ka tamasa da ka Shad Thma na Hima Mawphlang, ka Shad Sajer na Raid Khadar Nonglyngdoh, Ri Bhoi, nalor ki jingrwai bad ka Phawar.
Ha kane ka sngi jan baroh ki MDC kumjuh ki Khlieh Nongsynshar ki la wan ryngkat ka spong bad ki riam tynrai ban pynïahap bad katei ka tamasa.
Ha ka por janmiet u Kongsan ryngkat u CEM ki la leit ruh ban peit ïa ki Ïing trep jong ki Hima bapher bapher.
Shillong, Lber, 7: U Myntri Rangbah ka Jylla u Conrad K.
Sangma ha ka sngi Palei u la pyllait paidbah ïa ka “Climate Adaptive Community Based Water Harvesting Project" ha ka jingïalang kaba la long ha State Convention Centre, Shillong ha ryngkat ka jingsakhi lang jong ka Myntri ka Koit ka Khiah ka Dr.
Mazel Ampareen Lyngdoh bad u Myntri ka tnat Soil and Water Conservation u Marcuise N.
MarakKane ka projek kaba T.
21 crore ka long ban shna ïa ki 532 tylli ki jaka pynlang um ha ka jingheh kaba 350 hecrate ka jaka, 2500 hectare kiwei pat ki jaka bad 12500 hectare ki tyllong um.
Ka jingpyntreikam ïa kane ka projek kan pynthikna ïa ka jingpahuh jong ka um ha ki shnong ki thaw bad kumjuh ruh ban sam um sha ki lyngkha ki risai.
Kan pynmyntoi ïa ki 72,000 hajar ngut ki nongshong shnong, kynthup ruh ki tyllong um.
Haba pynpaw ba ka jingkynshew um jong ka jylla Meghalaya ka dei kaba la ai jingïaroh da ka Ministry of Jal Shakti, ka Sorkar India, u Myntri Rangbah u la ong, “ka Meghalaya ka dei kaba nyngkong eh ka jylla ha ka ri ban pyntreikam ha kiba bun rukom ban kynshew ïa ka um.
Ka tnat PHE, ka tnat Water Resource bad ka tnat Soil and Water Conservation ki ïatreilang na ka bynta kiba bun ki projek, bad lada kheiñ kyllum lang kan kot kumba T.
8000 klur.
"U la ong ba ki don bun tylli ki projek kiba la pyntreikam mynta bad kin dang don shuh shuh sa kiwei pat ki projek ki ban dang wan kiba thmu ban ïada, ban pynneh pynsah ïa ka um bad ïa ki tyllong um.
U la ïathuh ba ha ka taïew ban sa wan yn sa buh mawnongrim na ka bynta ka projek sam um kaba heh ha New Shillong Township kaba kot T.
1600 klur.
“Ngi la wanrah ïa kane ka projek ha kata ka rukom ba ka Shillong, New Shillong, Administrative bad ka Knowledge City kin ïoh pahuh ïa ka um na ka bynta 30-40 snem," u la ong.
Ka Phase-1 jong kane ka projek ka kynthup ïa ka jingshna ïa ki jaka pynlang um kaba kot T.
600 klur.
U la ong ruh ba ha kane ka jingïalang mynta ka sngi, la ithuh ïa ki 36 tylli shnong kiba lah ban shna ïa ki jaka pynlang ïa ka um kaba kot T.
7 klur ha kaba ïa ka pisa la pyllait sha kine ki shnong ban pyntreikam noh ïa kane ka projek.
Shillong, Lber, 7: Ka Meghalaya Energy Corporation Limited (MeECL) ha ka sngi Palei ka la ot noh ïa ka bording na ki longing kiba shong basah be-aiñ ha Maxwelton Estate hadien ka jingujor jong ka KSU Laban Circle ha ka sngi Balang ha u Chairman ka MeECL bad ha u Director ka MePDCL.
Ka jingujor jong ka KSU ka long ba ki briew kiba sah beaiñ ha Maxwelton Estate ki tuh ïa ka bording ilektrik bad dawa ba dei ban phah ot noh mardor.
Mardor ka MeECL ka la phah ïa ki nongtrei ha ka step sngi Palei ban khmih ïa ka jingshisha hadien ba la ïoh ujor na ka KSU.
Ha ka jingjurip, ka MeECL ka la lap ba ka don shisha ka jingtuh bor ding ilektrik bad la lap ruh ba don ki longiing ba na uwei u meter ki ai bording sha 14 tylli ki iing, don kiwei kiwei pat kiba ai bording sha 4-5 tylli ki iing bad kumta ter ter.
Na ka liang jong ka MeECL ka la ot bording lut ïa baroh kine ki iing kiba tuh bording bad kin sa ai Notis ruh ïa kine ki briew ha kine ki sngi ban shah daiñ kuna.
Ka MeECL ka la lap ba ki don 27 tylli ki longiing kiba biang ïa u Meter bording (20 postpaid bad 7 prepaid) bad kine ki ai pat sha kumba 50 tylli eiei ki iing (re-sale) kaba long beaiñ.
Ka MeECL ka la ot ruh ïa bording na kine ki 50 tylli eiei ki iing.
Ka Seng ka ai jingïaroh bad ka sngewnguh shibun ïa ka jingkitkhiah bad ka jingkloi jong ka tnad MeECL ban hiar jurip ban leh ïa kaba donkam.
Ka Seng kan sa leit ai dorkhas sa shisien ba kine ki briew ki ym ïoh ban aplai ïa ka bording khlem ki kot ki sla kiba biang bad khlem ïoh ïa ka NOC na ka Dorbar Shnong bad ha kajuh ka por ruh ban pan jingpynshai ba kumne kine kiwei ki 27 tylli ki iing ki ïoh ilektrik bording bad ki kot ki sla kaba kumno ki ai ban ïoh, khamtam ïa kiba leh prepaid connection kiba dang shu aplai dang shen.
Ka Seng ka kyntu ruh ïa ka Shillong Municipal Board (SMB) ban weng noh ïa ki masi na kane ka jaka katkum ki kyndon aiñ kumba la kular hakhmat ka Deputy Commissoner ha 29 tarik u Rymphang, 2024.
Lada ka SMB ka pynslem ka Seng kan pynlong da ka jingïakhih ha khmat Ophis jong ka SMB.
Shillong, Lber 7 : Namar ka jingsngewkhia halor ka jingrem palat ka bai klass ba la oh da ki college ha Jylla, ka Sorkar ka la rai ban thaw noh da ka Committee ka ban shong bishar ïa ka bai klass bala shim da ki college bapher bapher kiba ïoh jingïarap na ka Sorkar ne ki Govt Aided College.
Kane kan long ruh wat ia ki skul ruh kumjuh, ong u myntri ka tnad pule puthi ka jylla u Rakam A Sangma.
“Kane ka Committee kan shong ban bishar bha thik ba thik ïa ka jingïapher ka jingshim bai klas jong ki jaka pule bapher bapher" ong u Myntri ka Tnad Pule Puthi Rakkam A Sangma haba ïakren bad ki nongthoh khubor mynta ka sngi Palei.
“Ki lah ban don ki jingdonkam jong ki College-ïa ka jingtei building, ban pyntyllun ïa ki kam, ka song pisa sha ki kam pynroi-lada ka jingpynlut ka dei kaba shong nongrim kan bha palat hynrei lada palat, nga tharai na ka bynta ka bha ka miat ki kynnah,ka Sorkar kan hap wad ïa ka lynti ban shim rai ïa ka kam" ula ong.
Ula ong ba ka don ka jingïapher bak ly bak hapdeng ka jingoh bai klas da ki college ka Sorkar lem bad ki college ba ïoh jingïarap na ka Sorkar hapoh ka Jylla.
U Myntri ula ai nuksa sha ka degree course (Bachelor of Arts), ka Kiang Nongbah Goct College, Jowai ka don 98 ki santion post da ka Sorkar bad kane ka college kala shim bai klass tang T.
7460 na ka bynta ka jingpule ba lai snem katba ka St.
Anthony’s College, Shillong, ka ba don haduh 101 ki sanction post da ka Sorkar, ka la shim haduh T.
69,020.
Kumjuh ruh, ka Tura Govt College kaba don 86 ki sanction post da ka Sorkar, kala shim T.
15,260 na ka bynta ka jingpule degree ba lai snem ha ba ïanujor bad ka St.
Mary’s College, Shillong kaba shim haduh T.
84,780 ïa kajuh ka course watla ka don 65 ki sanction post da ka Sorkar.
Ka St.
Edmunds’ College, Shillong ka don 70 tylli ki sanction post da ka Sorkar hynrei ka la shim haduh T.
95,720 na ka bynta ka jingpule degree ba lai snem.
ïa ka BA Media Technology , ka St.
Anthony’s College kala shim haduh T.
1,90,120.
“Kala iapher bun shah ha ka jingshim bai klass da kine ki college, ïa kiba la ai jingïarap da ka Sorkar….
Nga sngew ba ngi dei ban ïakren ïa ka dor bai klas bad shim rai" ula ong haba bynrap “Haba kut jong ka sngi, kam dei satia tang ka kam bai klas hynrei ka dei ruh ka jinglong janai.
Ki lah ban don katto katne ki samla pule kiba stad kiba kwah ban rung klass ha kine ki jaka pule kiba paw hynrei tang namar ka jingrem ka bai klass, kim shym la ïohlad shuh".
Nalor kane, u Myntri ula ban jur ba ki jaka pule kim dei ban kdat noh sharud ïa ka jingthmu ba hakhmat jong ki “naba ka jingdon ki jaka pule ka long ban ai jinghikai, ka long ban saiñdur ïa ka longbriew manbriew kaba bha".
“Nga sngew ba hateng hateng ngi klet balei ba ngi ieng hangne mynta.
Nga kyrpad ia baroh ki college, ngi dei ban kynmaw ia ka thong balei ngi don hangne, ngi don hangne mynta ban shakri ia ki para briew" ula bynrap.
New Delhi, Lber, 7: Ka President jong ka ri India ka Droupadi Murmu ha ka sngi Balang ka la pynkup burom da ka khusnam Sangeet Natak Akademi (Akademi Puraskar) na ka bynta u snem 2022 bad 2023 sha ki 91 ngut ki riewpawkhmat kiba la paw pyrthei bha ha ka liang ka lariti ha ka jingïalang pynkup burom kaba la long ha Vigyan Bhawan, New Delhi.
Na kane ka jylla Meghalaya, i Kong Helen Giri i la ïoh pdiang ïa ka khusnam Sangeet Natak Akademi na ka bynta u snem 2023 halor u synñiang u bynbei ba i la noh sha u sup u thiar jong ka put ka tem tynrai ha Meghalaya.
La kha ïa i Kong Helen Giri ha ka 7tarik Rymphang, 1944, bad i dei ka longkmie kaba la trei shitom khlem shongthait ban kyntiew bad ban pynneh pynsah ïa ka shad Khasi.
Kum kawei na ki nongrwai bapawkhmat jong ka All India Radio, Shillong, i Kong Helen Giri i la trei shitom ruh ban pynpawnam ïa ki tiar tem tiar put u Khasi ha ka rynsan jong ka ri.
Kum ka nongrwai ha kylleng ki bynta ka ri India bad shabar ka ri India, i Kong Helen Giri i la ïoh bha ïa ka jingithuh na kylleng.
I Kong Helen Giri ym tang ba i ju ïashim bynta ha kiba bun ki prokram bad ki tamasa, hynrei i ju pynlong ruh ïa ki tamasa ban pynpawnam ïa ki jingrwai bad ki jingshad tynrai ha Meghalaya.
Lyngba kane ka jingtrei shitom, i la pynkhie im ïa ka lariti bad ka kolshor, khamtam ha kaba ïadei bad ka riti ka dustur Khasi.
Shuh shuh, i la shimkhia ban ithuh ïa ki Master Craftsmen kiba ju shna ïa ki tiar tem tiar put Khasi.
Kane ka jingthrang jong i, ym tang kaba pynneh pynsah ïa ka jingtrei bani jong ki nongshna tiar tem hynrei ka long ruh kum ka lad aikam ïa ki briew kiba ju shna ïa kine ki tiar.
I Kong Helen Giri i dei iba la ïoh pdiang ïa ka khusnam Padma Shri halor ka jingnoh synñiang sha ka lariti bad ka kolshor jong ka Meghalaya ha u snem 2008.
Ha ka jingsam ïa kane ka khusnam la sakhi lang da u Myntri uba khmih ïa ka tnat Culture, Tourism bad DoNER u G.
Kishan Reddy, u Myntri Khynnah ka tnat Law & Justice (Independent Charge) bad Parliamentary Affairs and Culture u Arjun Ram Meghwal, u Secretary ka Ministry of Culture u Govind Mohan, u Chairman jong ka Sangeet Natak Akademi u Dr.
Sandhya Purecha bad kiwei kiwei.
Shillong, Lber, 7: U Myntri Rangbah ka Jylla u Conrad K.
Sangma ha ka sngi Palei u la aiti ïa ki shithi thungkam sha ki 425 ngut ki doktor ba dang shu rung kam thymmai bakynthup ïa ki Junior Specialist, ki Medical Officer bad ki Dental Surgeon kiba shakri ha ki jaka ai jingsumar bapher bapher ka Jylla.
Ïa ki shithi thungkam la aiti ha ka jingïalang kaba la long ha State Convention Centre, Shillong ryngkat ka jingsakhi lang jong ka Myntri ka Koit ka Khiah ka Dr.
Ampareen Lyngdoh bad u Myntri ka tnat PHE u Marcuise N.
Marak.
Haba ai khublei ïa kine ki doktor, u Myntri Rangbah u la kyntu ïa ki ban long kiba trei shitom ïa ka kam khnang ba kin dup lah ban ai ïa ka jingshakri bapaka ïa ka imlang ka sahlang.
“Ïa ka jingthungkam la pynlong da ka Sorkar ha ka lynti kaba khuid.
Phi don hangne namarba phi long kiba tbit bad phi la leh bha ïa ka eksamin," u la ong.
U Myntri Rangbah haba pynshai ïa ki jingeh halor ka jingthungkam ha ki tnat treikam ka Sorkar u la ong, “ngi la pynïakhlad ïa ka jingpynrungkam da kaba thaw ïa ka Board na ka bynta ka pule puthi bad ka koit ka khiah, kaba la pynsuk ban treikam.
Ha ki snem baladep, ka jingthungkam ka long kaba suki bad ki don ki khep, ka shimpor wat haduh hynriew snem.
Ka rai ban thaw la ka jong ka Recruitment Board na ka bynta ka pule puthi bad ka koit ka khiah ka long ban pynstet ïa ka jingthungkam bad ban pyndap kham kloi ïa ki kam ba thylli.
"Ha kaba ïadei bad ka jingpynkhlaiñ ïa ka tnat ka Koit ka Khiah, u Sangma u la ong, ha kaba ïadei bad ka Percentage, la buh hakhmat eh ïa ka Koit ka Khiah kaba long 8 percent na ka mang tyngka jong ka Sorkar.
“Ka mang tyngka na ka bynta ka tnat ka Koit ka Khiah ka dei kaba heh tam ha ka ri, namarba ngi angnud ban pynkhlaiñ bad ban pynthymmai ïa ka tnat ka Koit ka Khiah," u la bynrap.
“Ki don ruh ki jingtynjuh kiba ap ïa ngi hakhmat, hynrei ngi hap ban ïakhun la ka long ha kano kano ka dur, ngin ïai bteng ban pynjanai ïa ka koit ka khiah ha ka jylla," u la ong shuh shuh.
Shuh shuh u la ïathuh ba la tei ïa ki Administrative Housing Unit ha kylleng ka jylla na ka bynta ki nongtrei jong ka tnat ka Koit ka Khiah bad kiwei kiwei.
Ka jingshna ïa ki jaka treikam wat sha ki jaka ba kyndong tam jong ka jyllaka long ba ki nongtrei Sorkar kin dup lah ban ai jingshakri lang kumjuh.
“Ka Sorkar ka la shna da ka Complex ban pynsah lang ïa ki doktor, engineer, bad kiwei kiwei ki nongtrei sorkar hapoh kajuh ka tnum ing, u la ong.
U Sangma u la ïathuh nalor ki District Headquarter ban sa shna ïa ki Administrative Housing Complex, yn sa shna ruh ïa kine ki ing sha ki jaka ba kyndong na ka bynta ki doktor, ki nurse bad kiwei kiwei ki nongtrei jong ka Sorkar.
“Ngin ym lah ban shu pyntreikam noh mynta mynta ha baroh kawei ka jylla hynrei ka sorkar ka la kut jingmut ban sdang tei noh shen ïa ka Housing Complexe," la ïathuh u Sanmga.
U la pyntip ruh ba ha ki khyndiat snem ban sa wan, yn sa shna pynbha ïa ki PHC bad CHC kynthup ruh ïa ki Hospital.
U la ïathuh ba ha ki khyndiat taïew ban sa wan, yn sa plie paidbah ïa ka Patient Management System ha ka jylla khnang ban peitngor ïa ka jinglong jingman jong ki nongpang kiba shah sumar ha ki jaka sumar bapher bapher ka jylla.
“Ngi la leh ïa ka pilot project ha Ribhoi district bad ïa kane ngin sa leh ruh sha kiwei ki jylla," la bynrap u Sangma.
Shillong, Lber 7 : U President ka National People’s Party (NPP) ka Jylla bad Symbud Myntri Rangbah u Bah Prestone Tynsong mynta ka sngi Palei ula ong ba ym don jingmyntoi ban phah ïa u kyrtong ka Voice of the People Party (VPP) sha Parliament namar kan long shisha tang ka jingsepei kaba khraw bad ka daw ka long ba un ym poi shong Dorbar baroh 5 snem ba pyrshah ban kren ktien Hindi.
Une u Nongïalam ka NPP ula kyntu ïa ki paidbah ka Ri-lum Khasi bad Jaintia ba kin ym ngop ha ki jingpynbiej bad jingphon jingpah ka VPP namar kine ki juh ki briew kiba pyrshah ban kren Hindi u Lat hapoh ka Assembly hynrei ki dei kine ki juh kiba kwah leit sha Parliament ha kaba kiba bun bah ki MP ki kren beit da ka ktien Hindi.
Haba kren ha ka 3rd State Youth Conference jong ka National People’s Youth Front(NPYF), u Bah Prestone ula ong “Dang shen uwei u briew ula pynsngew ba lada ngi phah ïa ka VPP sha Parliament, une u MP un shu mih jyndat beit ïing Dorbar bad yn nym poi shong dorbar baroh 5 snem.
Balei? Namar ka VPP kan pyrshah ha Parliament ïa baroh ki MP ba kren ktien ktien".
“Namar kata, ngi dei ban mih nangne bad pynsngewthuh ïa ki paidbah ba ki dei ban kyntait ban ai vote khamtam ïa u kyrtong ka VPP, uba ïeng pyrshah ïa ka jingkren ktien Hindi namar un sa mih jyndat beit na Parliament.
Lada phi mih jyndat, kaei pat phin kren ha Parliament, kan shu long sepei kai lut" ula ong haba kyntu ïa ki paidbah ka Shillong Constituency ba kin kyndit thiah na ba ka por ka dang don ïa ki ban ym shah pynbiej ha kum kane ka party.
Haba kren halor ka jingmih jyndat ki seng saiñ pyrthei ka Liang Pyrshah ha ka Dorbar Mang Tyngka ba dang shu dep, u Bah Prestone ula ong “Ngam dei nga uba ong ïa ka hynrei kila ïohi ïa ka kam ba ki la leh hapoh ka ïing.
Ngam shym la thok hynrei ki briew ki la ïohi na ka live telecast kaba phalang ba ki dei ki khawpud.
Ha ka por ba u Myntri Rangbah u ïeng ban ai jubab (ïa ka mang tyngka) bad ruh ban batai bniah shaphang ka mang tyngka, ha ka nam jong ka Rule, ki la mih jyndat lut man".
Ula antad ba lehse ki dkhot ka Liang Pyrshah kila peit ïa ka jubab u Myntri Rangbah na ki TV ba la buh hapoh ka kamra jong ka Liang Pyrshah.
Hynrei ula pynpaw pat ïa ka jinglyngngoh ba tang u President ka VPP Bah Ardent M Basaiawmoit uba kynnoh ba ka Sorkar ba mynta ka Meghalaya ka dei kaba dap da ki jingartatien suda, kaba mut ba u Bah Ardent u dei tang ma u, uba peit ïa ka jubab u Myntri Rangbah na TV.
Haba kyntu ïa ka Liang Pyrshah ban sngew laitluid ha ka ban pan jingpynshai ïa kane, u Bah Prestone ula ong “Ka kamra u Myntri Rangbah ka dei kaba heh bad ka kamra jong nga ruh ka don marjan bad u, kumta nga kyntu ïa ki ba kin wan shakhmat namar u Myntri Rangbah u dang kloi ban ai sa kawei ka jingbatai".
Haba kam ba ka Sorkar MDA-2 ka dei kaba buh record thymmai tang ha ki 6 snem, une u President ka NPP Meghalaya ula ong “Ngi la thaw ïa ka record ba thymmai haba phai sha ka mang tyngka, ka jingkynshew pisa, bad ka roi ka par tang hapoh ka hynriew snem.
Namar kata, kito kiba ïa hylla kyrkaw ha ki jaka ïew ai ba kin hylla namar ki nang tang ban kren pynheh da kaba shu kren thok bad shukor ïa ki paidbah ym ba ki kren ïa ka jingshisha".
Ha kajuh ka por, u Bah Prestone ula ong ba ka NPYF ruh ka ïeng ban shakri ïa ki paid Khasi Jaintia haba bynrap “Balei nga ong ïa kane ka long namar ki don katto katne kiba kam ba ki ieid Jaidbynriew palat ban ïa kaei kaei baroh hynrei nga ruh nga ong ba ka NPYF ruh ka dei kaba ieid Jaidbynriew palat ban ïa kiwei kiwei" ula ong.
U pyntip ba ka jingïalang ba heh bha kan sa long ruh ha Adogre ha Ri-lum Garo ha ka 15 tarik Lber, ban pynbit pynbiang ïa ka jingpynkhreh jong ka party na ka bynta ka elekshon Lok Sabha.
Ula kyntu ïa ki nongtrei ka party ba kin trei shitom ha ka ban pynthikna ba baroh arngut ki kyrtong ka Agatha Sangma na Tura bad Dr Ampareen Lyngdoh na Shillong-kin ïoh ïa ka jingjop ha ka elekshon.
“Ngin thaw record ha kane ka kynti ba mynta ba nangne na Meghalaya ngin phah ïa arngut ki kynthei ki ban long ka sur u paidbah ka Jylla sha Parliament" ula bynrap.
Shillong, Lber, 08: Watla ka dei ka samla kaba donsap ha ka kam suhjain, hynrei ka Samla Evadahun Shisha Rani kaba shong basah ha Umpling Dong Umbah, East Khasi Hills District ka don sa kawei pat ka sap iakura ha kaba ka ju leit ban kilan met manla ka janmiet ha Community Hall jong ka shnong Golflink Khliehshnong, Shillong.
Ka samla Evadahun Shisha Rani kaba la pynkhreh bha ialade mynta ka kynti kan sa leit ban iashim bynta ha ka rynsan iakura MMA ka ban sa long ha nongbah Kolkalta, jong ka Jylla West Bengal kaba la tip kum ka Lastman Standing Fight Night-3 ha ka 10 tarik, Lber, 2024 ia kaba la pynlong da ka Sunayana Entertainment.
Nalor ka samla Evadahun Shisha Rani ka ban mihkmat ia ka Legendary Warrior Combat Team ka ban iakhun ha ka kyrdan Straw Weight Category, kiwei pat ki rang iakura MMA ki ban sa leit iashim bynta lang ha kane ka rynsan iakura ki long u samla Feathrel Massar uba sah ha Mawlai mawdatbaki u ban iakhun ha ka Feather Weight Category bad mihkhmat na ka Legendary Warrior Combat Team, u Moderkai S.
Kharpuri u ban iakhun ha ka Middle Weight, Co-Main Event u ban mihkhmat na ka Lumshyiap Sports and Cultural Club bad u rangiakura MMA uba pawnam ka jylla u Johny Nongrum u ban iakhun ia ka Main Event.
Kane kan dei ruh ka sien iakura kaba khatduh eh na ka bynta u Moderkai S.
Kharpuri ha kaba u la pynbna ba un shongthait noh na ka jingiakura MMA bad ka kynhun ialehkai ka jong u, kan sa leh burom ia u hadien ba la wan phai na ka jingiakhun na ka jylla West Bengal.
Shillong, Lber 08: Ha ka jingsnohktilang bad ka pyrthei shi tyllup ban rakhe ïa ka International Women’s Day, ka tnat Social Welfare jong ka Sorkar jylla Meghalaya ha ryngkat ka jingïatreilang bad ka State Hub for Empowerment of Women bad ka Meghalaya State Rural Livelihoods Society ka la rakhe ïa ka International Women’s Day ha State Convention Centre, Shillong.
Ha kum kane ka sngi kynmaw burom na bynta ki kynthei na ka liang jong ka Social Welfare ka la ïoh ban pynkupburom ïa katto katne ki Kynthei kiba paw ha ki kyrdan bapher bapher, bad arngut napdeng kine ki dei kiba pawkhmat ha ki kam ïalehkai, ba kynthup ïa ka Kong Kmoin Wahlang bad ka Bonifilia Shullai.
Khyndiat shaphang ka Kong Kmoin Wahlang, ka dei ka nongïakop mareh thong ba la tymmen na Shillong bad kaba la hap ruh ha ka thup kiba la tymmen tam ha India, hynrei wat hapdeng ka jinglong tymmen kam shym la khanglad satia ïa ka ban shimbynta ha ki jingïakop mareh kiba ju pynlong barabor ha Shillong.
Ka Kong Kmoin Wahlang ka dei ka kmie jong 12 ngut ki khun, bad don ïa ka jingshitom ha ki bynta jong kpoh, hynrei watla kata ruh, kane kam shym la pynsangeh ïa ka ban shimbynta ha ki lympung ïakop mareh.
Katba ka Samla Bonifilia Shullai, ka dei ka thei ïalehkai phutbol kaba la pynsngew sarong ym tang ïa ka jaid bynriew hynrei ïa ka jylla hi baroh kawei hadien ba ka la shah jied ha ka kynhun India na bynta ka SAFF U-16 Women’s Championship ha Nepal kaba dang ïaid mynta.
Ha u snem 2022, ka la don bynta bad ka kynhun U-15 jong ka Bengaluru FC bad mih madan ruh na ka Garhwal FC ha ka Football Delhi Women’s Premier League.
Ka Bonifilia ka la ïoh ruh ban thep ïa ka kol kaba nyngkong na bynta ka ri ha ka jingïalehkai kaba long pyrshah ïa ka Nepal, ha kaba ka India ka la pynbam kput haduh 10 kol ban ïoh rung sha ka final.
Ka Kong Kmoin Wahlang ka la pdiang ïa ka khusnam pynkup burom na ka Kong Ampareen Lyngdoh kaba la wan kum ka kongsan ha kane ka sngi ryngkat bad ka Santa Mary Shylla kum ka symbud kongsan, katba ka Bonifilia Shullai kam shym la lah ban don ryngkat namar ka don shabar bad ka kynhun India, ka ban sa ïakhun pyrshah ïa ka Bangladesh ha ka final lashai ka sngi ha Nepal.
Shillong, Lber 08: U Myntri Rangbah ka Jylla, u Conrad K Sangma, hynne ka sngi, u la buh maw nongrim ban shna ïa ka madan Futsal Playground ha Lower Mawprem, ha ka jingïadonryngkatlang u Myntri ka tnat Sports, u Bah Shakliar Warjri lem bad u Myntri ka Tourism-u Bah Paul Lyngdoh.
Haba ai jingkren ha kane ka jingïalang, na ka liang jong u MR ka jylla, u Conrad K Sangma, da kaba kdew ba kane ka sorkar ba mynta ka la trei shitom bha ban kyntiew ïa ki samla ka thaiñ, bad kawei na ki lad ka long lyngba ka Sports kaba long kawei na ki kabu kaba lah ban kyntiew shaphrang ïa ki samla ka jylla.
“Ha kine ki khyndiat snem ba ladep ka sorkar ka la theh haduh 700 klur ban pynbit pynbiang ïa ki jingdonkam jong ka sport bad kumba 300 tylli ki jingtei kiba ka sorkar ka tbmu ban pynïeng ha kaba 122 tylli ki project la ïoh ban pyndep ha kine ki lai snem," u la ong.
U la bynrap ruh ba 20 tylli ki dei ki madan ïalehkai Futsal kiba yn sa pynïoh hapoh ka jylla.
Shuh shuh, u MR u la ong ba ka sorkar ka la shimkhia ban wanrah ïa ki rynsan na bynta ki samla ka thaiñ da kaba pynlong ïa ki prokram bapher bapher kum ka Skills Meghalaya, YESS Meghalaya, PRIME, CM Elevate bad kiwei kiwei.
U la pynbna ruh ba ka jingthmu ban tei ïa ka Mawkhanu Sports Complex kaba la mang 350 klur kan sa nang kyntiew kham shaphrang ïa ka Sport hapoh ka jylla.
“Da kaba tei ïa ka Mawkhanu Sports Complex, ka jylla kan sa lah ban pdiang bad pynlong ïa ki rynsan kiba dei jong ka national bad ruh international," he said.
U la bynrap ruh ba lyngba ka STAR Program Talent Scouting ngin ïai bteng bad kin dang shibun ki rynsan ban pynpaw bad kyntiew ïa ki nongïalehkai na bynta ka 6th Meghalaya Games ka ban long ha Jowai bad ruh na bynta ka National Games ka ban sa long ha kine ki snem ban dang ïaid.
Ka Khuid ka suba ka long kawei ka kam kaba donkam tam ha ka jingim jong ngi ki briew ha kane ka juk mynta.
Ngim lah ban len ba ka jingjakhlia jong ki jaka sah, ki tyllong um bad ki rud ki kiar ha kane ka sawdong sawkun ba ngi ngi im mynta ka la nang kham shyrkhei shuh shuh ban ïa kaba ki long ha ki por ba kham mynshwa.
Ka daw baroh ka mih namar ka jingnangkiew ha ka jingbunbriew, ka jingnangroi ha ka jingstad saïan (Science and Technology) ka jingnangkiew ha ka jingdon jong ki Karkhana barit bad ba heh.
Na ka jingnang kiew ka jingbun briew ha ki shnong ki thaw ki nongbah bad nongrit jong ka jylla bad ka ri jong ngi, ngi sngewthuh bad ïohi shai ba ka jingjakhlia jong kine ki jaka ruh ka nangkiew.
Kane ka long namar ka jingbret jong ngi ïa ki tiar ki tar kiba ngim pyndonkam shuh sha ki sawdong ki sawkun jong ngi bad ngim lah ruh ban lait na kata namar ngim don jaka ban buh ïa kine ki tiar kiba la sniew ne ki bym long shuh ban pyndonkam.
Katba nangkiew ka jingbun briew katta nang kiew ka jingmih ki jakhlia jakhlaid na ki iing ki sem jong ngi, la ka long ki jakhlia ba long met (Solid waste) ne ki jakhlia ba long um (liquid waste)Ka long kaei kaei kaba thamula ban ong ba ka jingnangroi ha ka jingstad saïan ka nang pynjakhlia shuh shuh ïa ki sawdong sawkun jong ka jaka ba ngi im ngi sah ma ngi ki briew, hynrei ka long pat kaba shisha ba ka jingnangroi ha kane ka jingstad ka pynbun ïa ka jakhlia ba ki ong ka ‘Solid Waste’.
Ha ka juk jong ngi mynta bun kiei kiei ki long ha kadur ba pyndonkam bad bret noh ‘use and throw’ ki bym lah shuh ban pyndonkam pat ‘reuse, ne recycle’.
Ki plastik ba ngi pyndonkam ha kaba ngi thep ïa ki tiar ba thied na iew, ki kynja plastik ha ki tiar ki tar ba ngi ju pyndonkam man ka sngi kum, ki mobile, TV, ki kali, tiar iing, bad kiwei kiwei, la jan baroh la pyndonkam da ki kynja plastik.
Kine ynda ki la sniew ngi shu bret kumto khlem lah ban pyndonkam pat ïa ki, ki pynlang ïa ka jakhlia ha ki sawdong sawkun jong ngi.
Ka jingmih jong ki karkhana barit bad ba khraw ruh ka long kawei ka daw kaba pynsniew ïa ka mariang ba ngi ngi im ngi shong ngi sah, la ha ka lyer, ka um, ne ha ka jakhlia ba long met (solid waste).
Kine ki karkhana ki pynmih ïa ka lyer kaba jakhlia sha ka mariang kaba ktah bha ïa ka jingim jong ki briew, ki pynmih ïa ki um ba jakhlia ban tuid sha ki wah ba itynnad jong ngi ban pynjakhlia bad pynïap ïa ki doh um doh wah ha ki wah jong ngi kumjuh ruh ka pynmih ïa ki jakhlia (solid waste) sha ki sawdong sawkun jong ka jaka ba ki don ban pyn isait met ïa ka Mariang.
Haba phai sha ki jaka nongkyndong ngi lap bad ïohi ba ka jingjakhlia ha ki shnong ki thaw ka ka kham duna ban ïa nujor bad ki jakhlia ha ki jaka sor, kane ka long namar ka jingduna ha ka jingdon briew ha ki nongkyndong.
Ha ki jaka nongkyndong ka jingeh kaba hakhmat ba ki mad ka long ka jingbym biang ki painkhana ban leit bar katba ha ki jaka sor pat ka jingeh ka long ban bret ïa ki jakhlia.
Ym lah ban tip la ka jingbym biang ka painkhana ha ki nongkyndong kan kham sniew mo ïa ka jingjakhlia jong ki ‘solid waste’ ha ki jaka sor? Lada ngi ïaid ha ki jaka sor khamtam ha ki jaka ba lum ïa ki jakhlia ngi ju ïa set noh ïa ki khmut jong ngi namar ka jingsma kaba shyrkhei ka mih na kato ka jaka ba lum ïa ki jakhlia.
Haba peit ikumba ka jingma ïa ka koit ka khiah ba mih na ka jingpynlang ïa ki jakhlia ha ki jaka sor ka kham sniew bun shah ïa ka jingbym biang ki painkhana ha ki nongkyndong.
Ka long kaei kaei kaba sngewsih ba katba ki briew kila nangkiew ha ka jingnang jingstad pynban ngi lap ba ka jingkiew ha ka jingjakhlia ruh ka kham shyrkhei katba nang mih ki sngi.
Kane ka jingkiew ha ka jingjakhlia ha ki sawdong sawkun jong ngi ka la pynlong wat ïa ka sorkar India ban kyndit bynriew na ka jingma ba lah ban mih.
U Prime Minister jong ka Ri u la pynmih ïa kawei ka thong (Mission) kaba u la khot kyrteng ka ‘Swaach Bharat Mission’.
Ka thong jong U Prime Minister jong ka ri ka long ban pynlong ïa ka ri India jong ngi ka ri kaba khuid kaba suba.
La ïohi bad ïohsngew ruh ha man ki shnong khamtam ki nongkyndong ka don ka jingkhih khohreh ban pynlong ïa ki shnong jong ki kita ki shnong kiba la biang lut ki jaka leit bar.
Ka long ka thong kaba donkam tam kaba kawei pa kawei ka longiing kadei ban don ïa ki jaka leit bar kiba biang khnang ban lait na ki jingma kiba ktah ïa ka koit ka khiah.
Hapdeng ka jingpyrshang bad jingtrei shitom jong ki paid nongshong shnong jong ka Jylla ka sorkar ha ryngkat ka jingïatreilang jong ki Nongsynshar Shnong ka la dei ban nang ai mynsiem shuh shuh bad khmih bniah khnang ba kane ka jingthmu kan urlong bad kan pynlong ïa ka jylla jong ngi ka Jylla kaba la biang lut ki jaka leitbar.
Ka la dei eh ka por ba ka sorkar ha ryngkat ki Nongsynshar Shnong, ki Sengtrei mon sgnewbha kin saindur kumno ban pynlong ïa ki shnong jong ngi kiba khuid kiba suba.
Dei ban don la ka jingthmu kaba biang kumno ban pynïaid (manage) ïa kine ki jakhlia kiba mih na ki iing ki sem, ki skul, ki kolej, ki ophis, ki iew ki hat, ki karkhana bad kiwei kiwei de ki jaka.
La ïoh jingtip ruh ba ka sorkar ka la thmu ban buh (set up) ïa kita ki jaka pynïaid ïa ki jakhlia (Centre for management of Solid and liquid Waste), la dei ban pynsted ïa kane ka kam khnang ba ka jingjakhlia jong ki shnong ki thaw ki iew ki hat jong ngi kin ym don shuh.
Ka sorkar ka la dei ruh ban leit bishar bniah ïa ki Karkhana kiba don ha ka jylla jong ngi bad bthah ïa ki ba kidei ban pynïaid (manage) ïa ki jakhlia ba mih na ki karkhana jong ki ha kata ka rukom ba kim dei ban pynjakhlia wat tang khyndiat ruh ïa ka Mariang, la ïa ka lyer, ka um ne ka khyndew.
Ka khuid ka suba ka dei ka jingkit khlieh jong uwei pa kawei ki nongshong shnong jong ka shnong ka thaw ka jylla hi baroh kawei.
Ka la dei ka por ban pynngam jylliew ïa ka jingkitkhlieh jong ngi iwei pa iwei ïa kane ka kam khnang ba ngin ym long shuh ki briew kiba hun ban ïohi ïa ka jingjakhlia, ne kiba sngewtynnad ban bret pathar ïa ki jakhlia jakhlait ha ki sawdong sawkun jong ngi.
Jowai, Lber 08: Ka Hynñiewtrep Integrated Territorial Organization (HITO) Jowai Circle mynta ka sngi hapoh ka jingïalam u President samla Owan Paswet bad u Finance Secretary samla Lakhon Challam kila leit ban buddien ïa ka rukom ai jinghikai ïa ki khynnah skul SSA kiba don hapoh ka West Jaiñtia Hills District.
Ka seng hadien bala ïoh lad ban ïakynduh bad ka District Mission Co-ordinator (DMC) ka kong Mumubai Lakiang kaba dei peit ïa ki skul SSA hapoh ka West Jaiñtia, ha ka jingïakynduh ka seng kala ïoh ban phylliew jingmut shibun eh haka jingïadei ban kyntiew ïa ka pule ka puthi hapoh ki skul SSA.
Ka seng kala buh ruh ka jingkyntu ïa baroh ki skul SSA ba kin shimkhia ïa ka lynkor ai jinghikai khamtam ïa ki nonghikai kiba don ka bynta kaba khraw na ka bynta ka lawei ki khynnah skul.
Ka seng ka pynpaw ka jingsngew diaw bad sngewsih ban peit ïa ka rukom hiar palat ka pule puthi katba dang mih ki snem bad ka jingduna ki khynnah skul hapoh ki karma klas kaba jur bha nalor ba duna kiba pynrung skul ïa ki khynnah ha ki skul SSA.
Sa kawei kaba sngewsih ka long lada peit ki don tang katto katne ki nonghikai kiba thung da ka School Managing Committee (SMC) ha ki skul SSA kine ruh ki dang ap ïa ka kam sorkar, la pynsngew ruh ba kitei ki nonghikai ki wan hikai tang ban pyndep rukom namar wat ïa ka tulop kim ïoh satia bad kane kala buh jingeh ïa ka pule puthi hapoh ka jylla hi baroh kawei la pynsngew ka seng.
Halor kane lada jia kumne shi kumne ka seng ka ong ka jingduh nong ka dei ïa ki khynnah kiba pule hapoh ki skul SSA.
Na ka liang ka HITO Jowai Circle mynta ka dang buddien ïa kane ka kam khnang ban pynjanai ïa ka rukom ai jinghikai ïa kito ki khynnah kiba leit skul manla ka sngi bad kiba bun ki khynnah kiba leit pule ha ki skul SSA ki dei kiba wan na ki longïing ba duk.
Mawkyrwat, Lber 08 : Ka Dorbar Shnong Nonglang, South West Khasi Hills District ka don ban pynshai khyndiat halor ka khubor kaba la mih ha u ‘Highland Post’ ha ka 05 tarik u bnai Lber, 2024, kaba ong, “ba ka top um ba la dep plie da u Myntri ka tnad umbam umdih jong ka Jylla, u bah Renikton Lyngdoh Tongkhar, kam pat trei kam.
Shuh shuh kum ka Dorbar Shnong ka kwah ruh ban pynshai sha ki paidbah baroh ba katei ka top kaba don ha kawei na ki kyntoit lane dong jong ka shnong (Me-ïa-wan) ka lah treikam bad la ïa pyndonkam hi man ka por ïa ka um na katei ka top kaba dei ruh ka main supply ïa kiba bun tylli ki top barit bad bun ruh ki thliew ïing lah palat spah.
Hooid! ka dang don hi pat ka jingduna hangne hangtei khyndiat khynsoit namar ba ka dang don ka jingïapynbeit lang na ka liang ka ophis u Executive Engineer ka P.
H.
E jong ka Mawkyrwat Division ryngkat ka shnong ïa ki kam kiba dang sah, ong u Myntri.
Namarkata, na ka liang ka shnong ka kwah ban ong, lane bthah ïa kino kino ki briew napoh shnong lane ki nongshong shnong ba sngewbha lada ki don ei ei lane kynthoh ïa kino kino ki kam hapoh ka shnong, ba kin da ïa kynduh lane pyntip shwa ha ki nongkitkam shnong lane dong na ka bynta ka jingbhalang ka shnong ka thaw.
Kane ka long katkum ka kyrwoh khubor na u bah Firsterlin Kharraswai, Myntri Shnong Nonglang.
Khliehriat Lber 8: Ka tnat treikam jong ka Meghalaya State Rural Livelihood Society(MSRLS), NRLM, East Jaiñtia Hills District, mynta ka sngi ha ryngkat lang bad ka pyrthei baroh kawei ka la rakhe ïa ka sngi kyrpang jong ki kynthei, ïa ka prokram la pynlong ka Khliehriat West Community Hall ha kaba u Deputy Commissioner, East Jaiñtia Hills District, u A.
Baranwal, IAS, u la long kum u kongsan.
Haba kren kum u kongsan, u Deputy Commissioner u la ai ka jingiaroh ïa ka jingnoh syniang ba radbah jong ki kynthei ka ba wanrah ïa ka roi ka kiew ha ka im lang ka sah lang bad kiba la ju shim ruh ïa ka bynta kaba hakhmat ha ka District Mission Management Unit (DDMU) ban kyntiew shuh shuh ïa ki kynthei ha kaba iadei bad ka kamai ka kajih, u la bynrap ruh ba ki kynthei ki dei kiba ju don ka jingkitkhlieh kum ki dkhot ha ka im lang ka sah lang ban rat dyngkhong ïa ka jingduk bad ruh ban kyntiew ïa ka ioh ka kot ha ki longïing longsem kata lyngba ki shlem treikam jong ki kum ki Self Help Group (SHG).
U kongsan, u la ban jur halor ka phang kaba iadei bad ka jingpynkup bor ïa ki kynthei ha ka thoh ka pule khamtam eh na ka bynta kito ki kynthei ki bym nang ban thoh ban pule.
U Additional Deputy Commissioner, uba dei ruh u Project Director jong ka District Rural Development Agency, (DRDA), East Jaiñtia Hills District, u bah G.
Warjri, MCS u la ong ba ka tnat ka la pynlong ïa kum kane ka prokram ba kyrpang khnang ban dup tip bad sngewthuh ïa ka jingnoh syniang ki kynthei ha kaba kyntiew lem ïa ka im lang ka sah lang ha kajuh ka por, u kyntu ïa ki kynthei ba kin mih shakhmat ban noh syniang shuh shuh sa ha kiwei kiwei ki bynta ruh ban kyntiew ïa ka thaiñ.
Ha kane ka prokram la ioh ruh ïa ka jingrwai kyrpang na ka kynhun Ïainehskhem VO, Khliehriat West, la pyni ruh lyngba ka screen ïa kawei ka video kaba iadei bad ki kam jong ka MSRLS, ha East Jaiñtia Hills District.
Jowai, Lber 08: Ka ophis jong ka District Medical Health Officer West Jaiñtia Hills Diatrict, mynta ka sngi Thohdieng 8 tarik u Lber, 2024 kala plie paidbah ïa ka jaka ai sumar kaba la tip kum ka Loomkyrwiang Urban Primary Health Center, Jowai.
Ïa kane ka jaka sumar la wan ban plie da ka myntri ka koit ka khiah jong ka jylla ka Dr.
Mazel Ampareen Lyngdoh, haka jingdonlang u MLA ka Jowai ma Wailadmiki Shylla, u Deputy Commissioner uba dei ruh u Chairman District Health Society ka WJHD bah B.
S.
Sohliya, ka DM&HO Dr.
E.
B.
V Laloo, u President ka Kur Sookpoh Khadar Wyrnai uba dei ruh u Dolloi ka Elaka Jowai ma Puramon Kynjing, ki nongtrei jong ka UPHC nalor kiwei kiwei de.
La ïathuh ba kane ka Loomkyrwiang Urban Primary Health Center kala sdang treikam ban ai jingshakri ïa ki paidbah naduh u snem 2020, hynrei mynta ka sngi la wan ban plie paidbah ïa u Mawnongrim jong kane ka jaka ai jingsumar ba pura da ka myntri bad ka ïa katei ka jaka la ai sngewbha da ka Kur SookpohKa jingdon jong kane ka Urban Primary Health Center kala ïarap shibuh eh ïa ki paidbah kiba donkam ban leit shim dawai naduh ki khyllung khynnah, ki longkmie, ki longkpa bad ki samla kane ka Center ka lah ruh ban ai jingshakri ïa ki 12 tylli ki dong hajan ka sor Jowai.
Ka Dr.
Mazel Ampareen Lyngdoh kum ka myntri ha ka jingkren kala ong kane ka dei ka sngi ba kyrpang kum ka nongmihkhmat kynthei ban ïoh plie ïa kane ka jaka sumar, haka juh ka por ka pynpaw ka jingsngewnguh ïa kane ka sorkar MDA 2.
0 kaba la ibit ban bynshet haka ïa kane ka kam kum ka myntri jong ka koit ka khiah.
Kane ka jaka ai sumar ka long kaba donkam eh ha ka imlang ka sahlang na ka bynta ka koit ka khiah la ong ka kong Ampareen, da kaba ong ka jingtreikam kloi jong kane ka UPHC ka dei lyngba ka jingtrei shitom jong u MLA ka Jowai, kala kyntu kynjuh ïa u ban buddien ban thung ïa u MO ba pura jong ka Center.
Kala ong ka jingdon jong ka Center kan ai jingsumar kyrpang ïa ki longkmie haka kha ka pun, kan ïarap ïa ki longkmie ba kin don ha ka koit ka khiah, kumjuh ka ïarap ïa ka jingkoit jong ki khynnah bad ki khun samla ha ki liang baroh.
Kala buh ka jingkyntu ïa baroh ban long kiba ïatreilang haka imlang ka sahlang lyngba kane ka Center kan ïarap kynjuh ïa kiba pang HIV bad ban rat diengkhong ïa u Drug uba la kynrei mynta ki sngi.
Kala ong ba ka sorkar mynta kala mang pisa khambuh ha kaba ïadei bad ka koit ka khiah bad kyrmen ba kane kan treikam pura hapoh ka jylla hi baroh kawei.
Na ka liang u MLA ma Wailadmiki Shylla ula ong hadien ba ka kong Ampareen Lyngdoh kala shimti kum ka myntri ka koit ka khiah ka District kala ïoh sa ar tylli ki Urban Primary Health Center kata ha Ïawmusiang bad ha Mihmyntdu nalor kaba la don lypa sa kawei ha Ladthadlaboh.
Hynrei dei tang kane ka Loomkyrwiang Urban Primary Health Center kaba don ïa ka ïing ba pura (Permanent) hapoh ka jylla hi baroh kawei.
Shuh shuh ula ong ba kane ka Center kala ai jingsumar haduh 22 hajar ngut.
Ula pyntip ka sorkar kan ïaleh ban pynbha shuh shuh ïa kane ka Center namar wat na ka liang ka sorkar kala ju mang pisa haduh 11 hajar klur ha u snem 2018 hynrei mynta u snem kala poi sha ka 27 hajar klur tyngka.
Shillong, Lber, 08: Ki shnong katto katne tylli kiba don hapoh ka Nongbah Shillong ki la pynpaw ïa ka jinglyngngoh bad bitar ruh ha kajuh ka por ïa ka jingbym mih um na ki kor ïing bad kumjuh ruh ki kor sorkar ri ha ka step sngi Thohdieng.
Kane ka jingbym sam um kynsan jong ka tnat PHE khlem da la ai ki jingpynbna paidbah ka la pynlong ïa ki nongshong shnong kiba lah dep ban buh pali ne ban pynïeng laiñ ïa la ki jong ki borti ne ki tiar rah um ha ki kor sorkar ri.
Kane ka jingsdang ban duna ka jingsam um sha katto katne ki shnong ka Nongbah Shillong ka la wanrah ka jingeh kaba khraw bha ïa ki nongshong shnong.
Napdeng ki katto katne ki nongshong shnong haba ïakren ki la pynpaw ïa ka jingsngew lyngngoh kaba jur naba kane ka jingmih um ka la ktah namarba ki khlem da la ïoh ban pynlang lypa ïa ka um naba kam shym la don ka jingpynbna ha ki lad pathai khubor halor kane ka jingpynduh um kaba kynsan.
Napdeng katto katne ki nongshong shnong haba kren biria ki la ong, “Imat kane ka jingpynduh um kynsan ka lah ban dei ba ki nongtrei ka PHE ki la shem jingeh na kadaw jong ka jingpyrkhing ka rukom pynïaid ïa ki kali sha Mawphlang na ka daw ba ka don ka Monolith Festival," kren biria katto katne ki nongshong shnong.
Watla ka sorkar jylla ha ka dorbar mang tyngka kaba dang shudep na ka liang u Myntri ka tnat PHE u la kam ba ka jylla Meghalaya ka la long hakhmat eh na kiwei ki jylla kiba la lah ban pyntreikam bha ïa ka skhim ka sorkar Pdeng ka Jal Jeevan Mission hynrei da peit ïa ka jingtlot ka jingtrei kam ka tnat PHE haba ïadei bad ki rukom sam um ka la long da khongpong namar tang ïa ki shnong ha Nongbah Shillong ym pat lah ban sam um thikna kumno yn lah ban ngeit ba katei ka skhim ka la lah ban pynpoi um sha manla ki thliew ïing lyngba ki kor um ha ki Ïing jong ka skhim JJM.
Nongpoh, Lber 08: Ka kynhun jong ka Surya Kiran Aerobatic Team jong ka Indian Air Force mynta ka sngi kala pyni nam ïaki liengsuiñ ïapom ha pung Umiam bala wan ruh ban sakhi da ki spah ngut ki paidbah ban iohi ïaka sap bad ka jingtbit jong ki shipai ñiah liengsuiñ ka ri, kaba dei ruh shibynta ka jingrakhe ïaka sngi kyrpang jong ki kynthei ne ka International Women’s Day.
Ha katei ka sngi ka jingpyninam ïaki liengsuiñ ïapom ka Indian Air Force la wan ruh ban sakhi da u Phagu Chauhan u lat ka jylla, u Conrad Sangma Myntri Rangbah ka jylla ryngkat ki heh shipai jong ka Indian Air Force.
Lyngba katei ka sngi ki shipai suiñ jong ka Ri kila pyni ïala ka jong ka sap ka phong da kaba dro dur ha suiñbneng kaba shai bad itynnad jong ka pung Umiam da ki liengsuiñ bala tip kum ka Cheetah Helicopter, SU-30 MKI Rafale bad Hawks bala pynshoh biej ïakiba bun ki paidbah khamtam ka jingdro ïa u dohnud ha suiñbneng kum ka jinglehkmen ïaka sngi kyrpang ki longkmie kiba la don bynta ruh bun ngut bad ka Indian Air Force.
Haba kren ha katei ka sngi naka liang u Myntri Rangbah ka jylla u Conrad K Sangma u la pynpaw ka jingsngewkmen ban sakhi haka sien ba nyngkong da la ki jong ki khmat ïaka sap jong ki shipai suiñ bad kane ka pyni ïaka jingtriem ka jong ki kaba long ka jingsarong ïaki paidbah ka ri hi baroh kawei ban long kum ki nongïada ïaka ri.
U la ong ruh lyngba ka jingpyni nam jong ki shipai ha katei ka sngi kan long ruh ka jingai mynsiem ïa kiba bun ki khun samla ban khring sha ka kam shipai Indian Air Force, ban long ki nongïada jong ka ri na suiñ.
Kawei naki longkmie bala tip kyrteng kum ka Kanwal Sandhu kaba dei ruh ka Flight Lieutenant jong ka Indian Air Force kala ong ba kane ka dei ka sngi kyrpang jong ki longkmie bad kaba kyrpang ïaka hadien ba ka phong ïaka uniform ka long ba phin nym iohi shuh ïaka dur kynthei ne shynrang hynrei la iohi ïaki kum ki shipai da kaba ai mynsiem ruh ïaki paidbah khamtam ki khun samla ba kin pynïasoh ïalade bad ka Indian Air Force bad ai khublei ruh ïa baroh ki longkmie ïaka sngi kyrpang jong ki kaba suk bad kaba kmen.
Shillong, Lber 08 : U Lamphang ka Ïing Dorbar Thawaiñ ka jylla, Thomas A Sangma ha ka sngi Thohdien gu la leit ban jurip ïa ka jingpyntrei ia ka Ïing Dorbar ba thymmai ha Mawdiangdiang bad ha kajuh ka por u la lum ruh ia ka jingialang buddien halor katei ka jingtei.
Ha ka jingïalang la donlang ruh naduh u Myntri Rangbah ka Jylla, Conrad K Sangma, nangta ki Symbud Myntri Rangbah, Bah Prestone Tynsong bad Bah Sniawbhalang Dhar, Myntri ka tnad Bording AT Mondal bad Myntri ka tnad PHE, Marcuise N Marak bad ki ophisar na ki tnad bapher bapher bad ruh ki kontraktor.
Na ka liang u Lamphang haba kren hadien ba la dep jurip bad shong ïa ka jingïalang buddien u la pynpaw ïa ka jingsngewhun ha ka jingïaid jong ka kam.
U pynpaw ruh ba ka thong ka long ban pyndep ïa katei ka jingtei ha ka por kaba biang khnang ba yn lah ban pynlong noh ïa ka Dorbar ha katei ka Ïing kaba thymmai.
Tangba u ong pat ba kaba kham kong san ka long ban trei sani khnang ba ka jingtrei kan long kaba skhem khlem da ïa peiñ bad ka jingshngaiñ.
U ong ruh ba watla ki beh ïa ka thong ban pyndep ha ka por kaba la buh hynrei kam don pat ka jingpynbor ïa u kontraktor bad kito kiba don bynta ha ka kam ban pynher ïa ka jingpyntreikam da kaba klet noh ïa ka jingshngaiñ.
Haba jubab halor ka jingkylli, u Lamphang u laong ruh ba u Myntri Rangbah kumjuh ki Symbud Myntri Rangbah ki la pynpaw lang ka jingsngewhun haba ïadei bad ka jingïaid jong ka kam.
Na ka liang u Lamphang u la pyntip ruh ba ïa ki tiar ba donkam na ka bynta ka main central hall la dep ban ioh bad kumta ki khmih lynti ba ka jingpyntrei kan long kaba ïaid beit.
Shillong, Lber, 08: Ka Ratriya Bal Swasthya Karyakram (RBSK) National Health Misssion (NHM) ka Sorkar Meghalaya ha ka sngi Thohdieng ka la pynbna paidbah ïa ka National Birth Defect Awareness Month March 2024 ha Ganesh Das Government Maternal and Child Health Hospital, Shillong kum shi bynta ban pynshai sha ki paidbah nongshong shnong ka jylla ha kaba ïadei bad ka jingai jingsumar ei ïa ki khunlung kiba dang kha bad ïa ki khynnah kiba kynjoh ïa ka rta kaba 18 snem kiba don jingduna ha ki dkhotmet.
Ïa ki jingtip kiba bniah la batai bad ai jingpynshai da ka Dr.
(Mrs) Susildaris Longtrai kaba dei ka Paediatrician, DEIC bad na u State RBSK Consultant, NHM, Meghalaya u Bah Johnson J.
Nongbet.
Ha kane ka jingïalang, la sakhi lang da ka Addl.
Superintendent jong ka Ganesh Das Government Maternal and Child Health Hospital, Shillong Dr.
(Mrs) M.
Syiemlieh, ka Social Worker, DEIC, East Khasi Hills ka Kong Euniky Lyngdoh, ka Director of Health Services (Maternal and Child Health & Family Welfare) cum Joint Mission Director NHM, Meghalaya ka Dr.
(Mrs) F.
Kharshiing bad kiwei kiwei.
Katkum ka jingai jingkheiñ jong ka RBSK, NHM, Meghalaya, ki khunlung ba dang shu kha kiba don ïa ki jingduna ha ki dkhotmet naduh u snem 2014 haduh u Rymphang, 2024 ki long 1916 ngut ki shynrang, 2191 ngut ki kynthei.
Kino kino ki kmie ki kpa kiba don ïa ki khun kiba la kha hapdeng ki jingduna ki dkhotmet ki lah ban leit sha ki jaka ai jingsumar kiba don ha ki shnong jong ki bad nangne yn sa phah ïa ki sha Ganesh Das Govt.
MCH Hospital ka ban sa pyntip kumno ban ai jingsumar ïa ki khun jong ki.
Shillong, Lber 08 : Ka All India Congress Committee (AICC) ha ka sngi Thohdieng ka la pynskhem ïa ka kyrteng jong u Bah Vincent H Pala bad Saleng A Sangma kum ki kyrtong MP jong ka Congress na Shillong bad Tura na bynta kane ka elekshon MP kaban sa long shen.
Ha katei ka thup kyrteng ba pyllait da u General Secretary ka AICC, Central Election Committee, KC Venugoal ki la don 39 ngut ki kyrtong ba la mynjur da ka AICC kynthup lang ïa u Bah Pala bad u Saleng.
Kitei ki kyrtong ki kynthup ïa ki 6 ngut na Chattisgarh, 6ngut na Karnataka, 16ngut na Kerala, 1 na Lakshwadeep, 1 na Nagaland, 1 na Sikkim, 1 na Tripura bad 4 na Telangana.
Lah ban kdew hangne ba u Bah Pala u la dei lypa u MLA ba la jop bunsien kum u MP na Shillong katba u Saleng pat u dei u MLA ba la jop bunsien na Gambegre constituency.
Shillong, Lber, 08: Ka Khun Hynñiewtrep National Awakening Movement (KHNAM) ha ka sngi Thohdieng ka la ong ba u Myntri Rangbah ka Jylla um don iktiar satia ban ai Sanad Rangbah Shnong ïano ïano ruh.
Kane ka jingkynthoh jong ka KHNAM ka long halor ka jingïakynduh jong ka All Ribhoi Garo Headmen Association ïa u Myntri Rangbah ka Jylla ban dawa ïa ka kam Rangbah Shnong.
“Kum ban pyntip hangne ba u Myntri Rangbah um don satia ïa ka itkiar ban ai Sanad Rangbah Shnong ïano ïano ruh, namarba ka dei ka kamram jong ka Hima Mylliem bad ka KHADC.
Dei pynsngew sha ka KHADC," KHNAM ong u working president ka KHNAM u Bah Thomas Passah ha u kyrwoh.
“Namarkata, ngi kwah ban pynpaw ba kum kine ki jingdwa kin ktah ïa ka long jingman ka jaka bad ban kiar na kino kino ki jingtakhuh hapdeng ki jaidbynriew ha ki por ban sa wan, kum kine ki jingdawa ym dei satia ban pynsngap," u la bynrap.
U Bah Passah shuh shuh u la pynkynmaw ïa ka KHADC ba ka The Khasi Hills Autonomous District (Appointment and Succession of Syiem, Deputy Syiem, Electors and Rangbah Shnong of Mylliem Syiemship) Act 2007, Section 2 Sub Section (o) ka la kren shai ba ïa u Rangbah Shnong dei ban jied tang na ki jaidbynriew Khasi, bad ki bor ba dei peit ki dei ban bud ryntih ïa ki kyndon jong ka aiñ kiba la don lypa bad ban kiar mardor ban shu pynsngewbha ïa kine ki jingdawa.
Shillong, Lber, 08: Ka Bharatiya Janata Party (BJP) Meghalaya State Unit ha ka sngi Thohdieng ka la pdiang burom ïa u MLA barim ka All India Trinamool Congress na Salmanpara u Winnerson D.
Sangma uba pyntip ruh ba shen ki Sitting MLA jong ka TMC ruh kin sa pynïasoh sha ka BJP.
Ïa u Winnerson la pdiang burom sha ka BJP da u State President u Rikman G Momin ryngkat ka jingsakhi lang jong ki arngut ki MLA – u Bah AL Hek bad u Bah Sanbor Shullai, u Chief Spokesperson Bah M.
Kharkrang bad kiwei kiwei ki nongïalam.
Haba pynpaw ka BJP ka la jop lypa ha ka elekshon Lok Sabha na Shillong bad Tura, u Bah AL Hek u la ong, “kiwei kiwei ki MLA barim lane ki Sitting MLA shen kin sa wan ban pynïasoh bad ka BJP bad ngi shu ap sa tang ïa ka por bad ha ki khyndiat sngi, ma ki ruh kin sa wan.
"Haba kylli, katno ngut ki MLAka TMC ki ban pynïasoh sha ka BJP, u Bah Hek u la ong, “katno ngut kin wan, sa shu ap bad shu peit.
"U Bah Sanbor Shullai haba jubab ïa ka jingkylli, u la ong ba ka BJP ka long kaba la khreh ban siang Carpet saw ïa u nongïalam ka TMC u Dr.
Mukul Sangma, uba long ruh u Myntri Rangbah barim ka Jylla.
Shwa kane, haba kren sha ki lad pathai khubor, u Winnerson u la ong ba um lah satia ban kren eiei ha ka kyrteng jong u Dr Mukul Sangma.
“Ïa ka rai jong u (Mukul) ngam lah ban kren eiei bad kata ka shong ha u (la u wan pynïasoh ne um wan).
Ka dei ka rai jong u shimet lada u wan sha ka BJP ban shakri ïa ki paidbah.
Une u ophisar MCS barim u la ong ba ka jingthmu jong u haba u pynïasoh bad ka BJP ka long ban ai jingshakri kaba kham bha shuh shuh sha ki paidbah.
“Nga la don ha ka jylli saiñpyrthei naduh u snem 2023.
Nga la mihkhmat ïa ka Salmanpara Constituency la jan 10 snem naduh u snem 2013 haduh u 2023 hynrei ngam la rem noh ha ka elekshon baladep.
Hynrei nga dang don beit ha ka saiñpyrthei.
Nga kwah ban shakri ïa ki paidbah, ïa ka jylla bad ïa ka ri.
Nga sngewthuh ba dei tang ka BJP ka rynsan kaba lah ban shakri kham bha ïa ki paidbah ha ki jylla bad ha ka ri.
U Winnerson u la kam ruh ba kin dang don sa kiwei pat kin ban dang pynïasoh sha ka BJP ha ki khyndiat sngi ban sa wan.
Jowai, Lber 08: Ka Dorbar mang tyngka jong ka Jaiñtia Hills Autonomous District Council (JHADC) Jowai kaba la sdang naduh hynnin ka sngi 7 tarik u Lber la pynkut mynta ka sngi 8 tarik u Lber, 2023 ka Dorbar kala mynjur ïa ka mang tyngka na ka bynta ka jingpyllut jong ka snem 2024-2025.
Kane ka mang tyngka ka kynthup ïa ka jingpyllut kaba T.
218,22,60,300 (Arspah khadphra klur Arphew ar lak hynriewphew hajar lai spah) tyngka, katba ka jingmih pat ka long T.
204,63,23,500.
00 (Arspah saw klur Hynriewphew lai lak ar phew lai hajar san spah) tyngka bad ka paw ba ka jingpyllut ka heh ban ïa ka jingïoh kaba kot haduh T.
13.
59,36,800 (Khadlai klur Sanphew khyndai lak Laiphew hynriew hajar phra spah) tyngkaKatkum ka report ba la wanrah na ka bynta ka jingpynlut ka Council la pynbynta sha ki 17 tylli ki tnad treikam hapoh jong ka JHADC.
Kine ki tnad kiba kynthup ïa ka General Administration kaba long T.
11,76,48,200 tyngka, Finance & Accounts Department T.
31,33,19,000 tyngka, Land Revenue & Land Reform Department T.
11,38,71,500 tyngka, Land Record & Land Settlement Department T.
10,38,89,400 tyngka, Taxation Department T.
4,59,13,300 tyngka, Forest Department T.
16,41,24,000 tyngka, Political Department T.
4,34,93,200 tyngka, Civil Works Department T.
64,57,92,200 tyngka, Education Department T.
24,97,57,100 tyngka, Art and Cultural Department T.
2,37,37,400 tyngka, Market Department T.
19,95,91,900 tyngka, Statistics and Information Department T.
1,51,79,200 tyngka, Stationary & Printing Department T.
1,42,34,800 tyngka, Planning Department T.
1,20,41,900 tyngka, Judicial Department T.
3,09,20,400 tyngka, Legislative Department T.
7,89,54,800 tyngka, Village and Town Administration Department T.
97,92,000 tyngka.
Hadien ba la dep pynsngew da ki EM i/c jong kitei ki tnad treikam ka Council na ka liang ka Dorbar kala pdiang ïa katei ka mang tyngka (2024-2025) kaba duna haduh T.
13.
59,36,800.
Shillong, Lber 08 : Ka Expert Committee ban khmih bniah halor ka Reservation Policy lane ka bhah thungkam thungjam ha ka jylla ka la shong ïa ka jingïalang kaba nyngkong eh markhmat bad ki heh sorkar jong ka jylla hynne ka sngi Thohdieng.
Ïa kane ka jingïalang la pynlong hapoh ka jingïalam jong u Justice (Retired) Mool Chand Garg.
Kumban shu kdew hangne ïa ka Expert Committee la thawe da ka sorkar jylla ha ka 12tarik Nailur, 2023 ban khmih bniah halor ka bthah thungkam thungjam.
Shwa kane, ka committee ka la don bun tylli ki jingïalang online bad ka jingïalang ha kane ka sngi kadei kaba nyngkong ban kynduh markhmat, ong ka kyrwoh.
Ha kane ka sngi, u Chairman bad ki dkhot ki la leit ruh sha ka ophis treikam jong ka Expert Committee kaba don ha ophis treikam jong u Assistant Commissioner of Food Safety, Lachumiere, Shillong.
Ki dkhot ka Committee ki la shong ruh ïa ka jingïalang ha kaba ki la ïa kren katto katne ki bynta kiba dei na ka bynta ki sienjam ban ïaid shakhmat ïa ka kam.
Katkum ka kyrwoh, la ong ba ka jingïalang kaba bud jong ka Committee kan long biang ha u Ïaiong mynta u snem.
Shillong, Lber, 8: Ryngkat lang bad ka pyrthei baroh kawei, ka tnat Social Welfare ka Sorkar Jylla ka la ïashim bynta ban rakhe kyrpang ïa kane ka sngi da ka jingïatreilang bad ka State Hub for Empowerment of Women bad ka Meghalaya State Rural Livelihoods Society ha ka jingïalang kaba la long ha State Convention Centre, Shillong.
Ha kane ka sngi, ka tnat Social Welfare ka la pynkup burom ïa ki longkmie kiba don ïa ki sap kyrpang ha ka jingim jong ki.
Haba kren ha kane ka sngi, ka Myntri jong ka Sorkar Jylla ka Dr.
M Ampareen Lyngdoh ka la ong ba kane ka sngi ka dei rakhe namarba ngi la kynjoh ha ki thong bapher bapher ha ka jingim.
“Ngi donkam ban rakhe lang kawei, ki longkmie ruh ha la ki ing ki sem, ki khynnah kynthei ruh ki rakhe ïa kane ka sngi kaba kyrpang namarba ka Sorkar baroh kawei ka ri India ryngkat bad ka phang pdeng jong kane ka sngi," la ong ka Dr.
Ampareen.
Ka la ong shuh shuh ba ka Sorkar Meghalaya ka la mang pisa shibun bha na ka bynta ki kynthei kaba kot T.
5271 klur.
Ka la bynrap ba ngi hap ban pynthikna ba ki kynthei ki dei ban ïohlad ban ïashim bynta ha ki lad kamai jakpoh, ngi kyrmen ba ngin pynkhlain ïa ka ïoh ka kot kum ki longkmie bad ban pynskhem ïa u païa jong ka ing ka sem.
Lyngba ki kynhun ïatreilang ngin sa lah ban ïohi ïa ka jingïaid shaphrang jong ki kynthei ha ki liang bapher bapher.
“Ka Sorkar kan sa bei jingïarap 18% na ki 5 hajar tylli ki jaka ai jingsumar ïa ki kynthei," ka la bynrap.
Ka Jylla Meghalaya ka la pynkhlaiñ ïa ki kynhun ïatreilang kiba trei tang da ki kynthei bad da ka lynti yn sa lah ban kyrshan jingïarap ïa kine ki kynhun ba kin nang kiew shaphrang.
Ha kane ka sngi, la ïadon lang ka Chairperson jong ka Handicraft and Handloom ka Kong Santa Mary Shylla, u Commissioner & Secretary ka tnat Social Welfare u Pravin Bakshi bad kiwei kiwei.
La sam ruh ïa ki khusnam sha ki kynthei kiba la pynpaw pyrthei ïa ki sap ki phong jong ki, ba kynthup ïa ka Nambi Jessica Marak (kaba long ka nongshet jingshet), ka Kong Kmoiñ Wahlang ka nongmareh marathon, ka Kong Bonifilia Shullai (nongïalehkai sports), ka Kong Sidalin Marbaniang (ka nongsengkam), ka Kong Ratna Rai bad ka Kong Pdiangsngewbha Pohti (ki nongseng ïa ki kynhun ïatreilang.
La sam ruh ruh ïa ki kor suhjaiñ sha ki kynthei da ka tnat Superintendent of Training for Women in Need of Care & Protection, Social Welfare Department.
Nongstoiñ, Lber 08: U Deputy Commissioner ka West Khasi Hills District Bah Garod LSN Dykes, ha u kyrwoh khubor ba u la pyllait mynta ka sngi, u la pyntip ba ka Sorkar ka la bthah ïa baroh ki tnad treikam/Board/Corporation, ba kin pan briew na ka Employment Exchange haba ki don jingthmu ban thung kam contract ha kino kino ki kam kiba lait.
Kane ka la mih mynta ka sngi 8 tarik Lber 2024, kum ka jingpynshai halor ka jingpyrshah jong ki kynhun Sengbhalang ba khot interview thung kam contract ka Ophis jong ka District Socïal Welfare Officer ka WKH, Nongstoiñ myn ha ka 4 tarik Lber, 2024.
Lah ban kdew ba u Deputy Commissioner ka West Khasi Hills, u la pynsangeh shuwa ïa kane ka interview thep kam, namar ka jingpyrshah jong ki Sengbhalang ba ka Ophis ka DSWO ka la khot interview tang ïa ki samla ba la register kyrteng hapoh ka Employment Exchange.
U Deputy Commissioner u la ong, la sngewthuh ba ki Sengbhalang ba pyrshah bad ki nongwad kam kim da tip bha ïa ka jingtreikam, ka bynta bad ka kamram jong ka Employment Exchange bad ka jingbthah jong ka Sorkar ban pyndonkam ïa ka jingshakri jong ka Employment Exchange.
U la ong ba dei namar kane ka daw ba la pynsangeh shuwa ïa ka interview thep kam jong ka District Social Welfare Office ka West Khasi Hills.
U ïathuh ruh ba ïa ka Employment Exchange ka Nongstoiñ la seng ha u snem 1974 bad ka Employment Information Assistant Bureau ha Mawshynrut la seng ha u snem 2011.
Ka Employment Exchange ka Nongstoiñ ka la ai ka jingshakri ïa ki nongwad kam ka District la 50 snem.
U khlieh duh ka District u pyntip ba ka don ka jingbthah na ka Sorkar sha baroh ki tnad treikam/Board/Corporation bad kiwei kiwei, ba kin pyndonkam ïa ka Employment Exchange ba kin jied ne phah ïa ki kyrteng kiba ibit ban pyndap ne thung kam ha ki kam contract kiba lait.
U la ong ba ka rai jong ki bor khmih ban pyndap ïa ki kam kiba lait, da kaba thung contract hapoh ka Ophis ka DSWO West Khasi Hills ka dei kaba ïaid katkum ka jingbthah jong ka Sorkar Jylla.
U la pyntip ba dei halor kane ka nongrim ba ka DSWO ka la thoh sha u Assistant Employment Officer ka WKH, ban phah ïa ki kyrteng jong ki nongwad kam kiba ibit ban trei ha ki kam kiba lait, kiba kynthup ïa 2 tylli ki kam Gender Specialist, kawei ka kam Specialist in Finance Literacy, kawei ka kam Assistant Accountant, kawei ka kam DEO jong ka PMMVY bad kawei ka kam MIS.
Shillong, Lber 08 : U Myntri Rangbah ka jylla, Conrad K Sangma ha ka sngi Thohdieng u la buh mawnongrim na ka bynta ban tei ïa ka Mawlyndep Hospitality Complex ha ka shnong Mawlyndep ha ka jingmang kaba kot sha ka 29 klur tyngka.
Ha kane ka sngi la donlang ruh u Myntri ka tnad Tourism, Bah Paul Lyngdoh kumjuh u MP ka Rajya Sabha, Dr.
WR Kharlukhi nalor kiwei kiwei.
Ïa katei ka projek kaba la mang lyngba ka New Development Bank, yn tei ha ka jaka kaba ïar haduh 10 akar ei ei.
Haba kren ha kane ka sngi, u Myntri Rangbah u la pynshai ruh halor ka jingsngewthuh bakla kaba ïadei bad ka jingshim ram jong ka sorkar khamtam na ki bank bapher bapher na shabar ri.
“Ka sorkar Meghalaya ka la shim ïa ka jingkyrshan pisa na shabr hynrei kane pat ka wan lyngba ka sorkar India kaba la pynduna ha ka dor kaba 72 persen," u la ong.
U ong ruh ba ka Meghalaya kadei kaba ioh bun bha ki jingmyntoi na ki projek kiba kyrshan na shabar ri ki ba la kot sha ka 7500 klur ba wan lyngba ka sorkar pdeng.
Nalorkata, u ong ruh ba ka sorkar jylla ka buh thong ban pynlut haduh 4000 klur tyngka ha ki kam jngohkai pyrthei ha ki saw snem ban wan khnang ba kan lah ban aikam haduh 50,000 ngut ki samla.
“Dang hynin ka sngi u Myntri Rangbahduh ka Ri u la pynbna ban ai shuh sa 120 klur tyngka na ka bynta ban pynbha ïa ka East Khasi Hills bad kiwei pat ki bynta jogn ka jylla," u la ong.
Haba kren pat halor katei ka projek ha Mawlyndep, u Myntri Rangbah ula ong ba ïa ka work order la dep ban ai sha ki kontraktor bad la khmih lynti ba kin pyndep haki 24 bnai kaba la buh thong ba la kumno kumno yn ioh ban plie noh ha u 2026.
Na ka liang u Bah Paul pat u la ong ba ka kam jngohkai pyrthei kadei ka kam kaba lah ban ai kamai junom da kaba ai nuksa ruh ïa ka Sohra kaba la myntoi bha na ka kam jngohkai pyrthei.
La ioh ruh ïa ka jingkren na u Dr.
WR Kharlukhi uba la batai bniah ba ka jingjied ïa ka Mawlyndep ban leh ïa katei ka projek ka long ruh ban khring ïa ka kam jngohkai pyrthei kaba lah ban ioh ruh ïa ka koit ka khiah.
Shillong, Lber, 08: Ka Ingbishar Meghalaya High Court ka la pynjynsur ïa ki sngi set along sha ka 10 snem ïa uwei u briew uba la shah rai pynrem halor ka jingdonkti ban leh be-ijot ïa iwei i heprit kynthei ba dang 5 snem ka rta.
Ïa u Rajingstar Thabah la kem halor ka jingujor da ka kmie jong ine i heprit sha ki Pulit ka Sohiong Police Outpost ha ka 3 tarik u Naiwieng, 2017.
U Special Judge (POCSO), Shillong u la pynmih ïa ka rai bishar ha ka 11 tarik, Naitung, 2022, kaba rai set along shi jingim na ka bynta 18 snem bad phah siew ïa ka kuna kaba T.
20,000 hajar bad lada um lah ban siew ïa ka kuna un hap ban shong along sa lai bnai.
Ïa ka pisa ba la daiñ kuna la bthah ban siew sha i lanot.
Ha ka rai bishar ba la pynmih ha ka 7 tarik Lber, haba shong bishar ïa ka Criminal Appeal, ka Division Bench kaba kynthup ïa u Chief Justice S Vaidyanathan bad u Justice W Diengdoh ka la ong, “halor kane, ïa ka Criminal Appeal la shah ha kane ka bynta bad ïa ka rai pynrem bad ban set along la pynmih da ka Ingbishar ha ka 08.
07.
2022 bad ka hukum ban set along la pynmih ha ka 11.
07.
2022, ba la pynmih da u Special Judge (POCSO), Shillong ha ka Special POCSO Case No.
5 of 2018 la pynkylla ha kaba u nongshah mudui un shong along na ka bynta shiphew snem bad siew ïa ka kuna kaba T.
20,000 bad lada um siew ïa ka kuna un hap ban shong along sa lai bnai.
Kumba la hukum da ka Trial Court, ïa ka kuna dei ban siew sha ka lanot, lada ym pat siew.
".
Shillong, Lber, 08: Ka Federation of Khasi Jaintia & Garo People ka la pynpaw ïa ka jingbitar ïa ka North East Sunshine Trust (NEST) India halor ka dorkhas ba ka la phah sha ka Sorkar India da ka jingkyntu ban pynim biang ïa ka kam ban tih noh ïa u Uranium na kane ka Jylla Meghalaya.
Ka FKJGP ka la maham ïa ka Sorkar Jylla ba kam dei ban ailad ïa kum kine ki seng ba kin thaw jingkulmar hapoh ka Jylla.
U General Secretary ka FKJGP Bah Eldie N.
Lyngdoh u la ong ba ka kam tih Uranium ha Meghalaya ka dei ka kam kaba la pynkut naduh mynno namar ka jingpyrshah jur jong ki paidbah.
U la maham ïa kane ka seng ba kam dei ban mushlia bad pynim biang ïa kane ka kam hynrei lym kumta ka FKJGP kam banse ban tuklar bad leh ïa kaba dei ban leh.
“Ka FKJGP bad kumjuh ruh kiwei ki seng, kin ym ailad satia ïa ka jingtih Uranium ha Meghalaya.
Long kat kaba long, kane ka dei ka kam ïap kam im jong ka jaidbynriew," ula ong.
Shillong, Lber, 08: Ka North East Sunshine Trust (India) dang shen ka la phah ïa ka Detailed Project Report (DPR) sha ka Sorkar Pdeng ban sdang noh ïa ka jingtih Uranium ha Meghalaya.
Ha ka shithi ba la phah sha u Myntri Khynnah ka Department of Atomic Energy u Dr Jitendra Singh ha ka 26 tarik, Rymphang, 2024, ka Founder Trustee bad Chairperson jong ka NEST (I) ka Kong Elizabeth Mathews Nongbri ka la ong, “ïa ka Detailed Project Report ban sdang biang ïa ka projek tih Uranium ha Meghalaya la pynkhreh da ka kynhun jong ngi.
"Ka Kong Nongbri ka ong, “ha ka 23 tarik, Naiwieng, 2023 ha ka National Ex-Servicemen Convention ha Kurukshetra, nga la ïakynduh ïa u Col Pravat Kumar Panda (Retd), Independent Director, Uranium Corporation of India Ltd (UCIL).
U la wanrah ïa kane ka mat ban sdang biang ïa ka jingtih Uranium ha Meghalaya.
Kumba phi tip, ka jingleh sorjamin ka Sorkar India ka lap ba u Uranium u don bun bha ha West Khasi Hills District jong ka Meghalaya.
Ka jingshim nuksa ïa une u marpohkhyndew uba remdor ka long naduh khat hynñiew snem mynshwa hynrei kam shym la long kam satia, na ka daw ba ki don ki riewshim kaba kiba kawang maw ïa ka jingtrei shitom da kaba pynsngewthuh bakla ïa ki paidbah ba kin ieng pyrshah ïa kane ka jingthmu.
Ïa ka ophis jong ka UCIL la pynbor ban khang khyrdep noh Shillong.
Ïa ka jingïasoi soskular hapdeng ka Sorkar Pdeng bad ka Sorkar Jylla ha u snem 2009 na ka bynta ban shimwai ïa ka jaka ha West Khasi Hills, la pyndam noh ha u snem 2016.
La kheiñ antad ba u Uranium u bun bha, nalor uba u long uba remdor.
Katba kiwei kiwei ki jylla kum ka Jharkhand ka la ïoh jingmyntoi na ka jingdon jong u marpohkhyndew ha ka jaka jong ki, ka Meghalaya ka shong halor u marpohkhyndew uba remdor hynrei kam lah ban ïoh jingmyntoi eiei ruh em.
"Haba pyntip ba u Uranium u don kyrhai hapoh West Khasi Hills, ka kong Elizabeth ka la ïathuh ba ka NEST(India) kaba don ki briew ba ithuh ithaw ha ki shnong ki thaw bad ki stad ki jhad ban tih marpoh khyndew, ka lah ban pynurlong ïa ka kam tih Uranium hapoh ka Jylla Meghalaya.
Ka dorkhas ba la phah da ka Kong Nongbri sha u Myntri Khynnah ka Sorkar Pdeng ka dei ruh kaba la saphriang ha ka Social Media.
Ha ka ka dorkhas, ka Kong Elizabeth Nongbri ka la pynithuh ïalade ba ka dei ka Khasi bad ka dei ka nongtreikam jong ka BJP naduh u snem 2015.
Ka la pynithuh ruh ba ka dei kaba ïohlok shipai bad ba kala bat ïa ki kam ba kongsan hapoh ka BJP Minority Morcha bad ruh kum ka National Executive Member.
“Katto katne na kiba ithuh ithaw, kiba la trei hapoh ka tnat Soil & Conservation ka Sorkar Meghalaya, mynta ki dei ki dkhot jong ka kynhun jong ngi.
Kine kin sa ïaleh ban ïoh ïa ka jingshaniah na ki paidbah khnang ban pynsdang ïa kane ka projek.
Ki la kyrpad ruh ban ïalam sha ka jaka tih Uranium ka UCIL ha Jharkhand, khnang ba kin dup lah ban pynkhreh ïa ka jinglum jingtip ba kin dup ïoh ïa ka jingkyrshan na ki paidbah," la ong ka Kong Nongbri bad bynrap, “ngi la leh bun ki kam kiba jwat ban ïakren bad ban ïakynduh ïa ki briew kiba dei ki kynhun bapawkhmat ban sdang biang ïa ka jingtih (Uranium.
"Ka la kam shuh shuh ba ka ïoh ka kot jong ki paidbah lada pynsdang biang ïa kane ka kam kan kyntiew shikatdei eh ia ki.
Nalor kata, u marpohkhyndew uba remdor tam un ïarap ban pynurlong ïa ka jingangnud jong u Myntri Rangbah.
“Ngi kyrpad namar kata, ban ailad katto katne ngut ki dkhot kynthei ka kynhun jong ngi, kiba dei ki Viksit Bharat Ambassador na ka jylla ai jait kmie ha Meghalaya, ban pyni markhmat ïa ka Policy Document and Framework for Execution ha u Myntri Rangbahduh bad ha ki ophisar jong ka UCIL ha New Delhi.
Haba pyrshang ban pan jingpynshai halor kane, ka Kong Nongbri ka ong, “ngam lah ban kren eiei (halor kane) ïa mynta.
Ngan sa kren ïa phi ha kawei pat ka por.
".
Shillong, Lber 08 : U Chief Adviser jong u Myntri Rangbah ba dei ruh u General Secretary barim ka KSU , Bah Hamletson Dohling ha ka sngi Thohdieng u la ong ba da lei lei ruh ym dei satia ban ailad ïano ïano ban khyllie biang ïa ka kam tih Uranium ha kane ka jylla.
Ïa kane u la kren hadien ba la phriang ki khubor ba kawei ka kynhun ba tip kum ka North East Sunshine Trust (NEST) ka kwah ban tih ïa u Uranium na Meghalaya.
U Bah Hamlet uba bat mynta kum u Working President ka NPP u la ong ba katei ka kynhun kam dei ban mushlia lane khyllie biang ïa ka lynnong kaba ïadei bad ka ishu tih Uranium ha ka jylla.
“Ka sorkar jylla ka la dep rai ban pynduh pyndam ïa ka jingthmu tih uranium ka UCIL ha Jylla naduh u snem 2016," u la ong da kaba buh jingkylli artad ïa ka NEST halor ka jingleit tynruh jong ka ïa ka sorkar pdeng ba ka kwah tih Uranium.
Ha kajuh ka por u Bah Hamlet u la ïathuh ruh ba wat na ka NPP ruh kin ieng pyrshah bad kin ym ailad da lei lei ruh ban tih Uranium.
Nongpoh, Lber 08: Ki nongïalam ka Federation of Khasi Jaintia and Garo People (FKJGP) North Khasi Hills District mynta ka sngi kila leit ban ïakynduh syndon ïaka Medical Superintendent jong ka Civil Hospital Nongpoh hadien ba seng kala lap ba ki bor pynïaid jong katei ka hospital ki khlem don kano kano ka jaka pynthiah kyrpang naka bynta ki koidi hynrei la pynthiah lang hajuh bad ki riew paidbah kiba leit phah sumar ha katei ka hospital sorkar.
Haba kren sha ki lad pathai khubor naka liang u Bah Ricky Majaw Publicity Secretary haka jingdonlang u Samla Banroy Wahlang Asst Publicity secretary ka North Khasi Hills District ryngkat ki dkhot u la ong ba kum ka seng ka dap da ka jingsngewkhia halor ka jingpynthiah lang ïaki koidi kiba dang don hapdeng ka jingshah sumar bad ki riew paidbah kiba leit sumar ha katei ka hospital ka ba la wanrah pynban ka jingsyier ïaki paidbah.
U la ong ruh kat ka kyrdan Civil Hospital kala dei ban don ka jaka pynthiah kyrpang naka bynta ki koidi ba shah sumar ym ban pynthiah lang bad ki paidbah, ha kaba naka liang ka Dr D Blah Medical Superintendent kala pynshai sha ki nongïalam ka seng ba kadei ka jingkhapngiah jong ka jaka ha kaba naka liang jong ka kan sa shimkhia halor katei ka kam namar kumba long mynta la shu kyntiew kyrdan tang ka kyrteng katba ka building treikam ka dang long kumjuh.
Shillong, Lber 10: Hadien ka namrem ba mad pyrshah ïa ka Churchill Brothers da 2-1 kol dang shen ha ka jingïalehkai kaba la long ha Goa, ka Shillong Lajong FC ka la wanphai jingjop pat ha ka jingïakhun NorthEast Derby pyrshah ïa ka Aizawl da 2-1 kol ha ka lympung I-League kaba la long hynnin ka Sngi Saitjaiñ ha Aizawl, Mizoram.
Haba phai sha kane ka jingïakhun, lah ban kdew ba ka Lajong ka la ïakhun tyngeh naduh ba sdang ban ïoh pynkhihjar.
Ka Lajong ka la ïoh shibun ki kabu ba ka la shna ha ka kylla step.
Dei ynda la jam sha ka 27 minit ba ka kynhun ka la ïoh ban lamkhmat ïa ka jingïalehkai lyngba ka kol u Phrangki Buam, bad kane ka kol ka la ïeng skhem haduh kaba kut ka kylla ba nyngkong.
Hadien ba ka jingïalehkai ka la jam sha ka extra time, na ka liang jong ka Aizawl kaba ïakhun hala ïing ka la pyrshang katba lah ban ïoh pynphai bad dei ha ka 80 ba u Lalrinzuala u la lah ban pynurlong ïa ka jingangnud ka kynhun da kaba pynïakhaid mar shi kol.
Shuwa ba ka jingïalehkai kan jam sha kaba kut, u player ba mih bujli jong ka Lajong – u Damaitphang Lyngdoh u la knieh jyndat ïa ka jingkyrmen jong ka Aizawl ban ïasam mar shi point hadien ba u la khyrwit ïa ka kol ha ka 94 minit kaba la ïarap ïa ka Lajong ban khur pura ïa ki 3 point.
Wat hadien kane ka namjop, ka Lajong ka dang ïaineh ha ka kyrdan ba 6 da 29 point naki 18 sien ïakhun, bad ka duna da tang shi point ban knieh kyrdan ba san na ka Inter Kashi.
Ka Lajong kan wanphai shala ïing ban pynkhreh ïa ka jingïakhun pyrshah ïa ka Real Kashmir la Sngi Balang,Lber 13 tarik ha ka por 7 baje janmiet ha SSA Stadium-Polo, Shillong.
Shillong, Lber 10: Ka Treilang Welfare Society ha ka jingiatrei lang bad ka Nehru Yuva Kendra Sangathan, Shillong ka la pynlong ïa ka jingïakop mareh ba 500 meter kum shi bynta ban rakhe ïa ka sngi kyrpang jong ki kynthei, kaba la tip da ka “Run Women Run – Run for a Cause", MYBharat Viksit Bharat – Nari Shakti Fitness Run ha ka step sngi Saitjaiñ jong ka taïew ba ladep.
La sdang ïa ka jingïakop naduh 7 baje mynstep bad ka jingsdang ban mareh ka dei naduh Malki Point sha Barik Khun sha Swimming Pool bad ka kut biang hapoh Malki Point.
La sakhi ruh ïa ka jingwan shimbynta bun ngut ki longkmie na kylleng ka Sor Shillong ha kane ka jingïakop mareh.
ïa ka kyrdan ba nyngkong la jop da ka Kong Beltina Pyngrope ba shong basah ha Mawpat, nangta bud sa ka Leena Ryntathiang ha ka kyrdan ba ar ba shong ba sah ha Mawpat.
Ka Bitarisk Marbaniang bashong basah ha Nongmynsong ka la wan ha ka kyrdan ba lai.
Ka Gloria Thangkhiew ba shong basah ha Lummawbah ka la jop kyrdan ba saw.
Ha kane ka Sngi la wan Kongsan da u Bah Fantin Joseph Lakadong-MDC ka Malki Laitumkhrah, katba Symbud Kongsan la wan da u Bah D.
Rapsang, Deputy Director, Nehru Yuva Kendra Sangathan, Shillong.
Ka jingthmu ba la pynlong ïa kane ka jingmareh thong ka long ban rakhe ïa ka sngi kyrpang ki Khynthei kaba ngi tip kum ka “International Women’s Day" kaba thew beit ba ka jingïamareh thong ka dei thik tang ïa ki khynthei/longkmei kumjuh ruh ka jingmut jong kane ka jingïashim bynta ha kane ka rynsan mareh ka long ruh ban pynsngewthuh lane pynshai paidbah ïa ka jingkordor jong ka jingdonkam kum ki kynthei lane Longkmie ban phikir ïalade ha kaba ïa dei bad ka koit khiah.
Na ka liang jong ka kynhun ka la ai khublei ruh kyrpang ïa baroh kiba la wan ïashimbynta kaba la pynlong ïa kane ka Lympung ïakop mareh thong kaba kaba seisoh.
Shillong, Lber 10: Ka Riwar Mihngi Football Assocïation hynnin ka Sngi Saitjaiñ (9 tarik Lber) ka la jied ïa ki nongkitkam (Office Bearers) kiba pura na bynta ka samoi treikam 2024-27 lyngba ka Election ba la pynlong ha Ing Dorbar Shnong -Urksew Wahpathaw ha ka por 11 baje mynstep.
Ïa kane ka Election jied nongkitkam la pynïaid da Election Committee jong ka synjuk Riwar Mihngi Football Assocïation bala ïalam da I bah Wanhun Massar kum u chairman ha ryngkat u Bah Summit Massar, kiba la juh long teng ki nongïalam ha ka imlang ka sahlang jong kane ka thaiñ Riwar Mihngi.
Ka jingpynlong ban jied nongkitkam ka la ïaid katkum ki kyndon riti treikam ka Assocïation.
La wan ïashim bynta da baroh 16 (Khathynriew) tylli ki sports Club.
Football club ba la pynïasnoh bad ka Assocïation (affilïated).
La pynshongkun shuh shuh ïa katei ka jingjied nongkitkam da ki pyrman (Observer) na ka Meghalaya Football Assocïation kiba Kynthup ïa u Bah Sunesh Syiem bad u Bah Dipshon Ryntathïang ki la wan ban sakhi lang bad ban pynshisha ba ka long kaba bit ba bïang bad ïaid beit ïa ka Election kat kum ki kyndon treikam ka Meghalaya Football Assocïation.
Ki dkhot nongkitkam kiba la shah thung na bynta ka samoi treikam 2024-27 ki long: President: Bah Iengskhem Diengdoh, Vice President: Bah Largest LAso, General Secretary: Bah A.
Dapborlang Kharbudon, Asst.
General Secretary: Bah Kitdor Khongsdam, Finance Secretary: Bah Aimusing Khongjee.
Ha kane ka sngi la ïoh ruh ban aiti ha kitei ki nongïalam ba kin pyndep ban thaw ïa ka Executive Committee kiba ïadei dur bad ka riti treikam bad ruh ba ki dkhot kin ïadonbynta lang na baroh ki bynta ka Riwar Mihngi.
La ïoh ruh ki jingkren kyntu kynpham na ki nongïalam ka Meghalaya Football Assocïation.
La pyntip ruh ba ka jingïalehkai Final jong Senior Men league 2023 yn pynkut ha ka 16th March 2024 ha ka por 2 baje nohphaisngi ha UUP Stadium Urksew, Pynursla bad ki team ki ban ïaknieh ïa ka nam lahduh kin long KA Pynursla United Youth Club pyrshah ïa ka Lapalang Sports club.
Shillong, Lber 10: Ka 19 South Shillong Konstitwensi ka la long kaba donbok napdeng kiwei pat ki konstitwensi kaba la ïoh ïa ka mang tyngka kaba T.
5 klur ban shna bad buh ïa u phlang plastic ne artificial turf hapoh madan Laban nalor kiwei pat ki jingtei.
Kane ka konstitwensi ka la rung lang hapoh ka jingmang pisa jong ka sorkar jylla ban maramot ïa ki madan ïalehkai kiba ka la buh ka mang tyngka kaba T.
42,61,31,100.
00 kaba dei ruh na ka State Plan Assistant bad na kane ka pisa ka South Shillong Konstitwensi ka la ïoh ka jingmang pisa kaba T.
5 klur bad ïa kane ka kam la tyrwa bad sdang hi da u MLA u Bah Sanbor Shullai naduh u snem 2021 ha ka por ba u dang long u Myntri ka tnat Arts and Culture bad ba u Bah Banteidor Lyngdoh u la long u Myntri ki Kam ïalehkai.
Haba leit jurip ha ka sngi Saitjaiñ ïa katei ka madan Laban kaba la iaid ka jingpyntrei ïa ka kam u Bah Sanbor uba long ruh u Chairman ka MTDC u la ïathuh ba nalor ka konstitwensi jong u, ka Madan ha Shangpung Pohshnong, ka Laitlyngkot, ka PWD Ground Mawsynram bad Umbudda kiba la rung lang ha katei ka T.
42 klur tam.
U la ai khublei ïa ka sorkar jylla naduh u Myntri Rangbah u Conrad Sangma, u Symbud Myntri Rangbah u Bah Prestone Tynsong, u Myntri kam Lehkai ba mynta u Bah Shakliar Warjri bad u Myntri barim u Bah Banteidor Lyngdoh, Director Sports and Youth Affairs ki ophisar ka State Sports Council nalor ki ophisar kiba la donlang ha kane ka jingjurip, ki Nongïalam shnong bad ka seng kynthei bad seng samla ka Laban.
U la ïathuh ba ha kane ka madan phlang plastic, yn don ruh ki Rest Room, Changing Room bad kiwei bad la buh ban pyndep hapoh ki 24 bnai.
Ïa kane ka madan kumba la ïathuh da u MLA u Bah Sanbor Shullai yn khmih bad ban sumar sukher da ka Dorbar shnong Madan Laban Rait Laban, ka Seng Longkmie bad ka seng samla ka shnong Laban.
Mawkyrwat, Lber 10: Ka Nativity Higher Secondary School, Mawkyrwat kan sa ïoh ban rakhe ïa u mawmer jong ka jingdap 50 snem jong ka jingshakri ïa ka dong ka thaiñ lyngba ka jingnang jingstad.
Kumta kan sa plie ïa kane ka jingrakhe jubili ksiar ha ka 3 tarik u Ïaïong, 2024 ha ka por 10 baje mynstep.
Namarkata, na ka liang jong ka School Managing Committee ha ryngkat ki nonghikai ka khot sngewbha ïa baroh ki khynnah skul ba rim bad ruh ïa ki kmie ki kpa jong ki khynnah skul ba kin wan pynshit pynshngaiñ lem ïa kane ka jingplie pyrda.
Ym tang kata ha kajuh hi kan sngi kan don ruh ka jingplie ïa ka Annual School Sports 2024 ha madan jong ka Nativity Higher Secondary School, Mawkyrwat, South West Khasi Hills District.
Kane ka long katkum ka kyrwoh na u Rev.
Fr.
A.
Wahlang, Principal jong ka Nativity Higher Secondary School, Mawkyrwat lem bad ka Past Pupils.
Nongstoiñ, Lber 10 : Ka Ophis u Deputy Commissioner Eastern West Khasi Hills District, ha ka 9 tarik Lber 2024 ka la pynlong ïa ka prokram pynkhuid shnong halor ka phang ‘My City My Campaign’.
Ïa kane ka campaign la pynlong ha ryngkat ka jingïatreilang bad ka Village Water and Sanitation Committee Pyndengumiong MairangDa ka jingthmu ban wanrah ïa ka khuid ka suba hapoh ka thaiñ Mairang, u Deputy Commissioner Eastern West Khasi Hills, District Bah G.
Kharmawphlang I.
A.
S, ha ryngkat ka jingïatreilang bad kiwei pat ki ophisar sorkar, ki Rangbah Shnong bad ki nongshong shnong jong ka Shnong Pyndengumiong, ki la ïasnoh kti lang ban pynkhuid ïa ki jaka paidbah jong ka shnong Pyndengumiong.
La sdang ban pynkhuid naduh ka skul St.
Thomas Higher Secondary School shaduh Mairang stand bus.
Ka jingthmu hi jong kane ka campaign ka long ba baroh ki nongshong shnong, ki dei ban don ka jingkitkhlieh ha kaba ïadei bad ka khuid ka suba jong ka shnong ka thaw bad ki sawdong sawkun jong ka.
U Bah Kharmawphlang, u pynpaw ka jingkyrmen kaba skhem ba lada ki nongshong shnong ki don ka jingkitkhlieh ha kaba ïadei bad ka khuid ka suba, kan ym don kano kano ka jingeh ban wanrah jingkhuid hapoh shnong hapoh thaw.
K atba nang ïaid ki snem katta la nang kiew ka jingduk ha ka jylla Meghalaya.
Mynta kane ka jylla ka long kawei na kiba duk tam ha ka ri India bad ka wan balai na tdong.
Haba peit ïa kita ki nongthaw aiñ lane ki MLA kiba ngi jied pat, ngi shem ba ki kiew spah shaid shaid mar ïa shah jied.
Ki la sdang sngaid bad ki iphuh iphieng ka leit ka wan.
Kito lei lei kiba don ha ka liang synshar kim donkam ban pyrkhat kumba pyrkhat lem mangi baroh, kumno ban pyndap pynbiang ha ïing ha sem.
Ki lah biang nadong shadong namar ki lah shah thung Chairman, Vice Chairman bad Deputy Chairman ha ki Committee/Commission bapher bapher kiba khlem pynmih kam da ki phew snem.
Kum ban shu kdew nuksa, kata ka Employment Generation Council kaba dei ban shong pyrkhat kumno ban pynmih kam pynmih jam, kam shym la shong mynta la bun bun snem.
Uwei u MLA uba dei ban ai buit halor ka rep ka riang (Advisor on Agriculture) u ong ba ym pat khot meeting shisien ruh naduh ba u shah thung ha kane ka kam.
Bad ki don bun kiwei pat kiba shem ïa kane kajuh ka jingshem.
Lah thung haduh 188 ngut kum kine ki nongaibuit ïa ka sorkar (advisors) ha ki kyrdan bapher bapher bad ki ïoh ruh ka bai siew man u bnai lem bad kiwei ki jingsiew ruh, ryngkat bad ka kali bad ka petrol/diesel.
Kane ka jingsiew ïa kitei ki 188 ngut ka ktah shibun eh ïa ka pla pisa ka sorkar kaba la long lypa kaba shim ram shi rynieng.
Hynrei ngi ki paidbah ngi sngap mutlop ban ngim kren pyrshah ïa kine ki jingleh jingkam ka sorkar.
Haba ki MLA liang pyrshah ki kdew ïa kane ha ïing dorbar thaw-aiñ u myntri rangbah Conrad Sangma u ong ba ki sorkar kiba mynshuwa ruh ki thung hi ïa kum kine ki Chairman, Vice Charman, Deputy Chairman etc.
Ha u snem 2004 bnai July, ka sorkar ha kato ka por kaba la ïalam da U Dr Manmohan Singh ka la pynmih ïa ka aiñ ba dei ban thung minister tang 15 na ka shispah (15%) ha ka sorkar kmie bad ki sorkar jylla ruh.
Katkum kane ka aiñ ka jylla Meghalaya ka dei ban thung tang 15% na ka 60 ngut ki MLA.
Kata ka mut tang 9 ngut ki lah ban ïoh bat ïa ka kam minister.
Hynrei ym lah sngewthuh kumno ba ha ka jylla Meghalaya ki don haduh 12 ngut ki minister.
Kawei na ki daw ba la pynmih ïa katei ka aiñ ka long namar ba ki sorkar ki shong syier tang namar ba ki MLA/MP ki kwah long minister bad ki ryngkoh seng na kawei sha kawei pat tang ban shah thung minister.
Sa kawei ka long ban kham pynduna ïa ka jinglut jingsep ka sorkar namar man uwei u minister u hap ban ïoh bun ngut ki nongtrei, ar bad lai tylli ki kali, sa ka ïing shong bad ka leit ka wan shabar jylla kaba dei ban siew da ka sorkar na ka pla pisa paidbah.
Ka jingpynlut phut jong ka sorkar ka long kaba la kham palat bad ym lah shuh ban buddien ruh ïa kine ki jingpynlut.
Tip don jingmih eiei mo na kine ki jingpynlut pisa? Haba leit sha ki nongkyndong pat ym ïohi eiei ruh.
Ka surok kaba dang siang ha u snem ba la lah mynta ka la khoh lut bad la paw sa tang ki mawria bad u shyiap.
Mynta la sdang ka ring ïa ki pipe um kylleng halor kata ka skim JJM hynrei imat ka pisa la pynlut ban thied ïa ki pipe um khlem da pyrkhat naei kan wan kata ka um.
ïa kane ka skim la dei ban wad jingtip shaphang ka rukom pyntrei kam.
Wat tang ha Laitkor ruh bun ki bym pat ïoh um ha ïing.
Te ki shnong kiba kham sha kyndong leilei ynnai ïakren.
Kiba bun ki shnong sha nongkyndong ki ud bha ha ka rukom pyntreikam ïa ka skhim JJM namar ki top um la dep shna ki pipe la dep ring hynrei ka um pat kam pat tuid ne poi haduh mynta sha ki ïing jong ki briew.
Katba ka sorkar pat ka kam ba kumba 75% la dep ban pyntreikam ïa kane ka skhim.
Kane kam long tang hangne ha ri lum Khasi bad Jaintia hynrei wat sha ri lum Garo ruh kumjuh.
Kumta ka sorkar ka dei ban phah bud dien bha ïa kane ka skhim lada ka kwah shisha ba ka umdih kan poi sha man la ki thliew ïing jong ki briew namar lada ym bud dien ïoh poi ka por ba ka sorkar pdeng kan phah tohkit da ka CBI namar kane ka dei ka skhim jongka sorkar pdeng.
Nongstoiñ, Lber 10 : Wat la ki dorbar shnong, sengbhalang, ki synjuk jong ki rawon, ki seng pynneh pynsah ïa ki doh um doh wah, ka seng kur Rongrin bad kiwei kiwei kiba don ha baroh ka thaiñ Lyngngam, ki la maham bad pyrkhing haduh katta katta ban pynïap pathar ïa ki doh um doh wah da kaba ber da ki dawai bih, siat bom, khang jar.
Hynrei, ki riew shim kabu ki dang don bad ki dang ïaleh pyrshah man ka por, ong u bah Boylan Langrin Myntri ka hima Nonglang Sirdarship.
Utei u rangbah haba ïakren bad u nongthoh khubor, u la ong ba ki wah ba kongsan kiba don ha ka thaiñ Lyngngam ba ki rawon bad ki paitbah nongshong shnong ki im sngi ban leit khwai bad leit tong doh, ki dei ka wah blei, Riat tham, wah Riangdo, wah Biu, wah Riangken, wah Riangsih bad bun kiwei kiwei ki wah.
Ha kitei ki wah, ki dorbar shnong, sengbhalang bad seng ïada doh um ki la buh da ki signboard ha man la ki jaka bad thoh ïa ki jingmaham, hynrei ki riew shim kabu kim patiaw bad kim kheiñ snep satia.
U la ong ruh ba kitei ki riew shim kabu haba ki leit sha ki wah, ki ju rah da ki jar khang bad ki rah ruh da ki kynja dawai tutia ban ber ha wah, khnang ba ki dohkha kin buaid bad ngat ha ki jar bad ki ju rah ruh da ki gelatin ban bom.
U la ong ruh ba na ka liang jong ki riew rangbah, ki sengbhalang, ki dorbar shnong bad ki nongsynshar hima jong ka hima Nonglang Sirdarship, ki sngewkhia jur namar dang ha kine ki taïew ba la dep, ki la ïoh jingtip ba ki nongshong shnong ba don ki briew kiba leit pynap jar ha Wahblei, ha kaba ki la lap satang ïa ki dak ki shin ha kaba ki la suba jur ba kitei ki riew shim kabu ki lah ban pyndonkam ruh da ki kynja dawai ban pynïap pathar ïa ki doh um, hynrei kim shym lap shuh ïa ki briew kiba leh ïa katei ka kam.
Ha kaba ïadei bad katei ka kam ki riew rangbah bad sengbhalang ki dang buddien ban lap ïa ki bad lada lap ïa kiba don kti kin leh da kaba tyngeh.
U la kyntu ruh ïa ki para nongshong shnong ka thaiñ, ba ki dei ban kiar rai maw rai dieng na ka jingpynïap pathar ïa ki doh um doh wah.
Lada ki lap ïa kino kino kiba pynïap pathar ïa ki doh um don wah kin pyntip kloi katba lah ha ki sordar, rangbah shnong bad ki sengbhalang khnang ba kin leh ïa kaba donkam.
U la ong ruh ba kim dei ban sheptieng namar wat ki bor ka aiñ ruh ki la khang pyrshah ban pynïap dusmon ïa ki doh um doh wah ki mrad ki mreng, ki sim ki doh bad baroh ki jingthaw ba im ha um bad ha ryngkew.
Khliehriat Lber 10: U State President jong ka party BJP, u Rickman Momin, hynnin ka sngi u la plie ïa ka ophis jong ka party BJP East Jaiñtia Hills District ha shnong Dkhiah, ha ka jingïalang la kren shibun kiei kiei kiba iadei bad ka party bad ruh ban kyntiew ïa ka party, kum ka jingkyrshan lem ïa kane ka ophis treikam jong ka party, ka Dr Fenela.
L.
Nonglait lem bad u bah A.
L.
hek ki la noh syniang da ka pisa bad ong ruh ba ka sharak kam ju rhem khlem ka umphniang, te donkam ban ai mynsiem lang.
Ha katei ka jingialang u State President BJP, u la pynskhem bad pynkup burom ruh ïa ki lai phew san ngut ki dkhot kiba wan ban pyniasoh bad ka party BJP ha East Jaiñtia Hills District.
Haba kren ha ka jingialang , u R.
Momin u la pynpaw ka jingsngew kmen ba ka party ka la kiew ha East Jaiñtia Hills District, u la ong ba ha ka por ba u dang wan nyngkong ki don tang hynñiew ngut ki briew kiba wan jingïalang, ha ka sien kaba ar ki don khatsan ngut bad mynta ka kynti ki la don shibun bha ki briew kiba la wan sha ka jingialang bad ruh ki la don shiun kata haduh 35 ngut kiba la wan ban pyniasoh bad ka party BJP, u la ong ruh ba ka BJP kan sa sei da u ne ka kyrtong ba bit ha kane ka election MP ka ban sa long, u kyntu ïa baroh ki nongkitkam bad ki dkhot ban trei shitom ban kyntiew shuh shuh ïa ka party ban poi sha ka thong.
U la ong ba ki don haduh palat 3 lak ngut ki ba la ioh jingmyntoi na ki skim u Modi bad lada kine baroh ki thep vote sha ka BJP khlem pep ka BJP kan jop da kaba suk, u kyntu ïa ki nongïalam bad ki dkhot ba kin leit ban iakynduh bad kito kiba la ioh jingmyntoi na ki skim Modi bad kren bad pynsgewthuh ïa ki a ka party ka dei ka party kaba kyntiew ïa ki paidbah, u la kyrpad ïa ki Disrict President ban pyndep ïa ki kam khnang ba lada ynda la jied ïa u ne ka kyrtong kan suk ban treikam, u la iathuh ruh ba ki la don san ngut kiba pan ïa ki tiket na ka BJP na ka bynta kane ka MP elction bad mynta ka la dei ka por ban ïa treilang ban pynkhlaiñ ïa ka party namar lada ka party ka khlaiñ kam long kaba eh ban ïakhun ïa kano kano ka electon.
Ka Dr Fenella.
L.
Nonglait, kaba dei kawei na ki dkhot jong ka party BJP ka la kynthoh jur halor ka jingmih bun ki jingkynthoh pyrshah ïa ka party kiba ju mih ha ka por election bad ong ruh ba kine ki long kum kito ki bseiñ plastic bad ynda la dep ka election yn sa ithuh ba ki dei tang ki bseiñ plastic, ka la ong ruh “Ngi tip bha mynta mano ba synshar ha Delhi te kan kham suk ka lynti ban iaid da kata, ka aiñ ka mih na ki paidbah ka riti synshar ri ruh ka sdang da kaba ong ‘ma ngi ki paidbah’ ngi lei ngi la don lypa ka (IOA), Instrument of Assession kaba la pynithuh ïa kita ki 30 tylli ki hima jong ngi bad kita ki 12 doloi, ngi khlem die duh ïa ki hok longtrai jong ngi, ïa ka khyndew ka shyiap, ki synshar ki khadar ngi dang bat"“Ngi hap ban khanglad ïa u nongtuh ba na poh, katne ngi hiar katne ngi shah thom bor, to ngin ïa iaid ïa kane ka electoon khlem jingtieng, kane ka election kan long kaba phyla bha bad kan wanrah jingkylla ha ka jingmut jingpyrkhat jong ki paidbah" ong ka Dr Fenella.
Kum ka jingpynshai sha ki paidbah, ka kong Fenella, ka la bynrap shuh shuh ba “ngi hapoh ka jylla ngi don 74 percent ki kristan, ha Nagaland ki don 89 percent, ki kham bun ha nagaland katba ha Nagaland synshar ka party BJP, ha ri india baroh kawei ki kristan ki don tang 5 percent te shwa ban wan u modi, kata ha u snem 2014 ki kristan ha India ki don 3.
9 percent, hynrei mynta ki don 5.
79 percent hato ong maphi, u Modi u pyniap kristan?Ngi iohi ba ka don jingkiew ki kristan, ka mang tyngka lane ka Interim budget jong ka Assam ka dei T 50 hajar klur tyngka, hynrei jong ka Meghalaya pat ka dei tang T90 klur tyngka, kaba tang ka bai tulop ïa ki nongtrei sorkar ruh ym dap, na kata ka daw yn sa pynleh ne pynlong sa da ki tamasa ban ioh pisa (revenue), ka tamasa ka kylla long pynban ka jingkordit ïa ki paidbah namar la shu khlong na ki paidbah hi.
Mynta ka jylla Meghalaya ka don T2000 tam klur ka ram ba la shim na shabar lada phi ong ban pynkhyllem ïa kane ka sorkar, mynta kita kiba sngew ba ki lah ban pynkhyllem ki donkam ban don T2000 hajar klur tyngka ha pla ban siew ïa kata ka ram, hynrei mynta shi tyngka ruh ngi dang ap na Delhi ,ngi donkam mynta ban pyrkhat ïa ka jingkiew ka jylla jong ngi namar ki jingeh kin wan hapoh ka jylla " ka la bynrap ruh ba ha kane ka elaction ka jingpynkupbor ïa ki kynthei ka la sdang na ka party BJP namar ka la urlong da kaba 33 percent kin ioh ban ïa shim bynta ha ka synshar khaddar, ka la ai ruh ka jingkitbok kitrwiang ïa ki nongïalam bad ki dkhot jong ka party.
U State Secretary BJP, u bah Wankitbok Pohshna, u la kren shaphang ka jingkiew iarat ka ri India hapoh ka jingïalam u myntri rangbah ka ri, u N.
Modi bad ong ruh ba ka ri kan sa poi sha ka thong ha kaba iadei bad ka jingkiew ha ka ioh ka kot jong ki paidbah namar ki la don mynta haduh 25 klur ngut ki paidbah ki la lait na ka jingduk tasam hapoh ka jingialam u N.
Modi bad ong ba kane baroh ka dei namar ka jingiohi jngai u myntri rangbah ka ri “ki jingkynnoh pyrshah ïa u Modi baroh ki dei tang ki khana election tang ban pynbiej ïa ki paidbah namar ba ki tip ba kim nym lah ban trei kumba trei ka BJP kaba don ruh ki kyntien phira ‘ngyngkong eh ka Ri ba ar ka Party bad khatduh eh ka malade, katba kiwei ki party pat ki pyrkat shwa ialade, ïa kiba haïing ha sem bad u paidbah lei te um don jaka, ngi la iohi ki sorkar ba la leit ha ka por ba shynshar congress ka ri India ka dei kaba duk na kiba duk tam ka wan ha ka kyrdan ba 11 ha ka jingduk, hynrei mynta pat ka la rung ha ka kyrdan kaba san kum ka ri kaba la kiew shakhmat, u Modi u ong ba lada wan biang ha ka bor ka ri India kan rung ha ka kyrdan kaba lai ha ka jingkiew.
U State President ba rim jong ka BJP, u bah Shibun Lyngdoh, u la pynpaw ka jingsngew kmen namar ka jingbun ki briew kiba la wan ban pyniasoh bad ka party BJP ha kane ka sngi, u la kyntu ïa ki nongialam bad ki dkhot ban khot shuh shuh ïa kiwei kiwei ruh bad ong ruh ba ka party BJP kam dei ka party kaba sam pisa hynrei ka party kaba khot da ki kam ki jam ym da kaba shu sam pisa.
Kiba la ai jingkren ki kynthup ruh, u BJYM President, u samla Mewaker Lyngdoh, ka kong Sumitra Laloo, u District President ba rim, u bah Bison Paslein, u ST Morcha President, u bah Jiedlang Sana, u Vice President BJP West Jaiñtia Hills District, u bah Karbar Tyngkan bad kiwei kiwei.
Nongpoh, Lber 10: Kum ka jingburom ïa ki Longkmie halor ka sngi kyrpang jongki ba la tip kum ka International Women’s Day ba la rakhe ha kylleng ki ri ka pyrthei, ka University of Science and Technology (USTM), Baridua Killing ha ka 8 tarik u Lber ka la pynlong da ka jingrakhe ba kyrpang lyngba ki prokram bapher bapher ban ai burom kyrpang ïa ki Longkmie ha katei ka sngi kyrpang jong ki Longkmie.
Ka USTM ka la pynlong ruh ïa kane ka jingrakhe da ka jingrekhe ba kyrpang ba la shim bynta da ki department bapher bapher katei ka skul bah.
Ka Centre for Gender Studies ka USTM ha kane ka sngi ka la leh kyrpang ruh ban pyni da ki kynja documentary sha ki samla pule ban ai jinghikai halor ka jingdonkam ban sgnewthuh ba dei ban long kumjuh ha ka longbriew ka man briew la ki dei ki kynthei ne ki shynrang khlem da don ka jingïapher ha ka long kynthei ka long shynrang.
U Vice chancellor ka USTM, u Prof.
GD Sharma u la ai jingkren halor kane ka phang “Gender Inequality and the need for gender centric investment’ ba la dei ruh ban phai khmat kyrpang ïa ki riew kynthei ha ki kam sports hapoh ka ri India.
Na ka ka liang ka Economics ryngkat ka Department ka tnad Commerce ka la pynlong ïa ka prokram ai jinghikai halor ka phang ‘Economic Empowerment for Women’ ha ka jylla Meghalaya lyngba ki SHG.
Kane ka jingthmu ka long ban saindur na ka bynta ban kyntiew ïa ka ioh ka kot ki longkmie.
Ha kane ka prokram ai jinghikai la don bynta lang ruh naduh ka Kong Felicita L.
Majaw ka dkhot ka MSCW, Dr.
Bandana Chowdry Assistant Professor ka Economic department na Guwahati University ki la shim bynta ha kane ka ka prokram ai jighikai (workshop).
Ki nongwan shim bynta kiba hakhmat ha kane ka jingrakhe ïa kane ka sngi kyrpang ki Longkmie, ki la ai ki jingkren ban ai mynsiem bad pynshlur da ki jingïathuh khana ba ngi dei ban jop ïa ki jingeh ha ka jingim kaba ngi ïa kynduh man ka sngi.
Ka Kong Felicita L Majaw haba kren ha kane ka sngi ka la ai da shibun ki jingmut jingpyrkhat kiba ju jia man ka por pyrshah ïa ki longkmie bad ki riew kynthei kum ka jingshah lehbein ki Longkmie ne ki riew kynthei kaba la ju jia man ka por ha ka imlang ka sahlang ba ngi la donkam ban pynduhjaid noh bad kum ki Longkmie ki dei ban don ïa ka hok ban imsuk imsaiñ ha ka imlang ka sahlang.
Ka Dr.
Bandana Chowdry ka la kren halor shibun ki bynta kiba ïa dei bad ka jingpynkupbor kyrpang ïa ki Longkmie bad ka la kdew ruh halor ki bynta ba ngi dei ban pynkup bor ïa ki riew kynthei kum ka jingailad ban kin paw ha ka kam shakri ha ka imlang ka sahlang, ban kyntiew ïa ka pule puthi jongki, ka ioh ka kot, ha ka kam sain hima sima bad kumjuh ruh wat ha ka pyrkhat ka pyrdain ki Longkmie ba ki dei ban long kiba khlaiñ bor ha ka imlang ka sahlang.
Ha kawei ka bynta, ka Department ka tnad pharmaceutical science ka la pynlong da ka webinar ban ïa kren halor ka koit ka khiah ki Longkmie bad kum ki longkmie ki dei ban long kiba koit ba khiah.
Lyngba jong kane ka sngi ki department bapher bapher ka USTM ki la rakhe kyrpang ïa kane ka sngi kyrpang ki Longkmie ban ai burom ïa ki longkmie ha ka jylla bad ka ri hi baroh kawei.
Shillong, Lber, 10: Ka Synjuk Ki Seng Longkmie Katholik (SKSLK) Archdiocese Shillong, Zone-II ryngkat ka pyrthei baroh kawei ka la rakhe kyrpang ïa ka sngi bakyrpang jong ki kynthei ne ka “International Women Day’s" ha ka sngi u Blei ha Divine Saviour’s Church, Nongthymmai Parish.
La sdang ïa kane ka jingrakhe da ka Mass Bakhuid ba la pynmynta da u Lyngdoh Sad ka Jyllaniambah Shillng u Most.
Rev.
Victor Lyngdoh ryngkat ka jingsynran lang jong u Parish Priest ka Nongthymmai Parish u Sohblei Augustine Kuttala uba dei u Spiritual Director jong ka Synjuk ki Seng Longkmie Katholik , Zone II.
U Archbishop Victor Lyngdoh haba ai ïa ka sneng ka kraw sha ki Longkmie kiba la ïashim bynta ha kane ka lympung ba phra ba la buh ruh ïa ka mat puson kaba ong, “U Kpa jong ki u la ai bynta ïa ki khun kynthei bad ki hynmen shynrang," ïa kaba la sot na ka kitab u Job 42:15, u la pynpaw ba kane ka dei ka kam phylla jong U Blei ban pynkhraw ka long ba ki kynthei ki don ka bynta kaba khia tam ban ïa tynrong ïa ka kam ka khia ka shon jong ka ïing ka sem bad ka imlang ka sahlang.
“Ka kynthei ka dei ka dohnud jong ka ïing ka sem bad u kpa u dei Khlieh ka ïing, sngewkmen pat ki kynthei ne ki longkmie ki ïalong ryngkat lang ym don bakhraw ne barit," ong u Lyngdoh Sad.
Ha kane ka sngi u Lyngdoh Sad u ong ruh ba ki longkmie ba mynta ki la paw bad kiew shaphrang wat ha ka imlang ka sahlang haba ïanujor bad ki shynrang la ha ka kam ka jam ki la kham tbit ki kynthei.
“Ki longkmie ne ki kynthei ki dei ka jingaiei jong U Blei bad ki dei ban long borabor kiba nyngkong ban ïaroh ïa u Blei," u la ong.
Hadien ka nguh ka dem Blei ka la don ka jingïalang kaba lyngkot ba la pynïaid da ka Synjuk ba la lamkhmat da ka President jong ka Synjuk ka Kong Cathleen Pyngrope bad kumjuh ka jingïakob rwai da ka ktien U Blei ryngkat ka jingsakhi lang jong ki nongkitkam ka Synjuk ki Seng Longkmie Katholik, Central Body, ki seng longkmie na ki san tylli ki Parish ba kynthup ïa ka Pynthorumkhrah, Laitumkhrah, Nongthymmai, Nongmynsong bad Mawpat.
Ki paidbah Khasi-Pnar ki ju sngew sarong ïa ka rukom synshar kaba la hiar pateng na ki longshuwa manshuwa.
Ka rukom synshar ka long ha ki lai bynta – Ha trai eh don ki Dorbar Shnong, halor jong ki don ki Dorbar Raij/Dorbar Elaka bad halor jong kine ki ar kyrdan pat don sa ki Syiem kiba synshar ïa ki Hima kiba kynthup ïa bun tylli ki Raij.
Ha ri Jaintia te mynta ym don syiem ba synshar hynrei don da ki Doloi kiba long ruh ki nongleh niam bad ki nongknia nongkhriam.
Ka jylla Meghalaya, ryngkat bad ka Mizoram bad Nagaland ki la lait noh na ka aiñ Panchayati Raj Act kaba mut ka jingsynshar kaba ha trai eh – kata ka synshar khadar ha shnong tangba ïa ki nongkitkam ïa kita ki Panchayat dei ban jied da kaba thep Vote.
Ka jingkyntait ïa ka Panchayati Raj la ong namar ba ha kine ki rilum la don lypa kita ki rukom synshar shnong kiba naduh hyndai.
Hynrei kane ka jingkyntait ïa ka Panchayati Raj ka la pynduh nong shibun eh ïa ngi shane namar ba ki nongsynshar shnong kumba long mynta kim don ka pisa bad ki lad pynroi ïa ki shnong ki thaw namar ba kim ïoh ïa kata ka “direct funding," lane ka jingbei pisa na ka Sorkar Kmie kaba wan beit ha ka pla pisa kita ki Panchayat.
Ki syiem jong ngi shane ki shu lum khajna na ki iew ki hat bad na ki mar ki mata kiba mih na kane ka jylla bad leit die shabar jylla.
Ki District Council kiba peit ba khmih ïa ka jingtrei kam jong ki Syiem/Doloi bad ki Dorbar Raij/Elaka bad ruh ki Dorbar Shnong, ruh kim don pisa ban bei sha kine ba kin trei ïa ki kam pynroi bapher bapher namar ki District Council ruh ki shaniah ha ka Sorkar Jylla ba kan bei pisa ïa ki.
Ho,oid na ka por sha ka por ki District Council ki ïoh ïa ka Direct Funding na ka Sorkar Kmie hynrei ïa kata ka pisa ki Council ki pyndonkam ha kaba pyntreikam ïa ki skhim lajong.
Ho,oid ki District Council ki ju ïasnoh lang hateng hateng bad ki Shnong/Elaka ban pyntrei ïa ki skhim bapher bapher.
Hynrei ka jingwan pisa na ka Sorkar Kmie kam long kaba bun.
Dei na kata ka daw ba ki District Council ruh bun ba ki hap khrong khajna na ki iew ki hat bad na ki dieng kiba pom na ki khlaw kiba hap ha ka jingpeit ki District Council.
Ha kane ka juk mynta ka synshar shnong kam long shuh kum ha ki por hyndai ba ym pat don plastik bad kiwei kiwei ki tiar elektrik.
Ha ki por mynshuwa ïa ki kot ki sla la shu thang ha kper bad ïa ki jhur ki jhep bad kiwei ki mar bam na iingshetja la theh ha ka sboh kaba long ka thliew kaba tih hajan kper bad ynda la dap kawei ka thliew la tep noh ïa ka bad tih na kawei pat.
Hadien 6 bnai eiei kata ka thliew kaba la dep tep lah ban tih biang bad ban khlong ïa ka sboh kaba bha eh bad thung jingthung ha kper.
Ha kane ka juk mynta ïa ka jaboh na iing kynthup wat ïa ki snep jhur bad ki jingbam ruh hap bret shabar iing namar ym don jaka shuh ban theh ñiut shadien iing.
Mynta ha kane ka juk baroh kiba shna iing kim buh jaka ban ïoh tih liewsboh ban bret ïa ki jhur, ki snep soh, ki jingbam ba lah sniew bad kumta ter ter.
Ha ki por mynshuwa nga ju kynmaw ba ka don ka adong na iing Syiem haba ai jingbit ban shna iing la ong ba dei ban ieh kumba 6 phut eiei ka jaka na u pud u sam bad bym dei ban shna iing thik ha u pud khlem da ieh shuh tang shiphut ruh.
Ki shnong kiba dei ban peit ïa kine kiei kiei ruh ki ong ba ym don ba sngap.
Dei na kane ka daw ba wat halor ka wah ruh ki briew kim salia shuh ban shna iing.
Peit ïa ka Wah Umkhrah ter ter naduh na ka tlong jong bad phin ïohi ba ki iing ki la ieng halor ki wah.
Ki briew ki bret lut ïa ki ñiut na iing thik thik sha ka wah khlem ka jingsalia.
Ki klet pat ba ka wah ka dei kawei na ki tlong um bad ka um ka dei ka jingim.
Mynta lada rngad lut ki wah nangno shuh ngin ïoh den um ban pynpoi sha ki lyngkha kba bad ki kper jhur kper soh? Ka Sorkar Kmie ka la pyntrei shaid shaid ïa kata ka skim Jal Jiwan Mission (JJM) kaba thmu ban pynpoi um ha manla ki thliew iing.
Hynrei kiba bun ki tlong um jong ngi mynta ki lah bun ba rngad lut.
Bad wat lada ki wah ki dang doh ruh ka um kam long shuh kaba lah ban dih namar ba la jakhlia shaba palat.
Lada dih ïa kum kato ka um ïohpang kpoh bad kiwei ki jait jingpang ruh.
Haba nga peit ïa ka Umiew ha Smit nga ishyrkhei bha namar ki briew ym tang ba ki sait jain ha wah hynrei ki bret ruh ïa kito ki jingboh khunlung kaba don bad ka eit – khlem jingsalia.
Kham harum pat don sa ka jingsait kali baroh shisngi hapdeng wah syndon.
Ka umphniang Diesel bad Petrol na ki kali ka la poi lut ha um.
Haba ka iing Syiem ka don hajan kane hi ka wah balei kein u Syiem ka Hima Khyrim um leh eiei ïa kane? Nalor ba u Pa-iem u dei ruh u doktor nongai jingsumar ïa kiba pang ba shitom.
Myn sngi saitjain nga poi sha Pynursla bad u Bah Restone Khongtani uba long ruh u nongïalam ïa ka kynhun Riwar Environment Protection and Sustainable Development Organisation (REPSDO) ngi la leit peit ïa ka jaka theh ñiut paidbah ïa kaba ym don jingker eiei ruh bad ïa kaba la shu thang bad baroh shisngi.
Kata ka jaka ka mih tdem beit bad ngi tip ba ka jingthang ïa ki plastik ka pynmih ïa ka lyer kaba long bih.
Hynrei ym don ba salia ïa kata.
Ynda la dei ka por slap, ka um kaba tuid nangta na ka jaka theh ñiut ka tuid lut sha ka Wah Umkhat kaba ki briew ki pyndonkam ban dih bad shet jingshet.
Hato ki nongpynïaid shnong kim lah dei ban shim khia ïa kum kine kiei kiei?Ka Sorkar mynta kam banse ban wad ïa ki jaka ha ki shnong ba kan pynlong ïa kita ki Landfill (ki ban theh ñiut) bad ban leh pat da ki kor kumno ban pynkylla pat ïa ki ñiut bad khamtam ïa ki kynja plastik sha ki tiar kiba lah ban pyndonkam biang.
Hynrei lada ki shnong ki pyneh bad kim kwah satia ban ïatrei lang bad ka Sorkar na ka bynta ka bha ka miat jong ki hi te ka apot sepsngi ka ap ïa ngi.
Ki Dorbar Shnong/Dorbar Elaka ki dei ban peit ïa kine kiei kiei kiba lah ban long ka daw jong ki jingpang har rukom.
Ka por kam dei shuh ban shu ïa sngap mynthi ne ban shu theh ñiut kat shaba mon.
U Bah Restone bad ka kynhun jong u ki sngewkhia bha ïa kane ka phang bad ki wad lad wad lynti kumno ban leh ïa kaba dei ha kaba ïadei bad ka jingbret ñiut pathar.
Ka shnong ruh ka dei ban ïatreilang bad kane ka kynhun khnang ban ïa bha lang baroh.
Ki nongsynshar shnong ha kane ka juk mynta ki dei ban long kiba ïohi jngai bad kiba pyrkhat ym tang ïalade shimet hynrei ïa ki paidbah paidlang kiba hap hapoh ka jingsynshar jong ki.
Nongpoh, Lber 10: Ki runar kiba ym lah ban ithuh durkhmat ha ka miet jong ka 8 tarik u Lber 2024 ki la leit ban rong tuh ïa kawei ka Auto Rickshaw na ka sem ba la set ïa katei ka Auto Rickshaw bad tang hadien 4 kynta u trai katei ka Auto Rickshaw ula lap pat ïa katei ka Auto Rickshaw na ka surokbah Mawhati ba la iehnoh jyndat da kitei ki runar hadien ba la don ka jingthud ki kor ki bor katei ka Auto Rickshaw.
Kane ka Auto Rickshaw kaba la shah tuh ka dei jong u Bah Francis Khymdeit na ka Shnong Sohnidan ha Ri Bhoi District bad katei ka Auto Rickshaw ba la shah tuh ka don ïa u number ML 10 A-1912.
Kumba la ïathuh da u Bah Francis Khymdeit, la ong ba kane ka jingshah rong tuh katei ka Auto Rickshaw la tip hadien ba ki la leit peit ha katei ka sem ba ka Auto Rickshaw kam don shuh ha katei ka sem kaba ki la set bad mar kumta hi ki la pynlong ïa ka jingïawad ïa katei ka Auto Rikshaw bad dei hadein kumba saw kynta ei ei ba ki la ïa wad ki la lap noh na ka suork Mawhati ba la jngai kumba 2 km ei ei na ka ïing sah jong ki.
U la ong ruh ka daw kaba la pynlong ïa katei ki runar ban iehnoh noh ïa katei ka Auto Rickshaw ha surok, ka dei namar ba katei ka Auto Rickshaw ka la sniew noh bad namar ba kim lah shuh ba leh ei ei ki la shu iehnoh jyndat noh bad phet noh ïa lade ban lait na ka jingshah kem ne wad ha katei ka jingtuh jongki ïa ka Auto Rickshaw.
Shuh shuh, u la ïathuh ruh kumba la ioh sngew da ki param manjan la ong ba kitei ki runar ki la wan da ka Scooty ban tuh ïa katei ka Auto Rickshaw bad donbok noh ba la don ka jingthud ha katei ka Auto Rickshaw ba ki runar ki la shu iehnoh noh ha ka surok khlem da ioh pat ban rong tuh syndon ïa katei ka Auto Rickshaw.
Shillong, Lber, 10: Naduh u Rikman G.
Momin u la shimti kum u President jong ka Bharatiya Janata Party (BJP) Meghalaya State Unit, u la long barabor uba kloi ban pdiang ïa baroh ki dkhot ka seng bad kane ka la urlong shuh shuh hadien ka jingsakhi ïa ka jingrung jong kumba 90 ngut ki dkhot ka Congress ha Khliehriat ha ka sngi Thohdieng ha ryngkat ka jingplie ïa ka ophis treikam jong ka party ha East Jaiñtia Hills District.
Hadien ka jingwan pynïasnoh jong u MLA barim ka Trinamool Congress na Salmanpara Constituency u Winnerson D.
Sangma dang ha kine ki khyndiat sngi bad ka jingpynïasoh jong ki dkhot thymmai na East Jaiñtia ka la nang pynkhaiñ shuh shuh ïa ka Party bad ha kine ki sngi ban sa wan yn sa nang sakhi shuh shuh ïa ka jingrung kiwei kiba la kham paw ha ka saiñpyrthei.
Ka don ka jingkhih napoh napoh kaba la nang pynksan ïa ki rukom trei jong ka party hadien ba u Rikman G Momin ula jied ïa ki nongkitkam kiba treishitom ban pynkiew ïa ka seng.
Ym lah ban nujor ba ka seng BJP ka dei ka seng saiñ hima kaba heh duh ha pyrthei.
Ka jingtrei shitrhem jong ka kynhun jong u Rikman ka paw lyngba ka jinglah jongki ban pynïar ïa ki shnat treikam jong ka seng ha man la ki konstituensy, la ong ka Seng.
Haba kylli na ki nongrung dkhot thymmai kaei kaba pynlong ïa ki ban iehnoh ïa ka Congress uwei na ki ula ong, “nga rung sha ka BJP hadien ba nga ïohi ïa ka jinglah jong ki nongkitkam ka party ban pynsngewthuh sha ki paidbah ïa ki skhim bapher bapher jong ka Sorkar BJP bad kane ka la pynktik ïa ka mynsiem jong nga’.
Sa iwei na ki nongrung dkhot ila bynrap da kaba ong, “ha ki jylla ba synshar ka BJP ka roi ka par ka la nang kiew ynda ïa nujor bad ka jylla jong ngi bad ka la wan ka por ba ki paidbah ka jylla ki dei ban pdiang ïa ka BJP kumba pdiang ïa kiwei ki National Party namar ka BJP kan sa nang ïai synshar ha Delhi hapoh ka jingïalam u Narendra Modi kum u Myntri Rangbah bad kan ym myntoi lada ka jylla jong ngi kam ïasnoh kti lang bad ka party.
"Haba ïakren bad u President u Rikman Momin ula ong, ‘ki paidbah hi ki dei ki nongrah khubor ïa ki kambah ba ka BJP ka leh hapoh ka jingïalam u Myntri rangbahduh ka ri u Narendra Modi ban kyntiew ïa ka ri bad ban kham sngewthuh shai ïa kiei kiei baroh ïakren bad kito kiba la ïoh kheit ïa u soh lyngba ki jingïarap babun ba la wan na ki skhim kiba u Modi u la pynbna bad shim ruh ïa ki jingsngew jong kito kiba la ïakynduh bad ki nongkitkam ka party kiei ki jingpynshai ba ki ïoh kaba lah ban wanrah jingkylla ha ka jingim jong ki.
Shillong Lber, 10: Ka Meghalaya State Legal Services Authority mynta ka sngi Saitjaiñ ka la pynlong ïa ka National Lok Adalat ha baroh ki district jong ka jylla Meghalaya, hapoh ka lama jongka National Legal Services Authority (NALSA).
U Member Secretary, Meghalaya State Legal Services Authority Bah E.
Kharumnuid, ula pyntip ba ha katei ka National Lok Adalat, la shong bishar ïa ki 1347 tylli ki mukotduma bad ïa ki 371 tylli ki mukotduma kiba la sahteng na ka bynta ban pynïasuk bad ban ïa beit noh.
Kila don baroh 1718 tylli ki mukotduma kiba la shah tian bishar, ha kaba la pynïasuk noh ïa ki 340 tylli ki mukotduma ha ka jinglut jingsep kaba kot T.
1,64,70,567.
Shillong, Lber, 10: Ki shnong katto katne tylli kiba don hapoh ka Nongbah Shillong ki la pynpaw ïa ka jinglyngngoh bad bitar ruh ha kajuh ka por ïa ka jingbym mih um na ki kor ïing bad kumjuh ruh ki kor sorkar ri ha ka step sngi Thohdieng jong u taïew ba la dep.
Kane ka jingbym sam um kynsan jong ka tnat PHE khlem da la ai ki jingpynbna paidbah ka la pynlong ïa ki nongshong shnong ban dom bad bitar kiba lah dep ban buh pali ne ban pynïeng laiñ ïa la ki jong ki borti ne ki tiar rah um ha ki kor sorkar ri.
Kane ka jingsdang ban duna ka jingsam um sha katto katne ki shnong ka Nongbah Shillong ka la wanrah ka jingeh kaba khraw bha ïa ki nongshong shnong.
Napdeng ki katto katne ki nongshong shnong haba ïakren ki la pynpaw ïa ka jingsngew lyngngoh kaba jur naba kane ka jingmih um ka la ktah namarba ki khlem da la ïoh ban pynlang lypa ïa ka um naba kam shym la don ka jingpynbna ha ki lad pathai khubor halor kane ka jingpynduh um kaba kynsan.
Napdeng katto katne ki nongshong shnong haba kren biria ki la ong, “Imat kane ka jingpynduh um kynsan ka lah ban dei ba ki nongtrei ka PHE ki la shem jingeh na kadaw jong ka jingpyrkhing ka rukom pynïaid ïa ki kali sha Mawphlang na ka daw ba ka don ka Monolith Festival," kren biria katto katne ki nongshong shnong.
Watla ka sorkar jylla ha ka dorbar mang tyngka kaba dang shudep na ka liang u Myntri ka tnat PHE u la kam ba ka jylla Meghalaya ka la long hakhmat eh na kiwei ki jylla kiba la lah ban pyntreikam bha ïa ka skhim ka sorkar Pdeng ka Jal Jeevan Mission hynrei da peit ïa ka jingtlot ka jingtrei kam ka tnat PHE haba ïadei bad ki rukom sam um ka la long da khongpong namar tang ïa ki shnong ha Nongbah Shillong ym pat lah ban sam um thikna kumno yn lah ban ngeit ba katei ka skhim ka la lah ban pynpoi um sha manla ki thliew ïing lyngba ki kor um ha ki Ïing jong ka skhim JJM.
Naduh katei hi ka sngi Thohdieng ka jingsdang ka jingkyrduh ka umbam umdih ha Nongbah Shillong ka la ïaibteng ha kaba ka jingsam um na ka tnat PHE ka la mih kham slem ha ka por mynstep bad ha ka por mynmied pat ka shu tang hapdeng katto katne por.
Wat la tip bad sngewthuh ba ha kine ki bnai manla u snem ka don beit ka jingkyrduh um hynrei ym lah satia na ki bor badei peit ba kin lah tehlakam ïa kane ka jingkyrduh um.
Nongstoiñ, Lber 10: Ka Hynñiew Trep Youth Council HYC Nongtrai circle ha ka sngi saitjaiñ, ha ka jingïalam jong u secretary u Blastarland Sohmad bad u vice president u Johnpaul Kharsohphoh, ki la leit ban jingïarap ïa kawei ka longïing ka kong Magdalina Ïawphniaw bad u Francis Dkhar ha shnong Nongrim, kaba la shah bam duh ka ïing ha ka ding ha ka jingjia kaba la jia ha ka 7 tarik mynta u bnai.
Ka shnong Nongrim thawrat ka don hajan jong ka shnong Riangsih bad kane ka longïing ka la don lai ngut ki khun kynthei bad uwei u khun shynrang.
La ong ba ki trai jong kane ka ïing ki ïoh kum bakla hi ba ym pynlip ïa ka ding ha ka por ba ki shet jingshet hapoh ïing, ha ka por ba ka kmie ka dang leit shim bynta ha ka program jong ka V.
O hapoh shnong Nongrynñiaw.
La ong ba hadien ba ka la wanphai na ka program, ka la ïohi ba ka ding ka dang klang bha, ha kaba ki dkhot jong ka ïing ki la pyrshang ban tem ïa ka hynrei kim lah satia.
Ha kane ka jingjia, kane ka longïing ka la duh ïa shibun ki tiar ki tar bad ki jingdon jingem baroh naduh ki tin sop ïing, ki tiar shet tiar tiew, ki jaiñ ki nep, ki ksiar ki ksah bad u kpa u khaw baroh.
Na ka liang ka seng kat I bor I ba rit ka la kner ïa la ki jingïarap ïa kane ka longïing ba la shah bam duh bad lyngshop ha ka ding.
Ka seng ka kyrpad ruh ïa ki para sengbhalang bad ïa ka sorkar ban phai khmat ban kner jingïarap sha kane ka longïing.
Shillong, Lber, 10: U General Secretary ka Khasi Students Union (KSU) ha ka sngi Balang u la plie paidbah ïa ka Maitshaphrang Fitness Centre hapoh ka shnong Mawïongrim ïa kaba la pynbit pynbiang da ka KSU Mawïongrim Unit.
Ha kane kajuh ka sngi, une u nongïalam ka seng u la pynskhem ruh ïa ki nongkitkam ba thymmai jong ka KSU Mawïongrim Unit na ka bynta ka samoi treikam jong u snem 2024-2027Ha ka jingplie ïa kane ka jaka kilan met la sakhi lang u Vice President samla Biangbor L.
Paliar, u Sports Secretary samla Eric Nongkynrih, u Assistant secretary ka Mawlai Circle u samla Donboklang Sawkmie, Assistant Finance Secretary samla Robert khongsit bad kiwei kiwei.
Haba ai jingkren sha ki nongkitkam bathymmai jong ka shnat treikam ka KSU Mawiongim Unit u Samla Donald Thabah u la kren shaphang ka jingïohrung ki mynder lyngba ka shongkha shongman bad ka jingleh Benami ki trai ri trai muluk kaba pynïohlad ban buhai shnong bad ban khaii laitluid ha kane ka jylla.
U la banjur ruh ïa ka jingkynrei stet u drok ha manla ki kyndong kynshrot ha ki jaka ba don tang para Khasi bad ka lah ban dei ka jingleh jongno re kiba kwah ban pynngop ïa ki samla Khasi ha une u jingdih ba shyrkhei khnang ba ki samla Khasi kin troiñ ha baroh ki liang.
U la kyntu ruh ïa ka Mawïongrim Unit ba ki dei ban peitngor bha ïa ka ïaid ka ieng ki mynder kiba ju ïaid manla ka khyllipmat na ka surokbah kiba ym lah ban tip ïoh ki dei kiba wan leh ki kam sniew laiphew jait ban pynsniew dur ïa ka imlang ka sahlang ha kane ka Jylla.
Nongstoiñ, Lber, 10: Ki nongïalam bad ki nongkyrshan jong ka Hill Sate People Democratic Party (HSPDP) jong ka ri lum Khasi bad Jaiñtia, hadien ba ki la ïohi lyngba ki lad pathai khubor ba ka kong Elizabeth Mathew Nongbri kaba la kam ïalade ba ka dei ka nongseng jong ka North East Sunshine Trust (India), ka la phah da ka jingthoh sha u Dr Jitendra Singh Myntri Khynnah ba peit ïa ka tnad Atomic Energy ban sdang biang ïa ka jingtih Uranium ha Meghalaya, ki la bitar lep bad ki la byrthen da kaba tyngeh ba kin ym ailad da leilei ban sdang ïa ka jingtih Uranium hapoh ka jylla.
Ka kong Badariti Lyngdoh Nonglait president ka HSPDP Sengkmie (Women Wing), ha u kyrwoh ba la pyllait mynta ka sngi, ka la ong ba ka jingtih Uranium ha rilum Khasi bad Jaiñtia ka la sdang ha ki snem ba mynshuwa.
Hynrei u (L) Maieit Hopingstone Lyngdoh u nongseng jong ka party HSPDP bad u (L) Pastor P.
B.
M Basaïawmoit ryngkat ki sengbhalang jong ka jylla, ki la ïeng pyrshah bad ki la ïakhun ban ym ailad ban tih Uranium.
Ki la jop haduh ba baroh ki nongtrei jong ka Uranium Corporation India Limited ka Kompeni kaba tih ïa utei u marpoh khyndew ki la hap ban phet krad noh.
Nalorkata, ka la ong ruh ba u (L) Maieit Hopingstone Lyngdoh u la leit ban ïashim bynta ruh ha ki jingïalang pyrshah Uranium jong ki ri ka pyrthei kum ha Germany, Switzerland, Hungary bad kiwei kiwei ki dorbar bah jong ki ri ka pyrthei kiba pyrshah Uranium, ban kyntu ba kin ai jingkyrshan lem halor ka jingpyrshah jong ka HSPDP ban tih Uranium hane ha ri lum Khasi Jaiñtia.
Ha kajuh ka por ka la ong ba da ka jingpyrshah jong ka HSPDP ban tih Uranium la jop shisyndon.
Katei ka nongïalam jong ka HSPDP sengkmie ka la kynthoh ruh halor ka jingkam jong ka kong Elizabeth, ba ka jingpyrshah tih Uranium ka dei namar ba ki ïoh jingmyntoi bad ka la pan jingpynshai ruh na katei ka nongseng jong ka NEST, ba lada ki ba pyrshah tih Uranium ki ïoh jingmyntoi ka dei ban pyni da ki jingpynshisha kiei kita.
Ka la ong ruh ba haduh mynta ka HSPDP ka dang ïakren bad ka dang ïai khot ïa ki nongshong shnong, ki trai khyndew bad ki paitbah kiba shong ha ki jaka ba don Uranium kum ha Domïasiat, Kylleng, Pyndengsohïong bad kiwei ba kim dei ban ailad ban tih Uranium.
Lada ka sorkar India ka dang thmu ban wan khlong Uranium biang, na ka liang ka HSPDP kam banse ban shim da kiwei pat ki lad ki lynti ban khang lad ïa katei ka jingthmu.
Ka HSPDP kan sa pynsngew biang sha ka sorkar ba kam dei ban shah lada don jingthgmu ban tih Uranium ha kano kano ka por.
Ka la ong ba lada ailad ban khlong biang ïa u Uranium na ri lum Khasi Jaiñtia, ka jingma kaba khraw ka ap ïa ka jaitbynriew namar u Uranium u don ka bih kaba shyrkhei kaba ktah ym tang ïa ka koit ka khiah jong ki briew.
Hynrei wat ïa ki jingthung jingtep, ki mrad ki mreng bad baroh ki jinggthaw ba im.
Kumta horkit hordang kan ym shah bad kan ïai pyrshah ïa katei ka jingthmu.
Shuh shuh ka la ong ba bun ki paitbah ki kynnoh ba ka HSPDP ka leit ban kyrshan ïa ka sorkar NPP, hynrei wat la ka HSPDP ka leit ban ai jingkyrshan ruh kam shym la kynriah na ki nongrim ba ka party ka ïeng naduh ba sdang, hynrei ka shu leit ban kyrshan na ka bynta ka roi ka par ha ki Constituency.
Shillong, Lber 10 : Kum ka jingnoh synñiang ryngkat ka jingthmu ba ka pule puthi ha ka thaiñ Mawkynrew kan kiew sha khmat, u Bah Banteidor Lyngdoh, MLA ka Mawkynrew Constituency ha kajuh ka sngi kata ha ka ka 08 tarik u Lber, 2024 u la leit ban aiti ïa ka bus kit khynnah skul sha ka Holy Cross Higher Secondary School bad plie ïa ka ïing skul ba thymmai jong ka Mawkynrew Presbyterian School.
ïa kane ka bus skul u MLA u la pynïoh ha ka mang tyngka kaba long 10 lak tyngka katba ka iing skul pat ka dei kaba la shna na ka mang tyngka jong ka Special Rural Work Programme (SRWP) 2022-2023 kaba long 8 lak.
Ha ka jingïalang aiti ïa ka bus skul la ïa donlang da ki bor pynïaid ka Holy Cross Higher Secondary School, ki nongïalam ka Balang Katholik, ki khynnah skul nalor kiwei pat.
Ka skul ha ryngkat ka jingsngew kmen ka la pynlong ia ka prokram kum ki jingai jingkren khublei ïa u MLA na ka liang ki bor pynïaid skul bad ki jingrwai jingshad na ki khynnah.
U MLA ha kane ka jingïalang haba kren kum u kongsan u la pynbna ban ai sa 10 lak tyngka ka jingïarap pisa na ka bynta ban pynheh ïa ka ïing skul kumba la ïamir jingmut bad ki bor pynïaid skul.
Katba ha ka jingïalang plie ïa ka ïing skul ba thymmai jong ka Mawkynrew Presbyterian School, la ïa donlang da ki bor pynïaid kane ka skul, ki nongïalam shnong nalor ki nonghikai bad ki khynnah skul.
Nalor kane ka jingplie ïa kane ka ïing skul ba thymmai, u Bah Banteidor u la kular ba un peit bniah ïa ki jingdonkam ban nang pynbha shuh shuh ïa kane ka skul.
Ka phang jingkren u Bah Banteidor na kine ar tylli ki jingïalang ka long halor ka jingangnud jong u ban kyntiew ïa ka pule puthi ha kaba u la ong, “Ka Literacy Rate ka la kiew bha haba nujor bad kiwei pat ki snem ba la dep".
U la ong ba na ki jingnoh synñiang kiba u la noh sha ki skul ha ka Constituency hi bunsien kam ju long lehnohei bad kumta u ïohi bad ïai kyntu ban don ka jingïatreilang na ka por sha ka por ban kyntiew ïa ka thaiñ ha ki liang baroh.
Nongstoiñ, Lber, 10: Ka long ka jingmyntoi bad ka jingkyrkhu ïa ki khynnah ka FGEM Higher Secondary School Nongspung ha kaba ka ophis u Commandan 4th BN, MLP, Sohpian ha ka taiew baladep ki ai jingpynshai ha kaba ïadei kumno ban kiar na u drok bad ban pynsngewthuh ha kaba ïadei bad ki kam Pulit ba lait ha ka tnat PulitHa kane ka prokram kaba la long hapoh ka skul la pynïaid ïa ka jingïalang da u Principal Bah Kyrshan Marngar ryngkat ka jingïadonlang ki nonghikai bad ki khynnah skul.
U Principal u la pdiang sngewbha ïa u Commandant uba la kloi ban ai jingpynsngewthuh sha ki khynnah skul.
U Principal u la pynpaw ruh ka jingsngewnguh ïa u Bah Syiem ba u la wanrah ka jingïadei kaba jan hapdeng ki paidbah lyngba ka Civic Action Programme bad kiwei pat ki prokram bapher bapher khamtam ban ai jingïarap ïa ki paid nongshong shnong kane ka thain khamtam ki baduk kiba don hajan kane ka ktem jong ka 4th MLP Bn, Sohpian.
U Bah Lakador Syiem u la pynshai bniah shaphang jingsniew bad ka jingshyrkhei u drok lyngba ka Presentation halor ka Phang “Ill Effect of Drugs on Youths and Society" bad batai bniah shaphang ki lai jait ki drug, u Natural Drug, Semi Synthetic Drug bad u Synthetic Drug.
“To ngin ïa ong em ïa u drug, to ngin kiar na ki kam sniew ban leh ïa ki kam babha namar nyngkong u pynsngewbang hynrei hadien u wanrah tang ïa ki jingbabe suba," la ong u Bah Syiem.
“Nga ruh nga dei u khynnah skul kum ma phi mynshwa nga long kumne dei na ki nonghikai, ki kmie ki kpa kiba la hikai ïa nga"la pynshlur u Bah Syiem ïa ki khynnah skul kiba la biang ka rta ban aplai ïa ka kam Pulit namar ha kane ka juk kyrduh kam Sorkar dei satang ha ka tnad Pulit ba bun ki nongkyndong ki dang ïoh kam Sorkar kaba dang lah ban ai kam da ki hajar ngut.
Jowai, K’lyngkot 16: Ka District Commerce & Industries, West Jaiñtia Hills District mynta ka sngi 15 tarik u Kyllalyngkot kala plie ïaka prokram ai jinghikai kaba 15 sngi halor ka Skill Development Programme (SDP) kaba ïadei bad ka rukom shna khiew khyndew jong ki longshwa kaba la long haka shnong Larnai WJHD.
Ha kane ka sngi u Deputy Commissioner bah B.
S Sohliya, IAS, West Jaiñtia Hills District ula long kum u kongsan ban plie ïa kane ka Skill development programme ba 15 sngi, haka jingdonlang u ma M.
L.
Wanshnong, Joint Director, Commerce and Industries Department kum u symbud kongsan.
Kane ka jingai jinghikai ka long shi bynta na ka projek jong ka “Scheme on Studies for Promotion & Strengthening of Black Pottery ha Tyrshang bad Larnai village, West Jaiñtia Hills District, ka ban sdang naduh ka 15 tarik haduh ka 28 tarik u Kyllalyngkot, 2024 ha kaba la don haduh 76 ngut ki nongshna khiew khyndew na ka shnong Larnai.
Ka Institute of Mahatma Gandhi Institute for Rural Industrialization (MGIRI), Wardha hapoh ka Ministry of MSME, GOI kala shim khia ban pule bniah shaphang kane ka bynta shna khiew khyndew hapoh ka jingïalam u Dr K.
Venkata Rao, Deputy Director, Rural Craft and Engineering.
Nongstoiñ, K’lyngkot 16: Ka jingïakhun jong ka sorkar lyngba ka tnad ka koit ka khiah ban rat dyngkhong ïa ka jingpang malaria lane ka khieshohrih, kaba la sdang naduh ki snem ba mynshuwa ka long kaba sei soh bad kaba jop, namar katba nang mih ki sngi ki paitbah nongshong shnong kiba ïoh jingpang malaria ki la nang duna.
Ha kaba ïadei bad ka jingnang duna jong kiba ïoh jingpang malaria, u Doktor W.
Sutnga u ba dei peit ïa ka malaria ha West Khasi Hills, u la ong ba naduh ba ki paitbah nongshong shnong ki la ïoh jingïarap na ka sorkar da ki mosquito net lane ki musari, ban ïada na ka jingïoh dait ki pyrjong ha ka por mynmiet haba thiah, ka jingpang malaria ka la nang hiar suki suki.
U la ong ba lada ki paitbah ki pyndonkam hok ïa kitei ki musari kiba ka sorkar ka la sam sha ki, ym don jingartatien ba yn lah ban diengkhong shisyndon ïa ka jingpang malaria ha West Khasi Hills, namar ba kitei ki musari kidei kiba la wieh ha ka dawai kaba ki skaiñ pyrjong kin ym lah ban snoh.
U Doktor Sutnga u la ong ruh ba katkum ka kaiphod ba ki la ïoh na ka jingleit tur jong ki sha ki shnong ki thaw, ha une u snem 2023 ki jaka kiba ka jingpang malaria ka dang kynrei ki dei satang ha ki shnong kiba dang don ki khlaw ba rben, kum ha ki thaiñ Riangdim kiba dei ki shnong kiba don ha khappud bad ka East Garo Hills District.
