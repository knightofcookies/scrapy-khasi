Hynrei u Bah Mitchell u la ong ba ka jingkwah jong ka kynhun ka long ban wanrah ïa ka jaka test ha Khlieh Ïew namar katei ka dei ka jaka kaba la wanrah ïa ki dohkha bad baroh ki mar kiba poi na kylleng kylleng ki jaka ka wan poi ha Khlieh Ïewduh.
U la ong ba ka kynhun kam don kaei kaei pyrshah ïa ka Myntri ka tnad ka koit ka khiah, ka Dr.
Mazel Ampareen Lyngdoh namar kam dei tang kane ka Myntri kaba don jingpyrkhat na ka bynta ka koit ka khiah jong ki paidbah hynrei ka jingpyrkhat ka dei ruh ïa ki nongdie bad ki nongthied namar lada ïoh bad wanrah ïa ka mar kaba ym lah ban bam, wat ki nongdie ruh kim long ban bam.
U Bah Mitchell u la ong ba ka dor jong ka dohkha ka dei ka dor kaba tad tam na ki mar bam baroh.
Hynrei lada khleh injek sa ka dawai ‘Formalin’ ha ryngkat ka jingbuh ïa u nongai injek, ka mut ka dor jong ka dohkha ka la rem.
“Kata ka dei kaba ngi hap ban pyrkhat, phin ym lah ban pyndonkam da ki dawai kiba rem bad ban die pat ha ka dor kaba tad", la ong u Bah Mitchell.
U la ong ruh ba ka kynhun kan sa leit ban ïakynduh ïa ka Myntri ka tnad ka koit ka khiah jong ka jylla bad ïa ka Commissioner jong ka Food Safety, ka Kong RM Kurbah ban ïakren namar haduh mynta ki nongdie bad ki nongkhaïi dohkha ki sah ha ka umdum namar kim tip naei la shim ïa ka jingleh test ïa ki dohkha kiba la kynnoh ba la lap ba ka don ka jingkhleh dawai ‘Formalin’.
Ka Khasi Students’ Union (KSU) bad ka Ri-Bhoi Youth Organisation (RBYO), Umling Unit ki la ïoh bat ïa kawei ka trok (ML-10-B-7798) kaba kit ïa 25 ngut ki bar jylla kiba thmu ban rung tuh sha ka Jylla.
Katei ka la jia ha ka por kumba 11 baje eiei jong ka 18 tarik mynta u bnai.
Hadien ba ki dkhot jong ki 2 seng ki la peit ïa ki kot ki sla jong kitei ki briew, la shem ba kim don satia ïa ki kot ki sla kiba biang bad kitei ki briew ki la pynkheiñ ruh ïa ka Inter-state Migrants Workmen (Regulations of Employment & Conditions of Service) Act, 2011.
Haba kylli ïa kitei ki bar jylla shaei ki thmu ban leit, ki khlem ai ka jubab kaba shai bad don napdeng jong ki kiba jubab Shillong bad don pat kiba jubab ha Umsning.
Kitei ki bar jylla kim don ka jubab kaba shai ne ki kot ki sla kiba biang, ong ki dkhot ki 2 seng.
Kumta na ka liang ki 2 seng, ki la pynphai noh mardor ïa kitei ki bar jylla da katei kajuh ka trok bad mana ba kim dei ban wan sha ka Jylla khlem ki kot ki sla kiba biang.
U Symbud Myntri Rangbah, Bah Prestone Tynsong uba peit ïa ka tnat District Council Affairs, u la ong ba ki Autonomous District Council (ADC) kim dei katkum seng saiñ pyrthei, ha kaba mano-mano ki lah ban leit sha kano-kano ka kynhun.
U Bah Prestone u la ong ïa kane haba kylli halor ka jingkylla ka saiñ hima ha KHADC ha kaba ki MDC ka NPP ki la ïatreilang noh bad ka Congress ban thaw ïa ka Executive Committee, katba ka UDP ka la shah weng noh sharud.
U la ong ba ka Ïingdorbar Thawaiñ ka Jylla bad ka Ïingdorbar District Council ki ïapher hapdeng jong ki.
U Bah Prestone u la ong kum u Myntri ba peit ïa ka tnat District Council Affairs, u peit lang ïa baroh ki Autonomous District Council ha ka Jylla.
Kumta u la ong ba ka shong beit ha ki MDC kumno ki treikam bad ki thaw kynhun badno ha District Council.
U Bah Pynïaid Sing Syiem hadien ba u la shimti kum u Chief Executive Member (CEM) ka Khasi Hills Autonomous District Council (KHADC) ha ka sngi Ba-ar, u la buh lypa ka jingmaham pyrshah ïa ki nongkhaïi bar jylla, da kaba ong ba kim dei ban leh sngew shngaiñ ne khaïi kylluid mynsiem khlem da shim ïa ka ‘Trading Licence’ ne ka laisen ban khaïi hapoh u pud u sam jong ka Council.
“Ngin nym lah satia ban map ïa ki bar jylla ba kin pynïaid shakhmat ïa ka khaïi pateng ka jong ki, khlem da shim ïa ka laisen khaïi napoh ka council.
Kumta nga kwah ban phah ïa ka jingmaham ba tyngeh sha ki bar jylla ba kim dei ban khmih lynti ba ki lah ban pynïaid ïa ki kam khaïi jong ki hapoh u pud u sam ka Council khlem ka Trading Licence.
Ngin ïai bteng ban talasi pyrshah ïa ka jingkhaïi beaiñ kat kum ki kyndon jong ka Trading by Non-Tribal Regulation Act.
Ngin khang khyrdep ïa ki dukan ba beaiñ," la ong u Bah Pyniaid haba kren sha ki lad pathai khubor.
“Kawei ka khubor ba ngan ai sha ki bar jylla kiba khaïi hapoh u pud u sam jong ka council, wat mut ba phin ïoh lad ban khaïi laitluid hangne, wat nym sngew shngaiñ namar ïa ka kamram ba la aibor ha ngi, ngin leit ban talasi bad khynra beit, bad ïa kito ki bym ithuh ïa ka district council, la ka dei ban hap khang ruh ngin khang beit.
Kiba aplai da ka lynti kaba dei ruh kan shong pat ha ka Executive Committee ban ai ne yn nym ai," la ong u Bah Pyniaid.
U la ong ruh ba ki nongthaw jong kane ka aiñ kila wanrah ïa ki kyndon kiba khlaiñ ban ïada ïa ka kamai ka kajih bad ka jakpoh jong ki trai paid riewlum ka Jylla.
Shuh shuh u CEM ba thymmai u la pyntip ba kane ka EC ba thymmai kan nym ai NOC satia na ka bynta ban shna lynti rel ha Ri-lum Khasi bad ong “Ka nongrim jong ngi kala shai bha halor kane ka kam".
Lah ban kdew hangne ba ki kynhun seng bapher bapher kila pyrshah ïa ka jingwanrah lynti rel sha Jylla katba kam pat don ka aiñ ka ban teh pyrkhing ïa ka jingwan rung kyrthep ki bar jylla shapoh ka Jylla.
U Bah Gabriel Wahlang uba dei u MLA/MDC ka Congress na Nongstoiñ Constituency u la ong ba ka jingai jingkyrshan jong ka Congress ïa ka National People’s Party (NPP) ka long tang ha Khasi Hills Autonomous District Council (KHADC) bad da lei lei ruh yn nym kyrshan pat ïa ka Sorkar MDA-II kaba ïalam da ka NPP ha ka jylla.
Haba kren sha ki lad pathai khubor ha ka sngi Ba-ar, u Bah Gabriel u la ong, ba ka Congress ka kyrshan ïa ka NPP tang ha District Council na ka bynta ka bha ka miat ha kaba ïadei bad ka kolshor.
Shuh shuh une u MLA/MDC ka Congress u la ong, “Ka District Council ka ïapher bak-ly-bak na ka sorkar jylla.
Ha ka District Council ngi peit ïa ka bynta jong ka kolshor ki paidbah.
Kumta kam don satia kano kano ka lad ba ngin leit ai jingkyrshan ïa ka sorkar MDA.
"Haba kylli la u Myntri Rangbah ka jylla u Conrad K Sangma uba dei ruh u President ka NPP, ki la pan ïa kano kano ka jingkyrshan na ka Congress, u Bah Gabriel u la ong ba u Myntri Rangbah um shim la ai ktien eiei ha kaba ïadei bad ka jingpan jingkyrshan na ka Congress.
Une u MLA/MDC ka Congress u la pyntip ba ka seng kan sa shong ïa ka jingïalang ha ka sngi Balang bad kumta un nym pat lah ban ong eiei namar um pat tip halor kaei ka bynta ba kin ïakren, namar la shu pyntip beit ba kan don ka jingïalang.
Ka Election Commission ka Ri India (ECI) ha ka Sngi Ba-Ar ka la pynmih ïa ka thup ba don ki jingai jingmut na ka bynta ban pynbeit thymmai ïa ki konstitwensi ha Assam ba kynthup ïa ki konstitwensi na ka bynta ka Ïingdorbar Thawaiñ ka jylla Assam bad ki konstitwensi na ka bynta ka Lok Sabha.
Na ka bynta ka jingpynbeit thymmai ïa baroh ki konstitwensi Assembly bad Lok Sabha, la leh katkum ki jingkheiñ jingdiah jong ka jingdon briew (Population) jong ka khanasamari (Census) u snem 2001.
Katkum ka jingai jingmut jong ka Delimitation Commission, la pynneh, hynrei la pynbeit thymmai, ïa ki 126 tylli ki konstitwensi Assembly bad 14 tylli ki konstitwensi Lok Sabha.
Ka ECI ka la ong ba ka jingdon jong ki konstitwensi kan ym kylla tat haduh ban da lah ban pyndep ïa ka khanasamari hadien u snem 2026.
La ai jingmut ba 19 na ki 126 tylli ki Assembly konstitwensi bad 2 na ki 14 tylli ki konstitwensi Lok Sabha yn ai bhah na ka bynta ki Scheduled Tribe.
Ha kajuh ka rukom, 9 tylli ki Assembly konstitwensi bad kawei na ki Lok Sabha konstitwensi la bhah na ka bynta ki Scheduled Caste.
Shuh shuh la ai jingmut ban pynkha sa kawei ka Assembly konstitwensi ha West Karbi Anglong distrik; ban pynkiew ïa ki Assembly konstitwensi ha Bodoland na ka 16 sha ka 19 tylli, ban pynneh ïa ka Diphu bad Kokrajhar Lok Sabha konstitwensi kum ki konstitwensi ba la bhah na ka bynta ki Scheduled Tribe, ban bteng ban pynlong ïa ka Lakhimpur Lok Sabha konstitwensi kum ka konstitwensi ka bym bhah ïa kino-kino ki jaitbynriew (Unreserved).
Nalorkata, la ai jingmut ba kawei ka Lok Sabha konstitwensi ba la ai kyrteng kum ka ‘Diphu’ kan long kaba la bhah na ka bynta ki Scheduled Tribe bad kan kynthup ïa ki hynriew tylli ki Assembly konstitwensi na ki lai tylli ki Autonomous District.
La ai jingmut ban ai artylli ki Lok Sabha konstitwensi sha ki distrik kiba don ha Barak Valley, bad kine ki distrik ki dei ka Cachar, Hailakandi bad Karimganj.
La ai jingmut ruh ban buh ïa ka Lok Sabha konstitwensi ka ban tip kum ka Kaziranga.
Hadien ba la pynmih ïa kane ka thup jingai jingmut, u Chief Election Commissioner, u Rajiv Kumar ryngkat bad ki Election Commissioner, u Anup Chandra Pandey bad u Arun Goel, kin leit sha Assam ha u Naitung 2023 ban pynlong ïa ka jingsngap paidbah (Public Hearing) halor kitei ki jingai jingmut ba la pyllait mynta ka sngi.
Ka Election Commission ka la ong ba kan pdiang ïa ki jingai jingmut lane ki jingpyrshah halor kitei ki jingai jingmut haduh ka 11 tarik Naitung, 2023.
Ka Sorkar Jylla kan sa pynmih kyndon thymmai halor ki khajna ïa ki kali kamai kynthup ïa ka rukom kamai kaba thymmai da ki ar shaka.
Ka Sorkar lyngba ka tnat Transport ka dang pynkhreh ban pynmih ïa ka jingpynbna haba ïadei bad ki khajna na ka Permit, Road Tax, bad ka bai kali ïa kiba shong da ki kali kamai.
Bun bha ki paidbah ki la hap shaniah ban shong da ki kali ar shaka ha nongbah Shillong khamtam namarba ka jur ka dheng kali, bad kine ki ar shaka kim dei kiba la ithuh kum ki kali kamai bad kim pat siew khajna.
Kham mynshwa ki don ki ar shaka kiba kamai da kaba pynrung kyrteng ha ka kampani bad la tip kum ka Rapido.
Hynrei mynta bun ki bym ïaid shuh kum ka Rapido bad ki la kamai kumto khlem ‘permit’ bad khlem siew khajna kumba siew ki taksi bad kiwei kiwei ki kali kamai.
Ka Jaiñtia Hills Autonomous District Council (JHADC) ka la mynjur ïa ka Jaiñtia Hills Autonomous District Council (Village and Town Development Council) Bill 2023 ha ka dorbar kyrpang kaba shisngi kaba la long ha ka sngi Ba ar.
Kane ka aiñ rew (bill) ka dei na ka bynta ban wanrah ïa ki kam pynroi ha ki shnong ki thaw ha ki jaka sor bad nyngkyndong lyngba ka sorkar pdeng.
U Chief Executive Member JHADC u Thombor Shiwat u la ong, ka daw ba la wanrah ïa kane ka aiñ ka dei hadien ba la bthah da ka sorkar jylla ba ki district konsil ki dei ban pynkhreh ïa ka aiñ village council, namar ba ym shym la pynkup bor ïa ki.
Kumta ban pyntreikam ïa ka village council baroh ki district council ki dei ban thaw ïa ki aiñ ba kin don ka bor kaba kyrpang ha ki village council.
U la ong ruh ba imat ka sorkar pdeng ha kane ka dorbar lyuir ha Parliament kan ai noh ïa ka jingmynjur ban pynkylla thymmai ïa ka Sixth Schedule ban pynkhlaiñ bor ïa ki konsil.
“Kane ka bill ka dei kaba donkam ban tehsong ïa ki shnong ki thaw lyngba ka Village and Town Development Council ki ban trei katkum ka aiñ bad ki kyndon ban wanrah ïa ka roi ka par bad kino kino ki jingtrei ki dei ban ïaid lyngba ka konsil," la ong u CEM u Thombor bad bynrap kane ka bill ka dei na ka bynta ka jingmyntoi ki shnong hapoh u pud u sam ka konsil bad kino kino ki jingai jingmut kin tynsad lang bad ngin shim ïa ki jingai jingmut jong baroh ki para dkhot khnang ba ngin ïoh phah noh mar mar sha ka sorkar ban ïoh ïaka jingmynur u Lat.
Katkum ka Bill ki dkhot jong ka, kidei ki dkhot shnong ba pura, ki dei ruh ban long ki nongshong shong ba pura ka Jylla bad ki dei na ka jaidbynriew Pnar, Khasi, War, Bhoi, Biate bad Hmar (native of Khaddum nad Sialkan Village).
Ki Village and Town Development Council ki dei kiba ithuh da ka konsil kaba la thaw da ka dorbar shnong.
Ki dkhot jong ka, kim dei ban duna ïa ka 10 ngut kynthup lai ngut ki kynthei.
Kan don ïa u Chairman, Vice Chairman, Secretary, Assistant Secretary bad Treasurer.
U Waheh Shong u dei u Chairman jong kano kano ka Village and Town Development Council.
Ki dkhot kin dei kiba la kynjoh ïa ka rta kaba 25 snem shaneng uba dei u trai shnong ba pura bad u dei ban long u trai ri bad u/ka ym dei ban long kiba la shah rai pynrem palat ïaka 6 bnai.
Ka por treikam kane ka council ka long kam dei ban duna ïaka 1 snem lane 3 snem.
Ki dkhot kim dei ban long kiba trei hapoh District Council, MLA, MP, MDC lane ki nongtrei hapoh ki tnad sorkar.
Ka jingtreikam kane ka council kan long beit thik ïa ki kam pynroi shnong, kata ban shna ïa ki surok bad ban maramot, ki jaka pynlang um, nala, ban pynpoi um sha ki jaka rep bad kiwei kiwei ki kam pynroi.
Kane ka aiñ ka pynkupbor ïa ki bor shnong ban don ïaka Local Area Development Planning Council bad hapoh kane yn kynthup ïa ki MDC ban long ki dkhot bad u officer ka konsil un long kum u/ka secretary.
Katba ha ka District Development Planning Council, ka Executive Committee jong ka konsil ka don ka bynta kaba khraw ha ka ban ïatai bad wanrah ïa ki kam pynroi bad u Secretary District Development Planning Council u/ka secretary JHADC.
Shuh shuh ki Village and Town Development Council kin hap ban buh ryntih ïa ka jingkheiñ jingdiah, ka don ruh ka social audit bad lah ruh ban pan RTI nalor kiwei kiwei ki lad jingujor lada phiel ka jingtreikam ki village and town development council.
Ha kane ka aiñ ki dolloi/sirdar kim don kano kano ka bynta eiei bad la pynkup bor pura ïa ki bor shnong.
U kurim jong ka longkmie armet kaba la suba shah pynïap ha ka 14 tarik mynta u bnai ïa uba la tip kyrteng kum u Trophius Nongbri u la don ha along.
“Ïa kane ka jingujor la pynngat ha ka kyndon 302 jong ka IPC.
U kurim u la shah kem bad mynta u don ha along (Judicial Custody)," la ong u S.
P.
City, Bah Vivek Syiem.
Ka kyndon 302 ka ïadei bad ka jingpynshitom na bynta ka jingpynïap briew.
Kino-kino kiba donkti ha kane ka kam kin shah pynshitom da ka jingïap ne shah set along shirta jingim bad kin shah daiñ kuna ruh kumjuh.
Kum ban shu kdew hangne, ïa katei ka longkmie ba la suba shah pynïap la tip kyrteng kum ka Kong Steffanie Lyngdoh Nonglait.
La lap ba ka la khlad ha ïingsah lajong ha kaba u kurim jong ka, u Bah Trophius Nongbri u la kam ba ka la shim noh ïa la ka jingim da kaba shu phasi.
Katei ka la jia ha ka miet 14 tarik Jylliew ha Mawlai Mawdatbaki Mali-I.
Na ka liang ki bahaïing hasem jong ka Kong Steffanie ki la suba jur ba ka la shah pynïap ha la u jong u kurim bad ïa ka ejahar la ujor da ka Kong Amanda L.
Nonglait kaba dei ka para jong katei ka longkmie (kaba khlad) ha Thanat Mawlai.
Ka Kong Amanda ka la ïathuh ba ha por 9 duna ne 9 baje mynmiet jong ka 14 tarik, la ïoh ïa ka khubor ba ka hynmen jong ka, ka la khlad ha kaba u kurim jong ka, u Bah Trophius Nongbri, u la wan ïathuh hi dalade sha Mawlai Nongpdeng ba ka kurim jong u ka la leh klumar bad ka la phasi ïalade.
Ka Kong Amanda ka la ong ba ynda la leit sha ïing sah jong ki ha Mawdatbaki Mali-I, la lap pynban ba ka rukom ïap jong ka hynmen jong ka, ka long kaba pynsuba sniew namarba ki don ki dak ki shin ha ryndang bad ïa ka met ïap la tap da ka nep ha jingthiah.
Kane ka la pynartatien ïa ki bahaïing namar kam ïahap bad kaba ïathuh u kurim jong ka uba la kam ba ka kurim jong u ka la shim hi ïa la ka jong ka jingim da kaba shu phasi.
La ong ruh ba katei ka longkmie ka la armet bad i khyllung ha kpoh i dang don 2 ne 3 bnai.
Shuh shuh ka la ong ba kum ka ïing, ym lah satia ban pdiang ba ka hymmen kan shu ïap hi, khamtam namarba kam don kano-kano ka jingshitom.
Ka Khasi Students’ Union (KSU) West Khasi Hills District Unit ha ka jinghiar ban leit jurip kyndit ïa ka jaka sah jong ki nongtrei bar jylla ka kompeni shna ïa ka surok Nongstoiñ – Rambrai – Kyrshai ha West Khasi Hills ban peit bniah ïa ki kot ki sla, ka la lap pynban ba ar ngut ki nongtrei ki la leh kynshleiñ ïa ki khynnah kynthei.
U samla Wanbhakupar Lyngdoh Nonglait, Organisation Secretary ka KSU West Khasi Hills, u la ïathuh ba ka jingleit ban jurip ïa ka jaka sah ki nongtrei ka kompeni ka long ban peit ïa ki kot ki sla.
Pynban kaba lyngngoh ka long ba don ar ngut ki briew na katei ka kompeni kiba la leh kynshleiñ ïa ki kynthei khynnah bad ka KSU kaba la ju maham ba lada ki wan trei ki dei ban trei beit ïa kata ka kam kaba la bynshet ha ki ym ban mushlia ne leh kynshleiñ ïa ki kynthei khynnah da kaba thmu ban shim kabu ïa kaba ym lah ban pdiang satia kum ka thaiñ.
Kumta ka seng haba ka lap ïa katei ka la sneng ha ryngkat ka jingdonlang ki briew jong ka shnong bad na ka liang ka kompeni ka la beh kam noh ïa ki.
Haba ïadei bad kane ka bynta ka KSU ka maham ba lada nangne shakhmat kan lap ïa kum kine ki jingjia kan leh da kaba tyngeh.
Ha kawei pat ka liang, ka KSU ha kane ka jinghiar jurip ka la lap ruh ba haduh 20 ngut na ki 100 tam ki nongtrei kiba trei bad kane ka kompeni kim biang satia ïa ki kot ki sla.
Na ka liang u samla Wanbhakupar u la ong ba ka jingleit ban jurip jong ka KSU ïa katei ka jaka sah jong ki nongtrei bar jylla ka kompeni shna surok kaba don ha kawei na ki jaka ha ka shnong Mawthung Marwei ka dei hadien ba ka la ïoh jingtip ba ki don ki nongtrei bar jylla kiba dang wan thymmai.
Namar kata, ka KSU mar-mar ka la phah leit phai noh ïa ki sha ka jaka kaba ki wan.
U Symbud Myntri Rangbah ka Jylla, Bah Prestone Tynsong ha ka Sngi Ba-ar u la ong ba ki paidbah ki dei ban husiar haba ki bam ïa ka doh masi, doh sniang bad dohkha.
“Ngi la dep bthah ïa 2 tylli ki tnad treikam – tnad dohkha-dohpnat bad tnad ka koit ka khiah," la ong u Bah Tynsong haba jubab sha ki lad pathai khubor halor ka jingshimkhia ka Sorkar ïa ka jinglap ‘Formalin’ ha ki dohkha, ka jingpang at-sniehdoh ne ‘Lumpy Skin Disease’ ha ki masi bad ka jingpang ‘African Swine Fever’ (ASF) ha ki sniang.
U la ong ruh ba na ka liang kitei ki 2 tylli ki tnad treikam ki dang khmih bniah ïa kane ka bynta bad la pynmih ruh ïa ki jingpynshai sha ki paidbah ba ki dei ban long kiba husiar haba ïadei bad ka doh masi, doh sniang bad dohkha.
“Ngim ong ba nai thied shuh ïa kine ki jait doh, hynrei ngi la pynmih ïa ka jingpynshai paidbah ba ki dei ban husiar," u la ong.
Kum ban shu kdew hangne, ka Meghalaya ha kine ki khyndiat taïew ba la dep ka la pynmih hukum ban khang ïa ka jingwanrah dohkha nabar ka Jylla hadien ba na ka jingpeit bniah ïa ki dohkha na kylleng ki distrik ka Jylla la shem ba ka don ka jingpyndonkam kaba jur ïa ka dawai ‘Formalin’ ha ki dohkha kaba long kum ka bih bad kaba ktah jur ïa ka jingkoit jingkhiah.
La ong ba na ki 40 tylli ki dohkha ba la phah peit bniah, la shem ba ha ki 30 tylli na kita ki dohkha ka don ka dawai ‘Formalin’.
Ïa kane ka kaiphod la ai da ka Assistant Food Analyst jong ka Sorkar Jylla ha ka 6 tarik Jylliew, 2023.
Ha kawei ka liang, ka tnad Animal Husbandry & Veterinary ka Sorkar Jylla ka la ong ba ka jingdon jong ki masi kiba shah ktah ha ka jingpang at-sniehdoh ne ka ‘Lumpy Skin Disease’ (LSD) haduh ka Lah Sngi U Blei ka long 7640 tylli katba ka jingdon jong ki masi kiba suba ïap na katei ka jingpang haduh mynta ka long 72 tylli.
Shuh shuh kumba ka long, ka la don ruh ka jingïap jong ki sniang na ka ASF ha kylleng ka Jylla.
Wat la ka lympungalehkai Meghalaya State League 2023 ka la poi sha kaba kut myn ha ka sngi saitjaiñ ha kane ka nongbah, hynrei kiba bun ki klob kibaashim bynta ha kane ka lympung ki la pynpaw ïa ka jingbymhun namar la shu pynlong tang dep rukom.
Kane ka lympung ka don haduh 71 sien ïakhun kaba kynthup ïa 66 tylli ki jingïakhun kiba la pynlong ha baroh saw tylli ki zone kum ha Shillong, Mawkyrwat, Jowai bad Tura, kumjuh ïa 4 tylli ki jingïakhun semi final (home and away) bad ka final kaba la pynlong ha kane ka nongbah.
Kumba ka paw na ki saw tylli ki group, tang mar kawei ka kynhun kaba wan ha ka kyrdan ba hakhlieh ki ïoh ïa ka lad ban rung sha ka semi final.
“Kane ka MSL mynta u snem ka shu long kum ka jingpyndep rukom namar ha ka jaka ban ailad ïa kumba phra tylli ki kynhun ba kin ïakhun shwa ïa ka quarter final, hynrei la shu rah beit sha ka semi final " la pynpaw ki katto katne ki klob kiba ïashim bynta ha kane ka lympung.
“Wat la ngi la ïoh rung sha ka MSL, hynrei ngim da sngewhun ïa ka rukom pynïaid ka MFA namar ngi ïoh ban ïalehkai tang mar san sien ïakhun.
Lada ka MFA ka wanrah lang ïa ka jingïalehkai quarter final kan long ka jingïarap ïa ki klob ba kin ïakhun tyngeh na ka bynta ban ïaknieh rung sha ka semi final," ki la bynrap.
Kat kum ki khubor ba la ïoh lum la ong ba ka jingpynlut na ka bynta kane ka lympung ka la kot sha ka T.
1 klur tam.
Ka lahduh ha kane ka lympung ka ïoh pdiang ïa ka khusnam kaba T.
5 lak, kaba wan ba ar T.
3 lak, ki kynhun ba rung semi final ki ïoh mar T.
1 lak, katba ki 25 tylli ki kynhun kiba ïoh rung sha ka MSL ki ïoh mar T.
1 lak nalor mar T.
1 lak ïa ki synjuk ïalehkai kiba lah ban pynlong pura ïa ki lympung ïalehkai.
“Kum ki nongpynïaid klob ngim da sngewhun halor kane ka rukom pynïaid ka Meghalaya Football Association namar la shu leh ha la ka mon, khlem da khot lang ïa ki nongpynïaid klob ba kin ïoh ban phylliew jingmut lang hashwa ban shim ïa ka rai," ki la bynrap.
Lah ban sakhi ruh ba ha kaba ïadei bad ka final, ka MFA kam shym la pynbeit lypa ïa kino na ki nongkitkam ba kin ïoh bynta lang ban leh burom ïa ki nongshah khot sngewbha.
Pynban la shu khot hak-dak bad la don uwei u rangbah na ka daw ka jingshitom bym lah ïaid stet, u la hap ban poi slem bad sa khyndiat u la jan duh ban leh burom kawei na ki nongshah khot sngewbha.
Ha kawei ka jingjia kaba la jia ha ka step Sngi Ba-ar, uwei u heprit uba dang 9 snem ka rta u la duh noh ïa la ka jingim hadien ba u la ngam jyllop ha ka shiliang jong ka Wah Umtrew ha ka shnong Amtola jong ka thaiñ Byrnihat kaba dang dei ha ki bynta jong ka jylla Assam.
Kumba la ïoh lum jingtip, la ïathuh ba kane ka la jia ha ka por kumba 10 baje mynstep katba utei u heprit uba la tip kyrteng kum u Asabul Ali lem bad ki hynmen kynthei bad paralok ki dang ïalehkai harud katei ka wah ban lait na ka jingshit kyrang jong ka sngi.
Hynrei, kyndit kynsan utei u heprit u la kum syntuid bad hap shapoh wah kat haduh ba un duh syndon ïa la ka jingim.
Na ka liang ki hynmen kynthei lem bad ki paralok utei u heprit mar-mar ki la leit mareh ban ïathuh ïa ki bahaïing halor katei ka jingjia, kiba la pyntip pat sha ki pulit ka Byrnihat kiba la leit mareh bran-bran sha katei ka jaka bad pyntip ruh sha ki pulit ka jylla Assam na ka bynta ban phah ïa ki Emergency and Rescue Team (ERT).
Ïa ka met jong utei u heprit la ïoh ban sei noh na katei ka wah ha ka por 1 baje eiei da ki briew jong ka ERT na ka jylla Assam ha ka jingïadon ryngkat ki pulit na ka thanat Byrnihat.
U MDC ka Sohryngkham, u Bah Pynïaid Sing Syiem u la shah jied kum u Chief Executive Member (CEM) uba thymmai ka Khasi Hills Autonomous District Council (KHADC).
Ïa katei la pynbna da u Chairman ka KHADC u Bah Lamphrang Blah khlem da don kano-kano ka jingïakhun.
U Bah Pynïaid u dei u MDC uba la shah jied la arsien kynthih ha kaba u la jop ha ki ar tylli ki ilekshon MDC ha u snem 2014 bad 2019.
U Bah Pynïaid ha ki snem ba la leit, u la long teng u Chairman ka KHADC, bad ruh kum u Dy CEM nalor kiwei kiwei ki kyrdan ha KHADC.
U Bah Pynïaid mynta un ïalam ïa ka Executive Committee kaba thymmai ka ban lamkhmat da ka National People’s Party (NPP) ha ryngkat ka jingïatreilang bad ka Congress.
Ka jingjied ïa u CEM bathymmai ka dei hadien ba ka Executive Committee kaba ïalam da ka United Democratic Party (UDP) hapoh ka jingïalam u Bah Titosstarwell Chyne kum u CEM ka la khyllem noh ha ka Lah Sngi U Blei (19 tarik Jylliew).
Da ka jingïatreilang hapdeng ka NPP bad ka Congress ha KHADC hapoh kawei kynhun synrop ba la tip kum ka Khasi Hills Democratic Front (KHDF) bad ki MDC kiba donlang ha kane ka kynhun ki long 18 ngut kynthup ïa u Chairman.
Hynrei ka UDP mynta ka don sha ka Liang Pyrshah ha KHADC, wat lada ka ïatreilang bad ka NPP ha ka Sorkar MDA-II ha Jylla kaba ïalam da ka NPP.
Ka HSPDP ruh kumjuh kam donlang shuh ha ka EC ha KHADC wat lada ka ïatreilang ha ka Sorkar MDA-II.
Ka EC ha KHADC ka dei ban don 11 ngut ki dkhot kynthup ïa u CEM.
Ka NPP bad ka Congress mynta ki la ïabhah kam hapdeng ki MDC, ha kaba ka NPP kaba ïoh ïa ka kyrdan CEM bad Chairman, ka ïoh ruh ban pynrung 8 ngut ki Executive Member (EM).
Ka Congress ka ïoh 2 ngut ki EM lem bad ka kyrdan Dy CEM nalor ka shuki Deputy Chairman ka KHADC.
U MDC ka Mawkhar-Pynthorumkhrah konstitwensi, u Bah Pynshngaiñlang N Syiem uba la long teng u CEM ka KHADC, bad u MDC ka Mawkyrwat, u Bah Carness Sohshang kin rung kum ki EM na ka liang ka Congress, katba u MDC ka Mawhati u Bah Charles Marngar u shimti kum u Symbud Lamphang (Dy Chairman) ka KHADC.
Ïa ka thup kyrteng jong baroh 10 ngut ki MDC kiba dei ban long ki EM, la phah da u CEM sha u Lat ba un ai ka jingmynjur.
Haduh hynriew ngut ki briew ki la shah kem noh ha ki pulit ka Anti Narcotics Task Force (ANTF) ka East Jaiñtia Hills ha ka Sngi Ba-ar bad na kine la ïoh ruh ban kurup ïa u ‘ganja’.
U Superintendent of Police ka East Jaiñtia Hills, u Jagpal Singh Dhanoa, u la pyntip ba kine baroh ki dei na South Tripura.
Kine kiba shah kem ki dei kiba la tip kyrteng kum u Joyel Das, Pronoy Mazozumdar, Gaurav Gupta, Karnajit Sarkar, Sujit Sarkar, Tutal Sarkar bad Sanjit Sarkar.
La ong ba ha ka por ba ki pulit ki la pynlong ka jingtalasi kali, kawei ka kali Tata Tigor kaba don ïa u number TR01-BT-0265, ka la phet na ka jaka talasi kali ha Nongsning bad pynher sted bha.
Hynrei la ïoh ban bat noh ïa kane ka kali najan ka thanat ha Khliehriat lem bad 3 ngut ki briew kiba don ha katei kali.
Hadien katei la pynlong ka jingtalasi ïa ka kali bad ïoh kurup haduh 57 song u ganja ba khia haduh 251.
30 kilo.
Ïa kane la pynthikna ruh da kaba leh ïa ka test.
Kumta haba la pynlong ka jingtohkit kaba bniah, kine kiba la shah kem ki la phla ba u trai ka kali bad u ganja ha ryngkat bad lai ngut ki paralok ki la wan da kawei pat ka kali ba don u number TR01-BW-0231 kaba lam sha ka jingïoh kem sa ïa ki lai ngut kiwei ha Kongong, EJH bad la wanrah ïa ki sha thanat Khliehriat.
Ha kaba ïadei bad kane, ki pulit ki la pynrung case pyrshah ïa kine ki briew ha thanat Khliehriat bad ka jingtohkit mynta ka la ïaid shakhmat.
U Chief Executive Member barim ka KHADC, Bah Titosstarwell Chyne uba dang shah pynkhyllem ka shuki ha ka 19 tarik Jylliew, 2023 mar shu ïa sdang ka dorbar mang tyngka, u la kyntu ïa u Bah Pynïaid Syiem hadien ba u la shah jied kum u CEM bathymmai mynta ka sngi ba um dei ban shaniah than ha ki paralok MDC kiba ïatreilang namar haduh mynta ka raibi ban shet kylla kam pat kut.
U Bah Titosstarwell u la ong hapoh ka KHADC um don u CEM u ban ïalam haduh ban da kut ka san snem, hynrei u kyntu ïa u Bah Pynïaid ba u dei ban long uba husiar bad peitngor bha ïalade namar kane ka raibi ban shet kylla kam pat kut.
U la ong ba wat la u shong ha ka liang pyrshah, hynrei un ïatreilang bad un long u nongaibuit aibor ban pynbha ïa ka council.
Ha kajuh ka por u la ai khublei ïa u Bah Pynïaid hadien ba u la shah jied thymmai kum u CEM khlem da don kino kino kiba ïakhun pyrshah ba un ïoh ïa ka met kaba shait ba khlaiñ.
Shuh shuh u Bah Titosstarwell u la pynpaw ka jinglyngngoh namar mar shu rung hapoh ka ïingdorbar u la ïohi ba u Bah Pynïaid u phong da kaba ïong katba ma u pat u phong da kaba lieh, hynrei kyrmen ba kane ka dei tang ka jingsngewtynnad.
U Bah Titosstarwell haduh kane ka sngi ba shimti u Bah Pynïaid kum u CEM um shym la lah ban ngeit ba un shah pynkhyllem ïa ka shuki CEM namar u da sngewlyngngoh ba kumno kita ki MDC kim pynpaw haba kim mon shuh ïa u namar dang ha ka taïew ba dang shu dep ki dang shu wan lang na Delhi.
U MLA barim ka Mawsynram konstitwensi uba dei ruh u nongaibuit ka tnat ka koit ka khiah jong ka sorkar jylla, Bah HM Shangpliang u la pynpaw ïa ka jingsngewsih kaba khraw haba u lyoh uba dum u la wan kah ïa ka ïing ka sem jong ki hynriew ngut ki mynsiem briew kiba la khlad ha riat Thiedding katba ki dang wanphai na Mawsynram.
Ha kajuh ka por u la kyntu ïa ki bor sorkar khamtam eh ïa ka tnad PWD ba kin kham pynkloi noh ban pyndep ïa ka surok sha Thieddieng kaba la dep mang pisa na ka skhim PMGSY.
Haduh mynta ïa ka met jong kawei ka longkmie ym pat lah ban lap wat lada ka jinghap kane ka kali sha riat ka la ïaid shi taïew kynthih kaba la jia ha ka 13 tarik jong mynta u bnai, hadien san ngut kynthup ïa iwei i khyllung la dep lap mynshem taïew.
Kumta ha ka 20 tarik mynta u bnai ha ka por 1 baje shiteng sngi ki nongshong shnong jong ka Thieddieng ki la lap ïa ka met jong ka longkmie na kawei ka jaka kaba kham riat kaba don kham sharum.
Kum ban shu pynkynmaw, kane ka longkmie ka la wanphai lang bad la u lok haba ki leit shim dawai ïa i khun ba dang 2 snem iba shitom, hynrei u lyoh badum u la wan tap ïa kane ka longïing haba ka kali kaba shong ka la hap noh sha riat.
Ka Meghalaya State Olympic Association ha ryngkat bad ki nongkilan met jong ka pyrthei (Olympic Sports Community) kin rakhe ïa ka Olympic Day 2023 da kaba pynlong ïa ka jingïakob mareh ‘4th Edition Shillong 10K Run 2023’ ha ka 24 tarik mynta u bnai.
Ïa kane ka jingïakob mareh yn sdang naduh ka por 6:30 mynstep na J.
N Stadium (Gate 1), Polo Ground, Shillong sha Polo Bazar -4th Furlong – B.
K.
Bajoria Junction -B.
K.
Bajoria – PGT College – Shillong Commerce College – Shillong College – Don Bosco Square -Laitumkhrah Police Point – Laitumkhrah Police Beat House – Fire Brigade – St.
Edmund’s School – Dhankheti – Malki Point – Barik Point – Civil Hospital -State Central Library – Meghalaya Secretariat – DC Office -Governor House -sha Wards Lake – CM Bungalow – Polo Tower – Polo Bazar bad kan kut ha JN Stadium.
Katei ka synjuk ka la pynkhreh ruh ïa ki khusnam na ka bynta ki nongjop kiba kynthup ïa T.
7,000/-, T.
5000/-, T.
3,000/- ïa kiba wan nyngkong, ba-ar bad balai.
La pynkhreh ruh ïa ki khusnam consolation ïa kiba wan basaw haduh baphra ha kaba kin ïoh mar T.
1,000/-, lem bad ïa san ngut ki Veteran (50+years).
Kumta na ka liang ka MSOA ka la khmih lynti ïa ki paidbah bad khamtam ki samla ba kin wan ïashim bynta ha ka jingrakhe ïa kane ka International Olympic Day.
Ka kynhun ïalehkai phutbol ka ri ka la khur ïa ka jingjop ha kaba sdang ïa ka SAFF Championship 2023 hadien ba ka lah ban pynliem noh ïa ka Pakistan da 4-0 kol ha ka Sngi Balang ha Sree Kanteerava Stadium kaba ha Bengaluru.
U Sunil Chhetri ha kane ka jingïakhun u la khur ïa ka hat-trick hadien ba u ïoh ban thep lai kol bad ïa kawei pat la pynbud da u Udanta Singh na ka bynta ban khur ïa ki lai dor-thong (point) na ka Group-A.
Kumba ka paw naduh kaba sdang ka jingïalehkai kaba nyngkong jong kane ka group baroh ar ki kynhun ki la pyrshang ban ïakhun tyngeh, hynrei ka India ka lah ban pynpaw ïa ka jingtbit ha la ïing da kaba ïoh ban pynkhih jar lyngba u Chhetri ha ka minit kaba 10.
Utei u kapten u la pynbud biang ïa ka kol ba ar lyngba ka penalty ha ka minit kaba 16 na ka bynta ban pynlong ïa katei ka lahduh jong ka Hero Intercontinental Cup ban tam 2-0 kol ha ka kylla step.
Hadien ba la bteng biang ïa ka jingïakhun jong ka kylla miet baroh ar kynhun ki la ïai bteng ban ïakhun tyngeh bad khamtam eh ka Pakistan kaba dang donkam ban pynphai.
U Chhetri u la khur syndon ïa ka hat-trick hadien ba u ïoh ban thep biang ïa ka kol kaba lai lyngba ka penalty ha ka minit kaba 74.
Kane ka jingïoh ban thep kol utei u kapten ka la pynlong ïa ki rangïalehkai ka ri ban nang ïoh mynsiem ha ka rukom ïalehkai.
Ha shwa ban kut ka jingïalehkai, ka la thep biang ïa ka kol kaba khatduh lyngba u Udanta Singh ha ka minit kaba 81 na ka bynta ban khur syndon ïa ka jingjop.
Haba phai sha kawei pat ka jingïakhun jong kane ka group, ka Kuwait ka la pynliem noh ïa ka Nepal da 3-1 kol.
Ha ka kylla step ka Kuwait ka la ïoh ban pynkhih jar nyngkong eh lyngba u Khalid El Ebrahim ha ka minit kaba 23 bad ïa kawei pat la thep da u Shabib Al Khaldi ha ka minit kaba 41.
Kane ka kynhun ka la pynbud biang ïa ka kol kaba lai lyngba ka penalty ba la shut da u Mohammad Addullah Daham ha ka minit kaba 65.
Hadien 2 minit ka Nepal ka la ïoh ban pynphai kylla shi kol lyngba u Anjan Bista ha shwa ba kan mad ïa ka jingshah rem.
Ka India kan pynkhreh ïa ka jingïakhun ba ar pyrshah ïa ka Nepal ha ka 24 tarik, katba ka Pakistan ïa ka Kuwait.
Kiwei pat ki kynhun kiba don ha ka Group-B ki long ka Bangladesh, Bhutan, Lebanon bad Maldives.
Ka West Jaiñtia District Sports Association (WJDSA) ka la rai ban pynsangeh shwa ïa ka lympung ïalehkai Third Division Football Tournament (3rd Adelbert Memorial Trophy).
Kat kum ka kyrwoh ba la pyllait da u General Secretary u Bah Lammat O Laloo la pyntip ba ïa kane ka lympung la pynsangeh naduh mynta ka sngi Balang na ka daw ka jingdon ka lympung ïalehkai ki khynnah ka District Level Subroto Cup bad ïa ka tarik ban bteng biang yn pynbna hadien.
Ka lympung ïalehkai District Level Inter School Subroto Cup Football Tournament 2023 ba la pynïaid da ka shlem treikam District Sports Officer (DSO), West Jaiñtia Hills District ka la nang jam shaphrang ha ka sngi kaba ar ha Kiang Nangbah Stadium, Ladthadlaboh Jowai.
Ha ka sngi Balang, ka Jowai District Presbyterian Secondary School, RC Eve SS, Mang Hai Ryum SS, Marian Hills HSS, Jowai Presbyterian HSS bad Jowai Govt.
UP & RMSA ki la khur jingjop ha ka kyrdan ïalehkai Under-17 Boys bad Under-14 Boys.
Ha ka jingïakhun jong ka kyrdan Under-17 Boys, ka Jowai District Presbyterian Secondary School, Ïalong ka la pynliem noh ïa ka Muthlong Pioneer Secondary School lyngba ka tie-breaker da 7-6 kol.
Ka RC Eve Secondary School ka la pynliem noh ïa ka Seiñraij Higher Secondary School da 2-0 kol.
Ka Mang Hai Ryum Secondary School ka la jop ïa ka Police Public Secondary School da 2-0 kol.
Ka Marian Hill Higher Secondary School ka la pynliem ïa ka Jaiñtia Higher Secondary School da 1-0 kol, kumjuh ka Jowai Presbyterian Higher Secondary School ka la pynliem ïa ka Trangblang Govt.
UP & RMSA da 4-1 kol.
Katba ha ka kyrdan Under-14 Boys, ka Jowai Govt.
UP & RMSA School ka la pynliem ïa ka Police Secondary School lyngba ka tie-breaker da 3-2 kol.
Ka Meghalaya ka long kawei na ki jylla kaba la donkam shikatdei kham bun ki konstitwensi jong ka ïingdorbar Thawaiñ ka jylla (Assembly) bad ka ïingdorbar thawaiñ jong ka Ri (Lok Sabha).
Kumba ka long mynta, ka Meghalaya ka don 60 tylli ki konstitwensi sha ka ïingdorbar Thawaiñ ka jylla bad tang artylli sha ka Lok Sabha.
Wat la ka jingdon briew ha jylla kam ïa kot bor bad kiwei pat ki jaka jong ka Ri, hynrei hap ban peit pat na ka jingïar jong ki jaka.
Kum ka nuksa, ki konstitwensi kum ka Mawlai, Mawhati, Jirang, North Tura bad kiwei ki la heh ha ka jingïar ka jaka bad ka shitom ha ka liang ban synshar-khadar.
Ka Mawlai konstitwensi ha ka ilekshon MLA ka don kumba 50,000 ngut ki nongthep ‘vote’.
Kumno ngin khmih lynti ba u MLA u lah ban shakri ïa kita ki 50,000 ngut ha ka rukom kaba dei? Wat ha kaba kut jong ka san snem ka jinglong MLA, ngim tharai ba u MLA ka Mawlai un lah ban ai jingïarap sha baroh ki shnong ki thaw kiba don ha ka konstitwensi.
Nalor jong ki konstitwensi Assembly, la donkam ruh ban pynkha sa kumba artylli ki konstitwensi sha ka Lok Sabha.
Mynta ngi don tang ïa ka Shillong bad Tura Parliamentary Constituency – 36 tylli ki konstitwensi Assembly ki hap ha Shillong bad 24 tylli ki konstitwensi Assembly ki hap ha Tura.
Shisien pyrkhat tang na ka jingdon ki jaka, ka la eh palat ïa ki MP ba kin ai jingshakri.
Hooid, kumba la kdew haneng, ngim lah ban ïakhun bad kiwei ki jylla ha ka jingbun paid.
Tangba kam bakla lada pynbun ïa ki konstitwensi da kaba peit ïa ka jinglong jingman ki jaka.
Ka rukom long ka jaka ha Meghalaya ka dei ba ki shnong ki thaw ki jngai iwei na iwei.
Ha ka por ïalap ilekshon, ki kyrtong ki syllang ban poi lut sha baroh ki shnong ki thaw.
Ban pyndap pynbiang ïa baroh ki shnong ki thaw ha ki konstitwensi kiba ïar lyngba ki skhim ka long kaba jynjar.
Yn ai tang ïano? Yn pynduh ïano? Yn pynbiang ïano? Haba ka long ha kane ka rukom, kan mih beit ka jingbym ïa biang ha ka jingroi ka jingkiew.
Uwei pa uwei u MLA u ïoh ïa ka skhim kaba T.
2.
5 klur ha ka shi snem lane kata ka ‘MLA Scheme’.
Lada ngi pyrkhat bha, kane kam pat long eiei na ka bynta ki konstitwensi kiba bun paidbah bad kiba ïar.
Ka la dei biang ka por ïa ka Election Commission jong ka Ri India (ECI) ba kan thung da ka Delimitation Commission ka ban ai jingmut halor ka jingphiah ïa ki konstitwensi lane ban pynbeit thymmai ïa ki shnong ki thaw lane ban pynkha ïa ki konstitwensi bathymmai khnang ba ki paidbah kin ym mad jingeh ynda la dep ka ilekshon.
Hynnin ka sngi, ka ECI ka la pynmih ïa ki jingai jingmut ban pynbeit thymmai ïa ki 126 tylli ki konstitwensi Assembly bad 14 tylli ki konstitwensi Lok Sabha ha Assam.
Ka la don ka jingshim noh jong ki jaka na kiwei ki konstitwensi bad ban ai sha kiwei pat.
Ka la don ruh ka jingai jingmut ban pynmih ïa ki konstitwensi bathymmai.
Ïa kane ka jingpynbeit thymmai ïa ki konstitwensi ha Assam la leh katkum ka khanasamari (Census) jong u snem 2001.
Ïa kaba kum kane kajuh la i donkam ban leh ha Meghalaya ruh hashwa ka ilekshon MLA ha u snem 2028 namar ka jinglong jingman ka dawa kumta.
Khyndiat snem mynshwa, ka la don ka jingpynbeit thymmai ïa ki konstitwensi baroh ha kaba ki don ki konstitwensi kiba la shah pynduh noh ban pynmih ïa ki bathymmai.
Ka nuksa ka long kum ka Umsning konstitwensi ha Ri-Bhoi.
Kane ka la mih ha u snem 2013 da kaba shim ïa ki shnong ki thaw kiba ju don bad ka Umroi bad Nongpoh konstitwensi.
Ha kajuh ka rukom, la dei ban peit bniah biang sa shisien ïa baroh ki 60 tylli ki konstitwensi bad kumjuh ruh ban pynkha ïa ki konstitwensi Lok Sabha.
Ka Maw U-Tieng SC ka la sdang da ka jingjop ha ka lympungalehkai Women’s League 2023 ba la pynaid da ka Shillong Sports Association.
Kane ka wan urlong hadien ba ka lah ban pynliem noha ka Synroplang 77 da 5-0 kol ha ka sngi Balang ha madan Third Ground, Polo.
Ha kane ka jingïalehkai ka J.
Narlong ka la khura ka hat-trick da kaba ïoh thep ha ka minit kaba 12, 19 & 36, katbaa kiwei pat la thep da ka R.
Dkhar (48) bad ka D.
Syngkli- (61) na ka bynta ban pynlonga katei ka kynhun ban khura ki lai dor-thong na ka Group-B.
Haba phai sha ka jingakhun na ka Group-A kaba la long kham hashwa hapdeng ka Kick Start Football Coaching Centre bad ka Lawei Smit SC ki laasam mar shi dor-thong hadien ba kim shym la lah ban thep kol haduh kaba kut ka jingalehkai.
Wat la ka ’thei ap kol jong ka Lawei Smit SC ka la ïoha ka kabu kaba biang ban shuta ka bol lyngba ka Ionaris Khongsit hashwa ban kut ka jingalehkai, hynrei ka ’thei ap kol jong ka Kick Start ka Patricia Lyngdoh Nonglait ka la lah ban pyllait na ka jingshah thep.
Ki jingalehkai jong ka Group-A ha ka sngi Palei kin long hapdeng ka Umpling SC pyrshaha ka PFR Football Academy ha ka por 2:30 noh phai sngi bad ka Mawkriah West SCa ka Laitkor SC ha ka por 4:15 janmiet.
Shi bynta banasnoh kti lang ha ka ban rakhea ka ‘9International Day of Yoga’, ka skulbah jong ka North-Eastern Hill University ka la rakhea kane ka sngi kaba kyrpang ha ka sngi Balang.
Ha kane ka sngi laadon lang u Vice-Chancellor kane ka skulbah u Prof.
P.
S.
Shukla kum u kongsan.
Ki la don 245 ngut ki nongashim bynta naduh ki nonghikai, ki nongtrei, ki samla pule, ki para marjan bad ki bahaing hasem jong ki dkhot kane ka skulbah.
a kane ka prokram la sdang ha ka por 7 baje mynstep da kaba thanga ka sharak ha kaba la pdiang sngewbha ïa baroh ki nongashim bynta da u Prof.
D.
K.
Choubey, Chairman ka University Level Yoga Committee.
Haba ai jingkren ha kane ka sngi, u Vice-Chancellor kane ka skulbah u laai ban halor ka jingdonkam banashim bynta lang da baroh.
Kumta u la pynshlura baroh ba kin shim bynta ha ka Yoga man la ka sngi khnang ba kinoha ka met kaba koit ba khiah bad ruh ha ka bor pyrkhat pyrdaiñ.
“Ka jingim kaba koit ba khiah kaalam sha ka jingkhlaiñ ha ka bor pyrkhat pyrdaiñ bad kane ka pynia ka jingpynmlien ban kilan met ha ka yoga naduh ki por kiba la leit", u la bynrap.
a kane ka prokram la pynaid da ka Dr.
Anamika Upadhaya, AYUSH Certified Trainer bad ka dkhot jong ka Art of Living.
Ha kane kajuh ka sngi, ka SPARK ruh ka la pynlonga kane ka prokram kaba kyrpang ha kaba ki khynnah ki laashim bynta lang halor ka phang ‘Yoga for Vasudhaiva Kutumbakam’ Humanity.
"a kane la shim khia na ka bynta ban pynlonga kitei ki khynnah ba kin lait na ki jingkhuslai kum ki jingeh haing ha sem, ki jingbiang ha kaoh ka kot, ki jingeh ha ka jinglong jingim bad kiwei.
Ka thong jong kane ka Yoga ka long banarap pyllait na ki jingpang jingshitom bad ruh ban pynkhlaiña ka met ka phad.
Kane ka prokram ba pynlong da ka SPARK ka la long ka jingarap kaba khrawa kumba 250 ngut ki khynnah.
Ka nongseng ha kajuh ka por ba dei ka President jong ka SPARK, ka Shima Modak ka la pynshai halor ki jingmyntoi jong ka Yoga.
Kumta ka la kyntua ki khynnah bad kumjuha ki kmie ki kpa bad ka imlang sahlang ba kin kynthupa ka Yoga ha ka jingim kaba man la ka sngi khnang ba kin lait na ka jingban khia ha ka jingmut jingpyrkhat bad kiwei.
Ka Modak ka la pynbna ruh ba naduh ki khyndiat snem ba la leit, ka Yoga ka la kylla long kum kawei na ki bynta kaba man la ka sngi ha ka pule puthi ha kaba ki khynnah ki laoh ban kilan met kumba 10 minit man la ka sngi ha shwa ban sdang klas.
Kane ka pyni ba ki khynnah kioh ban lehkmen da kaba kilan met ha ka yoga bad ka long ruh ka jingmyntoi kaba khraw ha ka koit ka khiah.
Shuh shuh ka Institute of Bio-resources and Sustainable Development (DBT-IBSD), kaba dei ka tnat pule jong ka Biotechnology kaba hap ha ka Ministry of Science and Technology jong ka sorkar pdeng, ka la rakhea kane ka sngi kaba kyrpang ha 6th Mile, Upper Shillong.
Mynta u snem ka phang pdeng jong ka Yoga Day ka long ‘Yoga for Vasudhaiva Kutumbakam’ kaba mut ka jinglong kawei ha ka pyrthei, kawei ka longing bad kawei na ka bynta ka lawei.
Ha kane ka prokram la ïashim bynta lang da ki nongtrei, ki nongwad bniah, ki technical bad kiwei.
a kane la shim khia da u Prof.
Pulok Kumar Mukherjee, Director ka IBSD.
Ka Shillong Sports Association ka la pynbna ba kan sdang noh ïa ka lympung ïalehkai U-20 Fourth Division Football League 2023 naduh ka 3 tarik u Naitung ha madan Polo.
Kane ka lympung ka long shi bynta ban plie lad ïa ki rangïalehkai kiba hapoh 20 snem ka rta ba kin ïoh pyni ïa la ka sap.
Ka lahduh ha kane ka lympung kan ïoh khur ïa ka song pisa kaba T.
30,000 bad kaba wan ba-ar kan ïoh T.
15,000 nalor ki syrnod bad ki takma.
Katkum ka Riti – Synshar (Constitution) kiba ka Ri India ka pyndonkam ha kane ka Jingsynshar – Paidbah (Democracy), U Lat (Governor) jong kano kano ka jylla (State) um lah ban shu sngap kumto halade, hynrei u dei ban pyntip sha U Khlieh – Duh (President ) jong ka Ri India lada u shem ha kano kano ka por ba ka synshar-khadar ha ka Jylla kam lah shuh ban long kaba iaid beit iaid ryntih ha ka rukom kumba ka ju iaid (kata namar ba don katto katne ki daw kiba kiba pynmih ia ka jingkynrum-kynram).
Khnang ban kham shai, shisien ba ka synshar-khadar ha Jylla ka la dkoh bad ka la tlot bor (kata namar ba ka jingbym suk – bymhun, ka jingiakynad bad kiwei pat ki kynrum – kynram ki trei jur hapoh ka Jylla), U Lat jong kata ka Jylla u dei shisyndon ban pyntip shaphang kata ha Khlieh – Duh jong ka Ri India, khnang ba un leh ei ei.
Bad kumba ka dei ban long, hadien ba U Khlieh Duh jong ka Ri India u la shem ba ka jingsuk  jinghun kam don shuh bad ba ka jingpyntrei kam ia ki rule ki ain ba la thaw kam lah shuh ban iaid ryntih hapoh ka Jylla baroh kawei, une U Khlieh Duh u ban knieh noh ia ka bor synshar na ka kti jong kito kiba ju bat ia ka bad u dei ruh ban pynsahngeh noh ia ka Dorbar Thaw Ain jong ka Jylla tad haduh ba ka jingiaid beit jong kiei kiei kan da mih hadien ka jingiapynbeit thymmai.
Ka jingkhein sting jong U Khlieh – Duh ia la ka jong ka kamram halor kane ka bynta, kan pynmih shibun ki jingeh ia ki bor synshar bad ia ka Ri India hi baroh kawei.
Khnang ban kham shai, shisien ba U Khlieh – Duh jong ka Ri India u la shem ba ka jingsynshar khadar hapoh ka Jylla ka don hapdeng ka jingma(kata namar ba ka jingbym iatrei lang bad namar ba ka kynja jingklumar ka don), une U Khlieh – Duh um banse khlem da pynbna ba un aiti noh ia ka jingsynshar – khadar jong ka Jylla ha ka Sorkar India ba kan nang pyniaid tad haduh ba ki jingkylla kin da mih hadien ka jingiapynbeit kaba thikna katkum ka jingdawa jong ka kam.
Ka jingbym suidniew jong U Khlieh – Duh bad jong ki bor synshar kiba ha khlieh ia kane ka bynta kaba hap hapoh ka jingpeit jong ki, kan kylla long ka kabu ksiar ia nongshun bad ia ki bor ialeh pyrshah kiba kynthup ruh ia kito kiwei pat ki Seng – Sain – Pyrthei kiba ialeh ban ioh bat ia ka bor synshar jong ka Ri India da kaba iai pyrem bad da kaba iai pynpaw pyrthei ia ka jingkheinsting, ia jingbymtbit bad ia ka jingbymlah pyniaid kam synshar khadar jong ka Seng Sain pyrthei kaba ju bat ia ka bor synshar.
Da kaba bud dien ter – ter ia kitei haneng, ngi lah ban sngewthuh ba lada ngi ki Riewlum ngi ieng skhem ha ka nongrim kaba la pynieng, ka por kan sa poi ha kaba ki Assamia bad kiwei pat ki bor pynwit bad kiwei pat ki bor pynwit kin nym lah shuh ban pynwit ia ka lynti jong ngi.
Khnang ban kham shai lada ki District Rilum jong ngi kim treh shuh ban ia don bynta lang ha ka Dorbar Thaw Ain bad lada ngi ki Riewlum ngi iai pynpaw ruh ba ngi pyrshah ia ka jingleh donbor halor jong ngi, ka por kan sa poi ha kaba ka synshar – khadar ha ka Jylla Assam kan sa long kaba dkoh bad ka bym lah shuh ban iaid beit katkum ki nongrim jong ka Jingsynshar Paidbah.
Bad shisien ba ka la long kumta, ki Assamia kim nym lah shuh khlem da mad ia u soh jong ka jingkynrum kynram uba ki la pynsan baroh shi katta ne U Khlieh – Duh jong ka Ri India hi um base shuh khlem da leh ei – ei kumba la kdew haneng.
Kumba ka long, naduh ba sdang haduh mynta ngi ki Riewlum ngi don borabor hapdeng ka jingsyier bad hapdeng ka jingshah khniot bein.
Hynrei ynda la poi pat kata ka por, ka jinglynga ne ka jingsyier kan sa wan hap kylla halor jong ki Assamia.
Khnang ban kham shai, ka kynrum-kynram ha ka synshar-khadar ne ka jingsaham jong U Khlieh – Duh jong ka Ri India ban knieh noh ia ka jingsynshar jong ka Jylla Assam  baroh kawei, kan pynlong ia ki Assamia (kiba ju bat bor synshar) ban lynga ne ban bynnud namar ba kaba kum kane kaei – kaei kaba ktah wat ia ki District Ri – thor jong ki hi ka wan mih tang namar ba ki Riewlum kim trei iasnoh kti lang.
Bad bunsien ba ka la long kumta ki Assamia bad kiwei pat ki bor pynwit kin nym lah shuh ban pynwit ia ka lynti jong ngi.
Ha kaba kut, ki Assamia kin kylla long pynban kum ki nongpynialah Hima Rilum namar kin iohi ba ka jingkhlad noh jong ki District Rilum, kan pyllait iaki na ka jingsuhsat ne kan pynlong ia ki ban nym duh ia ka bor synshar-khadar halor lade, kata halor ka District Rithor la jong.
ehse kan long kaei kaei kaba sngewtynnad bad kaba myntoi shibun ban tip shuh shuh shaphang ki Mawbynna – Mawkynthei kiba don ha kane ka Ri Khasi jong ngi khamtam kum ki Khynnah shongskul bad ki Samla shongskul.
Ki long ki Maw kiba la thung – nam thung – kyrteng da ki Longshuwa – Manshuwa naduh ki por hyndai – hynthai.
Nga ai hangne khyndiat ki jingiathuhkhana kaba dei shaphang kine ki Mawbynna – Mawkynthei bad kiwei katkum ba nga la sot na ki kot ki sla kiba la rim katba nga lah ban ioh, ka long kumne harum :-1.
Ba ki Mawbynna bad ki Mawkynthei kiba don hapoh ka Hima Mylliem la ithuh ia ki da ka Sorkar Bahadur naduh ka snem 1921 bad la report ruh sha ka Sorkar ba ia kine ki MAW dei ban burom ban pynneh pynsah ym dei ban pynduh pyndam ia ki.
2.
Ki jingdon jong kine ki ‘MAW’ ha ki katto katne ki kyntoit ne shnong :-(a) Ha Iewrynghep bad Nongkseh:Ia ki Mawbynna – Mawkynthei la thung nam ha ka por ba pynlong bad lehniam lehrukom ia u Ksan Shillong, Syiem Shillong da ki Bakhraw U Syiem Shillong hi.
Mynta ia kine ki Maw la kam trai da U Syiem Mylliem bad ki Bakhraw Mylliem.
(b) Ha Iewduh  – Shillong:La thung nam ha ka por U Kyrshap, Syiem Shillong bad ka Miet Syiem Shillong na ka bynta ba la wanrah ia ka Knia ka Khriam na Nongkseh ha Iewduh, bad ia kitei ki Maw la kam trai hi da U Syiem Mylliem bad ki Bakhraw jong u haduh mynta.
(c) Ha Laitkor:La thung nam na ka bynta U Lar Kongor uba dei na ka Jaid Kharkongor, uba long Kongor ha ki Syiem Shillong.
Ia kine ki MAW la kam trai da ki Jaid Kharkongor.
Ia ki Mawbynna kiba la kyllon noh ha kato ka por la shu iehnoh kumto khlem da pynieng ne maramot kiba dei ban peit ne sumar ruh kim phikir satia ha kaba pynbha ia ki.
Hadien  ynda la wan long Deputy Commissioner u P.
R.
Gordon hangne ha ri Khasi – Jaintia Hills u la ai hukum ia ki shnong Laitkor ban ia pynieng pat, kumta U Ronsingh, Syiem Mylliem ruh u la ai Hukum ia ki shnong Laitkor ban pynieng pat bad kumta ki la ia pynieng ia kine ki Maw bad ki dang neh dang sah haduh mynta.
Kine ki Mawbynna – Mawkynthei la ong ki dei ki jong U Said Kharkongor ne Nongthymmai.
(d) Ha Iew – Mylliem:La thung nam da ki Sankur – Khadwei Kur Mylliem naduh ka por U Lhir Sohtun bad leh burom ha ka por ba jop thma hyndai bad ki Lympat – khlieh ia ki briew kiba wan jop thma.
Kumta la kam trai hi ia kine ki Maw da ki Sankur – Khadwei Kur Mylliem.
Ha ki jingpeit bad bishar bniah bha la shem  ba ki Maw kiba don ha Iewrynghap-Nongkseh ki don Khyndai jaka kynthup lang ki Mawbylla bad Mawkynthei.
Ha Iewduh ki don Khad – lai jaka kynthup lang ki Mawbynna – Mawkynthei.
Ha Laitkor ki don Ar jaka kynthup lang ki Mawbynna bad Mawkynthei.
Ha Iew – Mylliem Lympat – khlieh ki don Ar jaka kynthup lang ki  Mawbynna – Mawkynthei.
,U G.
E.
Soames, Deputy Commissioner, United Khasi  & Jaintia Hills, u la pyntip ia kiba long trai ia kine ki Maw ba ki dei ban peit bad phikir ban ym duh namar ba la nam la kyrteng da U Longshuwa – Manshuwa.
Kumta ngi iohi ba ki Maw kiba don ha ki katto katne ki jaka hangne ha Sor jongngi ym shym don mano mano ban pynsniew ne pynjulor ia ki hynrei ki sah hi kumba ki long bad ruh ban long ka dak ka jingburom jongngi ia ki Longshuwa – Manshuwa.
Kumba la iathuh haneng, ki Mawbynna, ki Mawkynthei bad ki Iew – puja ki long ba la thung nam ha ka Por U Ksan Shillong bad U Bor Manik Syiem Shillong mynba ki Ar – Hima, ka Hima Mylliem bad Khyrim ki dang long kawei ka Hima.
Kane ka long kum ka jingpyntip ba kito kiba long trai kin nang ban sumar bad phikir la ki jinglong trai.
Ki dang don ki jingiathuhkhana kiba iadei bad kine ki ‘MAW’ ia kiba yn iai bteng pat.
Ki la don kumba 41 ngut ki briew kiba la ïap hadien ba mih ka jingïakynad ha ka patok ba set ïa ki koidi kynthei ha Honduras, la ïathuh ka tyllong khubor hynnin ka sngi.
Kane ka jingïakynad ka la jia ha ka sngi Ba-ar ha Centro Femenino de Adaptacion Social, ka jaka ba la set tang ïa ki koidi kynthei kaba don shabar ka nongbah Tegucigalpa.
Na kane ka jingjia la ong ba ka la don ka jingsyier ba ka jingïap jong ki briew kan sa nang kiew, la ïathuh ka tyllong khubor.
U nongaiktien jong ka Public Ministry u Yuri Mora ha ka jingïakren bad ki nongthoh khubor, u la ong ba ka jingïap jong ki briew kan sa lah ban nang kiew naba ka kynhun pyllait im ka dang bteng ban ai jingïarap ïa kiba la mynsaw, ha kaba u la bynrap shuh shuh da kaba ong ba ki la don kumba katto katne ngut ki briew kiba la ïap namar ka jingshah thang bad kiwei pat kiba la mynsaw na ka jingshah siat kuli.
“Ngin sa buddien halor ka jingjia bad halor ka jing-leh thurmur ha kane ka patok," la ong ka Deputy Security Minister ka Julissa Villanueva, ha kaba ka la bthah ïa ki heh ba dei khmih ba ki la dei ban sdang ha ka ban pynlong ïa ka jingtohkit kaba bniah.
Haduh ba la thoh ïa ka khubor ym pat tip shai ïa ka daw kaba la wanrah ïa kane ka jingïakynad kaba jur.
Ka India kaba don ha histori kaba iar bad ka deiriti kaba bun bynta ka dei ka ri kaba bun ki jaka bad ki mot kiba hyndai kiba long kiba kyrpang bha.
Ka Sorkar India ka la pdiang ia ka jinglong kongsan jong ka jingpynneh ia ka jinghiar pateng bad ka deiriti jong ka ri.
Ia ki sienjam jong ka Sorkar la ialam lynti da u Myntri Rangbah Duh, u Narendra Modi ha kaba u la wanrah ia ka jing-ong, ‘Vikas Bhi Virasat Bhi’.
U Myntri Rangbah Duh u la wanrah ia ka jingniewkor ia ka jingiada bad ka jingkyntiew ia ki jingnang jingstad, ki rukom, ki jingngeit ha ka deiriti kiba kyndai hapoh ka ri bad shabar ri.
Kawei na ki jingjop ka dei ka jingkhyllie im biang ia ki jaka kiba kyrpang ba la shu ieh.
Haduh u Jymmang 2023, ka Sorkar ka la ai jingmynjur ia 45 tylli ki projek hapoh ka PRASAD (Pilgrimage Rejuvenation and Spiritual Augmentation Drive) kiba kot sha ka T 1584.
42 klur kiba peit ia jaka leit pilkrim ha kylleng ka pyrthei ha ka jingieng skhem na ka bynta ka jingpynneh ia ka hiar pateng ba riewspah jong ka India.
Hadien ba la shu ieh da ki phew snem, ki jaka ba kyrpang kiba don ki jingiadei bad ka histori jong ka ri ki dei kiba la khyllie im biang lyngba ka jingpynneh, ka jingpynbha biang bad ka jingkyntiew.
Ka Kashi Vishwanath Corridor bad kiwei kiwei ki projek ha Varanasi ki la pynkylla ia ki lynti iaid, ki ghat bad ki jaka mane ha kane ka nongbah.
Kumjuh, ki projek kum ka Mahakaal Lok Projectha Ujjain bad ka Ma Kamakhya corridor ha Guwahati ki dei kiba antad ban pynbha shuh shuh ia ki jingshem jong ki briew kiba leit pilkrim sha kine ki jaka mane, bad pynbiang ia ki jingshakri katkum ka juk mynta ha ryngkat ka jingkyntiew ia ki kam jngohkai bad ka ioh ka kot ha kine ki jaka.
Ha ka jingjia kaba kyrpang, la pynlong iaka Bhoomi pujanna ka bynta ka Ram Mandir ha Ayodhya ha u Nailar 2020 bad ka jingtei ia kane ka jaka mane ka dang iaid shakhmat.
Sa kawei ka sienjam ka dei ka Chardham Road Project kaba 825 km, kaba pynbiang ia ki lad ki lynti sha saw tylli ki Dham kiba kyntang.
U Myntri Rangbah Duh u la buh ia ki maw nongrim na ka bynta ki projek ban tei biang bad kyntiew ia ka Kedarnath ha u 2017 kiba kynthup ia ka Shri Adi Shankaracharya Samadhi kaba la shah pynjulor ha ka jingshlei um kaba la jia ha u 2013.
Ha u Naiwieng 2021, u Myntri Rangbah Duh, u Narendra Modiu la plie paidbah ia u mot jong u Adi Shankaracharya Samadhi ha Kedarnath.
Shuh shuh, ar tylli ki projek ropeway kiba pyn-iasoh ia ka Gaurikund bad ka Kedarnath bad ruh ka Govindghat bad ka Hemkund Sahib kin plie lad shuh shuh ia ka jingleit jong kiba ngeit sha kine ki jaka.
Ha kawei pat ka dak jong ka jingieng skhem na ka bynta ka jingpynneh ia ka deiriti, u Myntri Rangbah Duh u la plie paidbah bad buh ia u maw nongrim jong ki projek ha Somnath, Gujarat, kiba kynthup ia ka Somnath Promenade, Somnath Exhibition Centre, bad jingtei biang ia ka temple precinct jong ka (Juna) Somnath ba rim.
Kumjuh, ka jingplie ia ka Kartarpur Corridorbad ka Integrated Check Post ka la plie ia ki lad ia ki briew ba kin leit sha ka Gurudwara Kartapur Sahib ha Pakistan.
Ka jingpynneh ia ka deiriti Himalayan badd Buddhist ruh ka dei kaba kyrpang ha ki kam jong ka Sorkar.
Kum shi bynta jong ka skhim Swadesh Darshan, ka Sorkar ka la sdang 76 tylli ki projek kiba thmu ban kyntiew ia ki jaka bapher bapher kiba pyni ia ka deiriti jong ka India.
Kane ka jingpeit bniah ka dei ruh ia ka jingkyntiew ia ki jingshakri ha ki jaka ba kyntang jong ki Buddhist kiba kyntiew ia ki jingshem ba kyntang jong kito kiba leit sha kine ki jaka.
Ha u 2021, la pliepaidbahia ka kad liengsuin Kushinagar International kaba la plie ia ka lad ban poi kham suk sha ka Mahaparinirvana Temple.
Ka tnat kam jngohkai ka dang kyntiew ia ki jaka ba kyrpang jong ki Buddhist ha ki jylla bapher bapher kum ka Uttar Pradesh, Madhya Pradesh, Bihar, Gujarat bad Andhra Pradesh.
Shuh shuh, la buh ia u maw nongrim jong ka India International Centre for Buddhist Culture and HeritagehaLumbini, Nepal ha u Jymmang 2022 da u Narendra Modi, kaba pyni ia ka jingniewkor jong ka Sorkar ban pynneh bad kyntiew ia ka histori ki Buddhist bad ka jingiar jong ka deitiri ka India.
Ka deiriti jong ka India ka la ioh ia ka jingkyntiew ruh lyngba ka jingwanrah biang ia ki tiar ba hyndai sha ka ri.
Haduh ka 24 tarik u Iaiong, 2023, 251 tylli ki tiar ba hyndaina India ki dei kiba la wanrah biang na kiwei kiwei ki ri bad na kine baroh, 238 tylli ki dei kiba la wanrah biang nduh u 2014.
Kane ka jingwanrah biang ia kine ki tiar hyndai ka dei ka dak jong ka jingtrei shitom jong ka Sorkar ban pynneh bad shim biang ia ki tiar ba kordor jong ka India.
Ka jingkyntiew ia 12 tylli ki nongbah ba kyrpang hapoh ka skhim HRIDAY (Heritage City Development and Augmentation Yojana) ka pyni ia ka jingtrei jong ka Sorkar kum ka nongsumar ia ka deitiri.
Ka India ka don 40 tylli ki World Heritage site, bad na kine, 32 ki dei kiba don jing-iadei bad ka deiriti, 7 tylli ki dei kiba don jingiadei bad ka mariang bad kawei ka dei kaba hapoh ka thup’mixed category’, kaba pyni ia ka jingiar jong ka jinghiar pateng jong ka India.
Ha kine ki khyndai snem ba la dep, la ioh sa 10 tylli ki jaka kiba la ioh ia ka jing-ithuh hapoh ka thupWorld Heritage.
Shuh shuh, ka thup ‘Tentative List’ jong ka India ka la kham iar na ki 15 tylli ki jaka ha u snem 2014 sha 52 tylli ha u 2022, kaba dei ka dak jong ka jingithuh na kylleng ka pyrthei ia ka deiriti jong bad ka jingkhring jong ka ri ia ki nongjngohkai na kylleng ka pyrthei.
Ka jingriewspah jong ka India ha ka deiriti ka la paw ruh lyngba ka ‘Kashi Tamil Sangamam’kaba shi bnai ba la long ha Varanasi, Uttar Pradesh da ka jingthmu ban rakhe, pynskhem bad shem biang ia ki jingiadei ba hyndai hapdeng ka Tamil Nadu bad Kashi – ki ar tylli ki jaka hyndai jong ka ri kiba iadei bad ka jingnang jingstad.
Lyngba kum kine ki prokram, ka Sorkar ka kyntiew ia ka jingngeit ha ka Ek Bharat Shreshtha Bharat, kaba thmu ban rakhe ia ka deiriti jong ka ri.
Dang shen, ka rai ban rakhe ia baroh ki Sngi Seng Jylla da baroh ki Raj Bhawan ha baroh ki jylla ha kylleng ka ri ka pyni ia ka jingngeit ha ka Ek Bharat Shreshtha Bharat.
Lyngba kine ki sienjam bad ki projek, ka Sorkar India, hapoh ka jingialam jong u Myntri Rangbah Duh, u Narendra Modi, ka la iaid shaphrang ban kyntiew bad pynneh ia ka deiriti jong ka ri.
Kine ki pyni ia ka jingsngewthuh ia ka deiriti jong ka India bad ka jingieng skhem ban pynneh ia ka.
Da kaba iada bad kyntiew ia ka deiriti bad ki tiar ba kordor jong ka India, ka Sorkar ka thmu ban kyntiew ia ki briew jong ka ri bad ki pateng ban wan ha ka jingsngewthuh ia ka histori bad ka dei-riti jong ka ri.
Ha ka jingdon lad ban khring ia ki nong jngohkai napoh ri bad ruh nabar ri ha ryngkat ki sienjam ba dang bteng mynta ban khyllie im biang ia ki jaka ba kyrpang, ka deiriti ba hyndai jong ka India kan dang phyrnai ha kane ka pyrthei.
Nanu Bhasin, Additional Director General bad Ritu Kataria, Assistant Director.
Ki nongthoh ki dei ki ophisar jong ka Press Information Bureau, Sorkar India.
Da ka jingioh jingtip na ka Research Unit.
Ka jingleit wad kaba jur ha ki bynta ba marpdeng jong ka duriaw Atlantic ïa ka kynhun jong ki nongleit jurip bniah da ka jhad ngam um (Subma-rine) ïa ka jhad Titanic ka dang ïai bteng.
Ka jingbym ïoh shuh ban ïakren bad kane ka kynhun ka la jah noh hadien shi kynta 45 minit hadien ba ki la ngam shapoh um, ka la pynlong ïa ki bor ba dei khmih ba kin leit wad ïa ki, la ïathuh ka tyllong khubor.
Ka kynhun kaba dei khmih halor ka jingleit ngam um jong ki nongwad bniah, ka la ong ba yn sa ïaleh katba lah ban ïoh pyllait im ïa ka kynhun kaba la jah jong ki san ngut kiba la shong ha ka Polar Prince naduh ka sngi U Blei.
Kine ki san ngut ki long u Hamish Harding, Shah-zada Dawood, Suleman Dawood, Paul-Henri Nargeolet bad u Stockton Rush.
U UN Secretary General u Antonio Guterres ula ai jingmut ia ka sorkar Israel ba kan sangeh noh syndon ka jingleit kyntur pud sha ki bynta ka Palestine ha kaba u Guterres ula pynpaw ruh ba lada ka Israel ka iai bteng ban leh ia kane ka jingkynad hapdeng ka Israel bad Pales-tine da lei lei kan ym kut.
Ka khubor ba la ioh ka iathuh ba ka Israel ka la nang iai klun ia ki bynta khappud jong ka Palestine ha kaba kane ka long na ka bynta ban pynheh bad pyniar shuh shuh ia kane ka ri bad kumjuh ruh ban shna iing na ka bynta ki briew jong ka.
Kane ka jingleh jong ka Israel ka la pynlong la bunsien ia ka UN ban kren halor kane hynrei ka Israel kam shim sngap.
U Guterres u sngew ba ka Israel bad Palestine ki donkam bha ban shongsuk noh hadien jong ka jingkynad kaba la mih la bun bun snem mynta.
Tang na ka daw jong kane ka jingleh ka Israel ka la mih ruh ka jingiaum snam bad ka jingpyni bor  markylliang ha kaba ka jingduh jong ki mynsiem briew ka long kaba shyrkhei bha.
Dang ha ka sngi nyngkong ki shipai ka Israel kila leit ban thombor ruh ia ka Jenin Refugee Camp kaba don ha West bank ha kaba ki shipai ka Israel ki la siat ruh da ki roket bad haduh 8 ngut ki shipai ka Israel ki la duhnoh ia la ka jingim bad bun ki la mynsaw jur na kane ka jingjia.
Ki bor pulit jong ka nongbah Auckland ha ka 19 tarik mynta u bnai ki la pyntip ba haduh 4 ngut ki briew ki la poi hospital hadien ba uwei u runar u la leit ban thombor da u sdie ha ki 3 tylli ki jaka bam kiba don ha Albany.
Na ka liang ki bor pulit ki la pyntip ba katei ka jingjia ka la jia ha ka por 9 baje mynmiet ha ka Lah Sngi U Blei mynta ka taiew.
Halor katei ka jingjia, na ka liang ki bor pulit ki la kem noh ïa uwei u samla ba dang 24 snem ka rta.
Na ka liang ki bor pynïaid ka Auckland City Hospital ki la pyntip ba uwei napdeng kiba la ïoh ïa ki jingmynsaw u dang don hapdeng ka jingshah sumar ha katei ka hospital; katba ïa ki 3 ngut kiwei pat kiba la ïoh ïa ki jingmynsaw kiba malu mala la phah noh ïa ki sha ïing hadien ba ki la ïoh ïa ki jingsumar.
Kat kum ka jingïathuh jong uwei u briew, u la pyntip ba katei ka jingjia shah thombor ka la jia ha ka por ba ma u lem bad kiwei kiwei ki paralok ki dang don hapdeng ka jingbam ja miet.
U la ïathuh ba utei u runar hadien ba u la pyndep ïa ki kam beaiñ u la beh krad lut ruh ïa baroh ki nongbam jingbam ha katei ka dukan hashwa ba un leit ban thombor sa ha kawei ka jaka bam.
Halor katei ka jingjia, na ka liang u Acting Detective Inspector – Timothy Williams u la pyntip ba hadien ka jingtohkit la shem ba utei u runar u la leit ban leh ïa katei ka kam bymman marwei bad na ka liang ki bor pulit kim shym la suba ba kin don kiwei pat ki briew kiba ïatrei lang bad u.
U heh pulit u la pyntip shuh shuh ba na ka liang ka tnat pulit ka la pynkhreh ban pynrung sa katto katne tylli ki mokotduma pyrshah ïa utei u runar.
Ki jaka bam kiba la shah thombor ha u runar ha katei ka miet ka kynthup ïa ka ‘Yues Dumpling Kitchen’, ka ‘Zhangliang Malatang’ bad ka ‘Maya Hotpot’.
Ka Supreme Court hynnin ka sngi ka la ai jingbit na ka bynta ban pynkynriah ïa u Myntri jong ka Tamil Nadu uba la shahkem u V Senthil Balaji ba un shah sumar ha ka jaka ai jingsumar jong ki riewshimet.
U Balaji, ïa uba la shahkem ha ka kynhun Enforcement Directorate, u dang shah sumar mynta ha ka jaka ai jingsumar jong ka sorkar kaba don ha Chennai.
Ka kynhun Enforcement Directorate, kaba la kem ïa u Balaji ha kaba ïadei bad ka jingjia jong ka jingshah kynnoh bamsap na ka jingthung kam ha ka State Transport Department, ka la leit sha ka Supreme Court ban pyrshah halor ka hukum jong ka Madras High Court.
Ka High Court ka la ai jingbit na ka bynta ban pynkynriah jaka ha ka ban sumar ïa u Balaji.
Ka kynhun nongbishar jong ka Supreme Court ba la khlieh da u Justice Surya Kant bad u Justice M M Sundresh ka la ong ba ka jingkyrpad ka dang sah khlem pat bishar bniah ha High Court bad bthah ïa ka kynhun ED ba kan leit ban mih sha ka ïingbishar.
U Bajali, uba long u Myntri ba dei khmih halor ka Electricity and Prohibition and Excise jong ka Tamil Nadu, u la shahkem ha ka 14 tarik, Jylliew hapoh ka jingtreikam jong ka Prevention of Money Laundering Act (PMLA).
U Myntri Rangbah jong ka Delhi u Arvind Kejriwal u la phah shithi sha u Lieutenant Governor, ha kaba u la kyntu ba la dei ban leh ei ei ha kaba ïadei bad ka jingjia jong ki kam beaiñ ba shyrkhei kiba la jia ha ka nongbah ha kaba ki la don kumba 4 ngut ki briew kiba la shah pynïap tang ha ki 24 kynta.
U Kejriwal u la kynthoh jur ïa ka Ministry of Home Affairs (MHA) bad ïa u Lieutenant Governor halor ka jingbym lah jong ki ban shim ki sienjam na ka bynta ban khanglad ïa ki kam thombor kiba long pyrshah ïa ki kynthie.
Ha ka shithi kaba u la phah, u Kejriwal u la ai jingmut ba ka la dei ban don ka jingpyntreikam pyrkhing jong ki pulit bad ban pynlong ka jingleit pahara ha ka por mynmiet ha ryngkat ka jingïatreilang jong ki nongshong shnong ka Delhi khnang ban lah ban kham pynkhlaiñ ïa ki jingtreikam jong ki bor ka aiñ bad ban wanrah ïa ka jingshngaiñ.
Ka Election Commission of India (ECI), ka la buh ka jingkyrpad katkum ka jingthoh halor ka jingthmu pyntreikam pyrkhing na ka bynta ka jylla Assam.
Katkum katei ka jingthoh ba la buh jingkyrpad, ka Jalukbari Assembly konstitwensi ka la shah phiah sha ki lai bynta.
Kumba la ïathuh, la ong ba ka Jalukbari ka dei ka konstitwensi jong u Myntri Rangbah ka Assam u Himanta Biswa Sarma kaba u la mihkhmat naduh u snem 2001.
Kum ka jingpynphai ktien halor katei ka rai jong ka Election Commission, u Sarma u la ong ba u dap da ka jingsngewsih haba u ïohsngew halor kane.
Katkum ka jingthoh ba la phah, la ong ba kin ym don kino kino ki jingpynkylla ha kaba ïadei bad ka jingdon jong ki Assembly ne ki Parliamentary konstitwensi ha Assam.
Katba ka jingdon jong ki konstitwensi ha Assam Legislative Assembly kin sah 126 tylli, ka jingdon jong ki Parliamentary konstitwensi na ka konstitwensi ruh kin sah 14 tylli.
Ki pulit jong ka West Bengal ha ka sngi Ba-ar ki la buh ka jingmudui pyrshah ïa u Commandant bad ïa u Inspector jong ka tnat Border Security Force (BSF) hapoh kiba bun ki kyndon jong ka Indian Penal Code (IPC) bad ka Code of Criminal Procedure (CrPC) halor ka jingkynnoh ba ha ka por ba ki la don bynta ha ka jingleit pahara ki leh bym suitñiew ïa ki pulit ka thaiñ ba don ka jaka treikam jong u BDO ha Cooch Behar distrik.
Kane ka dei ka sien kaba nyngkong ha kaba ka la don ka jingmudui kaba long pyrshah ïa ki BSF da ki pulit ka jylla.
Ka jingmudui ka la long pyrshah ïa u Commandant ki BSF u Sanjay Singh bad u Inspector Kushal Rawat halor ka jingmudui jong u pulit uba la shah pyntreikam ha ka jaka pynrung kyrteng jong ki kyrtong ban ïakhun ïa ka Panchayat ilekshon ha ka thaiñ.
Ha ka step jong ka sngi ba-ar, ka ïingbishar bahakhlieduh ka la pynsangeh shwa halor ka rai jong ka Calcutta High Court, na ka bynta ban pyntreikam ïa ka kynhun shipai ka sorkar kmie ha Bengal ha ka por ba don ka ilekshon.
Ha ka hukum jong ka, ka Supreme Court ka la tangon tyngeh ïa ka State Election Commission (SEC) bad ong ba ka jingpynlong ilekshon kam dei ka daw ban wanrah ïa ki jingkulmar ne ki jingïakynad.
Ka KSU South West Khasi Hills District lyngba ka Education Cell da ka jingsngewkhia halor ki jingeh kiba lah ban ktah ïa ka pule puthi, ka la kyrpad ïa u Deputy Commissioner (DC) jong ka South West Khasi Hills ha kajuh ka por uba long ruh u District Disaster Management Authority ban pynkloi ki lad jingïarap ïa ka skul Khlur Rit Govt.
LP School kaba don ha ka shnong Mawpud kaba la mad ïa ka jingshah pynjot ha ki bor jong ka mariang.
Kum ban shu kdew kane ka jingjia ka la jia ha miet shiteng synñia jong ka 14 tarik mynta u bnai namar ka jingther palat jong u slap ha kaba ka kynroh bad ka ïing shet ja jong ka Kong Jopcy Wanniang ka la twa bad leit ban ïa katei ka skul.
Kane ka skul hadien kane ka jingjia ka la hap ban mad ïa ki jingeh kaba la long ka jingduh kaba khraw khamtam ïa ki khynnah skul namar kam long shuh ban pynlong skul.
Ym tang katta, ka seng ka la ïoh jingtip ruh ba namar ka eksamin ka la jan, na ka liang ki nongpynïaid skul bad ki nonghikai kim banse ban pan kamra na ki ïing briew bad na ka ïing Anganwadi Centre ban ïoh pynlong skul ïa ki khynnah.
Namar kata, ka Education Cell jong ka KSU South West Khasi Hills District hadien ka jingud jingnam jong ki nongshong shnong, ka la kyrpad ïa u Deputy Commissioner ka South West Khasi Hills District ba un ai jingïarap noh kloi katba lah ïa katei ka skul lyngba ka Disasters Relief Fund lane kino-kino ki mang tyngka (scheme) ïa kane ka skul khnang ba ki khynnah kin nym duh ban leit skul bad ban thoh ïa ka eksamin jong ki bad ban weng ïa kane ka jingeh ha ka pule puthi hapoh katei ka shnong.
Ki la don palat 1500 ngut ki khynnah na Manipur ka jylla kaba la shah ktah jur na ka jingïakynad ban leit pynrung kyrteng ha kiba bun ki skul kiba don ha Mizoram, la ïathuh u heh sorkar jong ka tnat pule puthi ha ka jylla.
U Director jong ka tnat ka pule-puthi jong ka jylla Mizoram u Lalsangliana u la ong ba la shu pyllait ei khlem donkam siew bai rung na ka bynta ka jingwan rung skul jong ki khynnah kiba na ka jylla Manipur ha ki skul sorkar.
Kum ka jingsngewkhia halor ki jinglong jingman ba la jia ha Manipur, ïa ki khynnah la ailad ba kin rung skul khlem da donkam ban wanrah ïa ki kot sakhi ne kiwei pat ki kot ki sla kumba ju donkam na ka bynta ka jingpynrung kyrteng, u la ong.
Ha kaba ïadei bad kane, na ka liang u Home Commissioner jong ka Mizoram bad u Secretary u H Lalengmawia u la pynpaw ka jingkyrmen ba ka sorkar jylla kan sa ïoh shuh shuh ki jingïarap bad ki jingkyrshan na ka sorkar kmie ban ai ka jingïarap sha palat 11,800 ngut ki briew ki bym don jaka shuh ban sah kiba la phet shnong na Manipur.
Ka kynhun jong ki nongrep ka jylla kiba don hapoh ka lama jong ka Hill Farmer’s Union (HFU) ka la leit ban ai da ka shithi sha u Myntri ka tnad ri jingri ka sorkad jylla, u Bah A.
L Hek halor ka jingkyrpad ban ïarap ha kaba ïaei bad ki jingeh bapher bapher kiba ki nongrep ki ïakynduh.
Haba kren sha ki lad pathai khubor ha ka sngi ba ar hadien ka jingïakynduh ïa u Myntri ka sorkar jylla, na ka liang u President ka HFU, u Bah Commander Shangpliang u la ong ba ka jingwan jong ka kynhun ban ïakynduh ïa utei u Myntri ka long halor ka jingïap jong ki jingri.
U Bah Commander u la ong ba ka kynhun ka la kyrpad ruh ïa ka sorkar ban ïarap mar shiteng ka jingduhnong ïa ki nongrep kiba la duhnong na ka daw jong ka jingïap noh jong ki sniang, ki masi bad ki syiar namar ka jingpang khlam kaba la ktah ïa ki.
Katba na ka liang utei u Myntri u la ong ba kam don kano kano ka jingsynñiang kaba la mang lypa na ka bynta ban ai jingïarap ïa ki jingri lait noh sa tang lada ka jingïap jong ki jingri ka long na ka daw ka jingshah lynshop ha ka bor mariang.
“Ngi la ban jur ïa i halor kane ka jingïarap hynrei na ka liang jong u Myntri, u la ong ba un sa ïakren ïa kane bad u Myntri Rangbah ka jylla ban peit na kano ka jingsynniang ne kano ka bynta yn lah ban ïarap", la ong u Bah Commander.
U Bah Commander u la ong ba ka kynhun ka la kyrpad na utei u Myntri ban ïarap ïa ki nongrep bad kumjuh ki kynhun nongrep kiba shim da ka ram na ki bank kiba la shah ktah na ka jingsar jong ka khlam kaba la buh jingeh ïa ki ban siew dep ïa ka ram.
Katei ka kynhun ka la dawa ruh na utei u Myntri ba ka tnad ka dei ban pynbiang ïa ki doktor bad ki nongtrei ha ka tnad Veterinary namar ka jingduna palat ki nongtrei ha ki ophis treikam ka la pyntlot bor ban ai jingshakri sha ki nongri jingri bad ka kynhun ka la dawa ruh ba ka tnad ka dei ban pynbiang ïa ki dawai na ka bynta ki jingri lyngba ki jaka ai jingsumar, ki Dispensary jong ka tnad Veterinary ha man la ki jaka ba don kine ki jaka ai jingsumar.
Shuh shuh u Bah Commander u la ïathuh ba na ka liang u Myntri u la pyntip sha ka kynhun ba ka tnad kan sa pyllait paidbah shen ïa kawei ka projek na ka bynta ban wanrah ïa ki Mobile Dispensary bad ka Call Centre kaba lah ban long lehse, lyngba ki kali ha kaba lada don kino kino ki jingpang kiba jia ïa ki jingri jingdup, ki doktor ki lah ban leit ban leit da ki kali ban khmih bad leit ai dawai ïa kitei ki jingri.
Katei ka kynhun ka la dawa ruh ba ka sorkar ka dei ban pynheh ïa ka mang tyngka jong ka Veterinary khnang ba yn lah ban ïarap ïa nongri jingri, ban mang pisa kyrpang ban ai jingïarao kaba kyrkieh ïa ki nongri jingri kiba la duhnong na ka jingshah ktah ha ka khlam bad ka la kynhun ka la dawa ruh ba ka sorkar ka dei ban khang shipor ïa ka jingwan rah ïa ki sniang, ki syiar, ki masi na shabar ka jylla khnang ban ïada na ka jingpang kaba lah bab pynsaphriang lane ïabit bad ki jingri kiba na ka jylla.
Ki 11 ngut ki nongbylla kiba la shah pyntrei ha ka ban tih ïa ka pung bad shah teh kynjri khnang ba kin ym lait ban phet ki la shah pyllait noh ha ki pulit jong ka  Osmanabad distrik, ha Maharashtra, la ïathuh u heh pulit ha ka sngi Ba-ar.
Hadien ba ki la shah pyllait ha ka sngi Saitjaiñ, kine ki nongbylla ki la ïathuh ba ki la shah pyntreikam da kumba 12 kynta man ka sngi, ha kaba kim shym ïoh ka bainong, ki ju ïoh ruh ka jingbam ban bam tang shisien shi sngi.
Ha kaba ïadei bad kane ka jingjia, ki pulit ki la ïoh ban kem ïa saw ngut ki briew, kynthup ar ngut ki kontraktor, ka jingtohkit ïa kine ka dang ïaid shakhmat.
Kine ki nongbylla ki la shah pyntreikam ha ki ar ne lai bnai ba la leit ha ka ban tih pung ha ka shnong Khamaswadi bad Wakharwadi ki jaka kiba hap hapoh ka jingkhmih jong ki pulit ka Dhoki ha Osmanabad ha kaba ki la shah pynshitom beiñ, la ong u Assistant Police Inspector u Jagdish Raut ha ka jingïakren bad ki nongthoh khubor.
Kumba la sakhi hynnin ka sngi, la ong ba na ka jingrakhe ïa ka International Yoga Day, ka jingkilan met ïa kaba la tip da baroh kum ka Yoga kaba la ju rakhe ha ka 21 tarik, Jylliew, la shem ba ha kylleng ki bynta jong ka ri la don kiba bun ki prokram ïa kiba la ïashim bynta da ki khun bapher bapher kynthup ki ‘riew paidbah.
Kumba la tip, la ong ba ka jinglah ban leh Yoga ka ïarap ïa baroh ka jingtreikam ki dkhot met ha ka met jong u briew.
Ka pynïoh ïa ka koit ka khiah kaba long ha ka bor met, ka bor pyrkhat bad ka mynsiem.
Ïa ka International Day of Yoga la tyrwa nyngkong ban wanrah da u Myntri Rangbahduh ka ri u Narendra Modi, ha ka por ba u la ai jingkren ha ka United Nations General Assembly kaba la long ha u Nailur jong u snem 2014, haduh une u snem uba mynta kane ka jingrakhe ka la long ha ka sien kaba 9.
Kum shi bynta jong ka jingpyrman halor ki kam ïada mariang bad ka jingpyntreikam ïa kiba bun ki aiñ ïada mariang kiba kynthup ïa ka Environment Protection Act bad ka Biodiversity Act, ka shlem treikam jong u Range Forest Officer, Mairang Range ha ryngkat ka jingsynranlang jong ki bor pulit ka Eastern West Khasi Hills District ha ka 16 tarik Jylliew ki la leit ban jurip ïa ki kam thang rnga be-aiñ ha ki katto katne ki bynta jong ka distrik.
Katkum u kyrwoh khubor, la ong ba ha kane ka jingleit jurip la lap ïa ka jingthang rnga be-aiñ, ka jingkhaïi bad kit rnga be-aiñ ha kiba bun ki jaka khamtam ha ki thaiñ Sohjarang bad Pathar Lyndan na ka bynta ban pynpoi sha ki karkhana kiba don ha Ri-Bhoi.
Ha kane ka sngi la ïoh ruh ban pynpra noh ïa katto katne ki jaka thang bad ki jaka ba lum thup ïa u rnga be-aiñ bad la ïoh ruh ban kurup ïa u rnga ba la thang be-aiñ.
Wat hapdeng kiba bun ki diengpyngkiang kiba ka shlem ka ïakynduh na ka por sha ka por, ka shlem treikam jong u Range Forest Officer, Mairang Range lyngba ki snem, ka la ïai bteng ban pynlong ïa ka jingjurip bad jingkhynra ïa kiba kum kine ki jait kam be-aiñ.
Kane ka shlem ka la kyntu ruh ïa ki nongïalam shnong ka thaiñ ba kin ïatreilang ryngkat bad ka tnat Forest ban khanglad ïa kiba kum kine ki kam pynjot mariang.
U Range Forest Officer ka Mairang Range u la ong ruh ba ka shlem kan ïai bteng ban pynlong ïa ki prokram pynshai paidbah halor kiba bun ki aiñ ïada mariang na ka bynta ki paidbah jong ka dong ka thaiñ.
U Chief Executive Member (CEM) barim ka Khasi Hills Autonomous District Council (KHADC), Bah Titosstarwell Chyne u la kynnoh ba ki don katto-katne ngut ki MLA haba ki la rung sha ka NPP ki la rung ryngkat ki kyndon ba dei ban pynhap noh na ka shuki CEM ïa nga.
“Ki katto-katne ki MLA kiba la angnud ban pynhap ïa nga na ka shuki CEM namar ki sngewthuh ba ka jingdon jong nga kum u CEM kan dei ka jingma ïa ki," la ong u Bah Titos haba kren sha ki lad pathai khubor ha ka Sngi Balang.
U Bah Titos uba la shimti mynta kum u Nongïalam ka Liang Pyrshah ha KHADC, u la ong ba na ki dak ki shin ka don ka jingbthah na ki nongïalam ka NPP ba dei ban pynhap noh ïa u na ka shuki CEM.
Shuh shuh u la ong ba ki don ki MLA ba mynta ha shwa ban rung sha ka NPP ruh ka kyndon kaba nyngkong ba ki buh ka dei ban pynhap ïa u na ka shuki CEM.
Nangta u la ong ruh ba kane ka jingpynhap ïa u na ka shuki CEM kan nym dei satia ka jingduhnong na ka bynta jong u, hynrei ka jingduhnong kan dei ïa ka district council.
Nalor kata, u Bah Titos u la ong ruh ba ki don ki MLA kiba sheptieng ïa ka jinglong CEM jong u, bad um tip balei ki tieng namar haba u shong ha ka shuki CEM kam dei ba un pyntieng briew, hynrei ban trei ban wanrah ïa ki aiñ ba ïadei bad ka riti ka dustur.
Ha kaba ïadei pat bad ka jingpynpaw ka Congress ba ka jingkyrshan ïa ka NPP ka dei ban pyllait na ka jingwan synshar u Lat, u Bah Titos u la ong ba kane ka jingaidaw ka long ka bym don nongrim ban ong wan synshar u Lat ne kata ka ‘Administrator Rule’, ka dei ka nia jinghap ne ka nia khyllung, ki paidbah ki sngewthuh.
“Ka jingwan jong ka synshar administrator hapoh ka district council kan dei tang lada don ka jingbym lah ban thaw EC ne lada ym biang ka number ne kata ka political crisis bad ruh ka financial crisis," la ong u Bah Titos.
U President ka Meghalaya Pradesh Congress Committee (MPCC) Bah Vincent H Pala u la ong ba ka Congress kam shym la don bynta eiei ruh em na ka jingshah pynkhyllem ka Executive Committee ba la lamkhmat da ka United Democratic Party (UDP) ha Khasi Hills Autonomous District Council (KHADC).
Kat kum ka jingpynpaw jong u Bah Vincent, ka EC ka la khyllem namar ka jingïakhun hapdeng ka National People’s Party (NPP) bad ka  United Democratic Party (UDP).
Haba kren sha ki lad pathai khubor ha ka Sngi Balang, u Bah Pala uba dei ruh u MP ka Shillong u la ong, “Ngim don bynta ha ka jingpynkhyllem ïa ka EC ba ïalam da ka UDP ha KHADC.
Da kaba kren hok, ka dei ka jingïakhun hapdeng ka NPP bad ka UDP.
"“Haba ka NPP ka khot ïa u Bah PN Syiem, u la ïathuh ïa nga bad ngi la ïakren sani bha bad la ïakren ruh bad ki nongïalam ba halor ka Congress shwa ba ngin shim ïa ka rai," la ong u Bah Pala.
U Bah Pala u la ong ba ïa kane ka rai la shim ban pynthikna ba ka seng kan ïoh buh hakhmat ïa ki jingai jingmut ha ka jingtyrwa ban pynkylla thymmai ïa ki kyndon ka Sixth Schedule jong ka Riti Synshar ka Ri.
“Da kaba ïoh rung hapoh ka Council, ngin lah ban shim rai ba ha kano ka rukom yn pynkylla ïa ka Sixth Schedule bad kumno ba ngin lah ban ïada ïa ki briew jong ngi.
Ngim ïoh eiei na ka jingïasoh, hynrei ngi ïoh pat ban buh hakhmat ïa ki jingai jingmut ha ka jingpynkylla ïa ka Sixth Schedule," u la ong.
Ha kawei pat ka liang, u Bah Pala u la kynnoh ba ka BJP ka la pyrshang ban pyntroiñ ïa ka Sixth Schedule bad ong “Namar ka jaka tynrai jong ki paid Khasi Jaiñtia bad Garo khamtam ha ki jaka lum, baroh ki 11 tylli ki District Council kin hap hapoh ka Sixth Schedule.
Namar kata, ka BJP ka la pyrshang ban pyntroiñ ïa ka Sixth Schedule.
Ki la wanrah ïa ka Bill ha u 2019 ha Rajya Sabha bad ka Committee of Home Affairs ka la dep phah ïa ki jingai jingmut ha ka 5 tarik Lber, 2020 sha ka Sorkar bad mynta ka Sorkar ka don jingthmu ban wanrah noh ïa ka Bill".
U Bah Pala u la ong ba ka Sorkar Pdeng ka donkam ïa ki Resolution na ki Council bad ki Jylla shuwa ban wanrah ïa ka jingpynkylla haba bynrap “namar kata, hapoh 5-6 bnai, ngin lah ban shim ïa ka rai khamtam ïa ka ilekshon u Rangbah Shnong, ïa ka hok u paidbah ha ka riti bat khyndew ka long kaba kongsan ïa ngi ban ïada bad kyntiew ïa la ki jong ki briew".
Ka Sorkar ka la bynshet ha ki bor pynïaid district ha ryngkat bad ki nongkitkam shnong ban buh jingkheiñ ïa kiba wan phet na Manipur sha kane ka Jylla.
Haba pynpaw ba ka Manipur ka mad jingeh kaba eh tam bad donkam ïa ka jingkyrshan jong baroh ki Jylla ka thaiñ Shatei Lam Mihngi ha kum kane ka por, u Myntri Rangbah Conrad K Sangma u la ong ba ka don ruh ka jingsngewkhia jong ki nongshong shnong ïa ka jingwan ki briew na kawei ka Jylla sha Meghalaya.
U la ong ba ka Sorkar ka la pyrkhat ïa kane, bad na ka liang ki bor pynïaid district bad ki bor shnong ruh naduh ki Rangbah Shnong ki la peitngor lang bad buh jingthoh ïa kiba wan.
Nalor kane, u la ong ki Rangbah Shnong bad ki bor district ki peitngor bad buh jingthoh ïa kiba wan namar ka don ka jingsngew ha ki katto katne ki jaka.
“Ka don ka jingsngewkhia namar ki don ki jaka ha kaba jingwan ki briew lehse ka kham bun, bad dei na kane ka daw ba ka don ka jingbthah ban peitngor," la ong u Myntri Rangbah.
Kum ban shu kdew, ki don bun bha ki briew kiba la mih na Manipur namar ka jingumsnam kaba shyrkhei kaba la jia naduh ka 3 tarik Jymmang bad ka jingwan phai ka suk ka saiñ ha katei ka jylla ka dang i shim por.
Ka shlem treikam u Superintendent of Police, West Jaiñtia Hills ka la pynlong ïa ar tylli ki lad pynsaphriang ban pynsngewthuh ïa ki paidbah ban ïakhun pyrshah ïa ka jingkyrni drok bad khaïi beain ïa u.
Kawei ka lad pynsaphriang ka dei da kaba sam ïa ki kot lyngkdop sha ki nongñiah kali kumjuh sha ki khynnah skul bad ki ‘riew paidbah kiba ïaid ba ïeng ha ki jaka bapher bapher ka sor Jowai ba la ïalam da u In-charge Traffic Cell u Bah D Lamare bad ka Kong Ibashisha Kharpran OC Women PS.
Katba ka kynhun jong u Officer Incharge Jowai Police Station, u Bah S Mannar ryngkat ka jingïatreilang ka Mihmyntdu Community Social Welfare Association, (MCSWA) kaba pynïaid ïa ka project Meghalaya Aids Control Society kaba la tip kum ka Targeted intervention ne ban ïit bniah ïa ki briew kiba don haka jingma, kila pynlong ka jingïalang pynsngewthuh paidbah ha Stand Ummlong, Ïawmusiang Jowai.
La ïoh ka jingbatai shai na u dkhot ka MCSWA u H Syngkon uba la batai halor ka jingshem jong u bad kumno u lah ban lait na ka jingkynjri jong u drug.
Ka Kong D Challam kala batai ïaka rukom treikam jong ka MCSWA bad ruh ïa u dawai ban lait na ka jingkyrni ban dih ïa u drug.
Katba ka OC Women PS, ka Kong Ibashisha Kharpran ka khot bad wer ïa ki nongshong shnong ka sor Jowai ban shim bynta ha ka jingïakob shna ‘video’ halor ka phang “Drug Abuse and Illicit Trafficking.
".
U MLA ka North-Shillong, Bah Adelbert Nongrum ha ka Sngi Balang u la kyntu ïa ka Sorkar ba kan weng noh mardor ïa ka jingpynlip bording kaba naduh ka por 12 baje mynmiet haduh 6 baje mynstep namar ka la ktah shi kat dei ïa ka imlang-sahlang.
“Da ka jingsngewkhia halor ka jingbym shngaiñ ha ka ïaid ka ïeng ha surok, lynti-syngkien ne ha la ïing, ka jingshim kabu jong ki ‘riew kwah suk ka ïalam sha ka jingtuh jinglute, ka jingkyndang dukan, bad kali kaba jia man ka sngi.
Hato ka Sorkar ka don khmat ban peit ne shkor ban sngap ne ka jingstad ban shim ïa ka rai ha ka por kaba biang tam," la buh jingkylli u Bah Nongrum.
U la pynpaw ruh ka jingsngewkhia namar ka jingpynlip bording khamtam ha ka por 12 baje mynmiet haduh 6 baje mynstep ka pynlong ïa ki ‘riewshim kabu ba kin nud ban pynshongsyier ïa ka imlang-sahlang.
“Nga kyntu…ym ban kyrpad ne ban shu ai jingmut ïa ka Sorkar – ka dei ban don ruh ka jingkitkhlieh ba ka dei ban weng noh mardor ïa ka jingpynlip bording kaba ju pynlip naduh ka por 12 baje mynmiet haduh 6 baje mynstep namar ka la ktah palat ïa ka imlang ka sahlang ha kylleng bad kaba la wanrah ka jingshongsyier bad pynshitom ruh ïa kito ki longïing kiba don ïa kiba pang ba shitom ne kiba mad ïa ki jingjia ba sngewsih," u la ong.
Shuh shuh u la bynrap ba ka Sorkar ka dei ban pyllait noh mardor ïa ka jingpynlip bording ha katei ka por.
“Nga ngeit ba ka jingdon u slap ka la dei ban nang ai ka jingïarap ban lait noh na ka jingpynlip bording ilektrik kaba la neh la bun bnai," u la ong.
U Myntri Rangbah, Conrad K Sangma u la ong ba ka jinghap u slap ka la long ka jingkyrkhu ha kaba ki jaka pynmih bording ki la kham ïoh um, hynrei kaba donkam ka long ban don lypa ka jingpynkhreh ïa ka lawei khnang ba ha ki por ban wan, ka jingpynlip bording ilektrik kam nym ktah than.
Haba kylli halor ka jinglong jingman ka bording ilektrik ha Jylla, u Myntri Rangbah u la ong ba kaba donkam eh ka long ban shim ki sienjam mynta kum ka jingpynkhreh lypa khnang ba ka rukom pynlip bording ilektrik kan nym long kumba long mynta, namar lada don lypa ka jingpynkhreh, ha ka jaka ban pynlip bording kham bun kynta, ka jingpynlip kan kham duna noh ha ki por ban sa wan.
“Kumta ngi hap ban pyrkhat lypa ïa kane khnang ba ka jingpynlip bording kan long kaba ïabiang lang ym ban pynlip shisien pynlip bun kynta," u la ong.
Hynrei u Conrad u khlem ïathuh kiei kita ki jingpynkhreh lypa ban pynduna ka ka jingpynlip bording ilektrik.
Katkum ba sngewthuh, ka tnat bording kam kwah ban weng noh shisien weng ïa ki kynta jong ka jingpynlip bording ilektrik, hynrei ka jingpynlip ding ilektrik kan treikam beit katto-katne kynta wat lada ka um ha ki jaka pynmih bording ilektrik ka la kham dap.
U Conrad u la ong ruh ba ka dei ha ka sien kaba nyngkong eh ha ka khana jong Jylla ba ki lai tylli ki thaiñ ki la donbynta ban pynmih bording ilektrik ha la kajong lajong ka jinglah jong ki ban pynmih, kaba la nang kham ïarap ïa ka Jylla ban ïoh ïa ka bording ilektrik.
U la ong ba ka Myntdu-Leshka projek ka pynmih bording na Rilum Jaiñtia, ka Ganol projek ka la lah teng ban pynmih na Rilum Garo bad ka Umïam Hydro projek na Khasi Hills.
Nalor kane, u la ong ba kine ki projek ki la donbynta ban pynmih bording bad ka Jylla ka donkam ban leh shibun kiei kiei haba ïadei bad ka jingpynmih bording.
Kumba ka long mynta, ka jingpynlip bording ilektrik ka dang ïai bteng wat lada ka um ha ki jaka pynmih bording ki la kham kiew bad kham lah ban pynmih.
Kum ka dak ban ai khublei ïa ka jingtrei shitom ki pulit pynïaid kali ha ka nongbah, ka Frank Motors ha ka sngi Ba-ar ka la leit ban noh synñiang da ki jaiñ jri ban ïada na u slap haduh 300 tylli sha ka tnat Shillong Traffic Police.
“Namar ba ka aïom lyiur ka la wan, ki pulit pynïaid kali ruh ki hap ban shah ïa u slap, ka lyer bad shem jingeh shibun ban pyndep ïa ka kam ha ka rukom kaba janai bad dei halor kane, ba na ka liang ka Frank Motors kala synñiang da 300 tylli ki rain coat ne ki jaiñ jri sha ka tnat Shillong Traffic Police," ong u CEO ka Frank Motors u Bah Indonlang Passah.
“Ngim lah ban siew kylliang da ki kyntien, hynrei ngin ïai kyrshan ïa ki pulit pynïaid kali da ka jingai sngewbha da ki jaiñ jri khnang ba ki pulit ruh kin lah ban trei ïa la ka kam khlem ka jingshah pynthut ha u slap," u la ong.
“Ngi la jied kyrpang da ki IGNYTE Rain Coat kiba 10,000 mm bad kine ki Rain Coat ym tang ki ïada na u slap hynrei ki ïada ruh na ka lyer khnang ba ki pulit kin lah ban trei ïa ka kam bad leit phai sha la ki ïing bad ki ba ieit ba thoiñ hapdeng ka met ka phad kaba koit," u la ong.
Ïa kine ki IGNYTE Rain Coat, la aiti da u CEO ka Frank Motors sha u Superintendent of Police (Traffic) u Dr.
Dara Aswaghosh ha ka jingdon lang u SP ka East Khasi Hills u Bah Sylvester Nongtnger bad ruh u Deputy SP (Traffic) u Bah Mac Joel Marngar.
U Lat ka Jylla u la pynmih ïa ka jingbthah ïa ki tnat treikam ka Sorkar ba ki dei ban weng kam noh ïa kito ki nongtrei kiba la kynjoh sha 70 snem ka rta.
Kane ka jingbthah ka la mih ruh ha ka por ba ka jingïakren ka la ïaid sharum-shaneng halor ka jingthung kam ka tnat Meghalaya Urban Development Authority (MUDA) ïa u Chief Engineer uba la kynjoh 78 snem ka rta.
Nalor kane, ki la mih ruh ki jingïakren ba ki don ki tnat kiba la thung kam ïa ki briew kiba la dep shongthait la slem bha.
Kumta na ka liang u Lat ka Jylla u la pynmih ïa ka jingpynbna ba ki briew kiba la kynjoh ïa ka 70 snem kim dei shuh ban dang shah thung kam ne thung kam biang.
Namar kata, u la bthah ïa baroh ki tnat Sorkar/Agency jong ka Sorkar Jylla kiba la ai kam ne thung kam biang ïa ki briew ba la kynjoh sha ka rta kaba 70 snem ba kin weng noh shi syndon ïa ki.
Ka Voice of the People Party (VPP) ha ka Sngi Balang ka la kren shai ba kan ym pan jingkyrshan na kano-kano ka seng saiñ pyrthei ban ïakhun ïa ka ilekshon ban wan sha ka Lok Sabha.
“Em, ngin ïaid hi marwei.
Ngin ym pan jingkyrshan na kano-kano ka seng saiñ pyrthei.
Ngin ïakhun hi marwei ïa ka ilekshon," la ong u Vice-President ka VPP, Dr.
Kara Chen haba jubab la ka seng kan pan jingkyrshan ne em na kiwei pat ki seng saiñ pyrthei (kiba don kajuh ka jingmut) na bynta u kyrtong ka seng ha ka ilekshon MP ha u snem ban wan.
Haba pynshai ïa katei ka bynta, u la ong ba ka seng ka kwah ban shaniah hi halade khamtam ka jingshaniah ha ka jingkyrshan jong u paidbah bad kumta kam donkam ïa ka jingkyrshan jong kano-kano ka seng saiñ pyrthei.
“Kumba long ha ka ilekshon ba la dep, ngi la ïakhun hi marwei, ngim shym la ïatehlok bad kano-kano ka seng saiñ pyrthei bad na bynta ka ilekshon MP ruh, ngin ïakhun hi marwei khlem ka jingkyrshan jong kano-kano ka seng saiñ pyrthei," la ong u Dr.
Chen.
Halor ki mat kiba ka seng kan leit sha u paidbah, u la ong ba ki don bun tylli ki mat, hynrei kawei kaba ha khmat eh ka dei ka ‘Reservation Policy’, nalor kiwei-kiwei.
“Lada ki paidbah ki jied ïa u kyrtong jong ngi sha ka Lok Sabha, ngi sngew ba ngin lah ban pynpaw ïa ki jingsngew jong ngi hapoh ïingdorbar khamtam haba ïadei bad ka mat halor ka ILP bad kiwei-kiwei kiba donkam na bynta ka Jylla," la ong u Vice-President.
Kumjuh, haba kylli la ka VPP kan pan jingkyrshan ne em na kiwei-kiwei ki seng ’riewlum na bynta kane ka ilekshon, u la ong ba ka seng kam sngew donkam ïa kata ka jingkyrshan namar ka nongrim jong ka seng ka ïapher bak-ly-bak na kiwei pat ki seng ’riewlum.
“Kumta kan long kaba eh ïa ngi ban ïatreilang bad kiwei pat ki seng saiñ pyrthei," u la ong.
Ka VPP ha ka Sngi Balang ka la pynbna ïa ka kyrteng jong u Dr.
Ricky A.
J.
Syngkon kum u kyrtong ka seng u ban ïa aireng ha ka ilekshon sha ka Lok Sabha ha u snem ban wan.
Shuh shuh haba jubab u la bynrap, “Na bynta ka ilekshon MDC, ngi dang khmih bniah ïa ki kyrtong bad ngin sa pynbna hadien ïa kane.
".
U District Magistrate jong ka West Jaiñtia Hills District u la pyntreikam da ka Section 144 CrPC ha ka jaka ïakajia hapdeng ka shnong Maskut bad ka Tyrshang kiba hap hapoh ka Thadlaskeiñ C&RD Block.
Ïa kane ka hukum la pynmih hadien ba kitei artylli ki shnong ki la ïakajia na ka daw ka jingpom ïa ki dieng kseh ha ka jaka ba la tip kum ka Rashi Tyndem.
Kumta District Magistrate u la khang ban ïalum paidbah palat 5 ngut shaneng, ban rah ïa kino-kino ki tiar pynmynsaw da ki kynhun ne ki ’riewshimet, la khang ruh ban pom dieng, lane kit ïa ki mar khlaw na katei ka jaka ba ïakajia.
Kat kum ka hukum ba la pynmih da u District Magistrate, u la ong ba la don ar tylli ki Non FIR Case ba la ai sha ka ïing bishar jong u Executive Magistrate bad la phah soi ruh ïa ka jingïateh (Bond) hapoh ka Section 107 CrPC ïa ki waheh shnong jong kitei ar tylli ki shnong da kaba kular ban ym thaw kino-kino ki jingkulmar.
Kane ka hukum kan treikam mardor tat haduh ban da pynbna da kumwei.
Ki khynnah skul jong kawei na ki skul ha West Jaiñtia Hills District ki la pynlong ka jingïaid paidbah ha ka 21 tarik mynta u bnai ban pyrshah ïa ka jingshah thombor jong kawei ka khynnah kaba dang 12 snem rta.
Ki khynnah skul shynrang bad kynthei kiba ïashim bynta ha katei jingïaid paidbah ki la rah lang ïa ki placard ryngkat ki jingthoh pynrem bad dawa na ka sorkar ban shim khia halor kane ka kam namar kum kane ka jingjia kam dei shuh ban jia ïa kiwei-kiwei ki khynnah rit.
Kum ban shu pynkynmaw, ki bahaïing hasem jong katei ka khynnah ki la ujor da ka ejahar ha Women Police Station ha ka 16 tarik Jylliew pyrshah ïa u Enrysing Marbaniang, 31 snem rta, uba na Mairang, Eastern West Khasi Hills ba u thmu ban bat bor ïa katei ka khynnah ha ka 15 tarik Jylliew ha ka por kumba 6 baje janmiet.
La kynnoh ruh ba une u briew u la thombor ïa ka da kaba dat bad shoh pynmynsaw haduh ba kane khynnah kam tip briew shuh.
Ha kajuh ka sngi ki pulit ki la kem noh ïa utei u briew bad mynta u don ha ka jingtohkit ka ïingbishar.
U Deputy Chairman ka Khasi Hills Autonomous District Council (KHADC), Bah Charles Marngar bad uba dei ruh u MDC ka Mawhati konstitwensi, u la pynpaw ba ha kine ki saw snem shiteng haba u shong ha ka liang pyrshah baroh ki CEM kiba la leit ki shu kut tang ha jingkular, hynrei ym don ba shim khia ban hiar dalade sha khappud ban sngap ïa ka jingeh ki paidbah.
Haba ïakren bad ki nongthoh khubor ha kamra treikam mar shu shimti kum u Deputy Chairman, u la ong ba u CEM ba mynta (Bah Pyniaid Syiem) u la kular ban leit jurip ïa ki shnong ha khappud khamtam ha konstitwensi jong u ha shwa ba ka samoi treikam kan kut noh.
Nangta, u la ïathuh ba u Bah Pynïaid u la kular ba hadien artaïew ba la dep thaw ïa ka EC un sa lum jingïalang ban hiar sha khappud bad ka jylla Assam ban leit jurip ïa ki shnong.
“Nga kyrmen ha kine ki 6 bnai ba nga shong ha kane ka shuki, ngan buddien ïa ka EC bad ïa u CEM ba kin pynurlong ïa kane ka jingdawa jong nga bad ïa kiwei de ki kam na ka bynta ka jingmyntoi jong ka jaidbynriew" u la ong.
Shuh shuh u la pynpaw ba ha kane ka jinglong MDC jong u, u kwah ba kane ka jingpynbeit ïa u pud kan urlong noh, namar lada la pynkylla noh ïa ka 6Schedule lada ki MLA kim lah ban long MDC shuh kan pynsahnam ha kane ka por ba u dang long kum u MDC.
Wat la ki kylli balei ka Congress ka ïatreilang bad ka NPP ha KHADC, hynrei u la ong ba ha KHADC ka ïapher namar ka dei ban peit ïa ka khyndew ka shyiap bad ka riti dustur.
Katba ha ka jylla ki shong ha ka liang pyrshah namar ki don ha kawei ka nongrim.
Haba phai hapoh ka ïingdorbar u Bah Charles u la shah jied da kaba suk kum u Deputy Chairman namar ym don mano-mano ba ïakhun pyrshah.
La ïoh ruh ka jingkren ai khublei na ki MDC kynthup na u CEM bad u nongïalam ka liang pyrshah.
Ka jingjied thymmai ïa u Deputy Chairman ka dei hadien ka jinghiar shuki u Bah Alvin Sawkmie, MDC ka NPP na Mawsynram konstitwensi namar un leit noh kum u EM.
Ka Joint Action Committee (JAC) kaba kynthup ïa ki saw seng- ka FKJGP, MPUF, JSU bad ka JPWO ki la lap ïa ka jingdkoh halor ka rukom pyntrei ïa ki skhim pynroi bapher bapher ha Nartiang Durga Temple.
Kane ka skhim dei kaba la mang da ka sorkar pdeng lyngba ka Prashad Scheme kaba tip kum ka “Prashad Scheme at Nartiang Shakti Peeth".
Ki nongïalam ka JAC ba kynthup ïa u Bin Raliang Chairman JAC uba long ruh u President FKJGP Nartiang Area Unit, u Chalbestar Myria Secretary JAC, Education Secretary MPUF Central Body, u Andy Sumer General Secretary JSU Nartiang Circle, u Rimioo Nongtdu President ka JPWO West Jaiñtia ki la ong, ba ka tnat jngoh kai ka sorkar Jylla ha ka 19 tarik Risaw, 2020 ka la khot ‘tender’ na ka bynta ki jingtrei bapher bapher ha ka mang tyngka ba 4 klur tam bad la buh ruh ban pyndep hapoh 18 bnai.
Kumta na ka daw bym lah kiar la pynjynsur noh shaduh u bnai Lber mynta u snem.
Nangta hadien ba ka por pyntrei ka la kut bad ruh namar bun ki jingtrei la lap ba shu trei torti ha kajuh ka por don kiba dang sahteng, kumta ka JAC ka la wad jingtip lyngba ka RTI bad ka sa lap ba don ka jyrsieh bamsap ba jur ha kaba ïadei bad kane ka skhim namar ba ka mang pisa bad ki jingpyntrei bapher bapher bala pyntrei kim ïahap satia.
Ki la kynnoh nalor bym ïahap ka rukom pyntrei bad ka mang pisa hynrei don ki jingtrei kiba khlem trei ei ei kiba la kot duna 2 klur tam kiba kynthup ïa ka Site Development with landscaping, drinking water, Solit waste Management, Resting Shed, Illumination Nartiang Monolith bad Illumination Nartiang Shakti Peeth.
Ka JAC ka ïathuh ba shwa kane ka la dep ai jingthoh sha u Lat ka Jylla, Asst Engineer ka MTDC Shillong, Managing Director ka MTDC Shillong, Commissioner & Secretary ka tnat jngoh kai ka sorkar Jylla, MLA ka thaiñ bad kiwei hynrei ym don ba shim khia halor kane ka kam.
U Myntri Rangbah ka Jylla, Conrad K Sangma u la pynlong ka jingïakren bad baroh ki Deputy Commissioner jong ki district bapher bapher ka Jylla lyngba ka video conferencing namar ka jingbteng ban hap slap, bad ka jingshah lynshop ha kine ki sngi.
Kumta u la bthah ïa ki bor district ban peitngor bad pynkhreh lypa ban pynbiang ïa ki jingdonkam lada mih kano kano kaba long kyrkieh.
Nalor ki Deputy Commissioner, la don lang ruh ki heh ophisar kiba peit ïa ki tnat treikam bapher bapher ka Sorkar Jylla ha kaba u la kyntu ban shimkhia namar ki jingpynjulor kiba jia na ka jingjur u slap bad ki lad jingïarap ïa kiba shahktah.
Nangta, u la pyntip ba ka jingïalang ka la pynlong ïakren ïa ki jingdonkam kiba hap ban pynkhreh ha ki sngi ban dang wan namar ka la don ka jingbatai lypa ba ka Jylla kan ïoh ïa u slap bajur bha.
U Myntri Rangbah u la ong ba ki Deputy Commissioner lem bad ki tnat treikam bapher bapher kin ïasnoh kti lang ban khmih ïa ki jingjulor kiba wan jia na ka jinghap slap kaba khlem sangeh ha kaba la don ruh ka jingduh ïa ki mynsiem briew.
Ha kine ki sngi naduh ba hap u slap bajur, la sakhi ïa ka jingtwa ha kylleng bad jingshlei um ha kaba ki wah ruh ki la shlei bad tuid palat ia u laiñ la jingma.
Ki don ruh ki briew kiba la shahrong ha ki wah heh ha ka por ba ki leit khwai doh.
Ka jingjulor ki surok bad jingdon jingem ka la jur bha hynrei ka Sorkar ka dang lum jingkheiñ ka kita.
Ka Ri Bhoi Youth Federation (RBYF) Mawhati Circle ka pynpaw ïa ka jingsngewkhia halor ka jingleh mynthi ka sorkar jylla ha kaba ïadei bad ka thanat Umsohlait kaba la shu ieh shrah haduh mynta mynne naduh ba la plie paidbah ha u snem 2017 da u Bah HDR Lyngdoh (Bam Kwai ha Dwar U Blei) uba long u Myntri ka tnat Kam Pohïing ka jylla ha kito ki por.
Ha ka kyrwoh khubor ba la pyllait da u President samla Reynold Dkhar u la ong, kumba long mynta, katei ka thanat la pyndonkam tang ha ki lai tylli ki kamra kiba rit jong ka Village Employment Council (VEC) jong ka shnong Umsohlait.
Kum ka seng ka la kynthoh ba kane ka long kum ka jingibeiñ ïa katei ka thaiñ bad ka long ruh ka jingjah burom ruh ïa ka tnat pulit hi baroh kawei.
Ka seng ka la kynnoh ruh ba ka jingbym shimkhia jong ka sorkar jylla ban thaw ïa ka thanat kaba pura ha katei ka thaiñ mynta la hynñiew snem da kaba shu pyndonkam sah ïa ka kamra jong ka VEC ka long ruh ka jingleh shiliang khmat jong ka sorkar jylla.
Kane ka wan ruh wat hadien na ka liang ka seng ka la dep ban buh jingthoh sha ka Deputy Commissioner barim jong ka Ri Bhoi, ka Kong RM Kurbah na ka bynta ban shimkhia halor kane ka kam, hynrei kane ruh ka khlem poi shaei-shaei.
Kum ka seng ka la ong lada kan ïai long sah kumne, kam don jingmut satia ïa kane ka thanat ba kan don namar kam ai jingmyntoi ïa ki paidbah ka thaiñ.
Namar kata, kum ka seng kan ban hap ban shim da ki sienjam kiba tyngeh lada ka sorkar jylla ka dang ïai kuman halor kane ka bynta.
Ha kawei ka bynta, ka seng ka pynpaw pat ïa ka jingsngewnguh ïa u MLA barim ka thaiñ, u Bah Julius Dorphang namar ba dei ha ka por jong ka jinglong nongmihkhmat ka jong u la lah ban wanrah ïa kane ka thanat kaba la pynkmen shikatdei ïa ki paidbah.
Pynban naduh ba u rem noh ïa katei ka thanat la shu ieh shrah kumto kat haduh mynta.
Ha kajuh ka por na ka liang ka seng ka buh ruh ïa ka jingkyntu ïa u nongmihkhmat ba mynta ka Mawhati, u Bah Charles Marngar ba u dei ban shim khia ban ïakren bad ka sorkar jylla halor kane ka mat na ka bynta ka jingmyntoi jong ki paidbah ka thaiñ Mawhati hi baroh kawei.
Halor kane ka bynta, ka seng ka ai por shi taïew ïa ka sorkar jylla ba kan jubab bad leh ïa kaba donkam halor kane ka mat.
Lada ka sorkar jylla kam jubab eiei ne leh mynthi, ka seng kan sa pynlong ïa ka jingshong kyllaiñ mungor kaba shi sngi.
Hadien kata kan sa leit ban khang tala syndon ïa katei ka thanat, la pynkut ka kyrwoh.
Ha kawei ka jingjia kaba sngewsih kaba la jia ha ka Sngi Balang ha ka por kumba 10:30 mynstep, kawei ka khynnah kynthei kaba dang 17 snem ka rta ka la dkhat noh ïa la ka jingim da kaba phasi ïalade ha u tyllai.
Katei ka jingjia ka la jia ha ka ‘Shelter Home’ jong ka tnad Social Welfare, Mawdiangdiang.
Katkum ka jingïoh jingtip na u Superintendent of Police (SP) City, u Bah Vivek Syiem, u la ong ba katei ka khynnah ka la leh ïa katei ka kam da kaba sdien phasi ïalade ha kawei na ki kamra jong katei ka ‘Shelter Home’.
Utei u heh pulit u la ïathuh ruh ba katei ka khynnah ka dei ka lanot kaba la ngat teng ha ka jingshah leh be-i-jot.
Kumta ïa katei ka jingjia la pynngat hapoh ka mukotduma POCSO kaba la ujor hapoh ka thanat Mawngap.
Na ka liang ki heh ophisar jong ka tnad Social Welfare haba ïoh jingtip halor katei ka jingjia ki la leit mar-mar sha katei ka ‘Shelter Home’ ban tohkit halor katei ka jingjia.
U Bah Syiem u la ïathuh ruh ba ka jingtohkit halor katei ka jingjia ka dang ïaid shakhmat bad ïa katei ka jingjia la pynngat hapoh Rynjah Police Station.
Ïa ka ‘Post Mortem’ la pyndep ha NEIGRIHMS, Shillong bad kat haduh ba la pynmih ïa kane ka khubor, ym pat tip satia ïa ka daw tynrai halor katei ka jingjia.
Katkum ki tyllong khubor ba la ïoh lum, la ïathuh ba katei ka khynnah ka dei kaba la mad ïa ka jingjia kaba sngewsih ha u Naiwieng jong u snem ba la dep ha kaba ka la shah leh be-i-jot ha la u jong u kñi.
Kumta na ka bynta ka jingshngaiñ jong ka, ka Child Welfare Committee ka la shimti noh ïa ka bad pynbiang ïa ka jaka sah ha Shelter Home kaba ha Mawdiangdiang.
Na ka liang ka Meghalaya State Commission for Protection of Child Rights (SCPCR) ruh ka la shim khia halor katei ka jingjia.
Ka Congress kaba don ha ka Liang Pyrshah ha ka Sngi Balang ka la pynpaw ba ka long kaba la kloi ban kyrshan bad ïatreilang bad ka sorkar Meghalaya Democratic Alliance (MDA-2) ba la lamkhmat da ka National People’s Party, tang lada weng noh ïa ka Bharatiya Janata Party (BJP).
U President ka Meghalaya Pradesh Congress Committee (MPCC), Bah Vincent H Pala haba kren sha ki lad pathai khubor u la ong ba ka Congress kan kmen shibun eh lada ka lah ban pynkohnguh ïa ka NPP ba kan dkhat noh ïa ka jingïadei bad ka BJP, haba la kylli ba hato ka Congress kan kyntu ïa ki nongïalam ka NPP ban phah mih noh ïa ka BJP na ka sorkar MDA.
Une u nongïalam ka Congress ha Jylla u la ong ba lada ka BJP kam don shuh ha ka sorkar MDA, kan long kaba kloi ban kyrshan bad ïatreilang bad ka NPP ha Jylla, kam don jingartatien satia ïa kane.
Kane ka jingkynthoh jong u ka la mih hadien ba ka Congress ka la kyrshan ïa ka NPP ban pynkhyllem ïa ka Executive Committee ba la ïalam da ka United Democratic Party (UDP) ha Khasi Hills Autonomous District Council (KHADC) lyngba ka No-Confidence Motion.
Halor ka jingleit ban ai jingkyrshan jong ki MDC ka Congress ïa ka NPP ha KHADC, u Bah Vincent u la ïathuh ba ïa kane ka kam, la leh hadien ba la dep ban ïoh jingmynjur ym kaba ki la shu leh lyndet.
Haba kylli, u la ong ba ha kaba ïadei pat bad ki 5 ngut ki MLA kiba la leit ban kyrshan ïa ka Sorkar ba la lamkhmat da ka NPP ha u snem 2022, ka dei kaba ki la leit hi da lade khlem ka jingtip jong ka seng, hynrei kane kaba mynta ka ïapher bha na kaei kaba la jia ha kito ki por.
Ha kajuh ka por, u Bah Pala u la ong ha KHADC ym don BJP satia.
Katkum ka jingong jong u, u CEM u dei uba shah jied na ka NPP bad u Dy CEM un dei na ka Congress ha KHADC.
“Namar kata, kano-kano ka rai ba kin shim kan long beit na ka bynta ka jingbha ka Council," u la ong.
Haba phai pat sha ka Jylla, une u Khliehduh ka MPCC u la ong ba ka Congress kan ïai neh ban shong ha ka Liang Pyrshah bad kan ïai bteng ban kren ïa ki mat bapher bapher kiba ktah ïa ka Jylla bad ïa u paidbah.
U la ïeng skhem ruh ba lada dei ba don ka BJP ha KHADC, ka Congress kan nym treh satia ban ai jingkyrshan ïa ka NPP bad ong “Ngi la kren shai ba ngi kloi ban ïatreilang badno-badno ruh lait noh bad ka BJP".
Ka Laitkor SC bad ka PFR Academy ki la bteng ïa ka jingjop kaba ar ha ka lympung ïalehkai Women’s League ba la pynïaid da ka Shillong Sports Association ha ka sngi palei ha madan MFA kaba ha Third Ground, Polo.
Ha kane ka jingïakhun kaba ar jong ka Group-A, ka Laitkor SC ka la pynjem khnap sa ïa ka Mawkriah West SC da 16-0 kol.
Ka Nisilia Majaw ka la khur haduh ar tylli ki hat-trick bad ka Ïaraplang Nongrum ka la thep san kol.
Wat la ka Laitkor ka la lah ban pynliem ïa ka Umpling SC da 6-0 kol, hynrei ha kane ka jingïakhun kaba ar katei ka kynhun kaba wan ba-ar ha u snem ba la dep, ka la nang pynjanai shuh shuh ha ka ban thep kol kat haduh ba ka la jan kynjoh shaduh ki lai dorjon.
Ka Nisilia Majaw kaba la khur ïa ar tylli ki hat-trick, ka la ïoh ban thep ha ka minit kaba 35, 41, 42, 59, 63 & 64.
Kumjuh ka Ïaraplang Nongrum ka la ïoh ban thep san kol ha ka minit kaba 25, 68, 69, 70 & 70+2.
Ka Tracy Rympei ka la khur ïa ka hat-trick hadien ba ka ïoh ban thep lai kol (10, 19 & 29), katba ïa ki shi kol la thep da ka Ïawanlang Nongbet (22) bad ka Ibakordor Wahlang (34).
Haduh kaba kut jong ka jingïalehkai ka Mawkriah kam shym lah ban pynphai wat tang shi kol bad ka la mad ïa ka jingshah rem ba ar ha kane ka lympung.
Haba phai sha ka jingïakhun ba ar, ka PFR Academy ka la pynliem noh ïa ka Umpling SC da 7-0 kol.
Kane ka long ka jingjop ba ar ïa ka PFR.
Ha ka jingïalehkai ba la dep, ka la jop da 16-0 kol ïa ka Mawkriah West.
Ka J.
Lyngdoh ka la khur ïa ka hat-trick hadien ba ïoh thep ha ka minit kaba 20, 25 & 46.
Kumjuh ka B.
Kharsyntiew (19 & 70) ka la ïoh ban thep ar kol bad ïa ka shi kol la thep da ka D.
Khongwet (21) bad ka R.
Suting (51).
Kumba ka paw ka PFR bad ka Laitkor ki dei ki kynhun kiba la lah ban thep palat ar phew kol tang ha ki ar tylli ki jingïalehkai.
Ka PFR ka la lah ban thep haduh 23 kol bad ka Laitkor ka la thep 22 kol.
Ki jingïalehkai ha ka Group-B ha ka sngi Thohdieng kin long hapdeng ka Mawlai SC pyrshah ïa ka Kharang SC ha ka por 2:30 noh phai sngi bad ka Ïasnohktilang FC pyrshah ïa ka Lumparing SC ha ka por 4:15 janmiet.
Kan dei ka sien kaba nyngkong eh ba ïa ka lympung 132nd Durand Cup yn pynlong ha ki saw tylli ki jaka kiba kynthup ïa ka nongbah Shillong.
Ha kane ka lympung la pynkhreh ruh ban pynlut haduh T.
89 lak na ka bynta baroh ki khusnam.
Ïa kane ka lympung yn sdang naduh 3 tarik u Nailar haduh 3 tarik u Nailur.
Nalor ka Shillong, kiwei pat ki jaka ban pynlong ïa kane ka lympung ki long ha Kokrajhar, Kolkata bad Guwahati.
Kin don haduh 28 tylli ki klob ki ban ïashim bynta ha kane ka lympung.
12 tylli na kitei ki dei kiba shim bynta ha ka Indian Super League (ISL), 11 tylli na ka I-League bad 5 tylli na ka kynhun shipai.
Ïa ka Durand Cup la ju pynlong manla u snem bad la sdang nyngkong eh ha Shimla ha u snem 1888.
Ïa kane ka lympung kaba la rim bha la pynlong da ka All India Football Federation (AIFF) lem bad ka Durand Football Tournament Society (DFTS).
Ka Bengaluru FC ka dei ka kynhun kaba la bat ïa ka nam lahduh ha u snem ba la dep hadien ba pynliem ïa ka Mumbai City FC ha ka final.
Ha kawei pat ka liang ka East Bengal FC, ka dei ka klob kaba la khur ïa ka nam lahduh haduh 17 sien.
Wat la ka JN Stadium ha Polo ka dang don hapdeng ka jingmaramot, hynrei ka SSA Stadium lane ka SAI Training Centre ki lah ban pynlong ïa ka Durand Cup, kaba long ka sien kaba nyngkong eh ha kane ka nongbah.
Ha Kolkata yn pynlong ha Vivekananda Yuba Bharati Krirangan kaba lah ban ngiam haduh 85,000 ngut ki paidbah nongpeitkai.
Ha Kokrajhar yn pynlong ha SAI Special Area Game Centre, kaba lah ban ngiam 10,000 ngut ki paidbah bad ka Indira Gandhi Athletic Stadium ha Guwahati ka lah ban ngiam haduh 30,000 ngut ki paidbah nongpeitkai.
Ki kynhun ïalehkai ISL ki ban ïashim bynta ha kane ka lympung ki long ka Bengaluru, East Bengal, Chennaiyin, Goa, Hyderabad, Jamshedpur, Kerala Blasters, Mohun Bagan SG, Mumbai City, NorthEast United, Odisha & Punjab.
Na ka I-League ki long ka Aizawl, Churchill Brothers, Delhi, Gokulam Kerala, Mohammedan, Rajasthan United, NEROCA, Real Kashmir, Shillong Lajong, Sreenidi Deccan bad ka TRAU.
Na ka liang ka kynhun jong ki shipai ki long ka Army Green, Army Red, Indian Air Force, Indian Navy bad ka Assam Rifles.
Ka Voice of the People Party (VPP) ha ka Sngi Balang ka la pynbna ïa ka kyrteng jong u Dr.
Ricky A.
J.
Syngkon kum u kyrtong ka seng u ban ïa aireng ha ka ilekshon ban wan sha ka Lok Sabha.
“Ka State Election Committee (SEC) jong ka seng ka la ïakynduh ha ka 16 tarik mynta u bnai bad hadien ka jingpyrkhat sani bha, la mih kawei ka rai – ba ngin pynïeng ïa u Dr.
Ricky A.
J.
Syngkon kum u kyrtong jong ka VPP na bynta ka ilekshon MP ka ban long ha u snem ban wan," la ong u Vice-President uba long ruh u Chairman ka SEC, Dr.
Kara Chen haba kren sha ki lad pathai khubor.
Halor kane, u la ong ba ka seng ka la ïoh pdiang ïa ki aplikeshon bad ki don ruh kiba la ïakynduh hi ïa u President ka VPP ban pynpaw ïa ka jingkwah jong ki ban ïakhun ïa ka ilekshon MP.
“Ki don 2 ngut kiba la aplai na bynta ban ïakhun ïa kane ka ilekshon na ka seng – Dr.
Bahunlang Tron bad Prof.
Lakhon Kma nalor u Dr.
Ricky A.
J.
Syngkon.
Ki don ruh kiwei kiba la wan ïakynduh hi ïa u President," u la ong.
U Chairman u la ong ba u Dr.
Syngkon ha kajuh ka por u dei ruh u General Secretary bad u dkhot nongseng jong ka VPP.
Kumta ka seng ka sngew ba u long u briew uba biang eh ban mihkhmat ïa ka seng ha kane ka kynti.
Haba kylli, u la ong, “Kata ka jingsngew jong ngi, lada u ïeng na ka seng, u don jingkyrmen beit ban jop ïa ka ilekshon.
Ka shong ym tang ha u kyrtong namar ka seng ruh ka don ka bynta kaba khraw.
"Haduh katno ka seng ka sngew skhem ban jop ïa kane ka ilekshon (MP), u Dr.
Chen u la ong ba kum ka seng saiñ pyrthei, shisien ba la mih shakhmat ban ïa aireng ha ka ilekshon, kata hap ban ïaid shakhmat lada jop ne rem.
“Kam shong ha ka jingdon ki MLA, ka shong ha ka rai jong u paidbah bad kumta ngi sngew ba shisien ba ngi la mih ban ïakhun, ngi hap ban ïaid shakhmat bad ka shong ha ki paidbah ban rai la ngi jop ne rem," u la ong.
Ha kawei ka liang, haba kylli halor ka jingpan tiket u Bah Mayborn Lyngdoh, utei u nongïalam u la bynrap, “Haba ïadei bad kata, na ka liang jong ngi, ngi khlem ïoh eiei namar don kito kiba la ïakynduh ïa u President bad don ruh napdeng jong ki kiba la ai da ki jingthoh ba ki kwah ban ïakhun ïa ka ilekshon MP.
".
Ka Lebanon bad ka Maldives ki la khur ïa ka jingjop kaba nyngkong ha ka SAFF Championship ha ka sngi palei.
Ha ka jingïakhun kaba nyngkong jong ka Group-B, ka Lebanon ka la lah ban pynliem noh ïa ka Bangladesh da 2-0 kol ha Sree Kanteerava Stadium kaba ha Bengaluru.
Wat la kine ki kynhun kim shym la lah ban thep kol ha ka kylla step, hynrei ka Lebanon ka la lah ban pynurlong na ka bynta ban ïoh pynkhih jar ha ka minit kaba 74 lyngba u Hassan Maatouk.
Ïa kawei pat ka kol la pynbud ha shwa ban wai ka jingïalehkai lyngba u Khalil Bader na ka bynta ban khur ïa ki lai point kiba nyngkong na kane ka group.
Kumba ka paw ka Lebanon ka dei ka kynhun kaba la bat ïa ka kyrdan ba 99 ha ka pyrthei bad ka Bangladesh ka don ha ka kyrdan ba 192.
Haba phai sha kawei pat ka jingïakhun kaba ar, ka Maldives ka la lah ban pynliem noh ïa ka Bhutan da 2-0 kol.
Tang mar ïasdang ka jingïalehkai ka Maldives ka la ïoh ban pynkhih jar nyngkong eh lyngba ka penalty ba la shut da u Hamza Mohamed ha ka minit kaba 6 bad ïa kawei pat ka la thep hashwa ban kut ka jingïalehkai lyngba u Naiz Hassan ha ka minit kaba 90.
Kham ha shwa ban wai artad ka jingïalehkai ka Maldives ka la duh noh ïa u rangïalehkai shapdeng Hassan Raif Ahmed uba la shah sei red card ha ka minit kaba 90+2.
Kumta une u rangïalehkai un duh ïalehkai ha ka jingïakhun ka ban wan pyrshah ïa ka Bangladesh ha ka 25 tarik.
Kane ka lympung kan bteng biang ha ka 24 tarik ha kaba ka India kan ïakhun pyrshah ïa ka Nepal ha ka por 7:30 mynmiet bad ka Pakistan ïa ka Kuwait ha ka por 3:30 janmiet.
Ka Federation of Khasi Jaiñtia & Garo People (FKJGP) Nongstoiñ Circle ha ka sngi Palei ka la leit ïakynduh ïa ka District Sports Officer (DSO) West Khasi Hills ka Kong Balarina Syiem ban pan jingshai halor kitei ki kynrum-kynram kiba la mih ha kaba ïadei bad ka jingbymhun halor ka jingjurip rta (screening) ïa ki khynnah ki ban ïashim bynta ha ka lympung ïalehkai District Level Subroto Mukherjee Football Cup.
Ïa kane lympung la thmu ban sdang naduh 26 tarik mynta u bnai kaba la phiah sha ki lai tylli ki kyrdan ïalehkai, kita ka Under-14 jong ki khynnah shynrang bad ka Under-17 jong ki khynnah shynrang bad kynthei.
Haba ïakren bad ki nongthoh khubor, kitei ki dkhot ka FKJGP ki la ïathuh ba ka DSO ka la kubur ba ka jingshim por haduh ban da miet ban pyndep ïa ka jingjurip rta namar ka jingbun ki skul kiba wan shim bynta kiba la don haduh 37 tylli baroh ki skul na WKHD.
Ki la ïathuh ba ki la hap ban pyndep beit bad lada ym lah ban pyndep kan sa ktah pat ïa ki skul kiba lehse kin nym lah shuh ban phah wan biang ïa ki khynnah ha kawei pat ka sngi.
Halor ki jingkynnoh leh shiliang khmat ïa ki skul, ka DSO ka la kyntait ba kam shym la don kum kata namar ba ïa ka jingjurip rta la pyrkhing bha khnang ba kan ym don ka jingleh tuh na ki khynnah bad ba ki hap ban wanrah lang ïa ki kot ki sla ban pynshisha ïa ka snem kha bad kiba dei hok ki jong ki.
Namar kata, na ka liang ka seng ka la kyntu ïa ka DSO ba kan shim khia ban pynbeit ïa ki kynrum kynram khnang ban lah kyntiew ïa ki kam ïalehkai ha ka district.
Ha kajuh ka por ka seng ka kyntu ruh ïa ki skul ba kin ym pynshlur ïa ki khynnah ban wanrah da ki syrnod sngi kha ki bym dei hok khnang ba kan long kaba ïaid beit ïaid ryntih.
Ka shlem treikam u Superintendent of Police, West Jaiñtia Hills District ka la pynlong da ka jingïalehkai paralok (Friendly Match) ban pynphriang ïa ka khubor halor ka jingma na u drok bad ka jingkhaii be-aiñ.
Ïa ka jingïalehkai la pynlong hapdeng ka West Jaiñtia Police bad ki Referee jong ka West Jaiñtia District Sports Association ha Kiang Stadium ha ka sngi palei.
Ïa ka kynhun jong ka West Jaiñtia Police la ïalam da u Additional SP, u Dr.
V.
D Sangahiwot Rymbai bad ïa ka kynhun jong ki rephri la ïalam da u Kermi Pasi.
Ha kane ka jingïakhun ka West Jaiñtia Police ka la pynliem ïa ki rephri ka WJDSA da 3-2 kol.
Ïa ki kol jong ka West Jaiñtia Police la thep da u Sientremi Rongi ha ka minit kaba 54 & 68 bad u Dr.
V.
D Sangahiwot Rymbai ha ka minit kaba 74.
Katba ïa ar tylli ki kol jong ki rephri ka WJDSA la thep da u Shiningstar Rymbai ha ka minit kaba 30 bad 78.
Ha kane ka sngi la donlang ruh u Officer In-charge ka Jowai Police Station u S.
Mannar bad kiwei kiwei.
Ïa ka ilekshon jong ka Wrestling Federation of India la hap ban pynkynriah noh sha ka 11 tarik u Naitung hadien ba ka la don ka jingujor ha kaba ïadei bad ka jingpaw kyrteng u pyrsa kurim jong u president u Brij Bhushan Sharan Singh ha ka thup jong ki nongthep vote na ka bynta katei ka synjuk.
U pyrsa kurim jong u Singh, u Vishal Singh u dei u president jong ka Bihar Wrestling Association.
Ki nongïalehkai ïalympat, kiba la pynlong ka jingïakhih naduh 23 tarik u Ïaïong hadien ba la don ka jingkynnoh ba u Singh u la jrong kti ïa ki ’thei ïalehkai kynthup ïa kiba dang khynnah, ki la pynthikna ba u Singh lane kiba haïing hasem ki lah ban ïadon kti ha ka ban pynthymmai ïa ki nongkitkam ha kane ka synjuk kaba thymmai.
Dangshen mynta u bnai ki nongïalympat kiba ïakhih pyrshah, ki la ïakynduh ïa u Myntri ka tnat ïalehkai u Anurag Thakur bad ki la rai ba ïa ka ilekshon jong ka synjuk dei ban pynlong ha ka 30 tarik mynta u bnai.
Hynrei ka ad-hoc committee ba la thung da ka Indian Olympics Association dangshen kaba la pynbna ba ïa ka ilekshon yn pynlong ha ka 6 tarik u Naitung, ka la rai ban pynkynriah noh sha ka 11 tarik u Naitung namar ka la don ka jingkynnoh ba ki don ki bahaïing jong utei u nongïalam ka synjuk, kiba la don ha ka thup kyrteng na ka bynta ka ilekshon ban jied ïa u nongïalam uba thymmai ha ka WFI.
Kumta na ka liang ki synjuk ïalehkai ïalympat na Maharashtra, Haryana, Telangana, Rajasthan bad Himachal Pradesh ki la kyntu ïa ka ad-hoc committee bad buh ruh ka jingkyrpad ba kin shah kynthup lang ha katei ka ilekshon.
Ki la pynpaw ba u la shah weng khlem kano kano ka daw hapoh ka jingïalam u Singh.
Katto katne ki dkhot ki la kynthoh jur ba u bahaïing jong u Singh ki la ïoh lad ha ka jingthep vote namar ki la shah thung be-aiñ hapoh ki synjuk ïalehkai ka jylla Bihar.
Katei ka kynhun jong ki nongïalympat ka la sdang ban pynlong ka jingïakhun naduh u Kyllalyngkot mynta u snem.
Hynrei katei ka kynhun hapoh ka jingïalam u Bajrang Punia, Vinesh Phogat bad ka Sakshi Malik ki la pynsangeh noh ïa ka jingshong kylllaiñ mungor hadien ba la pynbna ban pynlong ïa ka jingtohkit.
Hynrei ki nongïalympat ki la pynlong biang ka jingïakhih pyrshah hadien bym shym la pynbna paidbah ïa katei ka jingpynbna bad ruh ki la dawa ba dei ban kem ïa u.
Kane ka kynhun ka la leit ujor ruh sha ka Ïingbishar jong ka Supreme Court hadien ba ki la dep mudui da ka ejahar pyrshah ïa u bad kitei ki nongïalympat ki la kam ba ki bor pulit ki la kyntait ban leh kumta.
Ha ka 15 tarik mynta u bnai, ki pulit ka nongbah Delhi ki la ujor pyrshah ïa u Brij Bhushan halor ka jingkyntait jong u ha kaba ïadei bad ka jingleh tohmet ïa ki nongïalehkai kynthei.
Kiba bun ki nongtrei (contractual employees) kim tip satia ia ka hok ba ka Sorkar India ka la buh na ka bynta jong ki.
Ki dei ban tip ba kat kum ka Employees’ State Insurance Act, 1948 [Act No.
34 of 1948] 19th April, 1948 ka don ka Employees’ State Insurance Corporation (ESIC) bad ha Shillong, kane ka ophis/hospital ka don ha Lachumiere.
Lyngba kane ka skhim kin ioh bun ki jingmyntoi ha ka por ba pang ba shitom, ba kha khyllung bad lada mynsaw (accident) bad kiwei kiwei.
Bad kiba ap jakpoh na ki ruh kin ioh kumjuh.
Ki nongtrei ki dei ban buh 0.
75% bad ki nong-aikam kin buh 3.
25% na ka tulop sha ka ESI.
Ka treikam ha ka Ri India baroh kawei ym tang ha ki ophis sorkar kmie, sorkar jylla, hynrei baroh ki jait kam jong ki riew shimet kum ki karkhana, ki ïing basa, ki skul, ki dukan, ki jaka peit phlim, ki jaka rep, kiba trei ha khlaw, ki nongbylla, ki jaka sumar bad kumta ter ter (shisien ba la don palat 10 ngut ki nongtrei (20 ka shong kat kum ki kam), ki nongaikam ki hap ban pynrung kyrteng ia ki nongtrei jong ki ha katai ka ophis).
Nangta, kat kum ka Employees’Provident Fund & Miscellaneous Provision Act, 1952 [Act No.
19 of 1952] 4th March,1952, ka don ka Employees’ Provident Fund Organisation, bad ha Shillong, kane ka ophis ka don ha ka BSNL Complex (Lady Hydari Park).
Kane kan peit bniah bad pyrkhing ba baroh ki dei ban bud ia katei ka Act ha ka liang kumno ban kynshew pisa na ka bynta jong baroh ki nongtrei.
Ki nongtrei ki dei ban buh 12% na ka tulop bad ki nongaikam (sorkar kmie ne sorkar jylla /corporation/karkhana… etc) kin hah buh 3.
67% sha ka EPF bad 8.
33% sha ka Employee Pension Scheme (EPS).
Na ka bynta u snem 2022-23.
ka sut (interest) ka dei 8.
15% shi snem.
Baroh ki dei ban tip katno ka Basic Pay bad katno ka Variable Dearness Allowance (VDA).
Kumba ioh ki nongtrei sorkar, kine ki nongtrei ki don ka hok ban pan jingkhein kumno la shna ia ka tulop (monthly pay particulars).
Lada ym ioh ki lah ban khein kumne: Ha ka jing-ioh kaba Rs.
15,000/- shibnai, ot noh 12.
75 % (0.
75% ka ESI bad 12% ka EPF) ka tulop kan long (15000-1912.
50) = Rs.
13,087.
50 ym don ba lah ban ot wat tang shi paisa ruh.
Nangta ki nong ai kam ki dei ban thep 3.
25% = Rs.
487.
50 sha ka ESI, 3.
67% = Rs.
550.
50 sha ka EPF bad 8.
33% = Rs.
1249.
50 sha ka EPS.
Ka jingkynshew pisa baroh kan long (Nongtrei Rs.
1912.
50 + Nongaikam Rs.
2287.
50) = Rs.
4200/- ha ka shibnai.
Baroh ki dei ban don Aadhaar bad ban pyniasoh bad ka EPF Account khnang ban beit ka rukom thep pisa ha u Universal Account Number (UAN).
Man la u snem ki dei ban ioh ka EPF Statement.
Baroh ki ophis ka Sorkar Kmie haba ki donkam cleaner, security guard etc.
, ki hap beit ban pan na kita ki Service Provider kiba la ioh ia ka tender, namar ka ain kam shah ban shu ai ne thung kam katba mon.
Namar hangne ka Sorkar ka ioh lum khajna (GST).
Kito kiba pynkhein ain, kin shah pynshitom namar ki nongtrei jongki, kin duh noh ia ki jingmyntoi, kaba ka Sorkar India ka lah bhah lyngba ka ESI bad EPF.
Kitei ki khyndiat jingtip ki long kiba kham kongsan, dang don bun bah kiwei pat kiba ym lah ban thoh lut hangne.
Google ban ioh jingtip kham bniah, namar hateng haneng, ka Sorkar India, ka ju pynkylla ia ki kyndon.
Don bun kum kine ki nongtrei, kiba lah nang lah stad, bad kin sngewbha ban ia peit lem na ka bynta kito kiba kham duna ka jingtip, khnang ba kan ym don kano kano ka jingbakla.
Haba peit bad pule ïa ka rukom thoh ha kine ki sngi khamtam hapdeng kiba dang kham samla ha ka rta, don ki bym da kynmaw bha shuh ïa ki dak lane ki ‘Alphabet’ Khasi.
Namarkata, ngim banse ban pynkynmaw da kaba ai ïa kine ki dak kumne: A, B, K, D, E, G, Ng, H, I, Ï, J, L, M, N, Ñ, O, P, R, S, T, U, W, Y.
Ka burom bad ka jingïaroh ka leit sha u Rev.
Thomas Jones uba la wan poi sha kine ki Rilum Khasi ha ka 22 tarik Jylliew, 1841, bad uba la ai ha ka jaitbynriew ïa kine ki dak.
Dei lyngba jong kine ki 23 tylli ki dak ba ngi sa lah ban ïoh ïa kiba bun ki kyntien kiba ngi pyndonkam man la ka sngi.
Ki la ïaid la 182 tylli ki snem naduh ba u Rev.
Thomas Jones u la wan shane, bad lehse ka jingangnud jong une u rangbah ka long ban ïohi ïa ka jingïar ka ktien Khasi.
Ngim lah ban len ba ka ktien Khasi ka la ïar.
Ka jingai jinghikai ïa ka ktien ka long naduh ïa ki khynnah rit bad haduh kiba pule ban ïoh ïa ka kyrdan doktor (Ph.
D.
) ha skulbah North Eastern Hill University (NEHU).
Ka sorkar ka la buh ïa ka 22 tarik Jylliew kum kata ka ‘Sngi U Thomas Jones’ lane ka ‘Thomas Jones Day’ kum ka dak ban kynmaw burom ïa une u rangbah.
Ka long ruh kaba diaw haduh katta katta namar ha kawei ka liang, ki don ki kynhun kiba ïakhun ban pynrung ïa ka ktien Khasi ha ka Khyrnit Ba Phra (Eighth Schedule) jong ka Riti Synshar ka Ri India bad ha kawei pat ka liang, ki bun kiba la nang pynlyngkot ïa ka thoh dak Khasi da kaba pynrit jubor ïa ka rukom spel dak.
Ynnai ïakren shuh ïa ka jingklet ïa u dak G, Ng, Ï bad u Ñ.
Imat la ïa nguid sha kpoh ïa kine ki dak! Dei ban da thoh bad spel ha ka rukom kaba dei khnang ba kan ym ïalam bakla ïa kiwei khamtam ki khynnah.
Ngi dei ban ieh ïa kaba bha tam ha ki pateng ban wan kumba u Rev.
Thomas Jones u la ieh hashwa ba un pyndep ïa ka jingïaid lynti ha kane ka sla pyrthei.
Ngi la ïohi ïa ka jingshah ktah ka thoh dak Khasi ka dei ka pyrthei ‘Social Media’.
Ka rukom thoh lyngkot ïa ki kyntien, ka pyntroiñ ïa ka jingnang ban thoh beit ïa ki dak kumba ki dei ban long.
Haba ngi peit lei sha ka rukom thoh dak ha kine ki sngi, ka thoh dak tang dep rukom lane kata ka thoh ‘shortcut’, ka long kaba isaitmet haduh katta katta.
Ym ikob shuh ban ong ba ka dei ka ktien Khasi.
Lada baroh baroh ki ïathoh ha kane ka rukom, ym slem shuh ba kitei ki dak Khasi kin sa shu jah rngai kha-ma-kha shaba sep ka sngi, shaba ngen u bnai.
Pyndonkam ha ka rukom kaba dei bad ka ban pynjanai ïa ka ktien.
Ngim dei kiba bun paid kumba long kiwei.
Bad lada ngi ki rit paid ngin nang pynrit shuh shuh ïa ka ktien kaba ngi don, tang katta ki jingeh kin wan ban tyllep.
Ha ka jingshisha, kum ka jaitbynriew ba duna paid, ka dei ka kamram jong uwei pa uwei u dkhot ka jaitbynriew ban ai jinghikai iwei ïa iwei pat kumno ban thoh beit ïa ki dak Khasi.
Lada ngim pynbeit mynta, kam myntoi ban ïa babe kylla hadien habud.
Lada dei ha ki kot lane ha ki rynsan ‘Social Media’ pyrshang ban pyndonkam ha ka rukom kaba dei ïa ki dak thoh Khasi khnang ba kan long ka jinghikai ïa kiwei pat ki bym pat da sngewthuh bha.
Nangta ki don ruh pat kiba sngewbang ban ïakynthoh bad ïakren tang da ka ktien ‘English’ wat para Khasi ruh.
Ka jingpnah kaba sngewtynnad shisha ban sngap bad wat u Syiem ka Bilat un phuhmut phuhmat ynda u tip bad ïohsngew.
Kam dei kaba sniew ban nang ban ïakren ha kiba bun tylli ki ktien.
Hynrei dei ban pynmlien ban ïakren da ka ktien lajong haba don para ma ngi.
Lada para ma ngi ngim ïakren shuh da ka ktien Khasi, mano pat ki ban kren? Nangta ki don pat kiba ïathuh khana khyllew ba kim ju pule ïa ki kot lane ki kotkhubor Khasi.
Dang ïa shlan pat ban pynbor ïa ka sorkar ha Delhi, ka bym don wat tang uwei ruh u Khasi, ban ai jingithuh noh ïa ka ktien Khasi!Nalorkata, ngi dei ban takraiñ ruh ïa ki shlem treikam jong ka sorkar kiba bang tang ban ai jingthoh ha ka ktien ‘English’.
Teng-teng sngew kumba kiba trei ha ki kam sorkar ki dei tang ki Mem bad ki Sahep na Ri Bilat bad ym ki nongshong shnong ka Ri Khasi Jaiñtia.
