Ka surok na Main Gate jong ka Shrimanta Sankardev Cultural Centre Bishnupur, Shillong shaduh ka Gate jong ka Shrimanta Sankardev College yn tip noh kum ka ‘Saint Sankardeva Road’.
Ka surok na Sacred Heart Secondary School, Lumparing shaduh Dongsiej, Lower Lumparing yn tip noh kum ka ‘Sacred Heart Road"Ka surok hapoh ka Dorbar Shnong Kenches Trace, Oxford Hill & Rilbong (KOR)", na jaka tong um ka Municipal, ha ka jingkieng Harrison sha Last Stop up shaduh Oxford Taxi Stand (yn tip noh kum ka ‘Daplin Star Mawlong Road’.
Shillong, Jylliew 27 : Kawei na ki kynhun jong ki nonghikai skul ha ka jylla ba tip kum ka Federation of All School Teachers Of Meghalaya (FASTOM) ha ka sngi Nyngkong ka la shim ïa ka rai ban sdang biang ïa ka jingïakhih naduh mynta ka sngi, ka 28tarik u Jylliew.
Katkum ka kyrwoh ba la phah da u General Secretary ka kynhun, u Bah Andrew Lyngkhoi la ong ba katei ka jingïakhih ba khlem buh por miet bad sngi kan long ha Main Secretariat Shillong bad Mini Secretariat Tura naduh katei ka sngi naduh ka por 2:00 baje mynsngi.
Haba ïadei pat bad kito ha rilum Garo la ong ba ïa ki sienjam ba kin shim yn sa pynbna da ki nongïalam na katei ka thain hi.
Shillong, Jylliew 27: Ka Meghalaya Pradesh Congress Committee (MPCC) ryngkat ka Meghalaya Mahila Congress Committee (MMCC) mynta ka sngi, ki la pynlong ka jingïakhih hakhmat ka ophis MPCC ban pyrshah bad dawa pynduh noh ïa ka skhim rung kam shipai Agnipath.
Ka Seng ka ong ba ïa ïeng lang bad ki Samla jong ka ri ban ïada ïa ka hok jong ki ban dawa ban pynduh noh ïa kane ka skhim.
Ka kyrwoh ba la phah da u Sanjay Das, General Secretary ka MPCC, ka ong ba kane ka skhim ba la wanrah da ka sorkar BJP kan long ka jingma ïa ka jingshongshngaiñ jong ka ri.
“Ka jingai jinghikai ne ka training ba tang 6 bnai kam pat biang satia na ka bynta ka jingïakhun thma jong ka ri", la ong u Das.
U la ong ruh ba ka long kaba lyngngoh ba ka sorkar ha kaba kum kane ka por ba ka ri ka don hapdeng ka jingma na ki ri kiba na marjan, ka sorkar ka wanrah pynban da kane ka rukom treikam, kaba pyni ba kane ka sorkar kam patiaw ïa ka kam ïada ri ne ka kwah ban pynngat ha ki shipai khnang ban lait ïalade.
Shillong, Jylliew 27 : U Myntri Rangbah ka jylla, Conrad K Sangma uba dei ruh ha kajuh ka por u National President jong ka National People’s Party (NPP) hynne ka sngi Nyngkong u la hiar sha Mylliem ban kynduh ïa ki nongkitkam jong ka NPP Mylliem Block na ka bynta ban pynkhreh ïa ka elekshon MLA na katei ka constituency.
Ïa ki nongkitkam jong ka NPP Mylliem Block, u Myntri Rangbah u la kynduh kyrpang ïa ki ha ka ophis treikam ba thymmai jong ka party kaba don ha Nongkseh, Laimer.
Haba kren bad ki lad pathai khubor hadien kane, u Myntri Rangbah u la kubur ba ka party ka pynkhreh ban aireng ha baroh ki constituency jong ka jylla bad ka Mylliem kan dei kawei na ki.
Hynrei, haba jubab halor u kyrtong ba ka party kan sei na Mylliem, u Conrad u la ong, “Ïa mynta hi ngim pat kwah ban ïathuh shaphang u kyrtong ka por kan sa poi ba ngin pynbna.
"Kumba long haduh mynta hi, ka NPP watla kam pat pynbna uei u kyrtong ba kan sei ha u 2023 pynban ka jingïakren sharum shaneng ka la ïaid bha ba u MLA ba mynta jong ka PDF ba dei ruh u Myntri ha ka sorkar jylla, Bah Hamlet Dohling un mih ban ïakhun na katei ka party.
Wat na ka liang ki heh NPP ruh ki la kubur ïa kane.
“Tangba ngim pat nud ban pyntikna namar haduh mynta ka dang ïaid ka jingïakren," ki la ong.
Shilong, Jyllliew 27 : Ka Kynhun Myntri jongka sorkar MDA kaba la ïa kynduh mynta ka sngi 27.
6.
2022 ka la rai ban thung noh da u/ka Chairman -cum- Managing Director (CMD) ba pura jongka Meghalaya Energy Corporation Limited (MeECL) ban peit bad khmih beit tang ïa ki kam ki jam ba ïadei bad kane ka kompani pynmih bording ka sorkar jylla.
Haba karen sha ki lad pathai khubor u Myntri Rangbah u Conrad K Sangma u la ong “ Ha kane ka jingïakynduh jongka Kynhun Myntri la shim rai ruh ban pynthymmai ïa ki rukom treikam jongka MeECL nadong shadong bad ki lai tylli ki tnad treikam jongka ka Meghalaya Power Generation Corporation Ltd (MePDGCL), ka Meghalaya Power Distribution Corporation Ltd (MEPDCL bad ka Meghalaya Power Transmission Corporation Ltd (MePTCL) kin hap hapoh ka jingpeit bad jingkhmih une u/ka CMD ba pura.
Une u CMD ba thymmai un long na ki IAS ne kiba kiew kam napdeng ki Engineer jongka MeECL tangba yn jied da ka lynti kaba khuid bad suba".
U la ïathuh shuh ba u Chairman ka MeECL un long u Myntri ka tnad pynmih bording bad ki Chairman jong kitei ki tnad ka MeECL kin long da ka Chief Secretary, Addl Chief Secretary ne Principal Secretary kiba dei peit ïa ka tnad pynmih bording.
U Myntri Rangbah u la ong “ La shim ïa kane ka rai halor ka nongrim ba ha kine ki 50 snem kiba lal eit noh ïa ka MeECL la shu peit da ki ophisar jongka sorkar jylla kiba peit ruh ïa kiwei kiwei ki tnad treikam jongka sorkar kumta ka eh bha ïa ki ban pynlut por, pynleit jingmut ban peit beit tang ïa ka MeECL ban pynïaid shakhmat ïa ki kam ki jam jongka.
Kumta la shim ïa kane ka rai kum kawei na ki lad ban pynthymmai ïaki rukom treikam jongka MeECL bad kitei ki lai tylli ki tnad treikam jongka".
Ha kaba ïadei bad ki Engineer ba ki lah ban shimti ïa ka kam CMD da kaba jied ïa kiba dei hok ban ïoh bad da ka lynti kaba khuid bad suba, u Myntri Rangbah u la ong ïa kane ruh ym ju ïakren ha ki por ba mynshwa hynrei mynta la sngewthuh ba donkam ïaki Engineer ruh ba kin kiew sha kane ka kam ban peit bad pynïaid ïa ka MeECL.
“ Kumta ïa uno uno na kano kano u/ka Engineer kiba la tbit bha ka rukom treikam bad kiba la ju pynïaid ruh ïa kino kino ki PSU ïa kiba kum kita ka sorkar kan hap ban shim nyngkong eh bad kane kan ïarap bad ai mynsiem wat ïa ki nongtrei jongka MeECL hi ruh.
U la ong ba ka sorkar ka thrang ba kane ka jingwanrah ïa ka jingpynkylla kan wanrah ruh ka jingkylla ka rukom treikam ka MeECL tangba ïa kata ruh phi tip hi ym lah ban pynkylla shimiet shimiet kan hap ban shim por hi ban ïaid suki khnang ban ym bakla.
“ Ngi ngeit skhem ba da kane ka jingpynkylla ïa ka rukom treikam kan wanrah ka jingbha bad jingmyntoi ha ka rukom treikam ka MeECL ha ki por ban sa wan lane nangne shakhmat" pynkut u Myntri Rangbah.
Ieid shuwa ïaïade bad sa burom ïa jong kiwei’ka dei ka kyntien ba shongsbai bad ba shonjingmut bha khamtam ïa u Khun Khasi Khara kum ka Jaidbynriew – kaba donkam ban da shong pyrkhat, ban puson bad ban pynwandur ïa ka kat kum ki jingdonkam ba hakhmat tam na ka bynta ka Jaidbynriew ba kan im kan sah la ha ka kyrteng ne ka nam hangne ha snieh pyrthei.
Ka Jaidbynriew Khasi ka sngew sarong ïa kaei?-Hato ka sarong ba ka im ha ka jaka ba don kyrhai ka spah mariang, ka ri ba ieid ki Blei, ka ri tip kur tip kha, ka ri ki tip sang tip ma bad kiwei kiwei hynrei kynmaw kine baroh kim neh sah ha sla pyrthei lada kum ka Jaidbynriew ka ïap, bad lada ka ïap kine ruh kin ïap lang.
Namar kata, dei ban puson ïa ka kyntien ‘Ieid shuwa ïalade sa burom ïa kiwei’ bad ban leh eiei noh shuwa ba ka por shaba dier ka por.
Baroh ki Jaidbynriew hangne ha snieh pyrthei ki dei kiba don ïa ki jong ki Khana Pateng, ki Puriskam bad kiwei kiwei ba kin im kin sah bad na kine.
kane ka long kumjuh ruh ïa ka Jaidbynriew Khasi kaba im hangne ha ki Ri-lum ba jyrngam bad ba dap da ki kshaid, ki lum ki wah ba ithlang bad kiwei kiwei.
Ka Jaidbynriew Khasi watla ka dei kaba dang don shi troh eh hangne ha sla pyrthei hynrei ka dei kaba don kyrhai ki stad ki jhad-ki nep jabieng kiba lah ban pynriewspah ïa ka Jaidbynriew da kaba leh ïa ka bynta kaba khraw eh bad kata ka long ban pynim junom ïa junom ïa ka Jaidbynriew.
Kane ka juk mynta ka dei ka juk jong ka jingialeh-ka jingialeh ha baroh ki bynta jong ka Jingim.
Ki Jaidbynriew rit paid kum ki Khasi, ki don ha ha jingialeh kaba jur bha bad kane ka jingialeh ka long ka jingialeh ban neh ban sah ha sla pyrthei namar ka jingjur palat ki jingtyllep ka umsaw jong ki Hehpaid kiba lah ban pynduh jait naduh dyngkhong ïa ka jinglong ba kyrpang.
Ka Jylla kala sakhi ïa kum kane ka jingïaleh jong ka Jaidbynriew Khasi ha kine ki snem bala leit bad kaba dang bteng haduh mynta bad kane baroh ka dei kaei lada kam dei kata ka jingsngew syier, sngewtieng ïoh shisha ka poi ka sngi jong ka Jaidbynriew Khasi kan shu jah rngai nangne na Pyrthei.
Ka jingïakhih ïaksar jong ka Jaidbynriew ban pynrung noh ïa ka Ktien Khasi ha ka 8th Schedule ka dei kaba donkam palat hynrei ka jingdonkam jong ka-kam palat pat ïa kawei ka jingdonkam namar kane ka dei ka jingdonkam ban pynriewspah ïa ka Ktien ka thylliej jong ka Jaidbynriew.
Kane ka jingdonkam ba kham kongsan tam eh ka dei kaba ngi kum ka Jaidbynriew ngi ïa leh klet bad phai lyndet beit haduh mynta haduh ba ki Khun ki Hajar jong ka Jaidbynriew kila shu im ha lyer ha suin khlem da tip shuh ïala ka jong ka thymmei ne ka tynrai.
Ka por kam shah shuh ba ka nam ba u ‘Khasi u Bam Kot’ kan dang ïai neh haduh kane ka pateng ba mynta bad ka por kala dawa ïa ka Jaidbynriew ba kan kyndit na ka jingïohthiah lyngngai.
Kumba la kdew haneng, ka Jaidbynriew ka dei kaba don ïa ka Khana ka Pateng bad ki Puriskam- ka Jaidbynriew ka kren shaphang ki soskular ba lateh hakhmat ki Syiem Khasi bad ka Sorkar Indla kum ka Instrument of Accession (IOA), ka Annexed Agreement (AA), ka Stand Still Agreement bad kiwei kiwei hynrei katno ngut na ki lak ngut ki Khun Khasi Khara ki tip ïa ki jingmut bad ki pasoh jong kine ki soskular.
Manla u snem, ka Jaidbynriew khamtam ki sengbhalang bad seng saiñ pyrthei ki ju rakhe kynmaw burom ïa ki Khla Wait jong ka Jaidbynriew kum ïa u Tirot Sing Syiem, Syiem ka Hima Nongkhlaw bad u Woh Kiang Nongbah hynrei balei ba kine ki jingrkhie ki shu kut tang ha ka jingbuh syntiew bad kam don satia ka jingïashim bynta shit rhem kum ka jaidbynriew ban rakhe kyrpang ïa kane ka sngi.
Ka jubab ïa kine kiei kiei ka dei namar uba bun na ki Khun Khasi Khara um shu tip na suin ïa ki kam ba khraw jong kine ki Khla wait tang namar ba ka Sorkar Jylla ka ai shuti ba kin ïoh pynlutpor ha ki kam ba ki sngewtynnad eh.
Haba kren ïa kine kiei kiei, ka jingdonkam bala kren ka thew sha ka jingdonkam ‘Ban pynim pat ïa ka Khana Pateng jong ka Jaidbynriew’ ban buh jingthoh ïa ki Khana Pateng bad ki jingjia ba wan jia ha ka Jaidbynriew ha kaba dei ruh ban pynrung ïa kine kiei kiei ha ki jingpule ïa ha ki skul ne College khnang ba ki khun ki raiot ka Jaidbynriew kin tip ïala ka thymmei, kin shemphang ïala ka Jaidbynriew bad kin don ruh ka jingieid nyngkong eh ïa ïa ka jong.
Kan myntoi aiu ban pynriewspah tang ïa ka Ktien lada ïa ka Khana ka Pateng jong ka Jaidbynriew ngi klet noh.
Ka Por mynta ka dawa ïa ka jaidbynriew la ka dei kiba don ha ka Bor Synshar, ki Sengbhalang, ki stad ki jhad, ki riewshemphang ne u paidlang paidkar jong ka Jaidbynriew ba kin sdang ïakhih ïaksar noh halor kane ka bynta.
Ka Jaidbynriew ka don kyrhai ki stad ki jhad ki stad wadbnïah, ai ba kine kin shim ïa ka bynta kaba khraw ha kaban buh ha ki jingthoh.
Ka jingïaryngkang dieng kper ki riewsaiñ pyrthei ha Meghalaya ka la ïai bteng, haba ha ka sngi palei palat spah ngut ki nongkitkam bad ki dkhot ka United Democratic Party (UDP) na Nongpoh, Ri Bhoi District ki la mih noh na ka Seng ban leit kyrshan noh sha kiwei ki Seng Saiñhima.
Kine kiba la mih noh na ka UDP wat lada kim pat dei ki nongmihkhmat paidbah, hynrei kidei kiba la don slem bha ha ka Party bad kidei ruh kiba la ju don bynta ha kaba pynjop ïa ki nongmihkhmat.
Kane ka jingmh noh jong ki, khlem pep kan ktah ïa ka UDP, kaba la wan ha ka por ba ki nongïalam jong ka Party ki dang khmih lynti ba ka Seng kan lah ban leh bha ha kane ka elekshon 2023 bad wat ban ïalam ïa ka jingsynshar ruh.
Kane ka jingryngkang dieng kper ki UDP ka wan tang khyndiat sngi hadien ba ki la don ki MDC kiba la phet noh na ka Congresss sha ka NPP.
Ka lyer ka beh ba imat kin dang don shuh ki MDC jong ka Congress ban phet sha kiwei pat ki Seng.
U paidbah um phylla shuh ïa kane ka jingïaryngkang dieng kper ki Politician, namar ha ka elekshon 2018, ruh wat u Bah Prestone Tynsong, uba ha ka por ba plie ïa ka Pynursla Civil Sub Division u la ïaroh tyngeh ïa u Dr.
Mukul Sangma.
Phewse tang hadien khyndiat bnai u la iehnoh ïa u Dr.
Mukul ban leit pynasoh noh bad ka NPP.
Kumjuh ruh u Bah Sngiawbhalang Dhar, u Bah Coming One Ymbon, u Bah Ngatlang Dkhar kiba long ki MLA.
Ka jingïakren u luk u lak kam dei eh ïa ka jingleit pynasoh ki 5 ngut sha ka Sorkar, hynrei kaei kaba ki ïakren ka long ba kine ki 5 ngut kin dang don ha ka Congress ne kin  ryngkang dieng kper noh ynda ki la sngewthuh ba ka por kam leu lei shuh ba kin shah mait kyrteng kum ki MLA.
Kiba la kham paw ban ryngkang dieng kper na ka Congress ki long u Bah Process T.
Sawkmie sha ka UDP bad i Kong Ampareen sha ka NPP.
Ki lai ngut kiwei pat la shu bna wur wur wer wer ba ki lah ban leit noh sha ka NPP.
Kane ka jingïaphet Seng ha shuwa ka elekshon ne ka jingpan ticket na kawei pat ka Party da kaba iehnoh ïa ka Party la jong, kadei kaba jia la slem bha ha kane ka jylla bad kam dei ruh kaba jia tang hangne, hynrei kadei kaba jia ha kylleng ki jaka jong ka ri India.
La ïohi ba ha jylla Uttar Pradesh, kiba bun ki Myntri sorkar kiba dei ki MLA ka BJP ki la phet noh sha kiwei pat ki Seng.
Nangta na kiwei pat ki Seng kum ka Congress, ka Samajwadi Party bad kiwei kiwei ruh ki ïaphet kylliang kumne.
Haba phai sha kane ka jylla, la ïohi ba ki Party kiba kham rit kin dei ki Party kiba kham duhnong ha kane ka jingïaphet Party.
Ki khubor ki pynpaw ba ka Seng Peoples Democratic Front (PDF) ka lah ban dei ka Party ka ban duhnong eh ha kane ka jingïa ryngkang dieng kper shuwa ka elekshon.
Ka Seng Congress ka dei ka Seng kaba la duh lypa  12 ngut ki MLA kiba la ryngkang dieng kper noh sha ka Trinamool Congress.
Ka Congress mynta ka sah satang 5 ngut ki MLA bad ki dak ki shin ki pynpaw ba imat kin dang don shuh kiba ryngkang dieng kper na ka Congress.
Na ka UDP haduh mynta ym pat i don dak ne ïoh sngew eiei ban don ki MLA ki ban ryngkang dieng kper, hynrei wat la katta ruh ym tip ha ka saiñpyrthei kaba kylla sted shuwa ka elekshon.
Ka HSPDP ruh ka lyer ka beh malu mala ba napdeng ki arngut ki MLA, lah ba don kiba ryngkang dieng kper uwei ne baroh arngut syndon.
Na ka NPP ruh haduh mynta ym pat paw dak eiei, pynban ki khubor ba napoh napoh ki ïathuh ba lah ban don kiba ryngkang dieng kper ha shuwa ka elekshon 2023.
Ym lah ban tip ba wat napdeng ki MLA kiba dang rung thymmai sha ka Trinamool Congress ktno ngut ki ban dang neh ha kajuh ka Seng kat ban poi ka elekshion 2023.
Lada phai lei lei sha ki MDC, kiba ym shah teh ha kano kana ka kyndon aiñ, kiba bun ki la pynkhreh lypa naduh mynta bad wat lada ki long ki MDC jong ka Party ba ki jop, hynrei ka jingtreikam ne ka rukom leh jong ki, ka long la kum ki MDC jong ki Party ba ki thmu ba ïakhun ïa ka elekshon 2023.
Kane ka jinglong ka pynngiah hi shoiñ ïa ki paidbah nongjied bad khamtam ïa ki nongtrei bad ki nongkyrshan jong ki Party kaba la pynjop ïa ki.
Kiba bun ki nongtrei bad ki nongkyrshan ki la pynlut ïa ka bor bad ka por jong ki na ka bynta ban pynjop ïa u kyrtong ba ka Seng ne ka Party kaba pynïeng, hynrei kane ka jingryngkang dieng kper noh ki nongmihkhmat ka pyntlot bad ka pynthait noh ïa ki nongtrei bad nongkyrshan jong ka Party bad kane kadei kawei na ki daw kiba pyntlot ïa ka jingtreikam ki Political Party ha Meghalaya.
Imat ka por ka la dei ba ki paidbah nongjied kim dei shuh ban jied nongmihkhmat da kaba pynshong nongrim ha ki Party hynrei ladei ban pynshong nongrim noh ha ka jinglong u briew shimet ne ka rukom treikam jong u.
Ym dei shuh ban peit ïa ki manifesto jong ki Party, namar ba kine kim don jingmut eiei haba ki MLA, ki MDC ki iaphet ïa rung Party katba ki sngew bit.
Ki bnai sdang snem ki dei ki bnai kiba man ka longïing ka im tyrkhong bad tyngkai katba lah khnang ba kin lah ban pyndap pynbiang ïa ka bai kot pule, bai kopi, bai pla bad kiwei kiwei ki bai aiu re ba kito ki skul ba ki khun ki leit ki ju dawa ba dei ban pynbiang ha ka por ba ïa buh.
Kumba ju long man ïa u snem bun tylli ki skul khamtam eh ki skul bym dei sorkar ki ju shim kabu bha ha ki por sdang skul bad bunsien ka paw ba katei kadei ka por kaba biang eh na ka bynta jong ki shisien shi snem.
Ka jingkylla kaba kham jur ka sdang eh ha kine ki khyndiat snem ba bun tylli ki skul kim shah ïa ki khynnah ban thied ïa ki kot pule, ki kopi, ki pla skul bad wat ïa ki jain phong skul ban thied na shabar.
Hato kaei ka daw kaba don sha lyndet, lada kam dei ba ki kwah ban pynlong kam khaïi hi ha ki skul jong ki?.
Ym tang katta don ruh ki kmie ki kpa kiba ïa khnium halor ka jingshim kabu wat ïa ka dor jong kitei ki kot bad ki tiar skul ba die hi ha kito ki skul khamtam haba ki ïap ba ka dor ka ïa ïa pher bun shah lada ïa nujor bad kawei kaba die ha Ïew.
Tang namar ka jingshim kabu palat jong ki nongpynïaid skul, takhuh sa ka pyrthei hiran ïa kulmar thlim ki kmie ki kpa ne ki nongbuh skul khun.
Ka bai skul bad kiwei pat ki jinglut kum ha ka riam ka beit (Uniform skul), ki kot ki sla tang na ka bynta uwei ne kawei ka khynnah, ka pisa ka ïa kot sha ka saw haduh san hajar mar ïa sdang plie skul.
Kam kut noh tang hangne hynrei sa man u bnai ki mih ki jnit ki jnat ba shyrkhei haduh ba ka aiom leit skul ki khun ka ïa wanrah sa ka jingduh kyrmen ïa ki kmie ki kpa ïa ki dang ïai lah ne em ban kyrshan jingpule ïa ki khun.
Kumba lah ban ïohi mynta ba ka jingleit pule sha ki skul kam da idon jingmut shuh haba ki skul ki phah ban wanrah ïa kine kitai kiba bunsien ki ïing ki sem kiba duk kim lah ban ïoh.
Ki Uniform skul kiba rem dor sat, nalor kawei ka riam skul dang hap phah suh shuh shuh sa kiwei pat ki jait rong ban phong ha ki sngi ba pher bapher ba ïa buh da ki nongpynïaid skul, ki kot kiba rem dor, ki pla kot ruh ym long shuh ban rah da kito ki pla ba ju rah ha ki hynniew phra snem ba ïa leit hynrei da ki pla kot ba ïa phah suh bha, bad don lei lei ki skul ki ba ïa pynmih ïa ka hukum ba ïa ki pla ruh dei ban thied na skul hana bala dep ban thoh ïa ka kyrteng skul.
Haba jia kumtei, hato kam ktah ïa ki kmie ki kpa kiba wan na ki longïing kiba duk bad kiba don khun bun ngut.
Hato katei kam dei ka kam kaba paw pyllein pyllein ban pynbor ïa ki kmie ki kpa ban phah pep skul noh shiteng por ïa ki khun.
Ka sorkar jylla lyngba ka tnad pule puthi ka leh aiu, ne ka ïa shu hun ban tip ba kita ki skim SSA, RTE kin treikam ha ka jylla khlem da wad bad tohkit bniah ïa kitei kin iarap haduh katno eh ïa ki paidbah.
Lada ngi shim ïa kaei kaba ka long mynta ha Meghalaya khlem pat khein ïa ki ba bun ki khynnah skul kiba ïa ïeh noh tang shiteng ïa ka jingpule (drop-out) la lap ba kam dei satia kaba khyndiat na ki khynnah khamtam ha ki nongkyndong kim don lad don lynti satia ban leit skul bad ban pynnang pynstad ïa lade kumba long kiwei pat.
Ka daw tynrai jong ka jingbym ïoh lad kiba bun ki khynnah ban leit skul ne pynnang pynstad ïa lade ka long namar ka jingduk jingkyrduh ha kaba ki Kmie ki Kpa jong ki ki ïa ïa kynduh mawslang ban pyndap ïa ki jingdonkam jong ki khun ki kti wat tang ha ka liang ka bam ka dih bad ka kup ka sem.
Dei na kane ka daw bun ki khynnah khamtam ha ki nongkyndong ki ïa hap ban leit trei bylla noh wat la ka rta jong ki kam pat biang bad ïa kane ïa ju tip kum ka‘Child Ïabour’.
Ka jingkylli kaba mih mynta ka long, aiu ka Sorkar ka la leh na ka bynta ki ba bun ki khynnah ki bym ïoh lad ban leit skul? Ha ka juh ka por ngin hap ruh ban kylli ïa ki seng trei mon sngewbha (Non-Governmental Organizations) kiba ju peit ïa ki jingeh hapoh ka imlang ka sahlang la ki ju pynsngew ne em ïa kane sha ka Sorkar khnang ba man ïa uwei pa uwei u khynnah ne ka khynnah kin ïoh ïala ka jong ka hok ban pynnang pynstad ïa lade lyngba ka pule puthi.
Na ka bynta kito pat kiba lah ban kyrshan, ki kmie ki kpa ki ud ki nam ïa ka jingleh jong ki nong pynïaid skul kiba ju buh dor katba ki mon khlem da pyrkhat shuh ïa ka jinglut jingsep kaba palat liam tang na ka bynta u ne kawei ka khynnah.
Kaba phylla shuh shuh lah ban shem ba ha ki sngi ba don prokram ba kham heh ha kum kine ki jait skul, ki kmie ki kpa ki hap ban leit thied bad phah suh kyrpang ïa ki jain rem dor na ka bynta ba ki khun kin phong tang ha ka shi shisngi.
Hadien kane la hap ban shu bret noh sharud ïa kum kine ki jain ba suh kyrpang ha ka dor ba rem.
La ka long kumne ruh bun ki kmie ki kpa ki sngap jar jar watla ki ud ki nam haba rieh.
Ha ka jingshisha, lada kum kine ki skul ki buh ïa ki prokram, ki la dei ban bei hi nalade namar kaei kaba ki la dep am ha ka por sdang skul, ha ka jingshisha baroh ka pisa ka la kynthup ha kum kitei ki por ba don eiei ki jingleh sngewbha ha skul.
Kala dei imat ka por ba ki kmie ki kpa ryntih ha kawei ka kynhun ba kin mih noh shakhmat ban pynpaw ïa kum kine ki kam lut phud jong ki skul.
Haba phai dien biang ïa ka jinglong jingman ha ka liang ka pule puthi jong kane ka juk, la i dei ruh ban kynthoh ba ki khynnah skul ki la bun kam ha kaba beh sha ka rong ka rup, bad ka jingpule ka la kham shajngai.
Ki hap ban peit bha ïa ki riam ki beit namar tang shu ran ruh ïa shah pynïeng sha kyndong, ki juti ki hap ban phyrnai, ki pla kot ki dei ban long da kiba bha kumba la buh da ki skul lym kumta la ngat jingshah pynshitom na ki bor pynïaid skul.
Ki la hap ban pyllut ïa ka por ha kaba leit sha ki tuition bad khelm da wad mawlynnai shuh da ka jingtrei shitom naïade.
Kaba sngewsih eh ka dei ba ki don bun ki nonghikai ki shim tuition ïa la ki jong ki khynnah skul bad kane hi ka pynpaw pyllein pyllein ba ki nonghikai ha skul ki ïa shu hikai tang dep rukom khnang ba tang kito kiba wan tuition ha ki kin ïohban batai kham shai, lym kumta balei hap ban da phah leit khreh kot ïa ki khun.
Ki kmie ki kpa ki la dei ban husiar bha naduh ba sdang bad ym dei ban kmen ba pynhikai tuition ha ki nonghikai lajong.
Ki bor pynïaid skul ruh ki dei ban teh lakam shi syndon ïa kum kine ki nonghikai namar kine ki klet ïa ka lawei ki khynnah tang ba ki kmie ki kpa ki la dep ban pynbiang pisa ïa ki ha ka dor ba rem.
Khnang ban ïada na ka jingïabit jong u khñiang jingpang COVID-19 ka tnat Pule Puthi ka la dei ban shim ïa kawei pat ka sienjam da kaba bthah ïa ki bor pynïaid skul lyngba ki Nonghikai skul ba kin pynkhreh ïa ka jingpynsngewthuh sha ki khynnah skul halor ki lad jingïada na ka jingïabit ïa kane ka jingpang khlam kaba la dkhat ïa kiba bun ki mynsiem briew ha kane ka jylla Meghalaya bad ha ka ri India baroh kawei.
Kane ka jingwan lynshop syndet jong kane ka jingpang khlam la lai sien kynthih ha ka ri India baroh kawei ka la buh ïa u dak jingkylli uba heh bha da kumno yn ïada ïalade.
Ka  Ministy of Health and Family Welfare jong ka Sorkar India ka la pynmih ïa ka jingbthah sha baroh ki tnat ka Koit Khiah jong ki Sorkar Jylla ban pynphriang ïa ki lad jingtip kiba pura khnang ban ïada na ka jingïabit ïa une u khniang jingpang.
Lehse ki dang don bun ngut ki briew ki bym ngeit bad kiba dang ar tatien ïa une u khñiang jingpang ba la shu shna hi da u briew uba don ïa ka bor ban dkhat jubor ïa ka mynsiem jong ki briew.
Ka jinglong jingman haduh mynta hapoh kane ka Jylla Meghalaya kam pat long satia kaba shngaiñ namarba ka jingïabit jong ki briew ïa une u khñiang jingpang ka dang long da ki phew ngut manla ka sngi.
Khlempep kin don ruh lehse hangne hangtai ba ki briew ki buhrieh ruh wat ïa ka jingpang namarba ki sheptieng ïohba ki hap ban leit sah sha ki Hospital ne sha ki jaka ba la buh kyrpang ban pynsah ïa ki nongpang da kaba pynïajngai na la ki bahaing hasem.
Khlempep, lada ka jingdon jong ki nongpang ka la sdang ban hiar suki pa suki, katkum ka jingpeit pyrman jong ka Sorkar, la i donkam wat ban pyllait noh nadong shad0ng namarba kane ka la ktah wat ïa ka ïoh ka kot bad ïa ka khih ka kamai jong kiba bun ki longïing kiba bylla mynstep bad thied khaw da miet.
Haba kdew biang ïa ka mat ba ka tnat Pule Puthi ka dei ban bthah ïa ki bor pynïaid skul ban pynsngewthuh paidbah ïa ki lad jingïada na ka jingïabit ïa u khñiang jingpang COVID-19, kaba kongsan eh ka long ba ki nonghikai hi dalade ki hap ban dem duriap ban tih bniah khyndiat ïa ki lad jingtip da ka jingïarap lem jong ka tnat ka Koit ka Khiah hynrei lym kumta ka jingpyrshang kan sa shu long leh nohei lada ka tnat jong ka Koit ka Khiah ka don shabar na ka lympung ïamir jingmut.
La ar snem tam ka Jylla Meghalaya ka la mad ïa ka jingwan lynshop jong kane ka jingpang khlam hynrei ki dang don bun byllai ki briew kiba dang shim sting ban sngewthuh haduh katno ki lad jingïada ki donkam shisha.
Hynrei kumba ka long, ka jingbud ryntih jong ki paidbah ïa ki jingbthah jong ka tnat ka Koit ka Khiah ka dei tang namarba ki bor synshar District lyngba ka jingbthah jong ka Sorkar Jylla, ki la pynmih da ka hukum ban leh da kaba tyngeh ïa kino kino kiba pynkheiñ aiñ.
Lada ka tnat Pule Puthi kan pynmih noh mardor ïa kane ka hukum ban bthah ïa ki skul, khlem pep kan long ka jingïada kaba khraw bha ïa ki khynnah skul, haba  ka Sorkar ka la shim ïa ka rai ban ai jingbit na ka bynta ban plie biang ïa ki skul hapoh ka jylla.
Kum kine kiei kiei ki mat kiba kongsan tam, ka Sorkar ka la dei ban pyrkhat jngai lypa khlem da ap satia haduh ba ka um kan da poi haduh ryndang shwa ïohba kin khynnah skul kin hap ban shong iing biang da ki phew phew bnai kan long pat ka jingduhnong kaba khraw haduh katta katta ïa ka lawei jingpule ka jong ki bad ka jingpule Online kan ym ai jingïarap eiei ban pynroi ïa ka jingnang jingtip ba kynsai jong ka jingnang jingstad ka jong ki hadien habud.
Ka NERIE- NCERT, Umïam, Shillong kaba long ka shnat treikam jong ka Sorkar India kaba peit ïa ka jingïaid beit jong ka pule ka puthi hapoh ka ri India baroh kawei dang shen ka la pynlong ïa ka jingïathir ïatai halor ka phang, “Integretion of Indigenous Knowledge in the School Curriculum: Prospect and Challenges.
"Ka jingpynlong ïa kane ka jingïathir ïatai kaba ar sngi ka long ban sngewthuh shai haduh katno ka saiñpyrkhat bad ka saiñ jingtip jong ki jaidbynriew riewlum ritpaid ka long kaba kongsan bad kumno ban pynrung noh ha ki lynnong kot.
U Associate Professor u Dr Tulika Dey u la ïathuh ba ka jingpynlong ïa kane ka jingïathir nia ka la long ha ka ri baroh kawei.
U Prof.
Nani Gopal Mahanta, kaba long ka Adviser (Education) jong ka Sorkar Assam ka la ïaroh ïa ka NERIE -NCERT, Umïam, Shillong kaba la shimkhia ban pynlong ïa kane ka jingïathir nia bad ong ruh ba ka jinglum lang ïa ki saiñ jingtip jong ki riewlum ritpaid ka long kaba donkam bha ban pynneh pynsah ha ki kot pule.
“Mynshwa ha ki por kiba la leit noh kam da don eh kata ka jingsngewthuh ba ka saiñ jingtip jong ki riewlum ka long kaba donkam namarba la pynrung ha ki kot pule da ka saiñ jingtip kaba wanrah na ri sepngi bad katkum ka jingtyllun jong ki shalyntem ka por," u la ong bad bynrap, “watla ngam pyrshah ïa ka jingpynrung ha ki lynnong kot pule ïa ka saiñ jingtip na ri sepngi bad ka jingbud katkum ka jingtyllun jong ka por hynrei ka long pat kaba donkam ban lum jingtip bad ban buh jingthoh ïa ki saiñ jingtip jong ki riewlum ritpaid ha ki kot pule.
"U Prof.
Mahanta haba bynrap halor kane, u la ong, “haduh mynta ngim da kham pynleit jingmut eh shaphang ki jaidbynriew ritpaid namarba ngi kham ïabeh ïa ki jingtip kiba ngi ïoh lum na ki ri sepngi.
"“Ka ri kum kandidïa ka don palat 260 tylli ki jaidbynriew bad ki jait ktien bapher bapher ba ki kren," u la ong.
Ha kane ka jingïathir ïatai la ïashim bynta lang da u Principal jong ka NERIE u Prof.
B.
Barthakur lem bad u Cordinator u Prof.
Subhas Chandra Roy bad kiwei kiwei.
Ka Federation of Khasi States (FKS) kaba long ka kynhun ki khlieh nongsynshar ha ka sngi u Blei ka la pan por kyrpang na u Myntri Rangbah ka Jylla u Conrad Kongkal Sangma ban ïoh ïasyllok lang bad ban ïoh jingshai na ka Sorkar Jylla halor ki nongrim ïa pynbeit ïa u pud u sam hapdeng ka Jylla Meghalaya bad Assam bad khamtam halor ka jingdonkam ban pynbeit ïa ka First Schedule jong ka Riti Synshar ka ri India.
“Ngi la sngew donkam ban ïa kynduh ïa u Myntri Rangbah ka Jylla u Conrad K.
Sangma khamtam haba u la pynpaw ba u long uba kloi ban ïakren lada don ki kyndon Annexed Agreement (AA) jong ka Instrument of Accession (IoA) ki hap hapoh ka kyndon treikam jong ka Riti Synshar ka Ri India," ong u kyrwoh ba la phah da u Nongaibuit bad Nongaiktien ka Federation of Khasi States u Bah John F.
Kharshiing.
“Na ka liang jong ki khlieh nongsynshar ka Federation of Khasi States ki sngewdei ban buddien ïa kitei ki jingkren u Myntri Rangbah namarba kitei ki kyndon ki don ka jingïadei bad ki ktah ruh ïa ka jingpynbeit ïa u pud u sam hapdeng ka jylla Meghalaya bad Assam namar kumba ka long haduh kine ki sngi ki kyntien “Khasi States" ki paw tyngkreiñ, paw bakla hapoh ka First Schedule jong ka Riti Synshar ka Ri India bad donkam ban ïashai kiei kita ki ‘Khasi States’ bad hangno kut bad sdang u pud ki “Khasi States," ong shuh shuh u kyrwoh.
Hadien palat 30 tylli ki snem ka jingbym ïahun ïasuk halor u pud u sam, ka shnong Umphyrnai bad Lamlyer Nongkrem hynnin ka sngi Saitjaiñ ki la lah ban ïa pynbeit syndon ïa kane ka kam da kaba ïa sieh mawpud ha ki jaka ba la ïa hun lang.
La sakhi bad pynskhem ïa ka jingsieh mawpud da u Syiem Khynnah jong ka Hima Khyrim, u Pa’iem Habapan Sing Syiem, u Lyngdoh ka Raid Nongkrem, u Bah Pynïaidsuk Lyngdoh, u Bah Bhalang Lyngdoh, u Chairman ka Nongkrem Dorbar Pyllun, Tymmen Basan F Pyngrope.
Ki ar shnong ha ka jingïalam u Sordar ka Shnong Umphyrnai u Bah Lovingstone Kharkongor lem bad u Bah Pyndaplang Kharsahnoh u Sordar ka Shnong Lamlyer ki la lamkhmat ïa kane ka jingsieh maw pud ha ka jingïadonlang ki nongkitkam shnong na kine ki shnong.
Hadien kane ka jingsieh mawpud, la don ka jingïalang aiti ïa ka Soskular ba la pynskhem ïa u pud u sam da ka ophis u Syiem ka Hima Khyrim ïa kaba la pule shwa sa u Pa’iem Khynnah uba la ai ka jingkitbok jingkitrwiang ïa kine ki shnong ba kin ïa im suk suk im saiñ khlem don shuh ka jingïathut nangne sha khmat.
U Lyngdoh ka Raid Nongkrem, u Bah Pynïaidsuk Lyngdoh u la ong ba kane ka sienjam kine ki ar shnong kan dei ka nuksa ïa kiwei pat ban ïa pynbeit ïa u pud u sam da ka jingïasngewthuh bad da ka jingïakren.
Ïa kane ka jingïalang la pynïaid da u Tymmen Basan F Pyngrope, uba la don ïa ka bynta kum u riewpdeng ban wanrah ïa kine ki shnong sha ka jingïasngewthuh jingmut.
Bun ngut ki MDC jong ka Khasi Hills Autonomous District Council (KHADC) kin sdang ban leit pynïasoh noh sha ka National People’s Party (NPP), ha kine ki khyndiat sngi ban wan.
Ki tyllong khubor ba tikna ki ïathuh ba katei ka jingpdiang burom ïa kitei ki MDC kiba dei na kiwei ki party bapher bapher kynthup ïa kiba don ha ka Liang Synshar bad Liang Pyrshah kan sdang naduh ka sngi Ba-ar jong kane ka taïew.
Napdeng ki san ngut ki MDC kiba la pyntikna ban wan ïasoh sha ka NPP, arngut ki dei kiba la tikna.
Kitei ki kynthup ïa ka MDC jong ka PDF na Mawhati, Kong Macdalyne Sawkmie Mawlong bad uwei pat dei u Bah Fantin J Lakadong MDC jong ka Malki Laitumkhrah uba la dep ban pynbna lypa la katto katne por.
Haba pyntikna ïa kane, katei ka MDC ba dei ruh ka Executive Member ha ka EC ba mynta ka la kubur ba ka la pynkhreh ban leit ïasoh noh sha ka NPP.
“Kadei ka jingshisha ba ngan leit ïasoh noh sha ka NPP ha kane ka sngi Ba-ar," la pyntika ka Kong Macdalyne haba kren bad u Mawphor.
Haba pyrshang ban ïakren bad ki heh ka NPP ki bym kwah ban pynpaw kyrteng ki la ïathuh ruh ba ka jingïakren mynta ka la ïaid shaid shaid bad ki lai ngut kiwei pat ki MDC.
Da kaba kyntait ban pynpaw kyrteng hynrei la ïathuh ba uwei u dei na West Khasi Hills, uwei na Eastern West bad wei pat na East Khasi Hills.
La ïathuh ruh ba ka jingpdiang burom ïa kitei ki MDC bad ki nongïalam ba hakhmat jong kiwei ki party sha ka NPP kan sdang naduh ka 22tarik mynta u bnai.
Kumban shu kdew hangne, ka them Ri Bhoi ka la shongshit bha ha kane ka taiew ba la dep hadien ba ki nongïalam ba hakhmat jong ka UDP na Umsning ki la mih ban leit kyrshan noh ïa ka MDC jong ka Umsning, Kong Macdalyne Sawkmie Mawlong kaba shen kan sa leit ban pynïasoh noh sha ka NPP.
Ka National People’s Party lyngba ka youth wing jong ka, ka NPYF ka la ong ba kiwei ki party ki shu kam ba kin sa jop bun ngut ha ka elekshon MLA kaban long ha u snem 2023 hynrei na ka liang jong ki, ki sngewskhem ba ka NPP kan sa thaw ïa ka sorkar ha katei ka samoi ban wan.
“Kam don kano kano ka jingeh ïangi ban ïakhun ïa kino kino ki party ha ka elekshon ban wan.
Khlem pep ka UDP kan dei kawei na ki party kaba ngin sa kynduh ban ïakhun ha man ki constituency jong ka jylla," ong u President jong ka National People’s Youth Front (NPYF) Bah Kitborlang Nongrem.
Nalorkata, u ong ruh ba dang shen ki la ïohi ïa ka jingkam jong ka UDP kaba ong ba kin sa ïalam ïa ka sorkar ha u 2023.
“Ngi ruh ngi ong ba ngin ïalam beit ïa ka sorkar ha u 2023 bad ngin ïoh ban thaw hi marwei ïa ka sorkar," u la bynrap biang.
Nangto u ong ruh ba ki la ïohi ïa ka jingkam jong ka HSPDP kaba ong ba khlem ki party riewlum ka NPP kan ym lah ban ieng.
“Nga ruh nga ong ha kane ka por ba khlem ka NPP ki party riewlum kin ym lah ban ieng," u la ong da kaba bynrap ruh ba naduh mynta ka party ka la long kaba la pynkhreh ban ïakhun ïa katei ka elekshon.
Ha kajuh ka por, u Bah Nongrem u la ong ruh ba ka party mynta kan sa ïoh ïa ki kyrtong kiba kynsai kynsai kiban aireng ha kane ka elekshon ban wan na ki constituency bapher bapher jong ka jylla.
Shwa kane, u la pynpaw ruh ba kum ka party ki sngew sarong haduh katta katta ba arngut na ki MP jong ka party, kata u Dr.
WR Kharlukhi bad ka Agatha Sangma ki la pynsngew hapoh Parliament ïa ka jingdonkam ban pynrung noh ïa ka Ktien Khasi bad Garo ha ka Khyrnit kaba Phra jong ka Riti Synshar jong ka Ri.
“Ngi sngewsarong haduh katta katta ba ki MP jongngi ki la ïasaid haduh Parliament ïa ki ishu kiba ki nongshong shnong ka jylla ki thrang bad ki angnud dik dik," u la ong.
Kawei pat ka bynta kaba utei u nongïalam jong ki samla NPP u kdew ka long ba ka sorkar hapoh ka jingïalam jong ka NPP ka la lah ban ruh ban ïaid shakhmat haba ïadei bad ka ishu Iew-themmawlong, nangta ka ishu khappud, bad bun kiwei kiwei.
Watla ka elekshon jied nongmihkhmat sha ka Ïingdorbar Thawaiñ ka Jylla Meghalaya ka dang sah sa shi snem tam eiei hynrei ka saiñpyrthei ka la khih phaloh bha ha ki katto katne tylli ki Constituency.
Ka Hill State People’s Democratic Party (HSPDP), ka seng saiñpyrthei ba la rim bha ha kane ka Jylla Meghalaya kaba don ar ngut ki MLA ha kane ka samoi ba mynta, ka la pynkhreh ban ïaid shakhmat ban knieh biang khamtam ïa ki Constituency kiba don ha West Khasi Hills District.
Halor ka Mawthadraishan Constituency, u President jong ka HSPDP u Bah KP Pangniang, u la ong ba u samla Shakliar Warjri u la ïaid shakhmat ban ïeng ïakhun kum u kyrtong na ka Party watla ym pat la pynskhem pura ïa u kum u kyrtong.
“Hynrei kum ka Party hi ka don ïa ka jingthmu ban ailad ïa ki samla kiba la shemphang bad biang bha ha jingnang jingstad", la ong u bah KP Pangniang bad bynrap, “ngi donkam ïa ki samla ha kane ka elekshon ban wan ban kit ban bah ïa ka Ri bad Jaidbynriew.
’Haba kylli namarba ka UDP bad HSPDP ki ïatreilang ha ka Regional Democratic Alliance (RDA) bad na Mawthadraishan kan hap ïakhun pyrshah ïa u Bah H Brolding Nongsiej, uba dei u MLA ba mynta na ka UDP bad uba long ruh u Myntri ha ka Sorkar MDA, u Bah Pangniang u la ong ba kam pher ïa kata namarba kan dei beit ha ki Constituency kiba hap ïakhun pat da kine ar tylli ki Party ym da kiwei pat.
“Ngi don ka jingïasngewthuh jingmut hapdeng jong ngi ki seng saiñpyrthei riewlum namar ngi kwah ba kata ka jingsngew ba dei ïa la ki jong kan ngam ha dohnud watla ki don ki Constituency kiba ka jingïakhun ka dei beit hapdeng ka UDP bad HSPDP ym da kiwei pat ki seng saiñpyrthei", u la ong.
Imphal, Rymphang 20:U National President ka National Peoples Party (NPP) bad Myntri Rangbah ka Jylla Conrad Kongkal Sangma hynne ka sngi U Blei ula ong ba ka NPP kan ïakhun pyrshah ïa baroh ki kyrtong ka BJP bad kan jop bun eh ki seat ban long ka nongïalam ïa ka Sorkar thymmai ha Manipur.
U Conrad ula kop ïa kane ha ka jingïalap elekshon ban pan jingkyrshan ïa ki kyrtong ka NPP ha ka elekshon MLA jong ka Jylla Manipur ka ban long ha ki ar bynta kata ha ka 28 tarik Rymphang bad 5 tarik Lber.
“Kane ka Elekshon ba mynta ka dei kaba pher bha na ki elekshon bala dep namar ki paidbah ka Manipur kila ngiah lut ïa baroh ki National Party" ong u Conrad haba bynrap “Ta ka daw ki paidbah ka Manipur kila phaikhmat mynta sha ka NPP ba kan ïoh khur bun eh ka jingjop, ban thaw ïa ka Sorkar bad ban ïalam ïa ka Jylla Manipur.
Kane kan sa urlong shisha ha kane ka kynti ba mynta".
U Conrad ula ong ba ula leit iuhkjat ha kiba bun ki Constituency jong ka Manipur hynrei um pat ju ïohi satia ïa ka jingiamih jong ki briew ba kot da ki hajar.
U ïathuh ba u kyrtong ka Andro Constituency L Sanjoy Singh ula pyntip ba ïa kane ka jingïalang la shu pynbeit ha ka por kaba lyngdoh naba ka jingïalang kaba heh kan long ha ka sngi nyng kong.
“Hynrei wat ha ka por ba lyngkot, peit ïa ka jingwan ki paidbah hangne.
kane ka pyni ïa ka jingieid bad ka jing kyrshan ïa u (Sanjoy) kaban pynthikna ba un sa jop ha kane ka elekshon" ula pynpaw.
Haba pyntip halor ka jingleit jong u sha Hospital ban khmih ïa u Kpa u Sanjoy uba la shah sumar na ka jingshah siat ha ka jingïalap elekshon ha ka sngi sngi thohdieng, une u Nongïalam ka NPP ula ong “Nga la ïathuh ha u ba ki paidbah ka Andro Constituency ki iadon ha syndah bad u.
Kam pher haduh katno ki liang pyrshah ki pyntieng pyn smiej hynrei ki paidbah kim dei ban sheptieng.
Ngin ïakhun ïa ka BJP bad ngin ïakhun ïa ki kyrtong jong ki".
Haba ban jur ba ka NPP kan ïoh khur bun eh ka jingjop ha Manipur, u Conrad ula ong ba ka daw balei ba ki paid bah kila sdang ban pdiang ïa ka NPP bad ka daw ka long ba ka party ka don ïa u thied ha ka Jylla Manipur bad ha ka thaiñ Shatei Lam Mihngi.
“Ka dei tang ka NPP na ki party ha ka Ri kaba la kha ha ka thaiñ Shatei Lam Mihngi bad bad la thaw ha ka thaiñ bad ka ïakhun ruh mynta na ka bynta ka thaiñ.
Kane ka dei ka daw balei ba ki paidbah ka thaiñ bad ka Manipur kila sdang ban pdiang ïa ka party jong ngi bad dei ruh kane ka daw ba ka party kala sdang ban nang heh nang san ha ka thaiñ bad ha Manipur" ula ong.
Haba pynpaw ba ka NPP ka dei ka party kaba don ka jingngeit ha ki samla, u Conrad ula ong  “Ngi dei ka party kaba ngeit ba ki samla jong ka thaiñ Shatei Lam Mihngi ki lah ban tyngshaiñ ha manla ki kam kiba kiwei kiwei ki ju lam khmat".
Ka Sorkar Jylla lyngba ka Tnad ka Koit ka Khiah kala phaikhmat mynta ban leit rung hi noh ha manla ki thliew ïing ha ki Shnong Nongkyndong ban ai injek tika Covid-19.
“Ngi la phaikhmat ban leit rung ïing hi noh ha kaba ki Nongai injek kin ai injek tika sha baroh ki Longïing ha ki jaka Nongkyndong" ong u Sampath Kumar, Principal Secretary ka Tnad Health & Family Welfare.
Kat kum ka jingong jong u, ka long kaba eh ïa ki paid nongkyndong ba kin ieh ïa ka jingbylla tang ban wan ai injek tika bala pynkhreh da ka Sorkar haba bynrap ba ka jingnang bun kiba ai injek ka dei namar ka jingiatreilang jong ki paidbah kiba na nongkyndong.
“Ngi dang shong bishar ïa kane ka kam (ai injek) manla ka taiew bad ban khmih ba ka jingwan ai injek tika ka dei ban kiew" ula ong.
Haba pynpaw ba ka jingïabit jingpang Covid-19 kala nang hiar haba ïa nujor bad u bnai bala lah, u Sampath ula ong ba kane ka dei ka dak kaba bha bad ka Sorkar kala pyrshang katba lah ban pynthikna ba baroh ki Nongshongshnong ki bym pat shah kynthup ha ka thup ban ïoh injek, ki dei ban ïoh noh.
“Haduh 72% na ki nongshongshnong kila dep ai injek ha Jylla Meghalaya.
Kane ka dei ka jingiada ba nyngkong eh.
Ngi la pynleit jingmut ruh mynta sha ka second dose namar bun bha ki briew kila dei ban ïoh ïa kane ka tika" ula pyntip.
Une u Heh Ophisar ula bynrap ba ka Sorkar kala shim ruh ïa ka sienjam ban pynthikna ba baroh ki khynnah kiba hapdeng 15-18 snem kin ïoh injek noh khamtam ba ka Jylla kala sdang ban plie ïa ki skul.
Haba kylli, u Sampath ula ong ba ki don katto katne ki District kiba hap ban phaikhmat bha sha ki jaka nongkyn dong.
Ula ai nuksa ïa ka West Garo Hills kaba don bun eh ki jaka nongkyndong hynrei kala kynjoh 100% kiba la dep injek katba katto katne ki jaka ha East Khasi Hills bad South Garo Hills ki dei ïa kiba hap leit rung.
“Ka West Khasi Hills bad ka District thymmai Eastern West Khasi Hills ruh ki donkam ïa ka jingpynjanai ha ka jingai injek tika ïa ki nongshongshnong.
Ki Deputy Commissioner kila shim mynta ïa ki sienjam ban leh eiei halor kane ka bynta" ula ong.
Ha kajuh ka por, une u Principal Secretary ula ai jingiaroh ruh ïa ka jingshimkhia ki paidbah ban iada ïalade na ka jingsaphriang jong ka khlam hapoh ka Jylla.
U pyntip ba ka IIPH Shillong kala pynlong ïa ka jingwad bniah da kaba shim nuksa ïa ka snam na ki 6000 ngut ki briew ha baroh kawei ka Jylla ban khmih la ki dei ki don ïa ki antibodies ba ïadei bad ka Covid-19.
“Ïa kane la leh ha u bnai Nailur, Risaw, Naiwieng tad haduh ba kut ka Delta Wave (jinglynshop u khniang Delta) bad ka kaiphod ka pyni ba ka jingïabit jingpang ka long tang 42%.
Kane ka mut ba bun bah ki briew kila iada ïa ka jingïabit jingpang da kaba deng ïa ki mask, pynjngai ïalade na kiwei pat bad kiwei kiwei" ula ong.
Shillong, Rymphang 20 : Na ki 5 ngut ki MLA ka Congress kiba leit kyrshan ïa ka sorkar MDA bad kiba shah sospon ha ka All India Congress Committee (AICC) hadien ba la phah kaiphod ka Meghalaya Pradesh Congress Committee (MPCC) namar ba ki khlem ïoh jingtip na baroh ar ki kynhun, la ïoh jingtip ba shwa ka election MLA 2023 2 ngut kin sa leit ban pynïasoh noh sha ka United Democratic Party (UDP) bad 2 ngut sha ka National Peoples’ Party (NPP) katba uwei un dang neh hi bad ka Congress kat haduh mynta.
Kitei ki arngut ki ban sa leit pynïasoh sha ka UDP ki long u bah Process T Sawkmie MLA ka Mawlai Constituency bad u bah Mayralborn Syiem MLA ka Nongpoh Constituency.
Ki ban sa leit pynïasoh pat sha ka NPP ki dei I Dr Ampareen Lyngdoh MLA ka East Shillong Constituency bad u bah Kimfa Marbaniang MLA ka Rambrai-Jyrngnam Constituency katba u bah Mohendro Rapsang kat haduh mynta u dang rai ban neh beit bad ka Congress hi.
Kine ki san ngut ki MLA ki la leit ban kyrshan ïa ka sorkar MDA ha ka 8 tarik mynta u bnai namar ki pynpaw ba ki kwah ïa ki kam pynroi pynpar ha ki constituency jongki namar ka sorkar ruh ka la kular ban ai ïa ki skhim na ka bynta jongki ym dei ba ki ïa kwah shuki myntri hynrei ki pynpaw ba ki pyrkhat na ka bynta ki paidbah.
Hynrei namar ba ki khlem ïoh jingbit ne pyntip sha ka MPCC ne AICC ba ki leit kyrshan ïa ka sorkar MDA kaba ïa synrop lang da ka BJP ka AICC ka la sospon noh ïaki ha ka 13 tarik mynta u bnai.
Wat la ka AICC ka sospon bad ka MPCC ka pan jubab bad jingpynshai na ki hynrei kat haduh hynnin ka sngi kine ki san ngut kim pat ai jubab satia sha ka MPCC.
Na ka liang jongka sorkar pat ha ka Sngi Thohdieng ka la ai sngewbha ïa kine ki MLA kiba leit kyrshan ïa ka da kaba ai ïa ki da ki shuki Co-Chairman.
Kat kum ka jingpynbna ba pynmih daka Sorkar, u MLA ka Congress na Mawlai Bah PT Sawkmie bad MLA ka West Shillong Bah Mohendro Rapsang kila shah thung kum ki Co-Chairmen ka Meghalaya New and Renewable Energy Development Agency (MNREDA).
U MLA ka Congress na Nongpoh Bah Mayralborn Syiem ula shah thung kum u Co-Chairman ka Meghalaya Industrial Development Corporation (MIDC) bad MLA ka Rambrai-Jyrngam Bah Kimfa Marbaniang ula shah thung kum u Co-Chairman ka Meghalaya Government Construction Company (MGCC).
Ïa kine ki MLA la thung ha ka kyrdan A+category ha ryngkat bad ki jingmyntoi ba ki dei ban ïoh.
Nalor kine ki 4 ngut ïa u MDC ka Laitumkhrah-Malki Constituency u bah Fantin Joseph Lakadong u kurim jong I Dr Ampareen hi, u la ïoh ïa ka shuki Vice Chairman jongka MGCC namar u bah Lakadong u la dep pynïasoh lypa bad ka NPP ha kine hi ki khyndiat sngi bala dep.
Ka Sorkar Jylla kan sa pynkynriah noh shen ïa ki paid Harijan ba sah ha Them Metor hadien ba ka Shillong Municipal Board (SMB) kala dep pynkynriah ïa ka Ophis treikam na ki Quarter sha ka Ophis ba shipor.
Kat kum ka khubor ba iajan bad ki Ophisar ka SMB, ka jingpynkynriah ïa ka ophis jong ka Board na ki Quater sha ka Ophis ba shipor kan sa dep noh hapoh ka artaiew.
Kila pyntip ba kin sa phah ïa ka jingtyrwa sha ka Sorkar Jylla ban mang pisa na ka bynta ban pynbha/maramot noh ïa ki quarter khnang ban ïoh pynsah ïa ki nongtrei jong ka Board.
Kila pyntip ba ka Tnad Pynroi Sor kan hap ban pynmih da ka hukum ïa ki Nongtrei ba sah ha Them Iew Mawlong ba ki dei ban kynriah noh sha ki Quarter.
“Ka Tnad Pynroi Sor kan hap ban pynmih ïa ka hukum ha kaban pynkynriah ïa ki Nongtrei ka SMB bad ki Nong trei jong kiwei kiwei ki Tnad namar ka Tnad Pynroi Sor kala long trai ïa ka jaka ha Them Metor" kila ong.
Kat kum ka jinglum jingkheiñ jong ka Shillong Municipal Board, haduh 184 ngut ki Nongtrei bad ki bahaïing hadem ki dei kiba la ithuh kum ki nongshongshnong ka Them Metor ba da ïoh jingbit.
Kine ki kynthup ïa 128 ngut ki Nongtrei ka SMB bad 56 ngut kiba trei ha kiwei kiwei ki Tnad Sorkar.
Ha ka 29 tarik Risaw 2020, ka Sorkar Jylla kala shimti ïa ka jinglong trai ïa ka jaka ha Them Metor hadien ka jing siew ïa ka song pisa ba T.
2 klur sha u Syiem ka Hima Mylliem, da ka jingthmu ban pynkynriah noh ïa ka Them Metor.
Ka jingshimti ïa kane jaka kaba heh kumba 12,444.
13 sqm ka long kat kum ka lease deed (soskular aiwai) ba la ïasoi ha ka 31 tarik Lber 2021.
Kane ka soskular aiwai la ïasoi hapdeng ka Sorkar Meghalaya, u Syiem ka Hima Mylliem bad ka Shillong Municipal Board.
Kane kala urlong ruh hadien ba ka Sorkar Jylla kala rai ban pyntreikam ïa ka jingai jingmut jong ka High Level Committee (HLC) kaba la aiti ïa ka kaiphid ha ka 28 tarik Nalur 2021.
Ki lai tylli ki jingai jingmut ba hakhmat eh jong ka HLC ka dei ka jingshimti noh ïa ka hok longtrai ïa ka Them Iew Mawlong, ka jingpynkynriah ïa ki Nongtrei Sorkar bad pynkynriah noh ïa ki briew ba shong be-aiñ.
Lah ban kdew hangne ba ïa ka HLC la thaw da ka Sorkar Jylla ban wad ïa ki lad ki lynti ha kaban pynkynriah noh ïa ka Them Metor na Them Iewmawlong hadien ka jingkulmar kaba jia ha u snem 2018.
Na ka liang ka Harijan Panchayat Committee (HPC) kala kyntait ban pdiang ïa ka kaiphod jong ka HLC bad kut jingmut ban ïakhun pyrshah ïa kane ka kam be-aiñ jong ka Sorkar.
Ka jingplie lad ban kamai kajih ïa ki longïing ha nongkyndong ha ka jylla ka la long ka bynta ba ka sorkar jylla ka phai khmat bha.
Naduh u snem 2018, la lah ban aikam palat 500 ngut ki briew ha ka jylla man ka sngi hapoh 4 snem ba la lah haba nujor bad ki 4 snem ba la dep.
Shuh shuh la bei tyngka haduh 4,000 klur tyngka ban ai kam ha ki thaiñ nongkyndong hapoh ka MGNREGS ha kine ki 4 snem ba la dep.
Ha kajuh ka por, la dep ban phah mar 13,600 tyngka sha kawei pa kawei ki longïing ha kine ki 4 snem ba la lah.
Ka jingjop jong ka MGNREGS ha ka jylla ka dei na ka daw ka rukom pyntreikam kaba pher ha ki shnong, ha kaba don ka Village Employment Council (VEC) ka ba la ïoh ïaka bor bad jingkitkhlieh ïa ka scheme.
Tang ha une u snem ba la dep, palat 99 naka 100 ki briew kiba thep kyrteng ban ïoh ïa ki job card ki la dep ïoh ïa ka.
Ki scheme kum ka MGNREGS ka la treikam bha ha ki jylla kum ha Meghalaya ha kaba palat 80 naka 100 na ki nongshong shnong ki shong ki sah ha ki thaiñ nongkyndongKa nuksa ba bha tam jong ka jingjop ka MGNREGS ka dei ka jingtei ban pynïeng ïa ka jngkieng kaba jrong 90 meter kaba pynïasnoh ïaka shnong Mawrah bad na ka shnong Kongthong ha ka jinglut kaba la kot 80 lak tyngka.
La sdang ban tei ïa kane ka jingkieng ha u snem 2019 bad la pyndonkam 196 tylli ki job card ha ka jinglut kaba 50 lak tyngka kum ka bainong ki nongtrei.
La pynwandur ïa kane ka jingkieng da ka jingstad ki engineer kiba na shnong bad kala long ka nuksa ba bha tam ba ha kano ka rukom ki nongtrei maw batbit ba na shnong ki la lahban pynieng ïa kum kane ka jingtei baitynnad.
Sa kawei pat ka jingtei ba pawnam ka dei halor ka jingpynneh ïaka um ha Ranikor ha kaba la tei 5 tylli ki jaka saitjaiñ, ki paiñkhana paidbah kaba lah ban ngiam haduh 20 ngut ki briew, ka jaka buh ïa ka um slap bad ka kor ban kham pynbha ïaka jingpyndonkam ïaka um ha ka rukkom ka ba dei.
Nalor kane, ki nongshong shnong ki la pynlong ïaka program ban pynneh ïa ka umbam umdih da ka thung ïaki dieng ha shnong ha thaw.
Lyngba kine ki program, ka Meghalaya kala jam stet ban pynkylla dur ïaka thaiñ nongkyndong bad ban kyntiew ïaka kamai kajih ki briew.
Lah ruh ban ong ba kaMeghalaya ka wan haka kyrdan ba ar ha ka ri ban ai bylla 100 sngi sha ki longïing ha nongkyndong.
Ka tnat Meghalaya Civil Defence & Home Guards ha ka sngi Thohdieng ka la pynlong ïa ka jingai jinghikai kumno ban ai jingïarap sha ki parabriew haba wan ka jinglynshop na ki bor ka mariang kum haba khie u jumai bad haba syllad ka eriong erngit ha East Khasi Hills, ha South West Khasi Hills, ha East Jaiñtia bad West Jaintia Hills District kum shi bynta ka jingrakhe ïa ka jingdap 50 snem ka jingïoh jylla bapura ka jylla Meghalaya.
Ïa kine ki jingai jinghikai la pynlong ha ki District da ki ophis jong u Deputy Controller of Civil Defence bad ki District Home Guards Commandant.
Ha kine ki jingai jinghikai la sakhi ruh ïa ka jingïashim bynta pura jong ki nongshong shnong kiba la ïoh jinghikai ruh halor ki jingpynkhreh kumno ban ïada ïalade bad ïa kiwei pat haba wan ki jinglynshop na ki bor jong ka mariang.
Ha East Khasi Hills, ïa ka jingai jinghikai halor ka jingkhie u jumai la pynlong ha ka shnong Mawkasiang da ka jingïashim bynta lang jong ka Dorbar Shnong, ki nongshong shnong bad ki Pulit ka SDRF.
Ïa ka jingai jinghikai ha South West Khasi Hills la pynlong ha ka shnong Mawten.
Ha West Khasi Hills ïa ka jingai jinghikai halor ka jingsyllad na ka jingkhie ka eriong la pynlong ha Nongstoiñ ha ryngkat ka jingïatreilang bad ka ophis DDMA, DMHO ha kaba la ïashim bynta lang da ki nonghikai bad ki khynnah skul.
Ha East Jaiñtia Hills, la ai jinghikai halor ka jinglynshop u jumai la Khliehriat bad ha Ladthalaboh, West Jaiñtia Hills District.
Ka Meghalaya Civil Defence & Home Guards Department ka la buh thong ruh ban nang bteng ïa ka jingai jinghikai halor ki lad jingïada sha ki nongshong shnong jong ka jylla khamtam haba jia ki jingwan lynshop na ki bor mariang, ban shna ïa ki lad jingïada hapoh ki shnong ki thaw haba khie ka thma, ban pynkupbor da ki jingai jinghikai pyntbit ban ïada ïa ki mynsiem briew namarba ki paidbah hi ki long kiba nyngkong eh ban ïatakhuh haba wan kino kino ki jinglynshop.
Ban pynjanai ïa ka jingpynkhreh na ka jingwan lynshop ki bor ka mariang na ka bynta ban kynjoh ïa ka Sustainable Development Goal no.
13, kata, ka Climate Action ha kaba ka jingpynkhreh kan long kaba kongsan tam.
Ïa kane kajuh ka jingai jinghikai yn sa pynlong ruh ha Garo Hills ha ka 25 tarik mynta u bnai.
Ïa kine ki jingai jinghikai yn sa pynlong baroh shi snem kynthih kum shi bynta ka jingrakhe ïa ka jingdap 50 snem ka jingïoh jylla bapura jong ka jylla.
Shillong, Rymphang 19: Ki Pulit ka Jylla Assam hynne ka sngi kila ïoh ban kem ïa arngut ki suba Nongkhaii masi kiba dei na Meghalaya bad ïoh kurup ruh ïa kawei ka trok kaba kit haduh 28 tylli ki masi.
Ïa kine ki nongkhaii la ïoh ban kem ha Raha, jong ka Nagaon District katba ki dang kit ïa kine ki masi ha ka trok AS01-JC-9256.
Halor ki jingtip ba thikna ïa ka jingïaid kane ka trok kit masi na Sivsagar sha Byrnihat, ki Pulit ka Raha Police Station kila pynap ktem ïa kane ka kali.
“Haba kane ka kali kala poi ha ka thaiñ Saragaon, ka kynhun ki Pulit kala pynsangeh ïa kane ka kali hynrei u nong niah ula phet khlem ka jingriej ïa ki Pulit" ong ki heh Pulit na Assam haba ïathuh ba ïa ki masi la kit noh sha kawei ka Gaushala kaba don ha Nagaon.
Kine ki arngut kiba shah kem ki dei u nongniah ka kali bad u nongbud kiba kyrteng u Arki Dkhar bad u Soniki Tariang kiba dei na West Jaiñtia Hills District.
Ka Chief Secretary ka Jylla Kong RV Suchiang hyne ka sngi thohdieng, kala plie paidbah ïa ka Nationwide Emergency Response System (NERS)/Emergency Response Support System (ERSS) ne dial ‘112’ ban ai ka jingshakri ïa ki paid nongshongshnong ka Jylla haba don kino kino ki jingjia kiba donkam kyrkieh ïa ki jingshakri (Emergency Serevice) jong ki bor Sorkar.
Ïa kane ka project jong ka Ministry of Home Affairs (MHA) la plie ha Shillong Sadar Police Station bad ka dei na ka bynta ban ai jingshakri tang ïa ki nongshongshnong ba sah ha ki Nongbah jong ki Jylla bad Union Territories ka Ri.
Da ka jingplie ïa ka NERS/ERSS ne Dial ‘112’, naduh mynta baroh ki Emergency number kum ka 100 (police), 101 (Fire Service), 108 (Ambullance), 181 (Women & Child Care) kin long noh kawei hapoh u nombor ‘112’.
Ka jingpyntreikam ïa ka NERS/ERSS ka kynthup haduh lai bynta kata ka Public Safety Answering Point (PSAP) ba pyntreikam ha ki Nongbah jong ki Jylla, ki District Coordination Centre (DCC) kiba ïoh ruh ïa ki Emergency Response Units (ki kali ba pyndait ïa ki mobile data terminals) bad ka National Support Services (NSS) ba pyntreikam tang ha Nongbah Delhi.
Ka Tnad kam pohïing ka Jylla kala thied haduh 8 tylli ki Maruti Eco Van bad ka Sorkar kala ailad ïa ka Tnad ban shim wai ïa 12 tylli ki kali rit ba kin sdang pyntreikam ïa ka NERS.
La ong ba baroh kine ki kali kin dei kiba la pyn dait ïa ki MDTs, First Aid Boxes bad ka Fire Extinguishers ba shiteng kilo.
Ïa kine ki kali la sam sha kylleng ki District ka Jylla ba kynthup ïa ka East Khasi Hills – 4 tylli, West Khasi Hills – 1, Ri Bhoi – 2, East Jaintia Hills – 1, West Jaintia Hills – 2, Eastern West Khasi Hills – 1, South West Khasi Hills – 1, North Garo Hills – 1, East Garo Hills – 2, West Garo Hills – 3, South West Garo Hills – 1 bad South Garo Hills – 1.
Nalor kine ki kali, la ong ba ki Highway Patrol Vehicle ne ki kali ba ïaid pahara ha ki National Highway kin dei ruh kiba pyndait ïa ki MDT bad kin treikam ruh kum ki Emergency Response Vehicles ha kaba kino kino ki briew kiba ïakynduh jingeh ha ki Highway ki lah ban phone ha u nombor 112.
La pyntip ba ïa mynta ki don haduh 13 tylli ki Highway Patrol Vehicle hapoh ka Jylla.
Kiba la iadonlang ha kane ka sngi ki kynthup ïa i Kong I Nongrang Special Director General of Police, Meghalaya, Bah Cyris VD Diengdoh Secretary ka Tnad Home (Police) bad kiwei kiwei.
U Myntri Rangbah ka Jylla, Conrad K Sangma ha ka sngi Thohdieng u la leit ban jngoh katto katne ki shnong kiba don sawdong ka sor Shillong ba kynthup naduh ka Mawkhar, Jaiaw, Sunny Hills, Mawprem bad ruh ban kynduh markhmat ia ki Rangbah Shnong.
Ha katei ka jingkynduh, u Myntri Rangbah nalor ba u ïaroh ïa ka jingpynitynnad ïa ki shnong ki thaw da ki rong ba harukom kum shi bynta ka jingrakhe 50 snem ka jylla, u la ai khublei ruh markhmat ïa ki na ka bynta ka jingdon bynta lang bad ka sokar ha ki liang baroh khamtam ha ka jingïakhun ïa ka khlam COVID.
Ha kane ka sngi, u Myntri Rangbah ryngkat ka jingsynran lang u Myntri ka tnad Urban Affairs, Bah Sniawbhalang Dhar ki la leit ruh ban hiar hi sha ki bynta ba kyndong jong katei ka shnong ban sakhi markhmat ïa katei ka jingpynitynnad ïa ki shnong ki thaw da ki jingdro kiba harukom.
Nalor ki Rangbah Shnong, la donlang ruh ha kane ka sngi naduh ki nongmihkhmat kynthup ïa u Bah Adelbert Nongrum MLA ka North Shillong bad ruh u Bah Mohendro Rapsang MLA ka Shillong West,U Myntri Rangbah u la pynlut por ruh ban ïa syllok bad ki Rangbah Shnong halor kiba bun ki phang kiba ïadei na ka bynta ka shnong ka thaw bad ka bha ka miat.
“Kin don ruh ki khusnam na ka bynta ki dong kiba don ïa ki dur ba itynnad bad khamtam eh ïa ki nongdro kiba pyni shisha ïa ka jingtbit jong ki," ong u Myntri Rangbah haba kren bad ki lad pathai khubor hadien ka jingjurip ïa kitei ki shnong.
Ha kajuh ka por u Myntri Rangbah u la pynpaw ruh ha ki Rangbah Shnong ba ka jingïa trei lang kan ïai bteng bad ki nangne shakhmat ym dei eh tang haba kynduh jingeh hynrei ruh ha baroh ki liang.
U Director ka tnad Tourism, u Bah Cyril V Diengdoh, u la pynmih ïa ka hukum sha baroh ki nongpynaid jong ki jaka jngohkai pyrthei ba ki dei ban leh khuid bad ban peit ba kan nym don kano kano ka jingbret pathar ïa ki jaboh, khamtam ïa ki plastik.
Ha ka hukum ba u la pynmih ha ka 17 tarik mynta u bnai, u Director, u la ong ba ki nongpynïaid ïa ki jaka jngohkai kidei ban shim ki lad ki lynti ban peit ba ki jaka jngohkai kidei ban long kiba khuid bad lait na ka jingijli.
U la bthah ruh ba dei ban buh bun tylli ki jaka bret ñiut ne ki dusbin.
Nangta ban mang ïa ki jaka ba ym bit da lei lei ban bret plastik ne ki plastic free zone.
U la ong ruh ba katba lah dei ban peit ba kino kino ki jingtrei ne ki jingpynkhuid kim dei pat ban ktah ïa ka jingitynad ka mei mariang.
Lah ban kdew hangne ba ka la don ka jingud na kiba bun halor ka jingjaboh ki jaka jngohkai pyrthei ha ka jylla, ha kaba ki nongleitkai ki pynjaboh da kaba bret ïa ki plastik, ki kot jot, ki bilor um, bilor kyiad kat haba lap.
Kane ka jingleh pathar jong ki briew, ka la pynijli wat ïa ki jaka ba itynnad tam ha ka jylla.
Ka la pynkhuslai ruh ïa ki bor sorkar kiba dang ïakhun tyngeh ban pynlong ïa ka kam shang suwari kum kata ka kam karkhana kaba lah ban aijam aijam ïa ki briew bad kumjuh ruh kaba lah ban pynmih kamai bad kyntiew ïa ka ïoh ka kot ki paidbah jong ka jylla.
Shillong, Rymphang 19: U Symbud Myntri Rangbah ka Jylla Bah Prestone Tynsong ula ong ba ka jingthungkam ïa ki briew bala shemphang ïa ki kam (experience) kam dei satia ka jingpynlutksan jong ka Sorkar Jylla.
“Haba phai sha ka jingthung ïa ki briew ba shemphang kum ki Nongaibuit, ka dei ka kam kaba pynmyntoi bha ïa ka Sorkar MDA hapoh ka jingïalam u Conrad K Sangma" ong u Bah Prestone haba ïakren bad ki nongthoh khubor.
U Symbud Myntri Rangbah ula kynthoh ïa kane halor ka jingkynnoh jong u President ka Voice of the Peoples party (VPP) Bah Ardent Basaiawmoit ba ka Sorkar Jylla kala shu ïaid thungkam pathar watla ka Jylla ka don hapdeng ka jingkyrduh pisa.
U Bah Ardent ula buh jingkylli halor ka jingthung haduh san ngut ki Nongaibuit ïa u Myntri Rangbah ka Jylla bad ka jingthung ïa u Director General of Police (DGP) barim u R Chandranathan kum u Security Adviser.
Hynrei u Bah Prestone ula ong ba ka Sorkar kala lah ban shim ïa ki rai ba kongsan ha kiba bun ki kam (issue) namar ka jingdon jong kine ki nongaibuit.
“Ban shu kynoh ba ngi pynlutphut tang namar kine ki briew, ka long kaba bakla palat.
Ha ka jingshisha, ka jing siew kaba rit bha ngi la ai sha ki" ula bynrap.
U Symbud Myntri Rangbah ula pynshai ruh ba u DGP barim kum u Security Adviser ka long halor ka nongrim ba un hap ban shim ïa ka lyngkor ban buddien ïa ki jingtyrwa bad long u ksai ban pyniajan ïa ka jingtreikam hapdeng ka Sorkar Jylla bad ka Ministry of Home Affairs (MHA).
“Kane ka dei kaei kaei kaba ngi la leh bad ngim shym la shu pynlutkai ïa ka pisa hynrei haba ngi aikam ïa uno uno u briew, ngi da kheiñ da diah khnang ba ka Sorkar kan lah ban treikam bha.
Lada ka Sorkar ka lah ban treikam bha, ka jingmyntoi hi ka leit sha ka Jylla baroh kawei" ula ong.
Ym don jingmut ban ïaleh elekshon lada shu ïa ryngkoh na kawei ka party sha kawei pat : President PDF.
Ka HYC ka la leit kynduh bad buh jingthoh ha i doctor ba peit ïa ka rambrai PHC.
Iap ka nonghikai ba ioh jingpang khuslai nakaba shah weng kam.
Tuid ki paidbah ban shondur ha kynroh ba la ohshrong itynnad ha Soso Tham Auditorium mar ïadep plie u CM.
Ki briew kiba don jingduna ha ki dkhotmet ha ka sngi Thohdieng ki la pynpaw ïa ka jingdiaw mynsiem haduh katta katta halor ka jingbym biang ka leit ka wan ha nongbah Shillong bad khamtam ban kiew kali haba leit jingleit shane shatai.
Khnang ban pynsngew ïa kane ka jingeh sha ki tyndong skhor jong ka Sorkar Jylla ki briew kiba duna dkhotmet ki la pynlong da ka jingïasoi paidbah ha Khyndai Lad, Shillong.
U Managing Director jong ka Blind Lead Trust Organization (BLTO) u Jitendra Dkhar u la ïathuh ba ka jingpynlong ïa kane ka jingïasoi paidbah ka long ban dawa ïa ka Sorkar Jylla ba kan pynsuk ïa ki briew duna dkhotmet kum ha ka por kiew kali bad ym tang katta kane ka jingdawa ka long ruh ban pynsuk ïa ki riewtymmen, ïa ki longkmie kiba armet bad ïa kiwei kiwei de kiba ïakynduh jingeh ha ki jingim briew.
U Bah Dkhar u la ong ruh ki briew kiba duna ha ka bor ïohi jong ki khmat ki ju diaw mynsiem haduh katta katta haba ïaid lynti ha surok na ka daw ka jingbym biang ki lynti ïaid kjat bad ka jingbun ki thliew ki syar kaba buh pat ïa ka jingim jong ki ha ka jingma.
Ha ka jingpynlong ïa kane ka jingïasoi paidbah la ïashim bynta lang da ka Meghalaya Deaf Association, ka Khasi Disabilities Association, ka Meghalaya Liberation for Visually Impaired, ka Barefoot Trust, ka National Center for Promotion and Empowerment of Disabled People.
U President ka Khasi Disabilities Association u Bah Starwin Kharjana u la ong ba haduh mynta ki jaka pynieng ïa ki Wheel Chair na ka bynta kiba duna dkhotmet ki don tang ha ophis Secretariat, ha SP Office bad ha Ophis ka MPSC hynrei ha kiwei kiwei ki Ophis treikam ka Sorkar ym shym la shna satia ïa kine ki jaka pynieng ïa ki Wheel Chair.
U la ong ruh ba ka lad jingïarap na ka Chief Minister Social Assistant ka Sorkar ka la nang ïai siew ïa ka baibam sha kiba duna dkhotmet hapoh ka jylla baroh kawei.
“Ngi kyrpad ïa ka Sorkar ba kan pynkiew noh ïa ka jingsiew baibam namarba kumba ngi tip mynta kiba duna dkhotmet kiba ladep ban pule ïa ka Class-X ki ïoh ïa ka Unemployment Allowance shi hajar tyngka shi bnai bad baroh shikatta ki ïoh lang ïa ka song jingïarap CMSA kaba T.
500 shi bnai.
Ngi ïoh shithi na ka Child Development Project Officer (CDPO) kaba la tyrwa ïa ka Unemployment Allowance kaba T.
1000 lane ka CMSA kaba tang T.
500.
Kane ka khanglad jong ngi haba ngi la pyndep ïa ki jingpule bapher bapher,"la ong shuh shuh u Bah Kharjana.
“Ka long kaei kaei kaba pynsngew sih haduh katta katta bad ngi la nang pynkhreh ïa ka mat ban sa ïakren ha ka jingïalang ban shim rai halor ka jingleh kyndit jong ka Sorkar ha kaba ïadei bad ka jingtyrwa ban jied tang ïa kawei ka baibam ym shuh ar tylli kumba ju long," la ong u Bah Kharjana.
Kynnoh ba leh donbor ki heh nongialam NPP bad pynkut syndon ki nonongkyrshan ïa ka party.
Rakhe ka Sur Shipara VO ïaka jingdap shisnem ha Pahamlapong.
Shillong, Lber 25: Uwei u nongshong shnong ka shnong Kyndong Tuber West Jaiñtia Hills (WJH) u la phah ïa ka jingujor ba ha ka 22 tarik u Kyllalyngkot, 2024, u la thied ïa kawei ka trok kaba don u nombar ML-06-4626 na kawei ka kong kaba kyrteng ka Dakaemi Sumer.
Hynrei ha ka 12 tarik u bnai Lber, uwei u briew uba kyrteng u Winchestere Rymbai u la kam ba udei u trai jong katei ka trok.
Kham hadien utei uba la ujor u la lap ïa ka kyrteng ba shisha jong ka kong Dakaemi Sumer kadei kaba kyrteng ka kong Dani Wanki Pala bad u la sngewthuh ruh ba u la shah thok ha ka.
Shillong, Lber 25: Ha kawei pat ka jingjia ki pulit ki la ïathuh ba uwei u briew uba kyrteng u Malcolm C Jones Nongpluh u la phah ka jingujor ba ha ka 16 tarik mynta u bnai, ki runar bym lah ban ithuh ki la thang ïa ka khlaw jong ka shnong Ksehpyndeng, Mawryngkneng (EKH).
Halor kane ka jingjia, kane ka khyndew kaba la ai ban pyntreikam ïa ka Community Based Forest Management and Livelihood Improvement Project da ka MBDA ka la shah pynjulor.
Shillong, Lber 24: Ka ophis jong ka Director of Health Services (MI) ka jylla Meghalaya ka la pynmih ïa ka jingpynbna paidbah ha ka 22/3/2024 na ka bynta ka jingtip ki paidbah ba namar ba la pynbna ïa ka ilekshon MP sha Lok Sabha da ka Election Commission jong ka Ri India bad ka Model Code Conduct ka la treikam.
Halor kane na ka liang jong ka ophis jong Director ka tnat ka Koit ka Khiah ka jylla ka la pynsangeh noh shwa ïa ka interview kaba la buh ban long naduh ka 01 haduh 03 tarik bnai Ïaïong 2024 ha Shillong bad 01 haduh 02 tarik Ïaïong 2024 ha Tura la hap ban pynsangeh noh haduh ban da pyntip da kumwei pat.
La kyntu ïa kito baroh kiba la apply na ka bynta katei ka kam ba ki peit na ka por sha ka por ïa ka website jong ka tnat ka koit ka khiah www.
meghealth.
gov.
in na ka bynta ban ïoh ïa ka jingtip kaba na ka por sha ka por, kane ka long katkum ka jingpynbna na ka tnat ka Koit ka Khiah.
Shillong, Lber 25: Ka Seng Akhil Bharatiya Vidyarthi Parishad (AVBP) kaba dei ka seng ki samla pule ha ka sngi nyngkong ka la kyntait halor ka jingshah kynnoh ba ki dkhot ki donkti ban pynkulmar ïa ka jinglehkmen Holi hapoh ka skulbah North Eastern Hills University (NEHU).
Lah ban ong ba ha ka step jong ka sngi nyngkong, ka la mih ka huri hura ha ka por lehkmen Holi ha NEHU ha kaba u Vice President ka NEHUSU u Samla Easterson Sohtun ula mynsaw malu.
Haba kren sha ki lad pathai khubor ha Shillong Press Club, u State Secretary ka AVBP, u Tengku M Marak ula ong ba kane ka jingkynnoh jong u Vice President ka NEHUSU ka long kaba bakla bad ka bym ïahab satia.
U Tengku M Marak ula kynnoh ba ki don kumba 4 ngut kiba sdang ban rah kti ïa uwei u samla pule da ki tiar pynmynsaw katba ki dang ïalehkmen bad kynnoh ruh ba ki la don jingthmu lypa naduh nyngkong ban pynmih huri hura ha ka por lehkmen Holi.
U la ong ruh ba uwei u samla ba kyrteng u Kamlesh, u khlem rah kti satia ïano ïano ruh hynrei u la leit ban pyn jai jai ha katei ka jingjia kaba la mih ha ka por lehkmen Holi.
“Kane ka jingkynnoh jong u Vice President ka NEHUSU ka long kaba bakla hynrei ha ka jingshisha, ka dei ka kynhun jong u Vice President ka NEHUSU kaba don lypa ka jingthmu ban pynmih ïa ka huri hura," la kynnoh u Samla Tengku.
U Samla Tengku ula dawa na u Vice President ka NEHUSU ban pynshisha mano, kita ki dkhot ka ABVP kiba pynkulmar bad kiba thmu shoh ïa ki samla pule NEHU bad lada um lah ban pynshisha ka ABVP kan ujor da ka mukotduma pyn mynraiñ khmat (defamation case).
Ha kawei ka liang lah ban ong ba kane ka huri hura kaba la jia ha ka sngi Nyngkong ka 25 Tarik hapdeng u Vice President ka NEHUSU u Samla Easterson Sohtun uba la mynsaw malu mala ha ka jingïapyni bor bad ki nongïalam ka AVBP ha ka jingrakhe leh kmen ïa ka lehniam Holi ha Skulbah NEHU, hadien ka jingpynshai utei u samla Easterson Sohtun sha ki lad pathai Khubor, hynrei tang da ki khyndiat kynta, ka Students Organisation ka Akhil Bharatiya Vidyarthi Parishad (AVBP) ha kajuh hi ka sngi ka la wan ban ïa kynduh ïa ki lad pathai khubor ha Shillong Press Club ban pynshai halor ka jingjia kaba la jia ha NEHU.
Haba kren sha ki lad pathai khubor, na ka liang u State Secretary ka AVBP, u Tengku M Marak u la ong ba kane ka jingkynnoh jong u Easter ka long kaba bakla bad ka bym ïahab satia bad kaei kaba jia namar ula kynnoh ba ka jingthum jong u ym ban wan da ka lynti ka kaba bha hynrei u don ka jingthmu kaba sniew ban pynklumar ha kane ka jinglehkmen Holi.
U la kynnoh ruh ba ki don kumba saw ngut kiba sdang ban rah kti ïa uwei u samla pule da ki tiar pynmynsaw katba ki dang ïalehkmen bad kynnoh ruh ba ki la don jingthmu lypa naduh nyngkong ban pynmih jingïahuri hura ha katei ka jingïalehkmen.
Shillong, Lber 25: Ki artylli ki seng saiñ pyrthei ka thaiñ Shatei Lam Mihngi-ka National People’s Party (NPP) bad ka National Democratic Progressive Party (NDPP) ha ka sngi Nyngkong ki la ïasnohkti lang hapoh ka jylla Nagaland ban phah ïa ka khubor sha ki Liang Pyrshah ïa ka jingïatylli ka kynhun synrop National Democratic Alliance (NDA) ha kane ka ilekshon Lok Sabha ban wan.
U National President ka NPP bad Myntri Rangbah ka Jylla Conrad K Sangma ula ïakynduh ha ka sngi Nyngkong ïa u Myntri Rangbah ka Nagalang Neiphiu Rio, ban tyrwa ïa ka jingkyrshan ïa ka NDPP ha kane ka ilekshon Lok Sabha, ka ban long ha ka 19 tarik ïaïong.
Ka BJP kala rai ban ym sei kyrtong satia ha Nagaland bad Meghalaya ban ai ka jingkyrshan ïa la ki jong ki paralok ba ïatreilang ha ka NDA.
Ha Kohima, Nagaland ka la rai ban kyrshan ïa kyrtong ka NDPP bad ha Tura-Shillong Lok Sabha seat kan kyrshan ïa ki kyrtong ka NPP.
Namar kane, ka NPP ruh ka la budlang ïa ka sienjam jong ka BJP da kaba rai ban nym sei kyrtong ban ïakhun ha Nagaland.
Haba ïakren bad ki lad pathai khubor na ka liang u President jong ka NPP bad u Myntri Rangbah ka jylla Meghlaya u Conrad K Sangma ha Kohima u la ong, “Ka State Committee jong ngi (NPP) ha Nagaland ka la ïakynduh hynne ka sngi bad ka la rai ban kyrshan ïa u kyrtong ka NDPP bad ruh ban ai ka jingkyrshan kum ka mynsiem shiparalok hapoh ka NDA.
"Na ka liang jong u la ong ba baroh ki paralok ha ka NDA kila ïatylli kawei ha kaban kyrshan kawei ïa kawei pat kum ka mynsiem shi paralok ba ïatreilang ha ka NDA.
U President ka NPP u la bynrap ruh da kaba ong, “Kumba phi tip, ki paralok ha ka NDA ki la pynpaw ïa kajuh ka jingkyrshan ïa ki seng saiñ pyrthei bapher bapher jong ka NDA kiba la buh ïa ki kyrtong ha ki konstituensi bapher bapher ka thaiñ Shatei Lam Mihngi.
Kum ka nuksa, ki paralok ka NDA kila kyrshan ïa ki kyrtong ka NPP ha Meghalaya, ha Arunachal Pradesh ki paralok ka NDA kila kyrshan ïa ki kyrtong ka BJP bad ha Outer Manipur seat ngin ai ka jingkyrshan ïa kyrtong ka NPF.
"Lah ban pynkynmaw ba ka NPP ka dei ka party kaba don haduh 5 ngut ki MLA ha Nagaland, kaba tam ïa ka Liang Pyrshah Nagaland People’s Front kaba don 2 ngut ki MLA bad ka Congress-1.
Ha kane ka jingkyrshan ka NPP ha ki 5 konstituensi, ka BJP kaba don 12 ngut ki MLA bad ka NDPP kaba don 25 ngut ki MLA ha ka ïingdorbar kaba don 60 ngut ki MLA, ka dei kaba la khmih lypa kum ka jingjop ïa ka kynhun synrop wat hashwa ban sdang ka jingïakhun.
Shillong, Lber 24 : Da ki spah ngut ki nongïalam jong ki samla Congress na kylleng ki bynta jong ka Mylliem Constituency ki la phet noh na ka party kaba ki don baroh shi katta ban leit pynïasoh noh sha ka National People’s Party (NPP) ha ka jingïalang kaba long ha Nongkseh ha kane ka sngi Nyngkong.
Ïa kine ki samla la pdiang burom da ki nongïalam ka party hapoh ka jingïalam jong ki Working President kynthup ïa u Bah Wailadmiki Shylla bad Bah Hamlet Dohling, nangta u Nongai Ktien ka party Bah HM Shangpliang, Bah Banteidor Lyngdoh MLA, Bah Daniel Thangkhiew, Bah Kitborlang Nongrem, Bah Bajop Pyngrope bad kiwei kiwei.
Shwa kane, uwei na ki nongïalam jong ki samla Congress, samla Kerlang Thangkhiew u la ïathuh ba ka daw kaba ki samla Congress ki phaikhmat noh sha ka NPP kadei namar ki ïohi ba lada neh ha ka Congress ka kam bad ka ktien kam poi shaei shaei ruh wat hadien shisnem ba la jop.
“Ka jingmih jongngi kam dei ba ngi ïathut bad u MLA, Bah Ronnie V Lyngdoh hynrei ka thong ba ngi rung ka long ban ïarap ïa kiba duk ba suk namar mynta la shisnem ka kam bad ka ktien kam pat urlong," u la ong.
Na ka liang u Bah Wailad haba pdiang sngewbha ïa kine kine ki samla u ong ba ka Mylliem ka long kaba donbok haduh katta katta namar watla ka khlem pynjop ïa u Bah Hamlet Dohling kum u MLA pynban ka don pat haduh arngut ki radbah kiba don ha syndah jong u Myntri Rangbah ba kynthup ïa u Bah Daniel Thangkhiew bad Bah Hamlet.
Ha kajuh ka por u la ong pat ba ka rai ba kitei ki samla ki shim kadei kaba paka namar ba mynta ka Congress ha ka ri ka la nang hiar arsut.
Nalorkata, u ong ruh ba ka jingkam ieid jaidbynriew da ki katto katne ki nongïalam kam dei pat ban ïalam bakla ïa ki samla.
“Haba ieid jaidbynriew kam dei ban ïalam ïa ki samla sha surok," u la ong.
U Bah Hamlet pat u la ong ba watla u shah rem ha ka elekshon ba la dep hynrei ka mynsiem jong u ban shakri ïa ki paidbah kam pat shah rem satia.
U la pynkynmaw ruh ba dei ma u ryngkat ka sorkar MDA kaba la weng ïa ka jingkyntur pud ka MUDA ban pyntreikam ïa ka aiñ shna iing, kaba dei ka ishu kaba ki paidbah baroh ki la tieng bha ha kito ki por.
“Ha kito ki por nga khlem lum ïa ki paidbah ban leit tur sha Secretariat hynrei lai snem ngi la ïa trei borbah ban weng noh ïa ka MUDA bad aiti noh ha ki District Council ban pyntreikam ïa ka aiñ shna iing.
Kane ka la pynmyntoi ym tang ïa ki nong Mylliem hynrei wat ïa kiwei kiwei ki shnong ruh," u la ong.
U MLA ka Mawkynrew, Bah Banteidor Lyngdoh haba bynrap lang u la ong ba ki sngewkmen ban ïohi ba ka NPP ha Mylliem watla kam shym la jop ha ka elekshon MLA ba la dep hynrei ka ïoh pat ban khring na kiwei pat ki party khamtam ha kane ka por ka jingpynkhreh ïa ka elekshon MP.
Na ka liang u President ka NPYF, Bah Kitborlang Nongrem u la pynpaw ïa ka jingbym sngewlah ngeit ba ki don ki nongïalam seng sainpyrthei kiba nud ba kynnoh ïa ki nongïalam sengbhalang haduh ki nongïalam niam ha ki rynsan ïalap elekshon.
“Kumta ha kane ka elekshon MP kaba don hakhmat mynta ngi kyrmen ba ki samla kin ym shah pynbiej hynrei ban trei borbah na ka bynta ban pynjop ïa ka kyrtong jong ka party, Kong Ampareen Lyngdoh," u la ong.
U Bah Bajop Pyngrope pat ha ka jngkren jong u, u la ong ba lymda dei na ka jingtuklar jong u Myntri Rangbah ka jylla Conrad K Sangma katta ka jylla kan ym lait na ka CAA.
“Ngi la lait na ka CAA da ka jingtuklar jong u Myntri Rangbah, kiwei pat ki party kin shim kabu ban pynkhihwin ïa kane ka ishu," u la ong.
Shwa kane, u nongbat ïa ka pla tyngka jongka party, Bah Daniel Thangkhiew u la ïathuh ba ka jingïakren bad kitei ki samla Congress kadei kaba la neh slem bad kumta hadien ba ki la sngewthuh ïa ka thong kaba kum ki samla ki thrang ban trei na ka bynta ka imlang sahlang, da ka mynsiem kaba kylluid ki la rai ban pdiang ïa ki sha ka sem NPP.
Shillong, Lber 25 : U Bah Peter Shallam uwei na ki kyrtong khlem seng lane independent ban ïakhun ïa ka elekshon MP Lok Sabha na Shillong Parliamentary Seat, u la kyntu ïaki paidbah ba kin jied bad ailad ïa u ban long kum u MP khnang ba un ïoh ïasaid na ka bynta ki jingeh jong ka Jaitbynriew hapoh Parliament.
U Bah Peter Shallam haba ïakren bad u Mawphor ha ka ïing sah ka jong u kaba don ha Laitkor Nongdaneng da kaba pan jingkyrshan na ki paidbah, u la kyntu ïa ki paidbah ba kim dei ban die ïa ka vote jong ki lane ka vote jong ki kan shah thied noh namar ka long kumba ki die ïa ka pateng ban wan.
"Kum uwei na ki kyrtong ban ïakhun ïa kane ka elekshon Lok Sabha nga da kyntu jur ïa phi ki paidbah ba phim dei ban die ïa ka vote jong phi namar lada phi la die ïa ka vote kamut phi die ïa ka pateng ban wan.
Pyndonkam hok ïa ka vote jong phi kumba ka riti synshar ka la aibor haphi," ong u Bah Peter.
U Bah Peter u la ong ruh ba lada ki paidbah ki la ngop ha ka jingshah pynbiej lyngba da ka pisa, uno uno u kyrtong uba jop un ym lah shuh ban ai ka jingshakri kaba khuid ba suba.
“Lada phi pyndonkam hok ïa ka, phin ïoh ïa ki nongsynshar kiba hok kiba khuid hynrei lada phi la die noh ïa ka vote ba kordor, lada u ne ka briew ki jop kin ym lah shuh ban ai ka jingshakri kaba khuid ba suba bad phin ym lah shuh ban kren eiei hynrei tang ki jingbabe.
"U Bah Peter u la kynthoh ruh ïa ki seng saiñ pyrthei kiba pher bapher kiba leit sha u paidbah ban ïalap elekshon da kaba ïakawang ktieh para ma ki.
“Kam dei shuh ka juk lane ka por ban ïakawang ktieh namar u paidbah hi u la kham stad ïano ban jied, hynrei kum ki nongmihkhmat ki la dei ban wanrah ïa ki jingïakren ban tei ïa ka ri bad ka Jaitbynriew ym ban ïakawang ktieh.
“Ki mat kiba u Bah Peter Shallam un ïakren hapoh Dorbar Parliament lada ki paidbah ki jied ïa u kum u MP, ki kynthup naduh ka jingdawa pyntreikam ïa ka ILP, ka jingpynrung ïa ka ktien Khasi hapoh ka khyrnit kaba phra, ka jingïapynbeit pud, ban wanrah ïa ka roi ka par, ban dawa pyntreikam ïa ki policy tih maw tih shyiap katkum ka juk stad science nalor kiwei kiwei ki mat.
U Bah Peter Shallam uba dei ruh u nongsaid aiñ, u la dep ban thep kyrteng ïalade ha u Returning Officer ha ophis DC EKH myn ha ka 22 tarik Lber bad jied ïa ka shap jong u Mawlynnai na ka bynta ban ïakhun ïa ka elekshon MP kaban sa long ha ka 19 tarik Ïaiong 2024.
Shillong, Lber, 25: Ki lama thok ba la shna ha ka dur jong ka seng saiñ pyrthei Voice of the People Party (VPP) ka bym don satia wat tang ïa ka shab jong u Prah ba shu thoh da u Marker Pen la teh da ki briew bym lah ban tip ha ka kynroh jong ka Civil Hospital Shillong.
ïa kine ki lama thok ba shu shna tang ban pynthohbria ïa ka Voice of the People Party (VPP) ba la teh ha kynroh kane ka hospital, hadien ba la treikam ka Model Code of Conduct (MCC), la lap ha ka step Lah Sngi u Blei katba u nonglum khubor u dang ïaid lynti nakhmat ka Civil Hospital, Shillong.
ïa kine ki lama thok la lap ba la weng noh da ki bor synshar district tang hapoh katto katne por.
U Nongaiktien jong ka VPP Dr.
Batskhem Myrboh ha ka jingïakren bad u nongthoh khubor u la pynshai, ba kine ki lama thok kim dei satia kiba la phah teh da ka VPP bad ong ba kane ka dei ka jingleh jong ki briew kiba ka party kam lah satia ban tip.
U la ong ruh, halor kane ka VPP kan sa ujor sha ki bor pynïaid jong ka tnat ilekshon ka jylla ha kaba ïadei bad ka jingpyrshang jong ki briew ban pynthohbria ïa ka party khamtam ha kum kane ka por ba ka Model Code of Conduct (MCC) ka dang treikam ha baroh kawei ka ri India namar ka jingdon jong ka ilekshon Lok Sabha ka ban sa long ha ka 19 tarik ïaïong, 2024.
Shillong, Lber, 25: U Vice President ka North Eastern Hill University Students Union (NEHUSU) u samla Estherson Sohtun u la shah ktah kti bad shah shoh ha ka Lah Sngi u Blei ha ki briew ki bym dei ki trai jylla kiba lehkmen Holi hajan ka pung kaba don ha phyllaw jong ka skulbah NEHU, Shillong.
Mar mar hadien kane ka jingjia, u Vice President ka NEHUSU u la ujor da ka ejahar sha ki Pulit jong ka Mawkynroh Out Post ba kin pynlong ïa ka jingtohkit kaba bniah halor kane bad ba kin kem ïa kiba donkti.
Ha ka jingïakren bad ki lad pathai khubor hadien ba la dep leh ïa ka Medical Check-up ha Civil Hospital, Shillong une u nongïalam ka NEHUSU u la ïathuh ba kane ka la jia ha ka por 12:30 baje mynsngi.
U la ïathuh ba ha ka jingïashoh, u la mong na ki bynta ki kti bad ka met bad nalor kata wat ka sopti phong jong u ruh ka la kad.
“Nga sah beit ha (Hostel) NEHU bad nga dei ruh u Vice President ka NEHUSU.
Dang step tang shu khie u telephone u nonghikai bad leit ai khublei Holi ïa u.
Tang dep nangta nga wan nga ïohi ba don hajan ka pung ha NEHU ba don ka jingleh kmen bad ba wah ïa ka Banner lehkmen Holi.
Ngim don jingujor eiei ïa ka jinglehniam Holi jongno re jongno, ka ri India dei ka ri ba ai laitluid ïa ka jingmane Blei, ki bun ki jaitbynriew lane ki niam ki bapher bapher bad ki jinglehniam jongno jongno ngim ju pyrshah," ong u samla Sohtun.
“Hynrei haba ngi leit peit hangto hajan pung ngi ïohi ba don katto katne ki bym dei ki khynnah pule ha NEHU khamtam ki don katto katne ngut kiba dei ki nongïalam jong ka Akhil Bharatiya Vidyarthi Parishad (ABVP).
Ngi khlem leit da ka bor bad ngi khot da ki Security incharge ba kin leit ïakren ban ym leh politik ha NEHU lyngba kine ki jinglehkmen," u la ong.
“Katba ngi dang leit ïakren, u ong pynban ba ki Khasi ki pyrshah ïa ka Holi, ki kwah ban shna ishu ha ka jingïapher jaitbynriew hapdeng ki Khasi bad kiba na Rithor bad don kiba ring video ban pynheh ïa kane ka ishu nga knieh ïa ka mobile phone jong u khynnah.
Hadien ba nga knieh ïa ka mobile phone ki thombor ïa nga," la ïathuh u samla Sohtun bad ong da kaba ïathuh shuh shuh ba ka la mih ruh ka jingïapyni bor hapdeng jong u bad ki nongïalam ka ABVP na NEHU.
“ïa kiba pule ha NEHU ngim don kano kano ka jingujor bad baroh ki lah ban rakhe ïa kano kano ka jinglehniam hynrei ki briew hi kiba wan nabar ban leh politik ha NEHU ngim ailad daleilei.
Ngi khlem leit ban pynsangeh ïoh ka jia ka jingkulmar," ula ong.
“Ban ïashad ïa lehkmen ngim don jingujor hynrei ban leh trai da ki briew kiba nabar hapoh kane ka ri ka muluk jong ngi ngin ym ailad," u la ong bad bynrap, “ngim pyrshah ïa kano kano ka seminar na ka NEHUSU hynrei kumba la leit ha kato ka sngi da ki nongïalam ka HYC ki pyrshah ïa ka jingwan jong ka RSS.
Haba kylli u la ïathuh ruh u la jer kyrteng ha ka ejahar ïa ki briew kiba donkti ban ktah kti ïa u.
Nongpoh, Lber 25: Ka party National People’s Party (NPP) hapoh ka jylla katba dang mih ki sngi shuwa ban poi noh sha ka sngi ban jied ïa kita ki nongmihkhmat na ka Shillong Parliamentary Seat sha ka Dorbar thaw aiñ ha Lok Sabha ka la dang ioh bor ioh bor na ki bynta jong ka them Ri Bhoi bad ïa kane la sakhi mynta ka sngi ba bun ki nongïalam na kiwei ki seng saiñ pyrthei ki la wan ban pynïasoh sha ka National People Party (NPLP) kaba la long mynta ka sngi ha Umsning.
Kane ka jingioh bor ka party NPP ha Ri Bhoi kum shi bynta ban pynkhlaiñ bor na ka bynta ka election MP sha Long Sabha, ka dei ruh mynta ka sngi ba ki nongïalam bad ki nongkitkam na ka party UDP bad Congress ryngkat ki nongkyrshan ka VPP party ki la wan ban pynïasoh ïa lade sha ka party NPP.
Kitei ki nongïalam ka UDP bad Congress kiba la wan ban pynïasoh sha ka NPP mynta ka sngi ki kynthup ïa u Bah Watson Kharkrang, Youth President ka UDP Youth Wing Umsning Circle, u Bah Rangkynsai Makdoh, Chief Adviser ka UDP Umsnig Circle, Delnes Pale, Vice President ka UDP Umsning Circle bad kiwei kiwei ki nongïalam bad ki nongïalam ka Congress pat ki kynthup ïa ki nongkyrshan ka Congress ha ka jingïalam u bah Shanbor Lyngdoh bad ka Kong Indaker Tariang.
Kumba la paw pyrthei kiba kham bun hi kiba la wan ban pynïasoh sha ka NPP ki dei ki nongïalam ka UDP nalor ki nongïalam bad ki nongkyrshan ka Congress bad VPP.
La pdiang burom ruh ïa kitei ki nongïalam bad ki nongkyrshan na ka party UDP bad Congress sha ka party NPP da u Bah Pynïaid Sing Syiem, Working President ka NPP ba dei ruh u CEM ka KHADC, u Bah Himalayan Shangpliang, Spokesperson ka NPP, u Bah Samlin Malngiang, Secretary Incharge ka NPP Ri Bhoi District, Bah Kitbor Nongrum State President ka NPYF, U Bah Clement Mawlong, President ka NPP Ri Bhoi, u Bah Jason S.
Mawlong, President ka NPP Umsning, ka Kong Magdalene S Mawlong, MDC na ka NPP nalor kiwei kiwei kiba la mihkhmat na ka party NPP.
Haba ïa jingkren ha kane ka sngi, u Working President ka State NPP bad uba dei ruh u CEM Ka KHADC, u Bah Pynïaid Sing Syiem, u la pynpaw ïa ka jingkmen ba ki nongïalam ka UDP, Congress bad VPP ki la wan ban pynïasoh sha ka NPP party namar ka thong jong ka NPP party ka dei ban ai ka jingshakri na ka bynta ban kyntiew ïa ki paidbah hapoh ka jylla.
U la ong ruh ba ki paidbah kim dei ban shah ïalam bakla ha kaba bun ki nongïalam sain pyrthei kiba um kwah ban pynpaw kyrteng ki ju kynnoh ba ka NPP ka dei ka party kaba bamsap, hynrei kaba sngewlyngngoh ka long ba kim nud pat ban pynshisha ne ban ujor lada lap ba ka NPP Party ka bamsap ha kaba baroh ka dei tang ban ïalam bakla ïa u paidbah ka jylla.
U la ong ruh kumba ki la kynnoh ba ka NPP ka dei kaba bamsap bad ka jingbam sap kaba kham ma shuh shuh ka dei ka jingbamsam ban pynïalam bakla ïa ki jingmut jingpyrkhat jong ki paidbah ha ka jylla bad kum ka party NPP kan nym sngap ïa kita ki ñia kai bad ka bteng ban shakri na ka bynta ban wan rah ka jingkylla hapoh ka jylla.
Shuh shuh, u la kyrpad ruh ïa ki paidbah ka jylla ba kim dei ban shah ïalam bakla bad ki dei ban ai ka jingkyrshan ïa ka NPP party namar ka thong jong ka NPP party ka dei ban shakri sha ki paidbah bad ym ban shu ïa kawang ktieh ïa kiwei da kaba ïalam bakla ïa ki paidbah ha kaba haduh mynta ka NPP kam sngap ïano ïano ruh ba ka trei la kam ban wan rah kata ka jingkylla hapoh ka jylla hi baroh kawei, u la bynrap.
Shillong, Lber, 25: U Symbud Myntri Rangbah ka jylla Bah Prestone Tynsong uba dei ruh u State President jong ka National Peoples Party (NPP) u la buh jingkylli ïa kito kiba ju kynthoh da kaba ong, “Hato naduh ba ka National Peoples Party ka la bat ïa u la kam synshar hapoh ka jylla Meghalaya naduh u snem 2018 haduh mynta u snem 2024 ka la ju don ne em ka jingpynthud bad ka jingkhang ban mane Blei laitluid hapoh ka Jylla Meghalaya.
"Ha ka jingïakren bad ki lad pathai khubor ha ka Lah Sngi u Blei, u Bah Prestone u la ong ruh ba ka nongrim jong ka NPP ka long ban ïada ïa ki ritpaid bad ban pynneh pynsah ïa ka riti ka dustur, ka jingngeit bad ka niam ka rukom.
Kane ka jingpynshai jong u Bah Prestone ka long hadien ba ka la mih ka jingkynnoh ba ka BJP bad ka NPP ki dei hi kajuh ka party tang hadien ar sngi eiei ba ka High Command jong ka BJP ka la shim ïa ka rai ban ym pynïeng kyrtong satia ha Meghalaya hynrei ban kyrshan ïa ki kyrtong ba la pynïeng da ka NPP ba kynthup ïa ka Dr.
Ampareen Lyngdoh ka ban ïakhun na Shillong Parliamentary Seat bad ka Agatha Sangma na Tura Parliamentary Seat.
“Ka jingkynnoh ba ka BJP ka dei ka NPP bad ka NPP ka dei hi ka BJP kam dei shuh kaba dang mynta hynrei ka dei kaba la jia mynta la bun tylli ki snem.
Naduh u snem 2018 ha ka por ba ka NPP ka la sdang ban khie rasong bun bah ki jingpyntieng pynsmiej ba wat thep ïa ka NPP namarba ka NPP ka dei hi ka BJP bad ynda ki la jop bad khamtam ynda ki ïoh ban synshar ïa ka Sorkar kin khang wat ïa ki ingmane ruh bad kin ym shah wat ban pynlong ïa ka jingmane Blei," la kynthoh u Bah Prestone.
“Kata ka dei ka jingkynnoh ha kato ka por.
Hynrei lada phi phai kaei kaei kaba jia, u Blei uba stad, namar hadien ba ngi la ïoh ban synshar naduh u 2018 haduh u 2023 nga kwah ban kylli ïa kito ki nongkynnoh hato don mo ka por ba hapoh ka jingïalam ka NPP ïa ka Sorkar ka don mo kata ka jingpyrkhing, ka jingkhang, ka jingpynwit, ka jingpynthud ïa ka jingmane Blei," la buh jingkylli u State President ka NPP.
“Ngi ïeng ha ka nongrim ba ngin ïada ïa ki ritpaid bad ngi kwah ban pynneh pynsah ïa la ka jong ka riti ka dustur, ka jingngeit bad ka niam ka rukom.
Mynta ka kynti ka jingkynthoh jong ki babun balang ka long ba ka NPP ka mut ka BJP, ka BJP ka mut ka NPP hana namarba ka High Command jong ka BJP mynshi sngi ka la rai ban kyrshan ïa ka NPP ha Shillong bad ha Tura Parliamentary Constituency," u la ong.
“Ngi pdiang sngewbha ïa ka jingkyrshan ïa ki kyrtong ka NPP ka bym don ruh ka jingbuh kyndon hangno hangno ruh.
Ngi lyngngoh hapoh ka Jylla namarba ma ki (kyrtong) ruh ki la pan tiket na Shillong bad na Tura bad ngi nang pyrkhat ba la kumno kumno ruh ka BJP kan ïaleh beit," ong u Bah Prestone bad bynrap, “ïa kata ngi ieh ha ka jingstad jong ki (BJP) lehse ka jingpyrkhat jong ka High Command (ka BJP) ka long kaba bha tam namarba ka NPP ka ïatreilang hapoh ka National Democratic Alliance (ba la ïalam da ka BJP).
“Ha North East, lada phi ong ha Manipur ngi kyrshan ïa ka MNF bad ha Nagaland ngi kyrshan ïa ka NDPP ba ïalam da u Neiphu Rio namarba ki don lang hapoh ka NDA," la pynshai u Bah Prestone.
“Ngim dei ban sngewthuh bakla haba ngi ai jingkyrshan ba ka riti treikam jong ka party ba ngin weng noh ïa ka, em.
Kane ka nongrim jong ngi, kane ka tien phira jong ngi, ki agenda jong ka party NPP ka long ban ïada, ban pynneh, ban pynsah ïa ka riti dustur, ïa ka niam ka rukom, naduh ka jingngeit bad ka jingmane Blei ki ritpaid ym tang ha Meghalaya hynrei ha baroh kawei ka ri India," la bynrap shuh shuh u Bah Prestone.
U ong ruh ba kum kine ki jingkynnoh ki ju jia bha ha ki por ilekshon.
“Nga kyrpad ïa ki paidbah nongthep vote ba ki dei ban pynshong nongrim bad kim dei ban shu ngeit ïa kum kine ki jait jingkynnoh kiba mih tang ha ki por ilekshon," la kyrpad u State President ka NPP.
Shillong, Lber 25: Na ka daw jong ka jingpyrkhing hadien ba la pynbna ïa ka Model Code of Conduct na ka bynta ka jingpynlong ïa ki ilekshon sha ka Lok Sabha na ka liang jong kiba khmih bad nongpeit pyrman kiba dei ki briew jong ka tnat ilekshon jong ka sorkar jylla ki la pynlong ïa ka jingap ktem ha kylleng ki jaka ban talasi ïa ki nongleit nongwan ban pynthikna ba ki briew kim dei ban rah pisa palat ïa kaba la buh kyndon da ka tnat Election of India kaba la pynbna dangshen.
Ha kaba ïadei bad kane ki briew jong ka tnat ilekshon jong ka sorkar Meghalaya ki la pynlong ïa ka jingap ktem hakhmat ka ophis jong Deputy Commissioner jong ka East Khasi Hills District ban pynthikna ba kan ym don ka jingrah pisa palat kumba la bthah da ka tnat ECI.
Na ka liang jong ka tnat ilekshon jong ka jylla Meghalaya ka la pyntreikam ïa baroh ki kyndon kiba la bthah ban pynthikna ba kane ka ilekshon kan ïaid beit ïaid ryntih hapoh ka jylla Meghalaya baroh kawei bad ba kan long kaba suk kaba saiñ bad kaba shong shngaiñ.
Ha ka sngi nyngkong la ïohi ba kawei ka kynhun Static Surveillance Team ka la ïeng hajan ka ophis u Deputy Commissioner ha kane ka General Election sha ka ïing dorbar ka Ri India ka Lok Sabha 2024 ka ban sa sdang shen.
Shillong, Lber 25 : Ka kyrtong jongka NPP na kane ka Shillong Parliamentary Constituency kaba dei ruh ka Myntri Sorkar jylla ka Dr Ampareen Lyngdoh ka la ong ba ka BJP ka wan ai jingkyrshan hi ïa ka NPP ha kane ka election ym dei ba khot ka NPP.
Kane ka pynpaw ba ki nongïalam ka BJP na Delhi ki la dep wat jingtip bniah bha shaphang jongki kata ïa I Dr Ampareen bad Agatha Sangma kiba dei ki kyrtong NDA ba ki sa shim ïa kane ka rai ban kyrshan beit ïa ki.
I la ong “ Ka long kaei kaei kaba sngewtynnad ba naduh Delhi ki la ithuh ïa ki kum ki kyrtong ka NDA bad kane ka dei ka rai jong ki nongïalam ba hakhlieh duh ka BJP ha Delhi.
Namar na ka liang ka BJP hangne ha Meghalaya ka la phah ïa ki kyrteng jong ki kyrtong kiba pan tiket kata san ngut na kane ka Shillong Parliamentary Constituency bad hynriew ngut na Tura Parliamentary Constituency hynrei ki nongïalam ha Delhi hadien ba ki la bishar bniah bad lehse ioh jingtip kaba bniah shaphang jong ki kum ki kyrtong ka NDA ba ka sa shim ïa kane ka rai ban kyrshan beit ïa baroh arngut ki kyrtong ka NPP".
“Kane ka pynpaw ruh ba ka saiñ pyrthei ka la ih bha ha kane ka jylla ba ka BJP ka sa shim ïa kane ka rai.
Nga sngew ba kane ka long ka jingjop ïa ngi namar kaba kum kane kam pat ju jia ba ka BJP kan ai ka jingithuh ïa ki kyrtong ka NDA ha ka jylla.
Baroh shi katta ka BJP ka pynïakhun beit la ki jong ki kyrtong ha man la ka election hynrei mynta lehse ba ki nongïalam ki kwah ba ka NDA kan poi sha ka thong ba la buh ban ïoh synshar biang ba ki sa ai ka jingkyrshan ia ki kyrtong ka NDA ym tang hangne ha Meghalaya hynrei kum ha Nagaland bad ha kiwei kiwei ki jylla ruh".
“ Kane ka jingshim rai ki nongialam ka BJP na Delhi ka la pynkyndit thret ym tang ïa ki nongïalam bad nongkyrshan ka NPP hynrei wat ïa ki nongïalam bad nongkyrshan ka BJP ruh namar ym shym poi pyrkhat ba kan long kumne.
Kane ka jingïoh jingithuh ha ki nongïalam ka BJP na Delhi ka long ruh kum ka jingphah khubor sha ki paidbah lyngba u Myntri Rangbah ka jylla ba ki ruh kin hap ban sngap bad ban pyntreikam ïa kiei ki mat jingdawa ba sahteng na ka bynta ka jylla Meghalaya hadien ba la ïoh ïa ka sorkar kaba khlaiñ ha Delhi" ong biang ka Dr Ampareen.
Halor ki jingkynnoh ba mynta la paw shai ba ka NPP ka dei ka BJP I Dr Ampareen i la ong “ Kito kiba pyrshah bad ki bym thep vote sha ka NPP kin kren bunjait bun skher kin kynnoh beit da kumne kumtai.
Phi la ïohi kumno ki jingkynnoh ba laiphewjait phew rukom ki mih ha ki social media.
Hynrei nga kwah ban ong ba ym dei ban don jingartatien.
Ha nga hi nga sngew ba kane ka jingleh jong ka BJP ka biang namar ha ka jaka ban ïaleh makynti bad duh ei ïa ki seat hangne ha jylla ka bha namar lashai la shisngi ynda ngi la jop bad leit sha Parliament ngi la ïoh lypa ka jingithuh kum kita ki MP na Meghalaya bad kane ka dei namar ka jingstad jong ki nongïalam ka BJP ban shim rai.
Kane ka jingleh ka long kum kata ka jingpynithuh lypa ïa ngi sha Delhi" ong biang ka kyrtong ka NPP.
I la pynshai ruh ba in ym leit pynïasoh satia sha ka BJP.
“ Namar lada nga kwah ban pynïasoh nga la dei ban pynïasoh naduh ka election MLA 2023 hynrei ngam treh namar nga ïohi ba ki don katto katne ki mat treikam ka BJP kiba long pyrshah ïa ki trai ri trai muluk".
“ Lada phi kynnoh ba ka NPP ka dei ka BJP nga kwah ban buh ki jingkylli ïa kita kiba kynnoh hato ha u 2023 ha ka election MLA ka BJP ka pynïakhun la ki jong ki kyrtong ne ka kyrshan bad ïatrei lang bad ka NPP.
Nalor kata u symbol ka BJP u dei u Lotus bad ka NPP ka dei ka Kot.
Ka BJP ka don la ka jong ka Riti Synshar ( Constitution) kaba ïapher bak-ly-bak na ka Riti Synshar ka NPP.
Tangba ha kawei pat ka liang ngi ki trai ri trai muluk na kane ka thaiñ shatei lam mihngi ngi donbok ba ka BJP ka dang ithuh ïa ngi bad ka dang theh ki jingïarap ha ki kam pynroi pynpar ruh.
Kumta ai kita kiba kynnoh kin ïai kynnoh namar lada ym don kum kine ki jingkynnoh ruh kumno heit kin pynksan nia ha ka election hynrei tang kawei ki paid nongkyrshan kiba kyrshan ïa ngi kin ym sheptieng bad kyiuh bad artatien namar kin ïeng skhem beit ha ka nongrim ban wanrah ka jingjop ba don burom".
I la ong ba ka HSPDP ruh ka ai ka jingkyrshan ïa ka UDP bad ïakhun pyrshah ïa ka NPP kane kam mut ba ka HSPDP ka la duh bad don sa tang ka UDP.
Ki don ha kajuh ka shatri ka RDA bad kane kam mut ba ka HSPDP kam don shuh.
Nalor kata tang namar ba ki ïatrei lang ha kane ka election MP ka mut ba ka sorkar MDA 2 kan pra noh hynrei em namar ka don ka jingïaburom mar kylliang.
I la ong ruh ba ka seng saiñ pyrthei hapoh ka jylla ki dei ban ïoh jinghikai na ki seng saiñ pyrthei na shabar ka jylla.
“ Nga tharai kane ka la long ka jinghikai ba la pyni da ki seng saiñ pyrthei na shabar ka jylla kumno ban ïalehkai politik.
Namar ban jin da la ïatylli lang ha ka election 2023 bad kiar noh na kaba pharia bad thaw bun ki seng saiñ pyrthei katta la ïoh ïa ka sorkar kaba khlaiñ, kumta phi lah ban ong bad kynnoh kumno kumno ruh kane ka long ka jinghikai nangne shakhmat".
I la ïathuh ruh ba na ka liang jong i shwa ba ka BJP kan ai jingkyrshan ruh ma i shimet i la dep ïakren bad pan jingkyrshan na ki nongïalam ka BJP, Congress, UDP, HSPDP, KHNAM bad TMC ruh kumjuh.
“ Nga la pyrshang lut bad pan ka jingkyrkhu kyrdoh na ki paralok MLA kiba rim ruh nga khlem ap tad haduh ban da pynbna namar na lade shimet nga la pan lypa ka jingkyrshan na baroh".
“ Nga la ïakynduh ruh ïa ki nongkyrshan ka TMC ha ki katto katne ki constituency bad ki la pynpaw ba kin ai ka jingkryshan ïa nga namar kat haduh mynta ki nongïalam jongki kim ong satia shano kin kyrshan.
Kane ka jingpan jingkyrshan jong nga kam mut ba ka NPP ka dei ruh ka TMC hynrei nga kwah ba baroh la ki dei na kano kano ka party ruh kin wan ban kyrshan ïa nga kum ka kyrtong jongka NPP ban ïoh ïa ka jingjop don burom".
Shillong, Lber 25: Hapdeng ka jingrisa jong ki hajar ngut ki paidbah ha ka jingialang ha ka Voice of the People Party(VPP) ha Mawkriah u President ka Voice of the People Party u Bah Ardent Basaiawmoit, u la kob ia ka Regional Party Alliance(RDA) ba lada ka dei shisha ka seng saiñ pyrthei riewlum ba nylla ba ka dei ban weng noh na ka lympung iakhun MP na Shillong Parliamentary Constituency namar u paidbah u la phai khmat sha ka VPP.
Haba kren ha ka jingïalang paidbah hapdeng ki hajar ngut ki paidbah ha ka jingïalap elekshon ha Mawkriah u Bah Ardent u la ong ba ka kumba long mynta ka rai ka BJP ban kyrshan ïa ka NPP ha ka elekshon MP ka la dei ka jubab kaba shai kdar ba ka NPP ka dei tang ka bula ka BJP ha ka jylla.
“"Kaei kaba ka BJP ka rai ka pynshisha ba ka jingong jong ngi ba ka NPP ka dei tang ka snieh langbrot jong ka BJP ka la shai kdar mynta", u la ong.
“U Bah Ardent u la ong ruh ba kumba long mynta lada ïaid sha baroh kawei ka ri Khasi-Jaintia u paidbah uba bun hi u la rai ban kyrshan ïa ka VPP ha ka elekshon MP “bad ngi kwah ba ong ong ko RDA lada phi dei shisha kita ki seng riewlum ba nylla ka jylla weng noh na ka jingïakhun MP hynrei kyrshan noh ïa ka VPP namar u paidbah uba bun u la rai kumta hynrei lada phim leh kumta kane ruh kan paw shai ba phi dei tang ka bula ka BJP bad NPP," ong u Bah Ardent.
U la ong ruh ba ka jingïatreilang ka UDP bad HSPDP bad NPP ha ka MDA ka long ka mat kaba u paidbah u hap ban buh jingkylli, “namar ha ka sorkar phi ïa bang eh ban ïatreilang hynrei tang shu wan ka elekshon phi la leit ban kynthoh mar kylliang bad kane hi ka dei tang ka jingpyrshang ban pynbieit ïa u paidbah", u la bynrap.
“Haba kren sa ha kawei pat ka jingïalang ïalap elekshon ha Tyrsad u Bah Ardent u la ther kylla ïa u Bah Prestone uba la ong ba ka TMC ka la rai bad kyrshan ïa ka VPP ha kane ka elekshon MP, “mynno ka TMC ka rai ban kyrshan ïa ka VPP ko Maduh Prestone hynrei to tip ba ka TMC na Nongthymmai ba la mihkhmat da u MLA ba dei ruh u President ka TMC ha Meghalaya ka la rai ban kyrshan ïa ka NPP bad sngewbha kum u riewrangbah shuwa ban kren da wad jingtip ym ban shu padiah katba shem," u la ai jingmut ïa u Bah Prestone.
Haba kren ban pan jingkyrshan na u paidbah u kyrtong MP ka VPP u Dr Ricky AJ Syngkon u la ong ba kumba u la ju kren naduh ka sngi kaba sdang hi ka rai ban rung sha ka jylli ka saiñ hima sima ka daw ka dei namar ka jingsngewkhia ïa ka long ka man ha ka jylla, “Phin peit ïa ka ïohkam ïohjam ne ka koit ka khiah ne ka pule puthi bad ha jan baroh ki liang ngi bat beit ïa ki kyrdan kiba sha trai eh ha ka ri bad lada ngi wad ïa ki daw tynrai phin shem ba ka dei beit na ka synshar khadar na kata ka daw ban weng ïa kane phi donkam ban ai ka jingshaniah kaba skem ha ngi ka party namar ym tang ba ngi don ïa ka thong hynrei ngi don ruh ka jingïohi jngai na bynta ka laiphew bad ki sawphew snem ban wan jong ka jylla namar ka ri kaba ym don ïa ka jingïohi jngai ka dei ka ri kaban sa jah rngai".
U la ong ba lada ki paidbah kin aiti ïa ka jingshaniah ha ka VPP kan ïalam ha ka lynti kaba don ka jingkyrmen ïa ki longdien.
Mawkyrwat, Lber 25: Ka South West Khasi District Congress Committee (SWKHDCC) mynta ka sngi ka la pynlong ka jingïalang ïa ki nongkyrshan jong ka Indian National Congress (INC) hapoh ka Community Hall Mawkyrwat ha kaba u kyrtong sha ka Lok Sabha na ka Shillong Parliamentary Seat, u Ma Vencent H.
Pala u la donlang.
U Ma Vencent H.
Pala haba kren ha ka jingïalang u la ong ba ki paidbah ki la tip kaei ka NPP ne ka National Peoples Party namar mynta lei lei kane ka party ka la tih lypa ïa ka thliew ban pynap ïa ka jaidbynriew da ka jingïarap jong ka BJP ne ka Bharatiya Janata Party bad ka long kaba ma bha bad ka pynap ruh ba ïano yn tep ha kata ka thliew.
‘Baroh ki tip ïa ka jinglong jong ka NPP bad ka BPJ ki long kumno, hynrei ki nongïalam jong ngi pat tang ban myntoi shimet ki ïa mareh shimiet shimiet ban leit snoh sha ka", ong u Ma Pala kumba ka la jia.
U la ong ruh ba mynta ka Bharatiya Janata Party (BJP) ka leit ban kyrshan ïa ka National Peoples Party (NPP) hynrei ki nongthep vote pat ki wan sha ka Indian National Congress (INC) ban pynïasnoh.
Namarkata, ka kam MP ka dei kawei na ki kam bad kit ïa ka khia ka shong jong ka ri bad ka jaidbynriew bad wat ong ruh ka Congress kam jop mynta hynrei bun ki paidbah na kylleng ki jaka ki la sngewthuh ba kane ka party mynta ka dei ban wan biang ha ka bor ban ïoh laitluid ha kiei kiei khamtam eh ha ka jingmane Blei, ong u Ma Pala.
Shuh shuh ha ka jingkren jong u, u ong ba ka Congress kan sa kiew biang namar ha kiwei de ki jaka jong ka Ri India ka BJP kan sa nangduna ka jingïoh vote.
Kumta ka jingpynbiej jong ka BJP ban ïoh 370 ne 2 na ka 3 bynta khnang ban ïoh ban pynkylla ïa ka konstitushon jong ka Ri India, bad lada kane ka wan jia kata ka ktien “Secularism" kan sa duh noh bad hangta la hap ban don tang kawei ka ktien, kawei ka niam bad kawei ka dustur.
Kumta u la kyntu ïa ki nongkyrshan ba kawei pa kawei ka seat ryngkat kawei ka vote ka long kaba donkam ba kin jied da kaba sngewthuh.
Ha kane ka sngi u Ma Pala u la pynsngew ruh ïa ki mat bad ki jingthmu ha kane ka MP ilekshon 2024 kita ki long ban phai khmat nyngkong eh sha ki nongrep lyngba ka rep ka riang kaba biang, ban ïarap ïa ki longkmie, ban ïarap ïa ki samla, bad kiwei de.
Ym tang ba ki dong tang ki jingïakren ne ïa phylliew jingmut, hynrei ha kane ka jingïalang ka la don ruh ka jingjied bad pynskhem ïa ki nongkitkam jong ka South West Khasi District Congress Committee (SWKHDCC), Mahila District Congress Committee bad District Youth Congress Committee.
Shuh shuh ka la don ruh ka jingpdiang sngewbha ïa kiba wan ai jingkyrshan ïa u kyrtong jong ka Indian National Congress (INC) kata kiba wan na ka HSPDP, TMC, BJP, bad PDF.
Kiba la ai jingkren lyngkot ki long u bah Gabriel Wahlang MLA, Nongstoiñ Constituency, u bah V.
Thyrniang, Chief Adviser, Mawkyrwat Block Congress, u bah Phrin Wanniang, Adviser MBCC, u bah K.
Lyngkhoi, Vice President ka MPCC bad kiwei de.
La pynïaid ïa ka jingïalang da u bah Kynphamlin V.
Kharlyngdoh, Convenor, South West Khasi Hills District Congress Committee bad uba la ai ruh ka jingkren khublei.
BDWS.
Shillong, Lber 26 : Ka Syntung Sports & Cultural Club lyngba ka jingkyrshan pisa da ka Yess Meghalaya, ha ka sngi Saitjaiñ jong ka taïew ba dang su dep ka la ïoh ban pynlong ïa kiba bun ki prokram na ka bynta ki heprit, ki samla bad ki longkmie longkpa jong ka shnong, ba kynthup ka jingpynmareh marathon, ka jingïalehkai kynjat bol, bad ka jingïakop pyni sap ïa kaba la tip kum ka Open To All Variety Talent Show 2024.
Ha ka 22 tarik Lber 2024 ha por mynstep la ïoh ban pynlong da ka Marathon ïa kaba la kaweh ïa ka lama da u Bah Tympang Pohshna uba dei u Chairman ka Block Mawkynrew kum u Kongsan.
Ha ka 23 tarik Lber ha ka por mynstep la pynlong ka jingpynïalehkai kynjat bol bad khatduh ha ka por janmiet la pynlong pat ïa ka jingïakop sei la ki sap ki phong lane ka Talent Show ba la ïashim bynta shitrhem naduh ki heprit, ki samla bad ki longkmie longkpa.
Ïa kane ka Talent Show la wan ban plie da u Sordar ka Shnong Syntung u Bah R.
Pale kum u Kongsan, ha ka jingïadonlang u Bah Tympang Pohsna kum u Symbud Kongsan, Bah K Mukhim President ka Club, Bah S.
Surong Secretary, la pynïaid ïa katei ka prokram da ka Kong S Dkhar.
Kiba ïashim bynta ha ka marathon ki don 298 ngut shynrang bad kynthei ïa kaba la phiah ha ki ar tylli ki group ka -U-12 bad ka U-15, ha ka phutbol ki don saw tylli ki team ba kynthup ka Ardong Combined United Football Club, ka N.
N.
N Football Club, ka Nongmukhim SC bad ka Ïatyllilang FC.
Ka N.
N.
N FC ka la long ka nongjop da kaba pynliem lyngba ka tie breaker da 5-4 kol pyrshah ïa ka Ardong Combined United FC.
Ha ka Marathon, ïa ka nam jop ba nyngkong ha ka U-15 la ïohrah da u Fredison Dkhar, ba wan ba ar u Plieshai Nongrum bad ba lai la ïoh da u Mebaaibiang Lynshiang.
Ha kaba ïadei bad ka jingïakop pyni sap, ïa ka nam ba nyngkong la jop da ka Syntung V.
O Group kaba pyni ïa ka sap rwai, ba ar la ïoh rah da u Phim Dkhar uba tem bad rwai bad ïa ka nam ba lai la ïoh rah da ka Sweety Mynsong kaba pyni ïa ka sap shad.
Ha kaba kut jong kane ka jingpynïakop pyni sap, la sam ïa ki khusnam sha baroh ki nongjop naduh ka jingpynïamareh marathon, ka jingïalehkai kynjat bol bad ka talent show.
Ïa kane kaTalent Show la wan ban bishar da u samla Welbon Mynsong uba dei u tyngshop ïa uba la tip paidbah da u Paheh bad ka samla P.
Syngkrem.
Ha kane ka sngi, ka prokram ka la long kaba ïaid beit ïaid ryntih bad kaba shongshit bha da ka jingwan ai mynsiem jong ki paidbah nongshong shnong ba kynthup naduh ki longkmie longkpa, ki samla kynthei bad shynrang haduh ki hep kiba rit.
Kane kadei ruh ka sien kaba nyngkong kaba ki paidbah jong katei ka shnong ki ïoh ban sakhi ïa ki sap ki phong ba ki para shnong ki la pynpaw pyrthei.
La ïadonlang ruh ha kane ka sngi, ki nongkitkam ka Syntung Sports & Cultural Club, ki nongkitkam Shnong, Bah Hansing Suting uba dei u samla rangbah jong ka thaiñ Mawkynrew bad uba la pynbit pynbiang ïa baroh ki jingdonkam ha kaban pynlong ïa kitei ki prokram ba la bei tyngka da ka Yess Meghalaya.
Nongpoh, Lber 26: Uwei na u samla na Ri Bhoi District, u Samla Alber Maring na ka shnong Umdap u la kyntu ia ki khun samla ka Ri Bhoi bad ka jylla hi baroh kawei ba ngim dei ban don jingsngew la ngi trei ia kano kano ka kam.
Une u samla u la mih shakhmat ban kren halor ki kam ki jam, ka dei hadien ba bun ki khun samla jong ka District bad ka jylla hi baroh kawei ki ju kren shaphang ka jingkyrduh kam kyrduh jam bad katba kiwei pat ki nongwei ki wan ban trei ban ktah ha kane ka jylla namar ba kim don ka jingsngewpher ban trei ia kano kano ka kam.
Kum u wei na u samla u la pynpaw ruh ba ki samla jongngi kim dei ban sngewpoh ban trei ia kano kano ka kam, la ka dei ka kam rep ka kam riang, ka kam misteri, ka khapsniuh ka kam bylla sngi ne kiwei kiwei ki kam ha kaba bun ki samla ki khmih lynti beit ban ioh tang ki kam sorkar bad kiwei pat ki nongwei ki wan na kiwie ki jylla ban trei beit ia kano kano ka kam namar ba haba ki trei ia ka kam ki ioh ia ka bainong.
Shuh shuh, u la kyntu ruh ia ki samla jong ka bri u Hynñiewtrep ba kim dei ban sngewpoh ia kano kano ka kam la ka long kano kano ka jaid kam lait noh na ki kam thok ki kam shukor bad lada kum ki samla kin iai neh ban trei hok ia ka kam, ka kam hi kan sa ai buro ia ki, u la bynrap.
Shillong, Lber 26 : Ka kynhun ïalehkai jong ka Rangdajied United FC ka la ïoh ban pynliem noh da 3-2 kol ïa ka Sawmer SC ha ka jingïakhun kaba mar ïa biang bor bha ha ka lympung ïalehkai jong ka SSA Shillong Premier League Division 2023-24 kaba long ha madan SSA Stadium.
Haba phai sha ka jingïalehkai ka Rangdajied ka la ïoh ban thep ïa ka kol kaba nyngkong tang ha ka minit kaba 11 jong ka kylla step lyngba u Enestar Malngiang bad tang ha ka minit kaba 25 u la ïoh biang sa shi kol na u Ieitlamg Syiemlieh.
Watla ka jingïalehkai ka long kaba mar biang bor hynrei tad haduh ban da kut ka kylla step dei ka Rangdajied kaba ïoh ban lamkhmat da 2-0 kol.
Dei tad ynda la poi ka jylla miet ba ka rukom ïalehkai ka la sdang ban kylla bad dei da kaneka rukom ïalehkai ba ka Sawmer ka la ïoh lad ban pynphai lang ar kol tang ha ki 10 minit.
Ïa kitei baroh ar tylli ki kol la ïoh ban thep da uMark Austin Wanswett ha ka minit kaba 55 bad kumjuh ha ka minit kaba 65 jong ka kylla miet.
Ka jingïalehkai ka la neh ha ka jingïakhaid a mar 2-2 kol haduh ka minit kaba 80.
Dei ha ka minit kaba 82 ba ka Rangdajied ka la ïoh ban thep ïa ka kol jop na u Stephan Pale kaba pyntikna ïa ka kynhun ban khur suk ïa ki lai point na kane ka jingïakhun.
Ka jingïakhun ha kane ka sngi Balang pat kan long hapdeng ka Ryntih SC pyrshah ïa ka Shillong Lajong FC ha ka por 3:00 baje mynsngi.
M an la kawei pa kawei ka jaidbynriew kaba im ha kane ka snieh pyrthei ka im , ka roi ka man ka par namar ka ktien jongka ka ïai im bad ka hiar na kawei ka pateng ha kawei pat, da kumta ka jaidbynriew kaba nang bad ban niew kor ïala ka jong ka ktien, kiba pyndonkam hok shisha ïa ka, ym tang ba ka ïai im hynrei ka kylla long ka ri kaba khraw.
Haba ia phai sha la ka jong ka jylla, lehse ka kyntien Khasi kam dei satia kaba duk haduh katta, ym ba ka da riewspah, pynban lah ban ong baka shu long pdeng, namar ba ia ka ktien ka jong ka dang ïa kren ïa khana dang ïa thoh ïa tar ïa ka tad haduh kine ki sngi kiba mynta.
Pynban ka jingsdang ban kham ring sdot jong ka kyntien Khasi lah ban ong ba dei na ka jingbym ia kit khia lem da baroh baroh, khamtam lei lei na ki riew stad pule ba la pynjanai ïala ka kyrdan pule hala ka jong ka ktien.
Ka mat kaba juh ia pur bad iakren ha kiba bun bah ki jingïalang ban pynriew spah ïala ka jong ka ktien, kam don ïa ka jubab kaba paka ban ai balei ba ka ktien Khasi ka nang ring sdot, hato kiei eh ki daw kiba pynlong ia ka ba kan long kumba ka long ha kane ka juk kaba mynta.
Ki mat kiba lehse kiba lah ban shu ïa pashat lyngba kane ka kolom ka long ba man la ki skul khamtam lei lei ki skul phareng haba don la ki jong ki khynnah, dei beit ha kaban sdang nak abynta ban pynshlur ia ki khynnah ba kin hap ba kin shim iaka sobjek Khasi kum kawei na ki kot pule ka jong ki, ne lada ka kham sngewlong kaba laitlan ne bym da mon ban ia shim kyllum da baroh ki khynnah, lehse lah ruh ban rai ba kan dei kum kawei na ki sobjek ba kyrpang (compulsory subject) tang naka bynta ki khynnah Khasi, khnang ba ka ktien ka jong ka kan iai im.
Ka jingeh kiba bun ki khynnah shong skul ka long ba ki kham salia bha ban shim ïa ka sobjek Khasi ha ki skul, namar ba ha ki, la plie lad ba ki lah ban jied da kiwei pat ki sobjek kum ka Alternative English kaba shiban ka kylla long ka dieng pynkiang bah ia ka ktien Khasi ba kan ioh ba kan rung ha man la ki jingmut jong ki khynnah.
La bun bun tylli ki snem ba ia kum kane lad ban shim bujli ia ka sobjek Khasi da kiwei pat ki sobjek ka la hiar la bun bun pateng, kaba mynta pat ka kylla long kawei na ki mat kaba la ia sdang ban ia lyngba bad pisa ba ka ktien hi ka la nang lam sha ka lynti ba imat ka sdang ba kan duhjait.
Pynban hapdeng ka jingeh ba ka ktien Khasi ka don ha ka jingjah lynti, ki lad pathai khubor lehse ki la shim ïa la ka jong ka kamram ban bah ia ka lyngkor kaba khia naka bynta ban iai pynim ïa ka ktien lajong.
Halor kane ka mat, sngew ban ai burom kaba khraw ia ki nongseng ia ki kot khubor, kiba hapdeng ka jingeh ba ki ia kynduh, ki iai pynmih kawei hadien kawei, ban pyrshang katba lah ha kaban pynim iala ka jong ka ktien da ki jingthoh kum ki khubor, ki artikle, ki khubor ka pyrthei ba pynwan sha ka ktien lajong bad kumta ter ter.
Hynrei hapdeng ka jingpyrshang naka bynta ban pynneh ïala ka ktien lajong, mih ka ishu jong ka jingbym beit ne bym biang pura ïa ki dak thoh ba pyndonkam hala ka ktien lajong, ne don ruh ki jait jingmut jong ki kyntien kiba dei kiba dang shu kha shen ia ki bad kaba eh shisha ha kaban pynwandur sha la ka jong ka ktien.
Hangne la shem ba ka daw hi baroh ka long ba ki samla pule ba la kham pule bha ia ki kyrdan ba kham shalor ia ka sobjek Khasi, ki tyngkan eh iala ka buit ka bor ban iarap ha kaban sei ia ki kynja jingthoh ba ki la ngam jylliew naka bynta ban iarap lem ia ki lad pathai khubor ba kin sdang ban pynsaphriang lem ia ki kyntien ba thymmai sha ki paidbah nongpule salonsar.
Shuh shuh ka jingeh ia ka ktien Khasi ba kam lah ba kan kiew shakhmat, namar ba ki khynnah pule ha ki skul haba kim shim ia ka sobjek, ki la sdang ruh ban da klet syndon wat ha kaban kren ia ka ha la iing ha la sem.
Ki kmie ki kpa ruh ki ailad iala kai khun ban kren noh da ki ktien nongwei, namar ba jur pat ka jingsarong ba hana ki khun kidei kiba la nang bad pnah bha ha kabna kren ia ka kyntien ki nongwei wat hala iing ha la sem.
Phewse haba mih pat shabar nala ka jong ka jylla, haba iashem ba dia kynduh ia kiwei pat ki para jaidbynriew haba kylli ia ka tynrai wna long briew, kam te kam ba dei naka jaidbynriew Khasi, hynrei haba kren pat wat tang shi kyntien ruh ym nang shuh ban lait.
Da kumta kiba bun na ki jaidbynriew kiba shem bad ia kynduh ki sdang ban shim pynban da kawei ka jingmut bad katta hi ka long ba pleng ba la shu bna satang kum ki khana pateng ba don teng katta ka jaidbynriew Khasi, kaba ka ktien ka jong ka la duh jait.
Nongpoh, Lber 26: Ka ophis jong ka District Tuberculosis Officer Ri-Bhoi District mynta ka sngi kala rakhe ïaka sngi jong ka jingpang TB ne ka World TB Day kaba la ju rakhe haka 24 tarik Lber ha baroh kawei ka pyrthei bad ïa katei ka jingrakhe la pynlong ha Auditorium Hall jong ka Nongpoh Parish.
Ïa katei ka jingrakhe ïaka World TB Day la wan ban shim bynta da u Prof GD Sharma Vice Chancellor ka skul bah USTM, Dr SK Baruah na Purno A Sangma International Medical College USTM, G Burgohain WHO Consultant NTEP, Dr.
TS Momin DMHO ka Ri-Bhoi, Dr.
E.
Kalwing District Tuberculosis Officer Ri-Bhoi, ki ophisar naka tnad ka koit ka khiah, ki nongmihkhmat naka Piramal Foundation ki khynnah skul bad kiwei kiwei ki riew rangbah.
Naka liang ka ophis DTO ryngkat bad ka Piramal Foundation kum ka jingpynphriang khubor bad ai mynsiem ïakiba don bynta ban rat diengkhong ïaka jingpang TB kala pynkup burom ruh ïaki jaka sumar, ki nongthoh khubor naka district, ka shnong ba lait naka jingpang TB bad kiwei kiwei.
Haba kren ha katei ka sngi naka liang u Prof GD Sharma kum u kongsan u la ai ka jingïaroh ïaka tnad ka koit ka khiah lyngba ka National Tuberculosis Elimination Programme kaba la ïakhun tyngeh ban rat diengkhong ïaka jingpang TB bad buh thong ruh ban pynduhjait ïaka jingpang TB shuwa u snem 2025.
U la ong ruh ba baroh u briew u don la ka jong ka rukom bam ka rukom dih bad ka jingkhlaiñ ka met ba ka jingpang ka lah ban khyrwit ha kano kano ka por hynrei kum ki paidbah ki dei ban phikir bad husiar ban bam ki jingbam ba tei ban lait na kano kano ka jait jingpang bad khamtam haba ki don kano kano ka jingsngew pher haka met ba kin leit phah test sha ki jaka sumar ba hajan.
Shuh shuh u la ong ruh ba kine ki jait prokram ki long kiba kongsan ban pynphriang ka khubor shaphang ka jingpang TB ba ki paidbah kin tip ïaki dak ki shin jong ka jingpang ban ai mynsiem ruh ïaki paidbah ba kim dei ban ibeiñ lane ñiewbeiñ ïa kiba ioh ïaka jingpang TB hynrei ban ai mynsiem ïaki ban dih tista ïaki dawai bad ban bam ki jingbam tei met ban lait na katei ka jingpang.
Khliehriat, Lber 26: Ka Ophis ka District Tuberculosis Officer, East Jaiñtia Hills District hynne ka sngi ba Ar ka la rakhe ïa ka “World Tuberculosis Day" halor ka mat “Yes! We can end TB" ha ka jingïalang ba la pynlong hapoh Khliehriat West Community Hall, Khliehriat ha ka jingïadon ryngkat lang u Deputy Commissioner ka District u A.
Baranwal, IAS kum u Kongsan nalor ka District Tuberculosis Officer (DTO), Jaiñtia Hills, ka Dr.
E.
B.
V.
Laloo, District Medical & Health Officer (DM&HO), East Jaiñtia Hills District, Dr.
D.
Shylla lem bad kiwei pat ki heh ka Tnat ka koit ka khiah, ki ASHA, nonghikai, ki khynnah skul bad kiwei kiwei.
Haba aijingkren kum u Kongsan ha ka jingïalang, u Deputy Commissioner u la ai khublei kyrpang ïa ki heh ka Tnat ka koit ka khiah halor ka jingpyrshang borbah ka jong ki ban pynlong ïa kiba kum kine ki prokram hapoh ka district ka ban iarap shibun ban pynshai sha ki paidbah halor ka jingma na ka jingshah ktah ha ka jingpang TB.
U Baranwal u la kdew ruh halor ka jingdonkam ban lap kham kloi ïa ka jingpang TB bad halor ka jingdonkam ban leit chekup barabor khnang ban pynlah ïa ki tnat ba dei khmih ba kin rat diengkhong ïa kane ka jingpang TB napoh ka district.
Nalor kata u la kyntu ruh ïa kiba wan ïashim bynta ha ka jingialang ba kin ialap sha la ki jong kiba haïing hasem bad ki shnong ki thaw ha kaba iadei bad kane ka jingpang TB namar kam dei ka jait jingpang kaba ki briew kin shu leh klet.
Nalor kata u la pynpaw ruh halor ka jingdonkam ïa ka jingiashim bynta lang jong ki nongshong shnong khnang ban pynlah ïa ki tnat treikam ba dei khmih ba kin lah ban rat diengkhong ïa ka jingpang TB na ka Jylla bad ka Ri hi baroh kawei.
Katba na ka laing ka District Tuberculosis Officer, Jaiñtia Hills, ka Dr.
E.
B.
V.
Laloo ha ka jingkren ka la kdew halor katei mat jong ka ‘Tuberculosis Day,’ kata kaba ong “Yes! We can end TB" da ka jingiasnohkti lang ki dkhot hapoh ka imlang sahlang ban iakhun pyrshah ïa kane ka jingpang.
Nalor kata ka la ai ruh ka jingmynjur ha kaba iadei bad ka jingai jingshakri ba la tyrwa da ka Nikshay Mitras jong ka district kaba la iarap lem ha kaba iadei bad ki kam aijingiarap sha kito kiba pang TB hapoh ka district lyngba ka jingsam ia ki jingbam ba tei bad kiwei kiwei ki jingdonkam.
Kiwei pat ki bynt jong ka prokram ki kynthup halor ka jingai khusnam ïa ka shnong Shyrwang bad Tlangmoi kiba hap hapoh Saipung C&RD Block namar ka jingshah pynkup kum ki shnong kiba la lait na ka jingpang TB.
Mawkyrwat, Lber 26: Ka ophis jong u District Transportation Officer (DTO), South West Khasi Hills District ha ryngkat ki nongñiah kali ki la rakhe ïa sngi kyrpang ban tehlakam na ki jingjia takhuh kali ne ka Road and Safety Month/Week 2024 kaba ka phang ka dei, “Be a Road Safety Hero", ba la pynlong ha ophis treikam jong u DTO, South West Khasi Hills District.
Ka jingthmu jong kane ka prokram ka long ban ai jinghikai ïa ki nongñiah kali bad ki paidbah ba kin long kiba phikir ha kaba ñiah kali bad kumjuh ruh ha ka jingïaid lynti jong ki khnang ban pynduna ïa ki jingjia ba sngewsih bad ki jingjia takhuh kali.
Ki nongkren kiba la ai jingkren ha kane ka sngi ki la ban jur ba haba ñiah kali la ka long ki kali kamai ne kali shimet dei ban long kiba ïa burom lem mar kylliang lyngba ka jingpyni jong ki ïa ka jinglong jem nud, long phikir bad pynduna ïa ka jingñiah stet namar da kaba leh kumta kan pyllait na shibun ki jingjia ba sngewsih.
U bah S.
I.
Laso, Assistant Executive Engineer jong ka PWD (Roads) Mawkyrwat Division ha ka jingkren u la pynkynmaw ïa ki katto katne ki dak thoh ne ki sign ba la buh ha ki surok kum ki jingthoh ba ïa dei bad ka jingpynïaid stet ïa ka kali (Speed Limit), ki jaka bym dei ban ai horn kum ki jaka ba don hajan ki skul, jaka sumar bad jan ïingname, ki jaka ba don u speed breaker, ki jaka ba long khun ne turning bad kiwei de ba ki nongñiah kali ki dei ban bud ryntih bad ïatreilang.
U bah Shangdiar, Staff Nurse napoh ka ophis u District Medical & Health Officer (DM&HO), South West Khasi Hills District u la pynkynmaw ïa kiba ïa dei bad ki katto katne ki bynta lada ki don ki jingjia-takhuh kali bad don jingmynsaw jong u ne ka briew ba haba ki lada lap ïa kiba kum kine ki khep dei ban ïarap mar mar ryngkat ka jingai jingtip hapoh hapoh ka tnad ka koit ka khiah lyngba ka 108 bad kumjuh ruh sha ka tnad pulit.
U bah R.
Rymbai, SI Mawkyrwat Traffic Police Station u la pynkynmaw ïa ki bynta ba ki paidbah ki dei ban leh da kaba kin peit ïa kali bniah shwa ban sei ïa ka kali bad haba ki la ïaid ha surok ruh kin long kiba kohnguh bad burom ïa ki kyndon ba ka bthah kum kaba deng ïa u seat belt, ki nongñiah ar shaka ruh kin deng ïa ka jingda khlieh ne helmet jong ki la ka long u nongñiah bad uba shong hadien khhnang ban lait na ka jingmynsaw bad kiwei de ki jingbthah.
U bah P.
K.
Muttyent, Enforcement Inspector ha ka jingkren jong u u la pynkynmaw ïa ki katto katne ki kyndon ne jingbthah bad kumjuh ruh ïa ka jingdon jong ki jingjia takhuh kali hapoh jong ka Jylla Meghalaya ha u snem 2022 ki don haduh 157 tylli bad ki jingïap pat ki don 98 tylli.
“Ban lait na ki jingjia ba sngewsih, kum ki nongñiah kali ki dei ban bud pyrkhing bha ïa ki kyndon", u la ong.
U la pynkynmaw ruh ba katkum ka jinglap ha ka jinglum thup naduh u snem 2017 haduh u 2019 bun ka jingïap jong ki briew ha ki jingjia takhuh kali dei kito kiba ñiah ki ar shaka namar kim ju pyndonkam jingdakhlieh.
Namarkata, u la buh ka jingkyrpad ïa ki paidbah ba kin long kiba husiar bad phikir bha ha kaba ïa dei bad ka rukom ñiah kali ne ki ar shaka.
Ha kane sngi la donlang naduh u bah W.
Makdoh, District Transportation Officer (DTO), South West Khasi Hills District kum u nongpynïaid bad uba la lamphrang ïa ki jingthmu jong ka jingïalangjingïalang bad ka kong M.
Lyngdoh ka la ai ki kyntien jingkhublei.
Jowai, Lber 25: Ka Hynñiewtrep Integrated Territorial Organization (HITO) Laskeiñ Block Circle mynta ka sngi kala leit ban ïa kynduh ïa ka Branch Manager jong ka Meghalaya Rural Bank, Mookaïaw Branch West Jaiñtia Hills District.
Kane ka jingleit kynduh jong ka seng hapoh ka jingïalam u samla Khiejoit Niang uba dei ruh u President ka seng, ka long halor ka nongrim ban dawa jur na katei ka Branch ban buh noh ïaka kor ATM ha katei ka Bank khnang ba kan pynsuk ïa ki paidbah kiba donkam ban sei pisa.
Shuh shuh ka seng kala ïathuh naka por sha ka por kila ïoh ka jingujor halor ka jingshem shitom jong ki paidbah kiba donkam pisa haduh 2000/- tyngka da kaba ki hap ban ap baroh shi sngi.
Halor kane ka seng HITO kala ong lada long kumno kumno dei ban buh noh ïa ka ATM ha katei ka Bank, khnang ba ki paidbah kin khamsuk, ym tang kiba na katei ka shnong hynrei ïa ki shnong ba marjan jong ka thaiñ kumjuh.
Mawkyrwat, Lber 26: U Commissioner (Excise) jong ka South West Khasi Hills District, Mawkyrwat u la pynbna ba 29 tarik u Lber, 2024 kan dei ka sngi tyrkhong kyiad ha baroh kawei ka South West Khasi Hills District kum shibynta jong ka jingrakhe ïa ka “Sngi Thohdieng ba bha ne ‘Good Friday’.
Namarkata, baroh ki dukan kyiad ba kynthep ïa ki IMFL shops/Bars/Hotels/C.
A.
Bars/C.
S.
Shops bad kiba jur die madan kin khang lut ha katei ka sngi kumba la dep pynbna.
Kino kino kiba ïaleh pyrshah shah pynshitom hapoh jong ka Excise Rules and Acts.
Nongstoiñ, Lber 26: Ka jingithuh jong ka sorkar ïa u synsar kum u mar rep, ka la long ka jingmyntoi kaba khraw ym tang ïa ki paitbah nongrep.
Hynrei wat ïa ki nongkhaïi kiba dei ki trai jylla kiba ju shalan synsar da ki phew kali man u snem.
U Bah R.
Kharsyntriew uwei na ki nongkhaïi synsar na West Khasi hills haba ïakren bad u nongthoh khubor, u la ong ba ha ki snem ba mynshuwa mynba ka sorkar kam pat ithuh ïa u synsar kum u mar rep, haba leit die synsar ha Shillong wat lada u kiew dor katno katno ruh ym ju kham ïohnong bun.
Ka daw ka dei namar ka jinglut ha kaba siew khajna ha ki khyrdop kiba dei ki khyrdop lum khajna jong ki hima Syiem, Sirdar bad ki khyrdop lum khajna jong ka District Council ka long kaba bun bha.
Teng teng tang ka jingsiew ha ki khyrdop lum khajna haduh ban da poi ha Shillong, ka la poi palat phew hajar nalor ka jinglut ha ka bai permit, namar u dei u mar khlaw nangta sa ka bai thep bad ka bai kali kam dei shuh ka jinglut kaba rit.
U la ong ruh ba na ka liang jong u um lah khlem da ai khublei ïa u bah H.
M.
Shangpliang MLA ka Mawsynram, u ba la pynsngew sha ka sorkar ba kan ithuh noh ïa u synsar kum u mar rep, ha kaba ka sorkar ka la sngap bad ka la leh ïa kata na ka bynta ka jingmyntoi jong ki paitbah nongrep.
U bah Kharsyntiew u la ong ruh ba hadien ba ka sorkar ka la ithuh ïa u synsar kum u mar rep ruh, ka dang don ka jing shah khrong khajna haman la ki jaka.
Hynrei dei tad hadien ba u bah Banteidor Lyngdoh u ba dei u Myntri ba peit ïa ka rep ka riang, u la shimkhia bad bthah ba kim dei shuh ban shim khajna ïa u synsar, kata naduh u bnai Naitung jong u snem 2019, ba baroh ki khyrdop lum khajna kim shym la khrong pisa shuh ïa ki kali kiba kit synsar.
Kumta na ka liang jong u u la pynpaw ïa ka jingsngew nguh kaba khraw bad u la ai khublei kyrpang ïa u bah Banteidor Lyngdoh, na ka bynta ka jingshim khia jong u na ka bynta ki paitbah nongrep ha ka jylla.
Nalor kata u la ong ba mynta u snem wat la ka ïew synsar kam da thikna bha, namar ka dor ka poi tang san phew haduh hynriew phew tyngka shi kilo, hynrei ka ma da duh nong than namar ba ka jinglut jingsep ha lynti kam don shuh kumba long mynshuwa.
Shillong, Lber 26 : U Bah Process T Sawkmie, MLA barim u la pynpaw ba ka jingkob jong u President ka Voice of People Party (VPP), u bah Ardent Basaiamoit, kaba u la ong ba u la jop lypa ka dei tang ka jingphoh sniew ha ka por mynsngi.
“Ka jingkob jong u president ka VPP, u bah Ardent Basaiamoit, kaba u la ong ba u la jop lypa, ka dei tang ka jingphohsniew ha ka por mynsngi," ong u bah PT Sawkmie haba kren sha u nongthoh khubor mynta ka sngi.
U Bah Sawkmie u la bynrap, ba ka kam ilekshon ka long kaba eh than ban ong ba la jop lypa, kumba ong u President ka VPP ha kane ka ilekshon MP kaba mynta u snem.
U ong ruh, “Lada ka long kumta kam myntoi ban don ilekshon, la shu ai jop beit ïa kiba kam ba ki la jop lypa.
Kumba long mynta ka ilekshon ka dang jngai palat, tang hadien saw san sngi ki paidbah ki la kylla lut, kumba long ka ilekshon MLA ba la dep ha u 2023.
“Ngam ïohi ba ka VPP ka don ka vision document kaba biang ïa ka jylla Meghalaya baroh kawei," ong shuh shuh u bah Sawkmie.
U la ong ba ïa kane la pynshisha ha ki constituency ba ki MLA VPP ki mihkhmat.
,“Namar la shi snem, ym pat sdang bad ïohi ïa ki kam pynroi (development) ha ki constituency jongki, kumta ka jingkob ban wanrah ka jingkylla ka dei tang ka ktien pynbiej paidbah namar ki jur tang ka ktien khlem ka kam.
" pynkut u bah Sawkmie.
Shillong, Lber, 26: Ka Ingbishar Meghalaya High Court ka la ai jingmut ïa ka Airports Authority of India (AAI) ban pynher liengsuiñ na Shillong sha Bhopal tang ha ki sngi Thohdieng bad ha ki sngi u Blei.
Ka Ingbishar ka la ai jingmut, na ka bynta ka bha ka miat jong ka ri, ka AAI ka dei ban pynthikna ba ka jingpynher liengsuiñ sha Bhopal na kiwei kiwei ki jylla kiba heh kum ka Chennai, Kerala, Kolkata, Guwahati, bad Shillong ha kine ki sngi.
Kane ka jingai jingmut ka long hadien ka jingpynsngew jong ki Nongbishar kiba ju leit khah khah sha Bhopal na ka bynta ki kam ki jam jong ka National Judicial Academy.
Na ka jingbym don ka liengsuiñ, ki nongbishar bad ki ophisar ki hap ban leit na Guwahati sha Delhi bad kane ka pynslem kai tang ïa ka por leit por wan.
Ka ingbishar ka la kdew, naduh ba la pyntreikam ïa ki liengsuiñ barit kaba kit 96 ngut ki nongleit jingleit kaba lah ban her na Shillong sha Delhi, kam dei ban don jingeh ban pyntreikam da kine kine kijuh ki liengsuin na ki jylla baheh lyngba ka Bhopal.
Ka Ingbishar ka la kdew ruh ka jingdonkam jong ki kam jngohkai pyrthei ha Shillong bad ai jingmut ruh ba ka jingpynbun ïa ki liengsuiñ barit kan kyntiew ïa ki kam jngohkai pyrthei.
“Ka Bhopal ka dei ka nongbah jong ka Madhya Pradesh kaba long ka pdeng jong ka ri India.
Sngewsih ba kam don ka liengsuiñ kaba pynher sha Bhopal.
Kum ban shu ai nuksan, manla ka taiew ki Sitting Judge bad ki Judicial Officer ki hap ban leit sha Bhopal ban ïashim bynta ha ki kam jong ka National Judicial Academy bad ki jingïalang ki ju long manla ka sngi Saitjaiñ bad ha ka sngi u Blei," ong ka Division Bench jong u Chief Justice S.
Vaidyanathan bad u Justice W.
Diengdoh.
Ka Ingbishr High Court ïa mynta ka la shong bishar ruh ïa ka jingujor ba ïadei bad ka jingpynheh ïa ka kad liengsuin Shillong Airport, kaba jngai tang shi kynta na nongbah Shillong.
Ki nongbishar dang shen ki la leit jurip ïa ka jaka pynher liengsuiñ jong ka kad liengsuiñ Shillong Airport bad lap ba la donkam ban pynheh shuh shuh khnang ba yn dup lah ban pynher ïa ki leingsuiñ kiba heh kiba lah ban kit ïa ki nongleit jingleit ba palat 200 ngut.
Ki nongbishar ki la thmu ruh ban leit jngoh ïa kiwei pat ki liengsuiñ ha Bhutan, Leh bad ha Andaman and Nicobar Islands, ban lum jingtip shuh shuh halor ka rukom pynher liengsuiñ kaba lah ban leh ruh kumjuh ïa ka Shillong airport.
Ka Sorkar Jylla ka la pynpaw ïa ka mon ban bei ïa ka jinglut na ka bynta kane namarba ka kwah ban don ïa ka kad liengsuiñ kaba heh ha ka jylla ban khring ïa ki nongjngohkai pyrthei.
Ka Ingbishar ka ong ba ka khmihlynti ïa ka AAI ba kan shim ïa ki lad ki lynti ban pan jingmynjur na ka Ministry of Civil Aviation, New Delhi bad ban ïakren ruh bad ka Sorkar Bhutan khang ba ki nongbishar kin dup lah ban leit jngoh ïa ka Paro International Airport.
Shillong, Lber, 26: U President jong ka Hill State People’s Democratic Party (HSPDP) Bah KP Pangniang ha ka sngi Baar ula ong ba ïa ka Regional Democratic Alliance (RDA) la thaw hapoh ka jingïalam jong u President barim ka UDP (L) Dr Donkupar Roy bad u President barim ka HSPDP u Ardent M.
Basaïawmoit, uba ïalam mynta ïa ka VPP ka party kaba thymmai ha ka jylla.
“Phi dei ban kylli ïa u Bah Ardent halor ka nongrim ba la pynkha ïa ka RDA ha u snem 2017," ong u Bah Pangniang haba ïakren bad ki lad pathai khubor.
U la ong, ka RDA ka kwah ban wanrah ïa ka jingïatylli hapdeng ki sengsaiñ pyrthei riewlum bad ban ïoh ïa ka jingkyrshan na ki paidbah ka jylla.
“Da kaba buh jingmut ïa kane, ngi la rai ban pynkhlaiñ shuh shuh ïa ka RDA," u la bynrap.
Haba pynpaw ba ki paidbah ka jylla ruh ki shaniah ïa ka UDP bad ïa ka HSPDP, u Bah Pangniang u la ong, “baroh ar tylli ki party ki don ïa ka jingïoh vote kaba palat 3.
35 lak bad ngi ngeit ba kane ka pyni shisha ba ki paidbah ki kwah ïa ngi ba ngin ïatreilang.
"“Ngi kyrmen ruh ba ki paidbah kin dang ïai bteng ban kyrshan ïa ka RDA (ha ka elekshon Lok Sabha) kumba ki la leh ha u snem 2023," ula bynrap.
Shwa kane, u President ka UDP Bah Metbah Lyngdoh u la ong ba ka UDP bad ka HSPDP kiba ïatreilang hapoh ka lama jong ka RDA ki don ka jingngeit skhem ban jop na Shillong Seat.
“Ngin dang ïatrei shitom shuh shuh ha ki taiew ban sa wan shwa ka sngi thep vote.
Ngi long kawei bad ka HSPDP bad ngi don ha kajuh ka rynsan ha kaba ngi ïatreilang na ka bynta ka bha ka miat jong ki paidbah bad na ka bynta ka jaidbynriew," u la ong.
U la ong ruh ba ki ar tylli ki party ki ïasam ïa kajuh ka jingkitkhlieh ha ki rynsan ïalap elekshon na ka bynta u kyrtong ka RDA Bah Robert June Kharjahrin.
Haba kylli, u Bah Lyngdoh u ong, ym don ba lah ban kynto ïa ka RDA ba kan sangeh noh ban ïakhun ïa ka elekshon MP.
“Ym don mano mano ruh ba lah ban ong ïa ngi weng noh na ka jingïakhun.
Kano kano ka rai kaba ngi shim, ka dei beit na ka bynta ka bha ka miat jong iwei pa iwei," u la bynrap.
Nongpoh, Lber 26: Ka ophis u District Election Officer, Ri Bhoi District, Nongpoh u la pyntip sha baroh ki nongthep vote jong ka District shaphang ka ‘Home Voting Facility’ lane ka lad ban thep vote ha iing.
Ka Election Commissioner of India (ECI) ka la pynmih ïa kane ka lad na ka bynta ki nongthep vote kiba don ïa ka card thep vote (EPIC), kiba la kynjoh ïa ka rta 85 snem shaneng bad ruh na ka bynta kito kiba don ka jingduna ha ka dkhot met 40% ha ryngkat ka Disability Certificate bad kiba la dep ithuh ha ka Electoral Roll.
Ki lah ban ioh ïa kane ka lad da kaba apply lyngba ka FORM 12D bad la bthah ruh ïa baroh ki Booth Level Officer (BLO) jong ki shnong baroh ban pynpoi ïa kine ki form sha ki nongthep vote ki ba dei hok ban ioh ïa kane ka lad bad ban pynpoi pat sha ka ophis jong u District Election Officer.
Shillong, Lber 26 : U kyrtong shimet na ka Shillong Parliamentary Constituency u Prof Lakhon Kma mynta ka Sngi Ba Ar hadien ba la thep kyrteng u la ong ba ka jingshong shngaiñ jongka ri ka don ha ka jingma na ka jingpyntreikam jongka sorkar NDA ïa ka Citizenship Amendment Act (CAA).
Haba kren sha ki lad pathai khubor u Prof Kma u la ong “Nga don shibun kiei kiei pyrshah halor ka CAA hynrei ka la ïoh noh ka jingmynjur ha u snem 2019 bad ïa ki kyndon aiñ la pynmih dang mynta shwa kane ka election.
Ki don ar tylli kiei kiei, kaba nyngkong ka long ba kane ka aiñ kan knieh lut ïa baroh ki hok ïoh kam ïoh jam jong ki trai ri bad kiwei kiwei ruh ki jait kam.
Namar la wanrah ïa kita ki mynder ri na Afghanistan, Pakistan bad Bangladesh halor kata ka nongrim ba ki shah pynshitom ha ki paid Muslim ha kitei ki ri".
“ Hynrei kaba kham ma ka long ba ngi la ïalehkai bad ka jingshong shngaiñ jongka Ri.
Namar khlem pep ngin kut ha ka jingwan tuid ki mynder ri, ki lehnoh sha kne ka ri bad long ki riewshet kylla ban sa ai jingtip pat sha kiwei ki lehnoh da kaba leh mynleh kum kita ki Hindu, ki Khristan, ki Jain, Sikh lane Budhist" ong u Prof Kma.
“ Nga sngew khuslai namar kane ka ri ka tlot palat ha ki kam ban bud dien bad syntiat kumta ha ka ri kaba kum ka jong ngi ha kaba ki nongsyntiat ki tlot bor bha phi la shah ba ki mynder ri kiba lah ban dei ki lehnoh bad wan rieh tngen sha kane ka ri bad kane ka la buh ïa ka ri ha ka jingma kaba khraw" ong biang u Prof Kma.
Haba kylli halor ka ILP ha kane ka jylla, u Prof Kma u la ong ka donkam ban da ïa thir da ïa woh bha halor kane ka mat.
“ Kane ka mat ka la dei ban jah noh lada ym dei ba ka sorkar pdeng ka ai ïa ka ILP sha ka Manipur ha u 2020 da kaba kular ruh ba wanrah ïa ngi ha ka bor ngin ai ïa phi ka ILP.
Shwa katei nga thikna ym don ba pyrkhat ban ïoh ïa ka ILP hynrei mynta pat ki la ïalehkai politik da kane ka ILP.
Nga tip ba ki Seng Bhalang bad ki Seng ki samla pule ki don ka hok ban dawa namar ka sorkar pdeng ka la ïalehkai politik bad ka ILP bad ngi tip shai ruh ba ïa ka ILP ym lah ban ai da ka sorkar jylla lait noh tang da ka sorkar pdeng.
Nga kwah ban ong ba kane ka mat ka long kaba jwat bha bad ngim dei ban shu kynthih kyrkieh bad ong hooid ngi kwah lane ngim kwah ruh.
Ngam kwah ban ai kano kano ka jingkynthoh ïa mynta namar ngi hap ban da thew da woh da bishar bniah bha khamtam ba ka jylla Meghalaya ka dei ka jylla kaba kiwei ki jylla ki hap ban ïaid lyngba kum ka Assam haba ka leit sha ki bynta ba shathie ka Assam nangta ka Tripura.
Kumta kumno yn lah ban peit bad pyntreikam ïa kane ka bynta".
U la ong namar ba ka sorkar pdeng ka la leh politik ïa ka ILP ha Manipur kumta ka la mih biang kane ka jingdawa ILP ha kane ka jylla ruh.
“ Ngan ym poi sha kaba kut, hynrei ha nga hi tharai hap ban da ïa shong pyrkhat sani bha bad baroh bad lada ka long kaba ai jingmyntoi ïa ka jylla nga ruh ngan pdiang ïa kata hynrei lada kam long kumta nga pyrshah ïa kata" ong u Prof Kma.
U la ther ruh ïa ki seng saiñ pyrthei kiba shim kabu ïa ka kyntien Jaidbynriew.
ïa kane ka kyntien la kheiñ dewthala namar la shu pyndonkam bakla ïa ka barobor.
Ki kynmaw Jaidbynriew tang ynda la poi ka election MDC, MLA, MP bad hadien ba ki la jop bad poi ha ka bor phin ïohi ba kim patiaw shuh ïa kata ka Jaidbynriew bad na kata ka daw kaei kaba nga pyrshang ban ong lada nga jop ne nga rem ruh ha nga hi ka jaidbynriew ka long kaba kongsan tam.
Lada phi jied ïa nga kum u MP jong phi ngan sa pyni ïa phi kaei ka jingmut jongka Jaidbynriew.
Ha kaba ïadei bad ka jingshakri Blei ba laitluid, u Prof Kma u la ong kane ruh ka don ha ka jingma namar kane ka sorkar ba mynta ka noh tang sha kawei ka niam.
“ Ngam kwah ba ka ri jong ngi kan long ka Hindi, Hindu ne Hindustan kane ka dei kawei kaba ngan ïai pyrshah jur bad kumta nga kwah ba ki paidbah kin kyndit bynriew bad phah ïa nga sha Delhi.
Nga kwah ban kren ïa kane hakhmat u Modi ba ym dei ban ïalehkai bad ka Riti Synshar ka ri namar lada ïalehkai bad ka Riti Synshar ka ri phin pharia ïa ka ri lyngkhot lyngkhai.
Katba ka Riti Synshar ka ri ka dang long skhem ngin long kawei ka ri kum ki nongshong shnong.
Ngi ieit ïa ka ri kumba ngi ieit ïa ka Riti Synhar ka ri.
Hynrei ha kata ka khyllipmat ba phin ïalehkai bad ka Riti Synshar ka ri, ngam don jingartatien ba kane ka ri kan sa pra lyngkhot lyngkhai" maham u Prof Kma.
Nongpoh, Lber 26: Ki nongshong dukan na Ri Bhoi kiba ju pynbiang bam man la ba don ka election jied nongmihkhmat la ka dei ka election MDC, MLA ne election MP mynta ka sngi ki la leit syndon ban kynduh ïa u Deputy Commissioner ka Ri Bhoi ban pynpaw ïa ka jingsngewkhia halor ka jingshah pynduh ban shalan bam ha kane ka election MP katba ïa ka kam shalan bam la ai sha u bar jylla na Shillong katba ki trai district kiba la ju ai ka jingshakri baroh shi katta ki shah kyntait lut ha ka tender ba ki la dep thep sha ka ophis u Deputy Commissioner ka Ri Bhoi.
Kane ka jingleit kynduh kitei ki nongshong dukan kiba ju pynbiang bam man ba don ka election ka dei hadien ba ki la bitar ba ka tender kaba ki thep ban ioh shalan bam ha kane ka election MP ki la shah kyntait bad la ioh pynban da u bar jylla na Shillong na ka bynta ban pynbiang bam ha kane ka election MP jong u snem 2024.
Kum ki nongshong dukan kiba ju pynbiang bam ha ka election bapher bapher na Ri Bhoi, shwa ban leit kynduh ïa u Deputy Commissioner ka Ri Bhoi ki la leit ruh ban jurip ïa ka Circuit House ha kaba la ai kyrpang ïa ka jaka ïa u bar jylla ha Circuit house ba un shet un tiew bad ban pynbiang ïa ka mar bam ha kane ka election MP.
Haba kren sha ki lad pathai khubor, ki Longkmie kiba shong dukan bad kiba ju pynbiang beit ïa ka bam ha ka por election, ki la pynrem bad ther tyngeh ïa u Deputy Commissioner ka Ri Bhoi ba u la pynduh ïa ka tender ban shalan bam ha kane ka election MP bad u la ailad pynban ïa ki bar jylla kiba wan naduh Shillong na ka bynta ban pynbiang bam ha kane ka election da kaba pynbiang ruh ïa ka jaka, ban pynbiang umbam bad kumjuh ruh ka bording iletkrik katba ha ka por ba ki shalan bam ma ki pat ki la hap ban shna ne pynbiang nadong hadong.
Ki la ïathuh ruh ha ka por ba ki thep ïa ka tender na ka bynta ban ioh shong dukan ha kane ka election MP ki don tang kumba 13 ngut ki trai muluk na Ri Bhoi bad kaba sngewlyngnoh pat ka long ba la mih pynban da ka kyrteng utei u bar jylla uba la ioh lad ban shalan bam ha kane ka election MP.
Ki la ong ruh ba kum ki nongshong dukan kiba la ju leh ïa kane ka kam baroh shi katta shuwa ban phah ka tender ruh ki la pynbiang lypa naduh ka GST bad ruh ban leh ïa ki test bapher bapher na ka bynta ka koit ka khiah bad ki la btah ruh ban pynbiang ïa ka jingbam ba khluit kumba la btah lyngba ka Foot Safety kaba ki la pyndep lut ïa ki kyndon bad phewse ha kaba khatduh ioh pynban da ki bar jylla kiba ym dei satia ki trai district.
Kitei ki nongshong dukan ki la pynpaw ruh ba kim lah satia ban pdiang ïa kane ka jingleh u DC da kab ai daw da kumne kumtei da kaba kynnoh ruh halor ka dor ka mur bad kane baroh ka dei ka jingbym burom ïa ki trai district kiba la ai ka jingshkri ban pynbaing baroh shi katta ha ki election bapher bapher.
Shuh shuh, kine ki nongshong dukan ki la dawa tyngeh na u DC ba u dei ban bhah lem ïa ki nongshong dukan bam kumba ju long man ba don ka election bad ki la dawa ruh ban siew noh ïa ka bai bam ba dang sahteng jong ka election MLA ba la dep ha ryngkat ka sut bad lada kam don ka jingkhein burom ïa ki nongshong dukan kiba dei na District kim banse ban ïaid da kawei ka lynti ban ïa pyrshah jur la ka long da kano kano ka lynti.
Ha kawei ka bvynta, ki nongïalam ka RBYWO ki la pynpaw ba kin ai ka jingkyrshan kaba pura ïa kane ka jingdawa ki nongshong dukan ba ki dei ban ioh ïa ka hok ban ioh buh dukan bam kumba ju long ha ki phew snem mynshwa bad ruh ban pynduh noh ïa ka tender ba la dep ai sha u bar jylla ba na nongbah Shillong lym kumta na ka lïang ka seng ruh kam banse ban leh da kaba tyngeh.
Shillong, Lber 26: Ka North Eastern Hill University Students’ Union (NEHUSU) ka pynrem jur ïa ki briew jong ka RSS bad ABVP ha ryngkat ka jingkynnoh ba ki la thombor ïa u Vice President ka NEHUSU u Samla Easterson Sohtun haka 25 tarik mynta u bnai.
Ka kyrwoh na u secretary ka NEHUSU u samla B Riang ka kdew ba haka por 12:15- 12:45 nohphai sngi ki katto katne ki dkhot ka ABVP bad RSS ki la rung ha phyllaw ka skulbah NEHU da ka ba kam ban lehkmen Holi ban wanrah ka jingïasngew pher jaidbynriew da ka jinglehkmen Holi.
“Ngi dawa na ki bor pynïaid ka NEHU ban pynshai mano ba ai jingbit ïa ki (ABVP bad RSS) ban rung sha phyllaw ka Skulbah.
Hadien ba u Vice President ula ïohi ïa kane ka jinglehkmen holi haka por ba u dang leit ïaid lynti ula khot ïa ki nongpahara ban bthah ïa ki samla pule na bar ban mih noh na phyllaw namar ka lah ban wanrah ka jingbym sngew shngaiñ ïa ki samla khynthei kiba lehkmen Holi.
Hynrei ha kane ka jingleit kyrpad u vice president ula ngat haka jingshah shoh haki dkhot ka RSS bad ABVP" la ong u samla B Riang.
U samla B Riang ula ïathuh ba ha NEHU la ju rakhe ïa ki jait jinglehkmen kum ka Christmas,Eid, Holi man u snem hynrei ka long kaei kaei sngewsih ba ki kynhun kum ka RSS bad ABVP ki pyrshang ban wanrah ka jingïasngew pher jaidbynriew ka ban ktah ïa ka suk ka saiñ hapoh ka skulbah.
“Ngi naka NEHUSU ngi kyntu ïa ki bor pynïaid ka skulbah ban shim ki sienjam ba tyngeh ïa kino kino kiba shah ïa ki dkhot ka RSS bad ABVP ban rung shapoh ka phyllaw bad kyntu ruh ïa ki bor Pulit ban kem ïa kiba donkti" ula ong.
Ka NEHUSU ka kyntu ruh ïa ki samla Pule ka NEHU ban long kiba peitngor ban nym ngop ha ki kynhun kiba pyrshang ban wanrah ka jingïasngew jaidbynriew da ka jingïa ktah kti.
Shillong, Lber, 26: U kyrtong ka Regional Democratic Alliance (RDA) Bah Robertjune Kharjarin ha ka sngi Baar u la ong ba dei tang ki seng saiñ pyrthei riewlum kiba lah ban kren ïa ki mat ki jura jong ki paidbah jong ka jylla ha ka rukom kaba dei.
Ha ka jingïakren bad ki lad pathai khubor hadien ba ladep thep kyrteng u Bah Kharjahrin u la ong ba un sa kren ïa ka mat ba ïadei bad ka jingdawa ban pyntreikam ïa ka Inner Line Permit, ka jingpynrung ïa ka Ktien Khasi-Garo ha ka Khyrnit Baphra jong ka riti synshar ka Ri India, ka jingpynkhlaiñ ïa ka jingpahara ha shilynter ka khappud India-Bangla bad ha khappud ka Meghalaya-Assam bad kiwei kiwei de ki mat kiba hakhmat eh jong ka jaidbynriew.
U Bah Kharjarin u la ong ba ka UDP kaba la ïatreilang bad ka Hill State People Democratic Party ka la ïoh bun ka vote ha ka elekshon Lok sabha ba ladep ha rilum Khasi.
U la pynkynmaw bad pynpaw ruh ka jingkyrmen ba kane kan urlong biang mynta ka kynti khnang ba un ïoh ïa ka jingjop.
Ha kaba ïadei bad ka jingshim rai jong ka BJP ban kyrshan ïa ka NPP, u Bah Kharjahrin u la ong, “ngin kren beit da kaba shai, ki la ïatreilang ha Parliament la bun snem, ki la kyrshan lang ïa ka CAB, ki la leh lang bun ki kam, bad ngam sngew phylla ruh ba kin don ka jingïatreilang.
Ai ba ki paidbah kin sa shim rai halor kata.
Shillong, Lber, 26: U Kyrtong ka Voice of the People Party (VPP) Dr Ricky AJ Syngkon ha ka sngi Baar u la kyntait war ba ka party ka dei kaba pyrshah ïa ka ktien Hindi.
“Ngim pat ju pyrshah ïa ka jingkren Hindi.
Kane ka jingkynnoh ka dei tang ka buit saiñpyrthei da kiwei pat ki seng saiñpyrthei bad ngi pynrem jur kum ïa kine ki jingkynnoh," ong u Dr.
Syngkon haba kren sha ki lad pathai khubor hadien baladep thep kyrteng na Shillong Parliamentary Seat.
Da kaba pynpaw ba ka VPP ka ieng ruh na ka bynta ki nongshong shnong bym dei riewlum kiba dei ki nongshong shnong bapura ka Meghalaya, u Dr.
Syngkon u la ong, ba u don ka jingsngew skhem ba kine ki nongshong shnong ka jylla kin kyrshan ïa ka party ha ka elekshon Lok Sabha.
“Ngi burom ïa ka jingnoh synniang jong kiwei pat ki jaidbynriew ki bym dei ki Khsi kiba la noh synniang shikatdei eh sha ka Jylla bad ki donkam ruh ka jingïada bad ka party kan pynthikna ruh ba yn ïada ïa ka bha ka miat jong ki bad ha kajuh ka por ngi hap ban ïada ïa ka Jylla na ki briew kiba leh beaiñ, na ki briew kiba wan rung beaiñ.
Kum ka party ngi sngewkhia wat halor ki hok jong ki briew ki bym dei ki Khasi," u la ong.
Haba pynpaw ba u don ka thong ban jop ha ka elekshon, u Dr.
Syngkon u la ong ba ka party ka la pynkhreh bha ban ïakhun ha ka elekshon.
Katkum ka jingong jong u, ka party ka la leit sha baroh ki 36 tylli ki constituency ha rilum Khasi bad Jaiñtia.
“Ma nga bad ka party ngin don ka jingkyrmen ban jop ïa ka elekshon namarba kat shaba ngi leit ngi ïoh ïa ka jingkyrshan kaba khlaiñ na ki paidbah bad ngi don ruh ka jingshaniah ha ki paidbah jong ki 36 tylli ki Constituency," u la ong.
U la kyntiat ruh ba ka party ka shim kabu ïa ka jaidbynriew.
“Ngim pat ju ong ïa kata, hynrei haba ngi leit sha u paidbah ngi kren kumno ban wanrah ïa ka synshar ka khadar kaba khuid ha ka jylla bad ban pynthikna ba ka hok kan ieng rasong, ban weng ïa ka jingduk jingkyrduh bad ki ishu kiba ngi ju ïakren nalor kaba ïada ïa ka hok jong ki paidbah nongshong shnong ka jylla," u la ong shuh shuh.
U Dr.
Syngkon u la ong ba ka rai jong ka BJP ban kyrshan ïa ka NPP ka la pynpaw ïa ka dur ba shisha jong ki ar tylli ki party hynrei ki ieh pat ha ka jingstad jong ki paidbah ban shim ïa ka rai halor kane.
Nongstoiñ, Lber 26: Ka West Khasi Hills District Boxing Association ka phah ïa u kyrwoh sngew lem sha ki ba haïing hasem jong u samla (L) Dajiedlang Mawsor, u ba dei u khlur ïa kura ba paw jong ka thaiñ West Khasi Hills bad jong ka jylla hi baroh kawei.
Ka WKHBA ka dap da ka jingsngewsih kthang ïa ka jingduh noh ïa u khlur ïa kura jong ka thaiñ, u ba la wanrah ïa ka nam ka burom ïa ka thaiñ West Khasi Hills District lyngba ki lympung jingïakop ïa kura ha ka jylla kum ha ka 3rd Meghalaya game 2019-2020 kaba la dep pynlong ha Shillong.
Kumban pynkynmaw ba ha katei ka jingïakop u (L) Dajiedlang Mawsor, u la khur ha ka kyrdan kaba lai (bronze medal) bad kane kadei ka jingsah jingkynmaw ha ki jingïathuh khana bad ha ka pateng ka ban wan jong ka kynhun, ha kaba utei u samla u la wanrah nam wanrah burom.
Ka WKHBA ka phah ka khubor sngew lem sha kiba haïing hasem u (L) Dajiedlang Mawsor ha ka jingkhlad ba kyndit jong utei u khun dap shynrang.
Ai ba ka mynsiem ba kordor jong kan shong jahthait ha ka jingsuk.
To ai u Blei nongbuh nongthaw un pyntngen ïa ka ïing ka sem baroh kawei, pynkut ka kyrwoh sngewlem na u samla D.
Sun President WKHBA.
Shillong, Lber, 26: U Bah Vincent H.
Pala uba long u nongïalam jong ka seng Congress bad uba dei ruh u sitting MP ka Shillong Seat ha ka sngi Baar u la ong ba ka BJP kan ym jop palat ïa ka 200 Seat ha ka elekshon Lok Sabha ka ban sa long.
U la kynnoh, lada ka BJP ka ïoh 370 Seat, kan pynkylla ïa ka Riti Synshar jong ka ri da kaba weng noh ïa ka kyntien ‘secularism’ khnang ban pynurlong ïa ka jingphohsniew ban pynlong ri Hindu ïa ka India.
Ha ka jingïakren bad ki lad pathai khubor hadien ba ladep thep kyrteng, u Bah Pala u la ong, “kumba ka long mynta, ki (BJP) khlem pynbna ïa ka thup kyrteng basaw.
Balei? Namarba bun ki jingïashrut hapoh ka party.
Namarkata, ban ong ba kin jop palat 200 Seats ka long kum u dak jingkylli uba heh na ka bynta jong namarba kim don kyrtong ha ki jylla kum ha Meghalaya bad ha North East.
Kumno phin khmihlynti ba kin jop? Ka dei tang ka buit ban pynbiej ïa ki paidbah.
"U la ong ba ka BJP ka ïoh 303 ngut ki MP ha ka elekshon ba ladep bad mynta ka kynti ka BJP kan hiar bha ha Maharashtra, Karnataka, Delhi, Bihar, Punjab, UP, Himachal Pradesh bad ha kiwei kiwei ki jylla.
U la ong, “ha South India, palat 130 ngut ki MP bad mynta ka kynti, ka Congress kan ïoh kham bun ki Seat (na South).
"Haba pynpaw ba ka jingbuh thong jong ka BJP ban jop haduh 400 Seat ka dei tang ka jingpyrta ban ai dak ïa ki paidbah ka ri India, u Bah Pala u la ong, “ngi don 540 ngut ki MP.
Ban pynkylla ïa ka riti synshar jong ka ri India ka BJP ka donkam 362 ngut haduh 370 ngut, na kata ka daw ki pynbna 370.
Hato ki thmu aiu da kaba ong 370, 370 ki la aidak lypa ban maham ïa ki paidbah ka ri India lada ngi ïoh 370, kin pynkylla ïa ka riti synshar jong ka ri? Ka kyntien “secularism" kin weng na ka riti synshar jong ka ri India.
Lada la weng ïa ka kyntien “secularism" na ka riti synshar kan long kum ka Pakistan.
Ka Pakistan ka dei ka ri Muslim, ka Bangladesh ka dei ka ri Muslim, ka Iran ka dei ka ri Muslim, ngin sa long kum ka Pakistan, kino kino kiba ngeit ha kiwei kiwei ki jait niam kan long beaiñ.
Kane ka dei ka jingthmu jong ka jingpyrta 370-400.
Ki tip ba kin ym ïoh hynrei ki shu kwah tang ban pynpaw pyrthei, kin leh beit ïa kane, kin pynkylla ïa ka India sha ka ri Hindu bad kane ka dei ka jingphohsniew jong ka BJP, la ong shuh shuh u Bah Pala.
“Nga la thikna ba bun na phi ki dei ki Hindu, bun na ki paralok jong ngi ki dei ki Hindu bad ngi kwah ai ka ri kaba shongsuk shongsaiñ, ngi kwah ïa ka ri kaba lait na ki jingshah thombor, ngi kwah ïa ka ri kaba lait na ki jingeh kumba la mad da ka Pakistan, Bangladesh bad kiwei kiwei," u la bynrap.
Haba kynnoh ba ka jingïashrut hapoh ka BJP kan jur bha ha kane ka kynti u Bah Pala u la ong, “ki diaw mynsiem mynta ka kynti.
Phi ïohi ba bun na ki MP ba la kham rangbah, ki shah pynduh tiket bad wat ïa kiba bun ki MLA ruh kim ailad satia.
Lada phi peit ha Maharashtra, ha Madhya Pradesh bad Rajasthan, phin ïohi ba ïa ki nongïalam ba la rangbah ki la shah bret shabar, ki wanrah da ki nongïalam ba thymmai.
"Haba kynthoh ruh ïa u Myntri Rangbahduh ka ri u Narendra Modi u Bah Pala u la ong, “sa kawei pat kaba kham kongsan ka dei kaba jarjar, phi tip lada ngi tei ïa ka Ingmane, uno uno u rangbah niam u hap ban pynkyntang hynrei mynta u Myntri Rangbahduh ka ri India tang ban pynpaw pyrthei ïa ka Ram Mandir ha ka jaka ban ailad ïa ki Sadhu ba kin leh ïa ka kamram, ki politishian ki leh ïa ka kam jong ki.
Ka jingthylli hapdeng ki Hindu, ka jingthylli hapdeng ka BJP bad kito ki briew kiba dei ban leh ïa ka kamram ka la nang ïa jngai.
Ka BJP haba peit na ka liang ka niam, ki la leh bakla, na ka liang ka saiñpyrthei ki la leh bakla bad kin ym ïoh hi ruh wat 200 seat.
"Da kaba pynpaw ban dang jop na Shillong seat, u Bah Pala u la ïathuh ïa ki jingjop jong ka Congress ha ki 15 snem ba la leit noh.
U la ong ba ki don bun ki jingdonkam ba dang dei ban leh khamtam ha Meghalaya kaba dang donkam ïa ka kad liengsuin ba thymmai.
“Ka Congress ka la lehbha ha ka liang ka pule ka puthi, ka jingpynïasoh ïa ki surok, ka khaii ka pateng, ka jingsam marbiang ïa ka ïoh ka kot.
Ka polisi ba ka Congress ka la leh mynshwa, bad ka polisi jong ka sorkar ba mynta ki ïapher baklybak.
“Nga dei tang ma nga u MP, uba la shah pynwit ha ka BJP bad kiwei kiwei ki MP la ka long ha Assam, ha Arunachal Pradesh, bun kiba la leit noh ruh balei namarba ki la shah pynbiej ne shah byrngem, ki la phah tynruh ïa nga da ka ED, ka IT ruh kumjuh hynrei nga shaniah bad nga ieid ïa ki paidbah ka Meghalaya.
Nga don mynta hangne na ka bynta ki paidbah bad ki paidbah hi kin shaniah bad kin ai vote ïa nga," u la ong.
Laitdom, Mairang: U MLA jong ka Mawlai, u Bah Brighstarwell Marbañiang haba kren ha ka jingïalang ïalap elekshon ha Laitdom, kaba hap ha Mairang Constituency, u la ong ba borabor la ju ïoh sngew ba ki nongïalam na ki Nationalk Party ne ki Seng na rithor, kiba ju beiñ ïa ki Seng Riewlum ba ki kut tang ha Khanapara, hynrei da ka jingmih ka VPP ban pyrshah ïa ka jingkren Hindi jong u Lat ha Assembly, kiwei pat ki bynta jong ka ri India ki la tip lut ïa ki Seng Riewlum, khamtam ïa ka VPP.
U Bah Bright, ula ong ba ha ka Workshop jong ki MLA ka ri India kaba la long ha Mumbai, haba u la ïakynduh ïa ki MLA na ka thaiñ shatei lammihngi bad ïa ki MLA na South India, kiba bun ki la kylli shaphang ka Seng VPP kaba la ïeng pyshah ïa ka jingkren Hindi u Lat.
Mynta ba ki National Party ki kren beiñ ba ki Seng Riewlum kut tang ha Khanapara, ka VPP ryngkat ka jingkyrshan jong u paidbah kan pynkut noh pat ïa ka jingtreikam jong ki tang ha Khanapara.
“Ngin synshar dalade ïalade ïa la ka jong ka jylla", u la ong.
Shuh shuh u MLA ka Mawlai, u la ong ba da ka jingkyshan ka BJP ïa ka NPP ki paidbah ki la ïohi shai ïa ka dur ba shisha jong ka NPP kaba dei tang ka dur bula jong ka BJP.
Nakata daw ka ki paidbah kidei ban long kiba sian bad kiba bishar bha, ïoh ba ka ri ka shah tyllep ha ki mynder lyngba kine ki dur bula.
U la pynkynmaw ruh ba ym tang ka NPP kaba dei ka dur bula, hynrei kiwei pat ki Seng Riewlum kum ka UDP bad ka HSPDP ruh kidei lang ki dur bula ka BJP namar ba ki ïatreilang ha ka sorkar MDA I bad ka MDA II.
“Lada phi kwah ban ïoh ïa ka Seng Riewlum kaba nylla jied beit ïa ka VPP kaba dang khuid dang thymmai bad ym pat ïakyrsum badno badno ruh", u la ong.
Shillong, Lber, 26: Ki Pulit ka Rani Border Outpost ha ka sngi Baar ha ka por kumba 9:30 mynstep ki la ïoh jingtip ba ki don ki runar kiba kieng atiar hajan ka shnong Ranibari.
Tang shu ïoh jingtip halor kane, u In-Charge jong ka Rani Border Outpost ryngkat ki nongtrei jong u mar mar ki la leit kthong ïa kine ki runar.
Tang shu ïohi ïa ki Pulit, ki runar ki la synreit kuli hynrei na ka liang jong ki Pulit kim shym la pynphai kylla namarba ki don ki khynnah bad ki kynthei hajan kane ka khlaw.
Ha ka jingbeh thong, ki Pulit ki la ïohkem ïa ki arngut ki runar kiba la ithuh kyrteng kum u Ajit Rabha uba la 18 snem ka rta bad ka Kavita Rabha kaba la 18 snem ka rta.
Ha ka jingtohkit, kine ki arngut ki la phla ba ki dei kiba ju donkti ha ki kam runar ba la pyntbit bha ïalade ha ka kam tuh kam thiem, kynthup ruh ban ot tuh ïa ki Dieng Sal, ban tuh ïa ki thuk thuk ar shaka bad ban tuh ïa u kwai na ki bri ki bsah.
Nalor kata, ki Pulit ki la lap ksai ruh ba u nongïalam jong kane ka kynhun ki runar u dei u Panah jong u Ajit Rabha, ïa uba la tip kyrteng kum u Rudra Rabha.
Ki Pulit ki la ïoh ban kurup ruh ïa kawei ka suloi SBML bad u gunpowder ha ka jingkhynra ïa ka ingsah jong u Ajit Rabha.
Ki Pulit jong ka Ri-Bhoi haduh mynta ki dang pynlong ka jingkhynra ha kane ka khlaw hajan ka shnong Ranibari ban ïohkem ïa ki dkhot jong kane ka kynhun ki mentuh.
Ka khubor ba la ïohlum na ki Pulit la ong ruh ba ha ka jingleit khynra bad buddien ïa kitei ki runar la ioh ruh ban pynpulom ïa ka jaka rieh tngen jong ki bad la ioh ruh ban kurup ïa kawei ka Motor Bike.
Shuh shuh, u Superintendeng of Police ka Ri Bhoi Jagpal Singh Dhanoa u la ïathuh ruh ba ka jingtohkit bad ka jingbuddien halor kane ka kam beaiñ ka dang ïaid shaphrang bad na ka liang ki Pulit ki la dep ruh ban register case ïa kitei ki runar ha Khanapara Police station ban leh katkum ki kyndon jong ka aiñ.
Shillong, Rymphang 26 : Mynta ka sngi ka Agatha Sangma bad u Saleng Sangma ki la leit ban thep kyrteng na ka bynta ban ïa khun ïa kane ka election MP Lok Sabha 2024 ka ban long ha ka 19 tarik Iaiong.
Ka Agatha kaba dei ruh ka MP jongka NPP ka la leit ban thep kyrteng hapoh ka jingsynran lang u hymmen jongka uba dei ruh u Myntri Rangbah ka jylla bad u Natinal President ka NPP u Conrad K Sangma, U President ka NPP ha kane ka jylla bad Myntri ka tnad kam pohïing ka jylla u bah Prestone Tynsong, kiwei kiwei ki myntri sorkar, u Symbud Lamphang ka jylla u Timothy D Shira, ka kmie, u hymmen u James P.
K Sangma, bad ki paid nongkyrshan.
U Saleng pat uba thep kum u kyrtong ka Congress la ïohi ba la synran ïa u da ki nongïalam ka Congress ha ri lum Garo, kiba haïing hasem lem bad ki paid nongkyrshan.
Haba kren sha ki lad pathai khubor ka Agatha ka la ong “ Nga don ka jingkyrmen ban jop ïa ka election namar ki paidbah ki la ïohi ïa ka jingsynshar jongka NPP ha kine ki hynriew snem ba ka la wanrah ïa ka roi ka par hapoh ka jylla bad kumjuh ruh ïa ka jingshong suk shongsaiñ bad da kane hi nga sngewthikna ba ki paidbah kin ai ka jingkyrshan ba pura ïa nga namar ki paidbah ki ieit bad pdiang ïa ka NPP kum ka party jongki ".
Shillong, Lber, 26: San ngut ki kyrtong kiba aireng ha ka elekshon Lok Sabha na Shillong Seat ki la thep kyrteng ha ka sngi Baar.
Kine ki saw ngut ki long u Sitting MP ka Shillong Seat u Bah Vincent H.
Pala na ka Congress, u Bah Robert June Kharjahrin uba ïakhun kum u kyrtong monlang ka Regional Democratic Alliance (RDA), u Dr.
Ricky AJ Syngkon na ka VPP bad u Prof.
Lakhon Kma uba ïakhun kum u Kyrtong Shimet.
Kan long ruh ka kynti kaba u Bah Vincent H.
