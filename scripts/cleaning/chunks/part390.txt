Ha kajuh ka por ka KSU ka la dawa ïa ka tnat Pule Puthi ba ka dei ban shna pyndep noh mardor ïa ka skul ha ka shnong Shnongkalong, South West Khasi Hills District.
“Kumba ka long mynta, ka jingpyntrei ïa kane ka skul ka la sahteng noh mynta la bun snem na ka daw ka jingbymlah ban pynsted ïa ka kam da ka tnad Pule Puthi," la ong ka Seng.
Khnang ban wanrah ïa ka jingkhuid jingsuba ha ka thungkam thungjam ha ki post Asst.
Teachers ha ki skul Sorkar la long ha ka Contractual ne Permanent Post, ka seng ka la dawa ba ka tnat Pule Puthi ka dei ban bud ryntih ïa ki kyndon jong ka National Council for Teachers Education (NCTE).
“Kum ka seng ngi kwah ba ki nonghikai ba shah thungkam shipor ne ki nonghikai ba shah thung pura ki dei la kumno kumno kiba la pyndep ïa ka Diploma of Elementary Education ( D.
El.
Ed), kiba la ïoh 45% ha ka Class XII, kiba la pas ïa ka Meghalaya Teachers Eligibility Test (MTET) khnang ba kan ym buh ïa kano kano ka jingeh hadien habud," la dawa ka seng.
“Ka Sorkar kam dei ban ïaid lait na ki kyndon jong ka NCTE ha ka jingthungkam nonghikai ha ki skul Sorkar khnang ba ka pule puthi hapoh ka South West Khasi Hills District bad ha Mawsynram C&RD Block kan kiew irat ha ki snem ki ban sa wan," la bynrap shuh shuh ka Seng.
Shillong, Risaw, 25: U Myntri ka tnad Taxation jong ka sorkar jylla, u James K Sangma ha ka sngi Ba-ar u la pyntip ba ka sorkar ka la don mynta ha ka jingpynkhreh ïa ka Draft Ordinance na ka bynta ban pyndam noh ïa ka Meghalaya Regulation of Gaming Act, 2021.
“Kane kadei ka rukom treikam haba ym don ka Dorbar.
Kum ïa kine ki kam ban pyndam noh ïa ka aiñ kaba la don, donkam ban ïaid da ka lynti jong Ordinance," ong u Myntri haba kren bad ki lad pathai khubor.
Shuh shuh u ong ruh ba ka jingpyndam ka kham kyllaiñ lada nujor bad ka jingwanrah da ka Act kaba thymmai lane ka Ordinance.
“Ngi kwah ban leh sani bha namar ngi kwah ban pyntikna ba shisien ba la pyndam kan ym don shuh kano kano ka jingwit.
Kumta ngi kwah ban pyntikna ruh ba kiei kiba ngi leh kan long ha ka lynti kaba beit," u la bynrap biang.
Lah ban kdew hangne ba ha ka 13tarik mynta u bnai, ka sorkar jylla ka la rai ban pyndam noh ïa ka Meghalaya Regulation of Gaming Act, 2021 hadien ba ki ïoh pdiang ïa ka jingpyrshah bad ka jingpynsngew na kiba bun ki liang.
U Myntri u la pyntip ruh ba ïa katei ka rai la shim da kaba buh hakhmat eh ïa ka jingsngew kaba ki paidbah ki pynpaw pyrthei.
Shuh shuh u ong ruh ba hadien bun bnai naduh ba la mynjur ïa ka Meghalaya Regulation of Gaming Act, 2021, ki la don bun bha na ka imlang sahlang kiba pynsngew ïa ka jingsngewkhia haba ïadei bad ka jingktah kaba lah ban mih na ka katei ka aiñ.
La pynkynmaw ruh ba shwa ban shim ïa katei ka rai, u Myntri u la dep ruh ban kynduh ïa bun ki kynhun la ka long naduh ki kynhun jong ki nongïalam balang, ki kynhun trei monsngewbha, ki nongïalam shnong bad ruh na ki kynhun jong ki seng samla bad kiwei kiwei.
“Dei lyngba kitei ki jingkynduh ba nga la pyrshang ban sngewthuh ïa ka jingsngewkhia jong ki paidbah kiba pynpaw ba katei ka aiñ kan donka jingktah kaba jur.
Kumta hadien kitei ki jingïalang ba ka la pynshai ïanga ba ka jingsngew jong kiba bun ba donkam ïa ka jylla jongngi ban pyndam noh pura ïa kane ka aiñ khnang ba kin ym don kino kino ki jingjia kiban ktah hadien habud," la bynrap biang u Myntri.
Ha kajuh ka por u Myntri u la ai khublei ruh ïa baroh kiba la mih shakhmat ban ai jingmut bad syllok bad ka sorkar haba ïadei bad katei ka aiñ.
Shillong, Risaw, 25: U nongwad RTI u Bah Disparsing Rani ha ka sngi Baar u la kynnoh ba ka don ka jingleh be-aiñ ha kaba ïadei bad ka jingkyntiew kyrdan ïa ki nongtrei hapoh ka ophis jong u Superintendent of Police, Fire and Emergency Services, Shillong.
Ha ka jingïakren bad ki lad pathai khubor, u Bah Disparsing u la ïathuh ba kane ka jingpan jingtip RTI na ka ophis Superintendent of Police, Fire and Emergency Services, Shillong ka long hadien u la ïoh pdiang ïa ki jingkynnoh ba ka don ka jingïoh kiew kyrdan shwa da ki nongtrei kiba dang rungkam hadien ban ïa kiba la rung kam kham ha shwa, kata haba bishar katkum ka Seniority List bad ka Merit List.
“Katkum ka jubab RTI ba la ïoh pdiang ha ka 27 tarik, Nailur, 2022, ka pynshisha ïa ka jingkynnoh ba ka don ka jingkyntiew kyrdan be-aiñ ka bym ïaid katkum ka Seniority List ha ka ophis u SP, Fire and Emergency Service," u la ong.
“Ka jubab RTI ka pynpaw ba la pynkiew kyrdan ïa ki nongtrei katkum ka Seniority List bad ka Merit List.
Ka jubab RTI ka la pynpaw ba ki nongtrei kiba rungkam ha ki snem 1995, 1996, 1999, 2001 ki la shah kyntiew kyrdan bad kito kiba rungkam ha ki snem 1989, 1993, 1995 ki la shah kyntiew kyrdan.
Kane ka long katkum ka Merit List," u la ong bad bynrap, “hynrei ynda la bishar ïa ka Seniority List, ki don kiba la rungkam ha u snem 1983, 1984, 1985 kim pat shah kyntiew kyrdan satia bad ki sahkut shadien.
Kata ka dei ka bym lah satia ban pdiang.
"“Kane ka jubab RTI ka pynshihsha ba ka don ka jingkyntiew kyrdan be-aiñ khlem da ïaid katkum ki kyndon, kata, naduh ki Firemen, Leading Fireman, ki Station Officer, ki Sub Officer, kam don ka jingkyntiew kyrdan kaba ïaid katkum ka Seniority ne ka jingshakri slem ha ka kam," la bynrap u Bah Disparsing.
U la ïathuh ba mynta ka sngi u la phah da ka jingthoh sha u Chief Secretary bad sha u Director General of Police (DGP) ban pan jingpynshai halor kane.
U la ong, tad ynda la ïoh ïa ka jubab na u Chief Secretary ka Jylla un sa lah ban shim ïa ka rai ban leh eiei halor ka jingkynnoh ba ka don ka jingleh be-aiñ ha ka ophis u Superintendent of Police, Fire and Emergency Services, Shillong.
Shillong, Risaw 24: Ka jingwan ka ‘erïong Sitrang na ki duriaw Bah jong ka Bengal, ka la lynshop tyngeh hynnin ka sngi ïa kiba bun tylli ki Shnong, khamtam eh ïa ki nongrep.
Kiba bun ki nongrep ki la pynpaw ka jingsngew kthang mynsiem namar ba kane ka jingwan ka ‘erïong ryngkat u slap ka la pynkhyllem ïa u kba ha kiba bun ki jaka.
Ki nongrep ki la ïathuh ba kane kadei ka aïom ha kaba u kba u ladei artad ka por ban ih bad la jan dei ruh ka por ban ot.
Ki nongrep ki la ïathuh ba lada wan ka lyer ne u slap ruh ha kaba kum kane ka por, lada u kba um khyllem ka mut ym da lei lei eh.
Hynrei lada u khyllem ka mut u kba uba bun un shu duh ei.
“Ngi sngewsih shibun ba ka u kba uba ngi la rep shitom bun bun bnai u la khyllem noh bad kan wanrah ka jingduh kaba khraw ïa ngi ki nongrep", la ong kiba bun ki nongrep.
Shuh shuh la ïathuh ba kane ka jingwan ka ‘eriong ka la ktah ruh ïa kiwei ki jingthung kum u biskot, ki jhur bad kiwei kiwei.
Nangta ki don ruh ki shnong kiba ki ïing ki sem ki la julor namar ka jingwan kyrthep kane ka ‘erïong.
Ha nongbah Shillong, san ngut ki briew kiba shong ba sah ha Langkyrding kaba don ha ki thaiñ Nongmensong bad Mawpat, ki la sahkut na ka jingshlei um bad la hap ban wan pyllait ïa ki da ki Search and Rescue Team jong ka District Disaster Management Authority (DDMA).
Lah ban kdew hangne ruh ba ba ki don ki District kiba la khang ïa ki Skul mynta ka sngi.
Na ka liang u Myntri Rangbah, u Conrad Sangma mynta ka sngi, u la lum ïa ka jingïalang jong ki Deputy Commisioner (DC) lyngba ka Video Conferencing ban wad jingtip halor ka jingpynjulor kane ka ‘eriong bad u slap.
Na ka liang ki DC ki la ïathuh ba la don ka jingshah bat ding elektrik uwei ha East Khasi Hills bad uwei pat ha South Garo Hills District.
Nangta la pyntip da ki DC ruh ba ka don ka jingjulor jong u kba ha kiba bun tylli ki shnong.
Nangta ka jingtwa khyndew bad ka jingduh ka bording elektrik.
U Myntri Rangbah u la bthah ïa ki DC ba kin shim ki lad ki lynti kiba kyrkieh na ka bynta ban ïarap ïa ki lanot kiba shah ktah ha kane ka ‘erïong.
U la bthah kyrpang ruh ïa ka MeECL bad kiwei de ki tnad ba peit ïa ka bording ban moramot kyrkieh ha ki shnong kiba la mad ïa ka jingthut ka ding elektrik.
Shillong, Risaw 25: Ka North Eastern Electric Power Corporation Limited (NEEPCO) hynne ka sngi kala ïasoi ïa ka Memorandum of Agreement (MoA) bad ka sorkar jylla ban pyntrei ïa ka Wah Umïam Hydro Electric Project Stage I na bynta ban pynmih bording 50 MW bad ïa ka Wah Umïam Hydro Electric Project Stage II na bynta ban pynmih bording 100 MW.
Ïa kane ka jingïasoi MoA hapdeng ka NEEPCO bad ka sorkar jylla la sakhi lang da u Symbud Myntri Rangbah ka jylla Bah Prestone Tynsong u baat ruh ïa ka tnat boding jong ka sorkar jylla, u Abdul Saleh u Chairman jong ka State Planing Board, u P.
Bakshi u Commissioner Secretary jong ka tnat Bording ka sorkar jylla, u Anil Kumar u Director (Personnel) ka NEEPCO, B.
Maharana Director (Finance) NEEPCO, ki ophisar ka tnat MeECL bad ka NEEPCO.
Kane ka projek kaba ka sorkar ka la ïasoi bad ka NEEPCO la mang ba ka jinglut kan long kumba 1750 klur ong u B.
Maharana Director (Finance) NEEPCO bad ïa ka jinglut baroh yn bei tyngka da ka NEEPCO bad ïathuh ba ka jingpynmih bording na kine ki ar tylli ki projek kumba 9.
80 Million Unit ka bording ha ka shisnem.
Naka liang u myntri ka tnad bording u Bah Prestone Tynsong u la ong ba kane ka jingïasoi ïa ka MoA hapdeng ka NEEPCO kaba dei ka kompeni ka sorkar pdeng bad ka sorkar jylla kan ïarap ban pyndap ïa ka jingduna bording ha ka jylla namar na kane ka projek 12% na ka jingpynmih bording ka NEEPCO kan hap ban aiei sha ka sorkar jylla bad 1% pat sha ki nongshong shnong kiba don ha jan ka jingpyntrei ïa kane ka projek.
U Bah Prestone u la ong ba ka sorkar jylla haduh mynta ka la ïasoi bad ka NEEPCO ban pynmih bording haduh 200 MW lyngba ka Umïam Stage I, II, III bad u la ong ruh ba ka Umïam Stage III kaba la ïasoi ha u snem 2019 shen yn lah ban pyntreikam noh namar ka jingtrei ka la ïaid shait shait.
“Nga kyrmen ba ka NEEPCO naduh lashai ka sngi kan sdang pyntrei noh ïa ka Wah Umïam Stage I kaba 50 MW bad ïa ka Wah Umïam Stage II kaba 100 MW namar ka sorkar jylla ruh ka kloi ban ïatreilang bad ka NEEPCO ban pyndep noh kham kloi ïa kine ki projek," u la ong.
U Bah Prestone u la ong ba ki sorkar jylla naduh ki por ba la dep ki ïakynduh jingeh shibun haba ïadei bad ki projek bording bad haduh mynta ka Meghalaya ka lah ban pynmih bording kaba duna mar shiteng na kaba donkam namar ka jingpynmih ka long tang 350 MW hynrei ka jingdonkam bording hapoh ka jylla ka long palat 650 MW, u la ong ha ka jingshisha ka jylla ka don ka jinglah ban pynmih bording palat ïa ka 3,000 MW.
U la ong ba jingïasoi ïa ka MoA bad ka NEEPCO ka long kaba donkam bha namar kane ka wanrah ka jinglah ban pynmih bording khambun ban tem ïa ka jingthut ka bording na ka por sha ka por.
“Ka sorkar jylla ka dang pynkhreh ïa ki lad lynti ban pyntreikam da ki projek bapher bapher naka bynta ban pynbun ka jingpynmih bording namar ka jylla ka biang ka jinglong ka mei mariang haba ïadei bad ka jingpynmih bording," la bynrap u Bah Prestone.
Haba jubab ïa ki daw kiba ka sorkar jylla ka phai khmat beit sha ka jingpynmih bording na ka um ym na ka sngi kumba kiwei ki jylla ha ka ri ki la sdang phai khmat, u Bah Prestone u la ong ba ba ka daw hi ka dei namar ka jylla ka don ha ka thup ki jylla ba ka jingpynmih bording kan kham lah ban pynmih bun na ka um bad ong ruh ba ha ka jingïalang ki myntri ka tnat bording jong ki jylla ha ka ri kaba la khot da u Myntri ka tnat bording ka sorkar pdeng ha Udaipur ruh u ai jingmut ba ka jylla Meghalaya kan pynleit jingmut beit ka jingpynmih bording na ka um ym na ka sngi.
Haba bynrap lang ïa kane u B.
Maharana u la ong ba ka daw ka jingkhlaiñ ka bor thang ka sngi ne ka Radiation ha ka jylla ka kham tlot shibun ban nujor bad kiwei pat ki jylla bad u ong, namarkata, ka jingpynmih bording ka ka um ka long kaba biang eh ha ka jylla lada bishar na ka jinglong ka mariang.
Shillong, Risaw 26 : U Myntri Rangbah ka Jylla u Conrad K Sangma u la ïaroh ïa u Myntri badei peit ïa ka tnad ïalehkai u Bah Banteidor Lyngdoh da kaba ong ba dei hapoh ka jingïalam jong u ba ka Jylla mynta ka la kiew stet ha ka liang ki kam ïalehkai.
Ïa kane u Myntri Rangbah u la ong haba ai jingkren ha ka jingïalang pynkup burom ha State Convention Centre ïa ki nongïalehkai kiba la wanrah nam bad burom ïa ka jylla na ki lympung ïalehkai shabar na la ka jong ka ri India.
“Nga ai khublei kyrpang ïa u Myntri ki kam ïalehkai namar dei hapoh ka jingïalam jong u ba ka jylla Meghalaya ka la kiew stet ha ka liang ki kam ïalehkai hapoh ka jylla," ong u Myntri Rangbah.
“U dei u briew uba trei shitom la ka long ha ka liang ki kam ïalehkai bad kumjuh ruh na bynta ka rep ka riang.
Udei u briew uba trei shitom shisha.
U ju wan ban ïakynduh ïa nga ban ïakren na bynta ban kyntiew ïa ki kam ïalehkai naduh na tynrai (grassroot level)," u la ong.
Shuh shuh u Myntri Rangbah u la ïathuh ruh ba ha kine ki saw snem shiteng shibun ki jingeh ba ka sorkar jylla ka la ïakynduh, hynrei ki jingeh ki khlem lah ban khanglad.
“Ha ka jingïaid lynti ha kine ki saw snem shiteng ngi la ïakynduh shibun ki jingeh, hynrei ki jingeh ki khlem lah ban khanglad ïa ngi ba ngi la lah ban ïaid shaphrang ha ki liang baroh," la ong u Myntri Rangbah da kaba ai khublei ïa u Myntri ryngkat ka tnad pynïaid ïalehkai ba kin nang trei shitom shuh shuh da ka jingïatylli ban nang kyntiew shuh shuh ïa ka jylla ha ka liang ki kam ïalehkai.
U la kyntu ruh ïa ki paidbah ka jylla ba kin ai ka kti kamon kti kadiang ban ïatrei lang ryngkat bad ka sorkar ban kyntiew ïa ka jylla ha ki liang baroh.
Kano kano ka jinglong ka saiñhima sima kam ju neh ne sah hajuh hynrei ka kylla stet katkum ka jingïaid jong ki shalyntem ne ka jingtyllun jong ka por.
Ha Meghalaya ruh, imat, nangne shakhmat, ka saiñhima sima kan sa kylla dur noh da kumwei pat.
Lah ban ïohi ïa kane tang ha shwa ban poi u snem 2023, namar dei ha une u snem ba ka samoi jied syiem (MLA Election) kan sa long biang ha ka jylla Meghalaya ban jied thymmai ïa ki Nongmihkhmat paidbah ki ban mihkhmat na ki Constituency bapher bapher jong ka jylla Meghalaya.
Ki Seng Saiñpyrthei kiba kham kongsan ha Meghalaya kiba don MLA kumba long mynta ki long, ka NPP, ka UDP, ka HSPDP, ka PDF, ka KHNAM, ka NCP, ka Congress, ka BJP, nalor ki Independent.
Kiba kham bun eh ki MLA ki long ka NPP, ka Congress, UDP, PDF bad HSPDP bad BJP nalor kiwei pat.
Hynrei, ka jingdon jong kine ki MLA ha kine ki party kin sa kylla rong noh hadien u snem 2023.
Ka Congress kaba dei ka Party kaba khlaiñ eh bad heh paid naduh ki por ba mynshwa ha Meghalaya ka lah ban sa kylla noh hadien ba ka la troiñ noh na metbah Delhi.
Ka NPP kaba khlaiñ kynsan ha u snem 2018 (na ka jingdon jong ki 2 ngut ki MLA ha u snem 2013 mynta ka kiew sha ka jingdon haduh 20 ngut ki MLA ha u snem 2018) ka lah ban kham hiar noh namar ka jinglong nongïalam jong ka ïa kane ka Sorkar Meghalaya Democratic Alliance (anti-incumbency) ba mynta.
Ka jingmih ne thaw Party thymmai ha rilum Garo ruh kan pynduh mynsiem ïa kane ka party.
Ka UDP pat kum ka Party riewlum baheh tam ha Meghalaya kam da don thymmei eh sha rilum Garo.
Ha rilum Khasi Jaiñtia te, ka jingïakhun ka bym lah batai satia.
Ka BJP kan kham kiew ha ka kyrteng u Modi khamtam sha rilum Garo bad katto katne ki jaka ka Khasi Jaiñtia Hills.
Ka HSPDP kan ym kiew ne hiar eh, hynrei malu mala kin jop hi iwei ar kum ki riewshimet.
Ka PDF kan hap trei tyngeh ban pynkhlaiñ bad seng nongrim bha ïalade lada ka kwah ban jop kham bun lym kumta ka lah ban nang hiar pynban na kaba la ïoh mynshwa.
Ka KHNAM bad ka NCP imat kine kin sa khylliap lama na ki dak ki shin kumba ka paw mynta namarba ka KHNAM bad ka NCP ka don mynta tang mar uwei u MLA.
Ka lyer ka beh wur wur wer wer ba u MLA ba mynta ka KHNAM u Bah Adelbert Nongrum un leit pynïasoh noh ïalade sha ka Voice of the People Party.
Hynrei ka jingkylla kaba khraw eh ka saiñ hima sima kan long ka jingryngkang dieng kper ne phet seng kine ki Sitting MLA kiba mynta.
Kin don kine ki MLA kiba mynta ki ban ryngkang ryngkoh noh sha kiwei kiwei ki Party kat kum ka jingkheiñ bad sngewbit jong ki (own political calculation).
Don ki ban dang jop biang, don pat ki ban shah rem noh.
Ka jinglong kane ka pyrthei ba la shah ktah palat ha une u khñiang Corona ne Covid-19 kan pynkylla dur bak-ly-bak ïa ka jingmut jingpyrkhat (mind set) jong ki paidbah (Voters) bad kan ktah lang solonsar ïa ka pyrthei Politik ha Meghalaya ha ka MLA Election ka ban long ha u snem 2023.
Kaba kham ima eh ïa mynta ka dei ka jingpaw pyrthei jong ka Trinamool Congress.
Kane ka seng saiñ pyrthei kaba don ïa ka Headquarter na Kolkata ka la sdang suhthied bha ha kane ka jylla Meghalaya na ka daw ka jingtrei borbah jong ka I-PAC.
Ki briew kiba don hapoh ka I-PAC ki la rung lut sha ki kyndong kynshrot jong ka jylla Meghalaya ban twad jingmut na ki paidbah nongshong shnong ka jylla haduh katno ki angnud ïa ka jingkylla.
Hynrei, kaba kham sngew sammut ka long ba ka Trinamool Congress ka dei ka party kaba thymmai hynrei ki MLA pat ki dei kiba shu ryngkoh lut na ka Seng Congress dang shen tang na ka daw ba kim sngewtynnat ïa u Bah Vincent Pala kum u nongïalam.
Kane ka long thik kumba theh ïa ka waiñ bathymmai ha ka lya snieh kaba rim.
Shillong, Risaw 26 : Ka sorkar jylla ha ka sngi Balang ka la pynkup burom ïa ki nongïalehkai ba wanrah ïa ka nam bad burom da kaba khur takma na ki lympung ïalehkai na Turkey, Thailand bad Vietnam.
Ka sorkar jylla ka la pynkup burom da ka song pisa kaba kot T.
12.
50 Lak.
Ïa kane ka jingpynkup burom la pynlong hynne ka janmiet ha State Convention Centre, Shillong ha kaba u Conrad K Sangma Myntri Rangbah ka Jylla u la long kum u kongsan ha ka jingïadonlang u Bah Banteidor Lyngdoh Myntri ki kam ïalehkai kum u Symbud Kongsan.
La ïadonlang ruh Bah John F Kharshiing Working President ka Meghalaya State Olympic Association (MSOA), ki ophisar jong ka tnad sport, ki nongïalehkai bad kiwei kiwei.
Ki nongïalehkai kiba la shah pynkup burom hynne ka sngi, ki kynthup ïa ka Kong Margaret Pathaw kaba la khur takma Ksiar bad takma Rupa na ka lympung ïakhun kti World Arm Wrestling Cham-pionship kaba la long ha Turkey kaba la ïoh da ka song pisa ba 5 Lak tyngka, ka Kong Angel Mary Mylliem Umlong, Alexander Lyngdoh kiba khur takma rnong ki ïoh mar 1 lak tyngka, kiba dei ruh ki nongïalehkai Arm wrestling.
U Samla Donbor Rumnong uba jop takma rnong ha ka ‘Mr.
Physique’ ha ka jingïalehkai WFF Proam Championship ha Vietnam u ïoh 1 lak tyngka bad u Raymon Nongkhlaw uba jop takma rupa ha ka Pro AM Universe Championship Bangkok, Thailand u ïoh 2 lak tyngka, kiba dei ki nongïalehkai pyni dohksah.
Kiwei pat ki nongïalehkai ïakhun kti kibym shym la ïoh takma ki la shah pynkup burom lang da kaba sam ka song pisa ba mar 50 hajar tyngka.
U Myntri Rangbah haba ai jingkren u la pynpaw ka jingsngew-kmen ba ka jylla mynta ka la kiew shaphrang ha ki kam ïalehkai bad ai khublei ruh ïa kito ki nongïalehkai kiba la khur takma bad ai mynsiem ruh ïa kiwei ba kin dang trei shitom khnang ba ha kawei ka sngi kin sa poi sha ka thong.
U la ong ruh ba ka sorkar MDA ka buh ka thong ba hakhmat eh na bynta ban kyntiew ïa ki sap ïalehkai jong ki khun samla lyngba ki song jingïarap pisa khnang ba kin nang lah ban pyntbit shuh shuh ïalade bad kumjuh ruh ban pynbiang ki jaka ïalehkai.
U la ong ba ka jingpynkup burom song pisa ka long katkum ki kyrdan ïalehkai.
U la bynrap ruh ba ha ki snem ba la leit ïa kiba khur takma ksiar ha ka National Games la ai 7 hajar tyngka hynrei naduh u snem 2019 ba la thaw ïa ka Youth Polisi la kyntiew ïa ka song pisa sha ka 2 Lak tyngka.
U Bah Banteidor Lyngdoh haba ai jingkren u la pynpaw ka jingai khublei ïa ki nongïalehkai kiba la rah ïa ka nam bad burom jong ka jylla bad ka ri India hi baroh kawei da kaba wanrah ki takma.
U la ong ba ka jylla mynta ka la kiew stet ha ki jingïalehkai bad na ka liang ka tnad ïalehkai kan dang ïai bteng ban ai ka jingkyrshan ïa ki samla bad ki nongïalehkai kiba leit ban mihkhmat sha ki lympung ïalehkai bapher bapher.
Mawkyrwat, Risaw, 26: Ka Balang Presbyterian Nonglang kaba hap hapoh jong ka South West Khasi Hills District kan sa pdiang ïa ka Jingïaseng Ïalap jong ka Khasi Jaiñtia Presbyterian (KJP) Synod Sepngi ka ban sa sdang naduh ka 29 haduh ka 30 tarik u Risaw, 2022.
Kumta kum ka Balang lyngba u T.
Bn.
D.
D.
Kharlyngdoh ki la ai katto katne ki jingbthah bad jingpynbeit na ka bynta ki jaka ïeng kali sha katei ka Jingïaseng Ïalap ba baroh ki kali kiba wan na Mawkyrwat, Mawten, Dombah kin ïing ha ka jaka ïeng ha Tynrong Synrang-bah hajan jaka pynlong jingïaseng.
Ki kali ba wan lyngba ka shnong Mawlangwir kin ïeng ha madan saitsnad (Mar syndah bad ka madan Football).
Nangta, ki kali kiba wan lyngba ka shnong Rangthong – Mawmerang kin ïeng hapoh shnong Nonglang ha Mawleiñ School Compound bad kiba wan na ka thaiñ War Photjaud – Hilland pat kin ïeng harud surok Tewbah ter ter haduh Synrang nah harum khyndiat ïa ka jaka pynlong jingïaseng.
Kum ka Balang Presbyterian Nonglang ka khot sngewbha ïa ki para bangeit baroh ban wan lang sha katei ka jingïaseng ong u kyrwoh khubor na u T.
Bn.
D.
D.
Kharlyngdoh.
Nongstoiñ, Risaw, 26: U District Magistrate ka West Khasi Hill District, Bah Garod LSN Dykes IAS, u la pynbna ba la pyntreikam da ka kyndon 144 CrPC kaba khang bad mana pyrshah ïa ka jingtih bad jingshalan beaiñ ïa u dewiong hapoh baroh ka West Khasi Hills District.
Kino kino kiba ïaleh pyrshah yn pynshitom katkum ka aiñ.
Kane ka hukum kan treikam mardor tad haduh ynda pynbna da kumwei pat.
Kane ka jingpynbna jong u District Magistate ka West Khasi Hils ka long hadien ba ka Iingbishar Meghalaya High Court ka la pynmih da ka hukum dang shen ba la bthah ïa u Chief Secretary bad u DGP ka Jylla ban kem naphang ia ki trok kiba kit be-aiñ ïa u dewiong.
Nongstoiñ, Risaw, 26: Ka jingpyntrei ïa ka surok PMGSY kaba 6.
2 kilometer na Athiabari shaduh ka shnong Umshiak jong ka khappud Meghalaya Assam, ka dang sahkut haduh mynta naduh ka jingwan pyndik jong ki pulit Assam.
Kum ban shu pynkynmaw ba kane ka surok PMGSY kaba ka mang tyngka ban shna ïa katei ka surok ka long kumba 554.
48 lak tyngka, hynrei na ka jingwan pyndik ki pulit Assam, ka la shu sahkut sah haduh mynta ruh.
Halor kane jingsahkut sah khlem lah pyndep, na ka liang ka FKJGP Aradonga Area Unit hapoh ka jingïalam jong u Trellingstar D.
Shira President bad u Enbok Marak General Secretary, ki la leit ban ïakynduh markhmat bad u Deputy Commissioner West Khasi Hills, ba un tuklar bad shimkhia khnang ba ka jingpyntrei ïa katei ka surok kan ïaid shait shait khlem kino kino ki jingeh.
Ki la ong ba ha ka jingshisha katei ka surok PMGSY ka dei kaba la sdang pyntrei naduh u Rymphang jong u snem 2018.
Hynrei da ka jingpynwit na ka por sha ka por da ki pulit Assam.
Kumta haduh mynta ruh ym shym la lah satia ban pyndep.
Ki nongïalam ki la pynpaw ba katei ka surok ba 6 kilometer, ka long ka jingkyrkhu kaba khraw ïa ki paidbah nongshong shnong bad ka long ruh kum u budlum jong ka roi ka par bad kan ïarap ïa ki paidbah ha baroh ki liang.
Ki nongshong shnong ki ban myntoi na katei ka surok Athiabari-Umshiak, ki kynthup ïa kiba shong ba sah ha ka shnong Athiabari, Salpara, Olongop, Ranighat, Malapara, Mazpara, Umshiak bad kiwei kiwei ki shnong ba marjan.
Ki nongïalam ka seng ki la ban jur ba kum u khlieh jong ka District, u dei ban shim ka jingkitkhlieh na ka bynta ka bha ka miat jong ki paidbah ha katei ka thaiñ, da kaba un peit ba kum kine ki kam pynroi na ka bynta ki shnong khappud, dei ban ïaid shaphrang bad ban pyndep beit.
Ki la ong ba ki bor sorkar jong ka Meghalaya ki dei ban shimkhia bad tuklar lada dang don kino kino ki bor, kiba pyrshang ban pynthut ha kaba pyntrei ïa katei ka surok.
Mawkyrwat, Risaw, 26: U State President jong ka National People’s Youth Front (NPYF), u bah Kitborlang Nongrem mynta ka sngi ha ka jingkren jong u ha ophis treikam jong ka Party ha Mawkyrwat lyngba ka Press Conference ula pynpaw ba ha kaba ïa dei bad ka jingthungkam thungjam la ha kano kano department dei ban ïaid katkum ka lynti ym ban shu leh lyndet.
Haba bynrap shuh shuh ïa ka jingkren ha ki lad pathai khubor, bah Kitborlang Nongrem u la ong ba kane ka jingïakren ka long hadien ka jingmih ha ki lad pathai khubor ne ki social media halor ka jingjia ba kynnoh ba ka la don ka jingthungkam sop sop hapoh jong ka jaka sumar ka 100 jingthiah ha Mawkyrwat CHC, South West Khasi Hills ha kaba ka la long ka jingïatai-nia kaba jur bha bad ka daw ka long ba ka la don ka jingthungkam ba la shu thung khlem da don kano kano ka jingpyntip paidbah ne advertise bad khlem da don ka jingleh ïa ki eksam, “hynrei la shu ïohi beit ïa ki kyrteng jong ki nongïoh ïa kata ka kam ne ka appointment", ong u bah Kit.
Namarkata, u la ong ba kane ka la pynlong ïa kiba bun ki samla ba kin don hapdeng ka jingsah-um-dum bad mih ruh ki jingkylli na kiba bun namar ka jingthungkam khlem da ïaid da ka lynti kaba dei.
U la ong ruh ba kum u President ka NPYF jong ka Jylla ryngkat u President jong ka NPYF, South West Khasi Hills District ki buh ka jingkylli bad jingsngewlyngngoh ba ha kano ka dur ka Director of Health Service (DHS) ka thung ïa ki nongtrei lyngba ki post hapoh ka jaka sumar 100 jingthiah ha Mawkyrwat CHC kaba la ïoh jingmang ha ka dur jong ka thungkam shipor (contractual) ïa ki 101 ki kam (post), namar halor kane ka pynlyngngoh ba mynta kane ka jingthungkam ka la nang ïaid shaid shaid khlem ki jingpynbna paidbah ba shai.
Ha kajuh ka por u la ong ba lada lait kam la ha kano kano ka department dei ban don lane dei ban ïaid da ka lynti ha kaba kawei na ki ka long ba dei ban don ka jingpynbna paidbah, kaba ar dei ban don da ki jingthoh eksam bad kiwei de ki lad, bad dei ban thung beit da ki briew kiba la bit ban trei ha kano kano ka jait kam khamtam eh ha ka jaka sumar ba 100 jingthiah ha Mawkyrwat CHC.
Kawei pat ka bynta, u la pynpaw ba lada ki Department ne ki Directorate kin leh da kane ka rukom ban shu thungkam lyndet ïa ki briew ne ki nongwad kam kan long pynban ka jingpynduh mynsiem na ka bynta kiba bun ki samla wad kam la ka long ki samla jong ka distrik ne wat jong ka Jylla baroh kawei.
Kumta u la kynthoh ba kane ka jingleh jong ka Director of Health Service (DHS) ka la long kaba bym ïahap katkum ka jingkwah jong ki samla wad kam wad jam namar ka jingwad jong ki samla ha kine ki sngi ka long kaba hiran bad ka shyrkhei haduh katta katta.
Ha kaba ïa dei bad ka jingthungkam thungjam, u State President jong ka National People’s Youth Front (NPYF), u bah Kitborlang Nongrem u la pynpaw ba hooid ki don ha kata ka bynta jong kata ka sorkar hynrei kam mut pat ba lada kano kano ka jingleh jong ka sorkar ba kum ki nongïalam jong ki samla ka NPYF kim lah shuh ban kren kita baroh ki dei tang ki jingpyrkhat jong ki briew.
“Lada dei na ka DHS ne na kano kano ka liang kiba don ka bynta halor kane ka jingthungkam lyndet, kum ki nongïalam jong ki samla na ka NPYF kam don kano kano ka jingïada ïa kiba kum kita ki briew namar kim ïaid katkum ka lynti", ong u bah Kitborlang.
Ha kane ka sngi la ïadonlang ruh naduh u samla Johnfilter Lyngdoh Marshilong, President jong ka NPYF, South West Khasi Hills District ha ryngkat kiwei de ki nongkitkam jong ka NPYF.
Nongstoiñ, Risaw, 26: Ka shnong Mawphanlur kaba don ha kliar jong ki lynter lum Mawthadraishan, ka dei ka shnong kaba la paw bha ha ka jingdon jong ki jaka jngoh kai kiba itynnad bha.
Ka la kylla long ruh kawei na ki jaka kiba paw bha ha ka jingwan poi jong ki nongshangakai suwari na kylleng ki jylla bad wah na shabar ka ri ruh.
Nalor kata ki don ruh la ki nongpynïaid ha katei ka jaka, namar ka sorkar lyngba ka tnad jngoh kai ka la pynbiang ïa ki jaka sah, ki jaka bam, ki lynti ïaid kjat naduh Mawphanlur haduh kliar lum Mawthadraishan, kaba jngai kumba shi kilomitar shiteng.
La ïoh jingtip ruh ba ka sorkar kan sa shna ruh sa kawei ka surok kali naduh Mawphanlur, kaba ïaid lyngba ka ïew Markasa ka ban pyniasoh bad ka surok PMGSY kaba kiew na Nongshilong shaduh kliar lum Mawthadraisan.
Hynrei haba phai pat ha ka jinglong jingman jong ka surok kaba ïaid na ïew Markasa, ha kine ki sngi la lap ba ka la sdang ban jot bad ban pra bun jaka ha kaba ka rong ka la khoh bad ki maw ki la paw lut shabar.
Ha kaba ïadei bad ka jingsdang jot jong katei ka surok, u bah Bony Lyngdoh Lyngkhoi haba ïa kren bad u nongthoh khubor, u la ong ba ka sorkar ka la dei ban peit lem bad ban phah maramot noh ïa kito ki bynta kiba la jot, namar mynta ka jinglut ruh kam pat da bun hynrei lada kan shu ieh kumto, katei ka surok kan nang jot kham bun.
Utei u nongpynïaid jong katei ka jaka jngohkai u la ong ruh ba ki dang don shibun bah ki jingdonkam, ba ka Tourist Department ka dang don kam ban pynitynnad shuh shuh kum kaba thung dieng harud katei ka surok naduh Markasa haduh ban da poi ha ki jaka sah jong ki nongwan shangkai khnang ba kan long kaba itynnad.
Nalor kata u la ong ruh ba lada ïa kitei ki jaka jngoh kai la pynbiang, kan nang khring shuh shuh ïa ka jingwan jong ki nong-shangkai suwari bad kan long ka jingmyntoi kaba khraw ïa ki paitbah nong shong shnong bad kan kyntiew shuh shuh ïa ka ïoh ka kot.
Ha kajuh ka por u la ong ba ka surok kaba la shna haduh rud shnong Maw-phanlur namar ka dang dei ka surok khyndew, ka la donkam ban maramot bad lada ka sorkar ka kwah ban kyntiew shuh shuh ïa ki kam jngohkai ka la dei ban phai khmat lem ha kaba ïadei bad katei ka surok.
Nongstoiñ, Risaw, 26: U Bah Hopestandard Myrthong u ba dei u dkhot ba la rangbah bha jong ka seng BJP ha Nongstoiñ, u ong ba ka jylla Meghalaya ka don la pud u sam.
U la ong, “Ki la mih bun palat kiba batai shaphang ka Meghalaya ba ka dei ka jylla ka bym don la u pud u sam, ka Meghalaya kam dei ban duh wat tang shi inshi ka jaka, ba ka Meghalaya bad Assam kin ïa ai ïa shim (give and take policy).
Hynrei ban ong ba ka Meghalaya ka dei ka jylla khlem pud khlem sam, ka long kaei kaei ka bym lah ban pdiang".
“Kane ka jingkren ka dei ka bym sngew lah ngeit, namar wat ki mahajon masi kiba leit thied masi sha Assam, ki mahajon masi ki thied tang ïa ki masi kiba la shon marka ha ka met jong ka masi.
Kumta kat ïa ka jylla ba la ïoh kyrteng ka Meghalaya lei lei la leh katkum ka lynti jong ka aiñ, kata katkum ka ‘The Assam Re-organisation Meghalaya Act 1969’ ba ka Meghalaya ka kynthup ïa ar tylli ki District kata ka United Khasi and Jaiñtia Hills District bad ka Garo Hills District bad ka North Eastern Areas/Recognition Act 1971, ka ïa dei bad ki jaka ba ïa dei bad ki jaka sor.
Kumta ka Guwahati High court ki la ïarap ban batai shaphang u pud u sam katkum ka ‘The Assam re-organization (Meghalaya) Act 1969’, hangne ka la law noh ïa ka jingngeit biej ba ka Meghalaya ka dei ka bym don la u pud u sam.
U la ong ruh, “Ka Meghalaya kam dei ban duh wat tang shi inshi ka khyndew ka shyiap bad kane ka bynta, ka dei ïa ngi ban tip shai u ei u ta u laiñ katkum ka Assam re-organization (Meghalaya) Act 1969.
Namar nga ngeit ba don u laiñ ba la pynshongdor katkum ki co-ordinate bad ki Revenue Office jong ka Meghalaya bad Assam, ki don bad haka jingmutdur ba ki committee pynbeit pud jong ka Assam, ki la dei ban bat ïa u GPS bad katkum ki co-ordinate, yn sa lap ïa u laiñ ba thikna jong ka Meghalaya bad Assam".
“Hangta keiñ ngin sa tip ïa ki paidbah ba kiba shong shnong ha ki thaiñ border, la ki hap hapoh Meghalaya ne Assam bad yn sa ïa pyrkhat sani bha ha ka wat ba ar ïa ki paidbah ki mon sha Meghalaya ne sha Assam, ki la shong shnong hapoh Meghalaya balei kim lah ban kohnguh ïa ki aiñ ki kanun jong ka Meghalaya bad hangne yn sa ïalap ïa kata ka shi inshi".
“Ki don ruh kiba pyrta ba khnang ban lait na ki jingïa kajia dei ban ïa ai ïa shim jaka mar kylliang (give and take policy), kane kam ieng namar wat tang ïa u Boundary line jong ka Assam re-organization (Meghalaya) Act 1969 ngim pat tip ei ei.
Hangno keiñ ngin ïa bujli jaka bad kane ka jingmut kan pynkut mar shuh shuh hato phin ai noh ïa ka West Khasi Hills sha Assam ne ïa ka Guwahati sha Meghalaya?"“Ka jylla jong ngi ka long shisha kaba rit hynrei ka long kaba itynnad, namar haba shim nuksa ka shnong Mawlynnong ka dei ka shnong kaba rit.
Hynrei ka la rah ïa ka nam ka burom hakhmat ka pyrthei ha ka jingkhuid bad itynnad, khamtam ki nongshong shnong ki im hok, ki da ñiewkor ïa baroh kiba wan jngoh ïa ka bad nangbud sa ki shnong harud ka wah Umngot".
“Katno tam lei lei ki shnong hapoh ka Meghalaya jong ki Khasi Pnar bad Garo kin shim noh ïa ka sien jam, da ka bud nuksa ïa kitei ki shnong khnang ba ki paidbah nongshong shnong kin ieng rangbah ha ka jingkhuid jong ki shnong ki thaw ryngkat ki jingkhuid ha ka mynsiem, khnang ba ngin lah ban kamai ïa ka hok da kaba pynneh ïa ka Mei Mariang kumba ka long kaba donkam.
Namarkata, ka donkam ïa ki riew rangbah, ki Sengbhalang bad ka sorkar, ban wat bniah ba ngin tip ïa u line jong u pud u sam, khnang ba ynda ngi kren ka pyrthei hi kan sakhi ba kine ki dei shisha ki riew shemphang".
“Ban ïakren ha ka jingïadei bad u pud u sam hapdeng ka Meghalaya bad Assam nga kwah ban ïathuh paidbah ba ki don ki riew rangbah kum u Fridonlin Marweiñ, kiba don ïa ki dulir kiba biang.
Nga kyntu ruh ïa ki sengbhalang, ki riew rangbah khamtam ïa ki Committee pynbeit pud ba kan long ka jingmyntoi shibun ban ïoh ban ïa pule bniah ïa ki dulir, khnang ba ki jingïaksaid jong ngi kin nym long lehnohei", ong u jong u Bah Hope-standard Myrthong.
Nongpoh, Risaw 26: Ban pynïaid beit ïa ka synshar ka Khadar bad katkum ki riti ki durtur ba la buh da ki longshuwa ki manshuwa, ka Hima Khad-ar Lyngdoh mynta ka sngi ka lah ban pynskhem noh ïa u Rangbah Shnong ka Shnong Harlibagan kum u Rangbah Shnoing ba pura kaba dei hadien ba la jied da ki paidbah nongshong shnong ka Harlibagan ba hap ha ka Raid Nongkyrla ha ka Hima Khad-ar Lyngdoh ha Ri Bhoi District.
Kum ban pynkynmaw, ki paidbah nongshong shnong ka Shnong Harlibagan ha ka 15 tarirk mynta u bnai ki la jied thymmai ïa u Rangbah Shnong hadien ba la kut noh ka samoi treikam bad ban pynskhem ïa u kum u Rangbah Shnong ba pura katei ka shnong la wan ban pynskhem da u Paiem ka Hima Khad-ar Lyngdoh ryngkat ka spong ka phali kaba dei katkum ka rti ka dustur.
Une u Rangbah Shnong ka Harlibagan ba la pynskhem mynta ka sngi ha ka jingïalang kaba la long ha ïing Dorbar Hall ka Harlibagan u dei u Bah Sisten Nongrum bad la pynskhem bad ai ïa ka spong ka phali ruh ha ryngkat ka jingdon lang u Lyngdoh ka Raid Nongkyrla, u Bah Phrangsngi Syngkli, u Bah William Mynsong, u Myntri Namsaw, u Bah H.
Namsaw, ki rangbah bad kynthup ki paidbah nongshong shnong ka Shnong Harlibagan.
U Paiem ka Hima Khad-ar Lyngdoh, u Paiem Wanphang Syiem Nongshai ha kane ka sngi u la shim ïa ka bynta ban pynspong ïa ka spong ka phali, kaba dei shi bynta ka riti ka durtur bad kane ka jingpynskhem lyngba ka spong ka phali ryngkat ka sanat ka long ban pynbna ba u Bah Sisten Nongrum u la dei u Rangbah Shnong ba pura ka Shnong Harlibagan ba la jied ki paidbah Nongshong shnong.
Na ka liang u paiem, Wanphrang Syiem u la kyntu ruh ïa ki paidbah nongshong shnong ka Harlibagan ba ki dei ban ai ka jingïatrei lang ym tang ban pynneh pynsah ïa ka riti ka dustur bad ka khyndew ka shyiap, hynrei ki dei ruh ban ai ka jingïatrei lang na ka bynta ban wan rah ïa ka shongsuk shongsain bad ka roi ka par hapoh ka shnong ka thaw khnang ba ki khun ki hajar kin dang kiew arted ha ka jingim na ka por sha ka por.
U la khot la wer ruh ba ki dei ruh ban ai ka jingïatrei lang bad ka Raid bad ka Hima ha ryngkat ka shnong namar haba don ka jingïatrei lang kin wan shibun ki jingkylla la ka long ha ka shongsuk shongsain bad ha ka roi ka par ba ki paidbah ki donkam hapoh katei ka shnong kaba la ioh mynta ïa u rangbah shnong ba pura, u la bynrap.
Jowai, Risaw 26: Ka lympung ïalehkai phutbol jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha madan Kiang Nangbah Stadium, Dongmihsngi Jowai.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun ka kynhun ïalehkai jong ka Luti Tuber Ialong SC kala lah ban pynliem da 4-2 kol ïa ka Demthring SC.
Ïa kitei ki kol na ka Luti tuber Ialong SC la thep da u Masan War ha ka minit ba 11, u Nudeisa Dhar ar kol ha ka minit ba 26 & 90+3 bad u Marbhah Dhar ha ka minit ba 64.
Katba ïa ki kol na ka Demthring SC la thep da u Mebahskhem Blah ha ka minit ba 30 bad u Marlangki Suting ha ka minit ba 72 mins, ka jingïakhun hapdeng kine ki kynhun kala kut noh da 4-2 kol.
Ka jingïalehkai lashai ka sngi 27 tarik kan long hadpeng ka Nangbah Iawmusiang SC pyrshah ïa ka Chilliangraij SC ha ka por 2 baje shiteng nohphai sngi.
Nongpoh, Risaw 26: Ka jing long jingman ha ka saiñ hima sima ha ki por mynshwa kala pher shibun bad bun ki jingkylla ki don haba nujor bad kane ka juk ba mynta, ki kyrtong haba ki mih ban ïa leh elekshon ki tyrwa ïalade ha ki paidbah bad kata ka jing tyrwa jong ki, ka long halor ka nongrim ba ki kloi ban shakri ïa ki paidbah ban long ki nongshim bynta ha ka synshar khadar paidbah ban long ki nongmih khmat ki nongthaw aiñ ha iing Dorbar thawaiñ ka jylla, te ha ki por mynshwa ki kyrtong ki wan ban kyrpad sha ki paidbah bad ka jingïalap elekshon kham bunsien ka shait long ha ki sngi iew, namar ha ki por mynshwa ki kyrtong kim da lah ban poi sha man ki shnong ki thaw te ki paidbah ki sngap ki pyn shong nongrim halor ki ñia ki jutang jong ki kyrtong kiba kwah ban ïakhun elekshon.
Hynrei ki kyrtong mynta baroh ki buh ka thong ba baroh dei ban poi sha man ki shnong ki thaw ki kyndong kynshrot sha man la ki thliew iing bad ki paidbah ruh ki khmih lynti ba ki kyrtong ki dei ban poi man la ki thliew iing, kine ki jingïalap elekshon ba ki kyrtong ki sei ki ñia ki jutang khamtam ha ki sngi iew ki la kham duna shi por ki (common platforms) ki long shongshit bha hynrei mynta la kham duna namar ba bun ki kyrtong ki ïaleh ban rung iing.
Ki hehspah mynshwa ki kyrshan sngew bha ï uno uno u kyrtong ba ki sngew tynnad ki ïarap pisa na ka bynta ka bai leit bai wan kata kaba ki ki heh spah lane ki businessman ki leh ha ki por mynshwa.
Hynrei ha ka jing ïaid jong ka por kine ki juh ki businessman ki iohi ba kham lah ban ïaleh hi, haba u businessman u wan ban ïaleh election ka mih ka kyntien ba dei ban jop da kano kano ka lad namar ba u wan ïaleh hi ba dei ka election ka kylla sniew namar ba u pynbiej ïa ki paidbah da kaba ai pisa bai bam khana, ai pisa ban pynlong tournament football , ai pisa ïa ki longkmie ban leit shang shuwari bad kumta ter ter.
Suki suki kane ka jingleh jong ki candidates heh spah ne businessman ka pynlong ïa ki nongshong shnong ba dei ban jied ïa u nongmih khmat, ka wan rah ka jingmlien kaba sniew ha ka sngi thep vote ki paidbah kim sngew kwah shuh ban leit thep vote khlem da ioh pisa, kane ka jinglong kaba sniew kaba la hikai da ki heh spah, ha ki por mynshwa ki paidbah ki mih na iing ki rai ban leit thep vote ia u candidate u ba ki mon ki sngew tynnad ym donkam ban ai pisa, hynrei mynta pat bun kiba ieng laiñ ban thep vote ruh ki ap haduh ban da don ba tyrsuh ba ai pisa kane ka dei ka jingmlien kaba sniew kaba ngi la shah hikai kum ki paidbah ngi dei ban sngew thuh.
Haba ngi kren ïa ka pisa ne haba u businessman u wan ban ïaleh elekshon u don kata ka mynsiem kaba ong ba dei ban jop beit da kano kano ka lad, kane ka pynduh nong pat ïa ki paidbah namar ba ki kyrtong ki ba don shisha ka sap ban shakri ïa ki paidbah ban long nongïalam nongmih khmat teng teng kim nud shuh ban ïaleh elekshon tang namar ba ym don pisa, lada baroh ki kyrtong ki ba bha kiba don ka mon ban shakri ban long ki nongmih khmat ki rieh noh ngin sa ioh ki nongmih khmat ki bym da don ïa ka sap ki bym da don ïa ka mon ban shakri ban pynroi pynpar ha ki shnong ki thaw ha ka constituency, hynrei ki long nongmih khmat tang namar ba ki lah ban thied ïa ki paidbah da ka spah jong ki ha ka por election.
Ngi kum ki paidbah ngi dei ban sngew thuh shai ba lada ka jia kumne baroh ki khun samla rangbah kiba don ka sap ban long ki nongmih khmat ban shakri ïa ki paidbah baroh kin sa rieh lut namar ba ym don pisa ban ïaleh election bad kan sa poi ka por ba ïa ka kam nongmih khmat ban shakri ïa ki paidbah kan sa long noh kum ka exclusive club jong ki heh spah businessman, kane ka long kaei kaei kaba sngewsih na ka bynta ka lawei jong jong ki khun ki kti ki pateng ban wan ngi kum ki paidbah ngi dei ban sngew thuh bad hap ban pyrkhat sani bha, kane ka long katkum ka kyrwoh na u Bah Albert Maring na Pahamdumu, Ri-Bhoi District.
Shillong, Risaw 26: Ka Khasi Students’ Union lyngba ka Educatin Cell jong ka ha ka sngi Balang hapoh ka jingïalam u Education Secretary ka seng u Samla Raymond Kharjana, ka la leit ban ïakynduh ïa u Director Jong ka NEIGRHMS ban ïakren ha kaba ïadei bad ki Eksamin kam bapher bapher kaba la khot bad pyntip paidbah da ka NEIGRHMS.
Ïakane ka sienjam ban ïakynduh ïa u Director ka NEIGRHMS u Dr Nalin Mehta, ka seng ka la shim hadien ba kiba bun na ki nongthep kam kiban hap ïakhun ïa ka eksamin ki la ud la nam ha kaba ïadei bad ka jingbymïoh jingtip kaba shai bad kumjuh ruh ka jingbym lah ka jong ki ban register ïalade lyngba ka Website ba la ai.
Khliehriat Risaw 26 : Ka er ïong Sitrang kaba wan beh kyrthep myn ha ka 24 tarik mynta u bnai ka la pynjulor ïa ka ïing skul Lower Primary ha shnong khappud ha Hingaria, East Jaiñtia Hills District ha kaba ki khynnah kim long shuh ban shong hapoh skul, kane ka er ïong ka la kit lut ïa ki tin ba sop ïa ka ïing skul, pyn kylla lut ïa ki miej, ki shuki bad ki ben bad ka um slap ka la rung sha ki kamra klas.
Ym tang katta, ka er ïong ka pynjulor ruh ïa ki katto katne ki ïing shong jong ki briew bad kit lut ploiñ ïa ki tin sop ïing, ki dkhot jong ki long iïng ba shah ktah ki hap ban wad jaka rieh ha ïing ki para marjan namar ym long shuh ban shong ban sah hapoh iing namar ka um slap ka la rung hapoh ïing.
Shuh shuh, la ong ba ka er ïong Sitrang, ka la ktah ruh ïa ki jaka rep kiba don ha shnong Hingaria, ha kaba kiba bun ki dieng kwai, ki dieng soh, ki la khyllem bad kiwei kiwei ki mar rep kum ki tympew bad kiwei kiwei ki la shah ktah.
Na ka liang ka Dorbar Shnong Hingaria, lyngba u Waheh Shnong Hingaria, u bah T.
Khonlah, u la kyrpad ïa ka sorkar ba kan sngewbha ban peit lem halor kane ka jingshah ktah ka ïing skul, ki ïing briew bad ki jaka rep, na ka liang ka shnong ka kyntu jur ïa ka sorkar ban kham pynkloi ka jingiarap khamtam ïa ka skul Lower Primary khnang ban dup lah ban ïoh pynlong skul biang ba ki khynnah kin nym duh skul than.
Kumjuh ruh ban ïarap lem ha kaba ïadei bad ka jingshah ktah ki jaka rep namar ka jingshah ktah ki jaka rep ka ktah ïa ka kamai kajih.
Nongpoh, Risaw 26: Hapdeng ki ummat jingkmen bad ka jingsngew sarong halor ka nam bad ka burom bala wanrah da ka kong Margareth Pathaw na Umsning kaba la khur ruh ïaka takma ksiar naka lympung ïakhun kti bala tip kum ka World Arm Wrestling Championship 2022 kaba la long dang shen ha Antalya, Turkey, ki paidbah ka Ri Bhoi naduh ka seng KSU, RBDSA, Umsning Town Dorbar, ki khynnah skul bad ki paidbah mynta ka sngi kila pdiang burom ïa katei ka longkmie bad 9 ngut kiwei pat kiba la leit ban shim bynta ha katei ka lympung kiba la wan poi mynta ka sngi sha ka jylla.
Ïa katei ka jingpdiang burom la sdang naduh kad liengsuiñ ha Guwahati bala leit ban pdiang burom da ka Meghalaya Arm Wrestling Association, bad naka tnad ïalehkai ka jylla, bud da ka jingpdiang burom ka KSU ha Nongpoh, ka RBDSA ha Umsning Nongthymmai bad kumjuh ka jingpdiang kaba phuh ba phieng da ka Umsning Town Dorbar ha Umsning Town naduh ki khynnah skul bad ki paidbah kiba la kynhoi mar sien poi kitei ki nongïalehkai ha Umsning.
Kum ban shu pynpaw baka kong Margaret Pathaw na Umsning, Ri-Bhoi District kaba la leit ban mihkhmat ïaka ri India, haka lympung 43rd World Arm Wrestling Championship 2022 ha Antalya Turkey kala long ka lahduh haka pyrthei hadien ba kala lah ban pynliem noh ïaka Santos Anna na ri Brazil ban khur ïaka takma ksiar na katei ka lympung haka kyrdan Master Class Women 60kg Left Hand Category bad kumjuh ruh ka takma rupa haka Right Hand.
Nalor katei ka longkmie kiwei pat kiba khur takma na katei ka lympung ki kynthup ïaka kong Angel Mary Khunsyiem Mylliem Umlong kaba la khur ïaka takma rnong haka 60 kg Women’s Class bad u Alexander Lyngdoh u la ioh ban khur ïaka takma rnong haka 80 kg Mens Senior bala ioh ban pdiang burom lang ha katei ka sngi bad kumjuh kiwei pat ki bym shym la ioh khur takma.
Naka liang ki kynhun bapher bapher, naduh ki longkmie, ki kynhun ki samla bad kiwei kila ai ruh ïaki jingai sngewbha ha katei ka sngi sha katei ka longkmie.
Haba kren ha katei ka sngi naka liang ka Kong Margareth Pathaw, kala pynpaw ka jingsngew-kmen kaba khraw ryngkat ki ummat jingkmen halor katei ka nam bad ka burom kaba kala ioh ban khur kaba dei ka jingangnud la kumba 25 snem, wat hapdeng shibun ki jingeh bad ki jingtynjuh bad sngew kumba ka ding jong ka jingïakhun kan sa lip noh, hynrei lyngba ka jingai mynsiem u lok, ki khun, ki paidbah jong ka Umsning bad baieid bathoiñ kam shym la pynduh mynsiem ïa katei ka longkmie ban ïakhun bad dei mynta ka kynti ba katei ka jingangnud bad ka jingphohsniew baroh kala urlong hadien ba kala ioh khur syndon 2 tylli ki takma na katei ka lympung.
Kala ai ruh ka jingkhublei ba kyrpang ïaki paidbah ka Umsning, ki sengbhalang, ki nongïalam ka RBDSA, ka Umsning Town Dorbar bad baroh ki baieid ba thoiñ halor ka jingpdiang sngewbha hapdeng ka jingiphuh iphieng mynta ka sngi ryngkat ki ummat kiba jaw namar ka jinglung mynsiem halor katei jingpdiang burom ki paidbah.
Shillong, Risaw 26: U Myntri Rangbah ka jylla u Comnrad K Sangma ha ka sngi balang u la ïathuh ba na ka liang ka sorkar ka sorkar ka la trei shitom ban ai ïa ki lad jingïarap sha ki longïing kiba shah ktah na ka erïong Sitrang.
Haba kren sha ki lad pathai khubor u Myntri Rangbah u la ïathuh ba na ka liang jong u u la lum ïa ka review meeting jong ki 12 ngut ki Deputy Commis sioner jong 12 tylli ki district.
Shillong, Risaw 26 : U Myntri ka tnad ka Koit ka Khiah ka jylla, James K Sangma u la ong ba u hap ban bishar bniah ïa ki jingmyntoi bad ki jingduh jingmyntoi halor ka jingdawa ba la pynsngew da u MLA ka BJP na Pynthorumkhrah, Bah AL Hek ba dei ban ailad ïa ki doktor kiba shakri ha kane ka jylla ba kin ïoh thied jaka lang ha kane ka jylla.
Halor kane u Myntri u la ong ba u Bah Hek la bun bun snem bha u la bat kum u Myntri ka tnad ka Koit ka Khiah ka jylla bad lada u don shisha ka jingsngewkhia halor kane u la dei ban leh naduh ka por jong u.
“Ngi pdiang lut ïa kino kino ki jingai jingmut kiba wan na ki nongïalam ne ki MLA jongngi bad ïa kine pat ngin sa bishar bniah namar kine baroh ki don beit ïa ki jingmyntoi bad jingduh jingmyntoi.
Dei halor kane ka nongrim ba ngin sa lah pat ban bishar bniah kano kaba kham biang bad ïa kata ngin sa shim rai," u la ong haba kren bad ki lad pathai khubor.
Lah ban kdew hangne ba dang shen u MLA ka Pynthor ba dei ruh u Myntri barim ka tnad ka Koit ka Khiah ka jylla u la ong ba lada ka sorkar jylla ka lah ban ai jaka sha ki ophisar kiba wan trei ha kane ka jylla balei kam lah ban ai kumjuh na ka bynta ki doktor kiba ki paidbah ki donkam beit ïa ki ha ka jingim.
Shillong, Risaw 26 : Ka Nongmensong Taxi Driver’s Assocaiton ha ka sngi Balang ka la plie pyrda ïa ka jingrakhe dap 30 snem ka jingshakrna ka bynta u paidbah ka thaiñ.
Ïa katei ka jingrakhe la wan ban plie da u MLA ka thaiñ Bah AL Hek ha ryngkat ka jingdonlang u MDC, Bah Fantin Joseph Lakadong, Rangbah Shnong bad ruh ki riewrangbah na katei ka thaiñ nalor kiwei kiwei.
U Kongsan haba kren ha ka jingïalang u la ai ka jingïaroh ïa katei ka synjuk kaba la bteng ïa ka jingshakri ïa ki paidbah ka thaiñ ha kine ki 30 snem bad u kyntu ruh ïa ki ba kin ïai bteng ïa katei ka kam ba bha jong ki.
Km shibynta jong ka jingrakhe kaban kut haduh ka 11tarik Naiwieng ka seng ka la pynkhreh ban pynlong naduh ki tamasa ïalehkai phutbol, Arm Wrestling, Carrom Board bad ruh ka lucky draw nalor kiwei kiwei.
Shillong, Risaw 26 : Ka Nationalist Congress Party (NCP) ka la pynkhreh ban pynieng haduh saw ngut ki kyrtong ha kane ka elekshon MLA kaban long ha u 2023 ha ka jylla.
Haba kren halor katei ka jingpynkhreh, u President ka NCP Meghalaya ba dei ruh u MLA ka Gambegre, u Saleng A Sangma u la ïathuh ba ka party ka dang jar jar mynta watla kiwei pat ki party ki la sdang ban khihwin ha kine ki ar ne lai bnai bad pyrshang ban pynphriang paidbah ïa ki mat treikam jong ki.
“Namarba na Delhi haduh mynta ki dang jar jar kumta nga ruh ngam kwah ban pynduh mynsiem ne pynshlur ïa ki paidbah ïa mynta hi.
Lada nga sdang naduh mynta ka long kumba ka pynjynjar kai ïalade," u la bynrap biang.
Shuh shuh u ong ruh ba na ka party hi kin pynkhreh ban pynieng tang kumba lai ne saw ngut ki kyrtong na ka bynta ka elekshon kaban long ha u 2023.
Haba kylli pat ïa ka daw, u la jubab ba ka daw tynrai hi kadei namar haduh mynta um pat ïoh pdiang kano kano ka jingkyrshan ne ka jingïarap na Delhi.
Kumta, halor kane, u la ong ba u la dep ruh ban rah ïa kane ka ishu bad ki bor bahalor jong ka party la bunsien bha.
“Hynrei namar na Delhi kim da patiaw than kumta nga ruh ngam da khuslai lada kim shimkhia.
Tad hadien ba ki sdang ban shimkhia nga ruh ngan sa sdang," u la ong.
Shillong, Risaw, 26: Ka Bharatiya Janata Party (BJP) Meghalaya State Unit ha ka sngi Balang ka la pan jingpynshai na u Bah Michael Kharsyntiew halor ka jingkren sha ki lad pathai khubor dang shen khlem da ïoh jingbit na ka party.
Ha ka shithi pan jingpynshai, ba la soi da u State President ka BJP u Bah Ernest Mawrie, ka party ka la kdew ba u Bah Michael Kharsyntiew un hap ban pynshai, halor ka jingbym pan jingbit ban ïakren bad ki lad pathai khubor ha Shillong Press Club nalor ba u la kyrpad ïa u Bah JA Lyngdoh uba la iehnoh ïa ka jinglong dkhot na ka party, khlem ka jingai jingbit na ka bor ba dei peit.
Halor kane, u State President ka BJP u la kdew ba ka jingpan jingpynshai la long katkum ka Disciplinary Rule No.
(a) jong ka Party, kaba ong ‘ban ïaid pyrshah lane ban ïalam bakla pyrshah ïa kino kino ki prokram ne ki rai jong ka party,’ bad ka Rule (d) ‘ban rah ïa ka jingïakajia hapoh ka party shabar jong ki saw kynroh ka party ba kynthup sha ki lad pathai khubor.
"“Sngewbha ban jubab ïa ka jingpan jingpynshai hapoh hynñiew sngi naduh ka tarik ba la phah ïa kane ka shithi halor kadei ka daw ba yn ym lah ban pynshitom pyrshah ïa phi halor ka jingpynkheiñ ïa ki kyndon jong ka riti treikam ka party," u la ong.
U Bah Michael Kharsyntiew ha ka jingïakren bad u Mawphor u la ong ba un sa phah ïa ka jingpynshai sha ka Parrty kumba ka party ka la dawa.
Shillong, Risaw 26: Ïa u Revd.
W.
Warbah, uba long uwei na ki Pastor Rangbah jong ka Balang Presbyterian ha Ri Khasi Jaiñtia la tep donburom mynta ka sngi ha u Lum jingtep ka Balang Presbyterian Thangsning, Lum Rapleng Presbytery, KJP Synod Pdeng.
Ha shuwa ban leit on tep la pynlong ïa ka jingïaseng ha ïing jong u ha Mawkhar, ha kaba la pynïaid ïa ka jingïaseng da u Revd.
Dr.
BL Nongbri.
Haba kren ha kane ka jingïaseng, u Revd.
Nongbri, u la ong ba u Pastor Warbah u la shakri ha ki kam Balang la kumba san phew snem bad ha kine ki sanphew snem, ula long kum u kpa jong kiba bun ki Parabangeit ba kylleng kylleng ki Balang.
Kum u Nongsharai pat, u la long uwei na ki Pastor kiba lah ban tem ne ban pynjem ïa ki jingeh ha ki por ba ka Balang ka ïakynduh mawsiang bad haba ki eriong erngit ïa ka Balang.
Ha kane ka jingïaseng la ïoh ban pule na ka ktien U Blei bad duwai da u Revd.
B.
Sohlang bad kumjuh ruh ka jingrwai kyrpang na i Jennifer Kharrngi bad i Wandashisha Kharrngi.
Hadien la rah ïa kamet jong i sha ïingmane ka Balang Thangsning ha kaba la pynïaid ïa ka Jingïaseng da ka KJP Synod Pdeng, hapoh ka jingïalam u Revd.
B.
Suting, Moderator.
Shillong, Risaw 26: Ka jingpyni dur kaba ar sngi kaba bun bynta kan sdang lashai ha Sohra, ka ban long ka jingrakhe ïa ka Azadi Ka Amrit Mahotsav.
Ka Central Bureau of Communication, Regional Office (MT Region) Shillong kan pynlong ïa kane ka jingpyni dur halor ka phang “8 Years of Seva, Sushasan and Garib Kalyan" bad Amrit Mahotsav ha Ramakrishna Mission Hr.
Sec.
School ha Sohra ha ka 27 bad 28 tarik u Risaw.
Ha kane ka jingpyni dur yn don ruh ki dur jong ki nongïakhih na ka bynta ka jinglaitluid ka ri kiba dei na ka thain shatei lammihngi ki bym shym la paw pyrthei watla ki la aiti ia la ka jingim na ka bynta ka jinglaitluid jong ka ri India.
Ki dur jong kine ki riewshlur, ha ryngkat ka jaka kaba kyrpang na ka bynta ki nongiakhih na ka thain shatei lammihngi kin long kawei na ki mat ba kongsan jong kane ka jingpyni ia ki dur.
Yn pyni ruh ïa ki skhim bad ki sienjam jong ka Sorkar Pdeng ha kine ki phra snem ba la dep na ka bynta ka bha ka miat jong ki briew.
Yn pynlong ruh ïa ki jingiakhun bapher bapher hapdeng ki khynnah skul ha kine ki ar sngi kum shi bynta jong kane ka prokram.
U MLA ka Sohra, u Bah Gavin Miguel Mylliem un plie paidbah ïa kane ka jingpyni dur ha ka sngi Palei ha ka jingïadon lang u Swami Anuragananda, Secretary, Ramakrishna Mission Ashrama, Sohra.
Ka nonghikai jong ka tnat History ha ka Women’s College, Shillong, ka Dr.
Moushumi Dey, kan ai jingkren halor ka phang, “Unsung Heroes of Meghalaya.
Baroh ki lah ban leit peit ïa kane ka jingpyni dur naduh 10 baje mynstep haduh 3 baje janmiet ha ka 27 bad 28 tarik u Risaw, 2022.
Shillong, Risaw 26 : Ka National People’s Party (NPP) kan sa pdiang burom ïa u Bah Kansing Lynshiang ha ka 29tarik mynta u bnai ha ka por 10:30 mynstep ha shnong Jongksha bad pynbna ruh ïa u kum u kyrtong ka NPP na Mawkynrew constituency.
Ha kaba nyngkong ka NPP ka la pynbeit ban pdiang burom ïa u bah Kansing Lynshiang ha ka 26tarik mynta u bnai hynrei namar ka jingjur u slap la rah noh sha ka 29 tarik.
Ïa u bah Kansing yn pdiang burom ha kane ka sngi da u da u Conrad K Sangma uba dei u National President ka NPP, Bah Prestone Tynsong, NationalVice-President NPP, ki MLA, MDC bad kiwei kiwei.
Lah ban kdew hangne ba u Bah Kansing u la mih noh na ka Seng Congress tang hadien khyndiat por ba u la rung sha ka Seng ha ka jingïalam u Bah Vincent Pala.
Ka Kot Khubor Phareng ka ri India, ka ‘Times of India’, Dt.
13.
08.
22, ka thoh ba kata ka Seng ‘Hindu Rashtra’, ka la rai ban dawa ba ïa ka Nongbah ka ri India, ym dei shuh ban don ha Delhi, hynrei ban pynkynriah noh sha Varanasi, UP, tip ka ïa mut kumno.
Katei ka Seng Hindu Rashtra ka ong ruh ba ïa ki rit paid, kynthup de ïa ki Muslim, ki Kristan bad kiwei, ym dei shuh ban ailad ba kin don bynta ha ka jingïajied nongmih khmat ha ri India, kynthup ka jingjied ïa ki MP, MLA bad kiwei-kiwei.
Katba uto u nongïalam ka Seng RSS pat, kaba ïajan bad ka BJP, u Mohan Bhagwat, ula ong dang shen ha Shillong, ba baroh ki nong India ki dei ki Hindu.
Utei u Bhagwat, imat um tip ïa ka par khmat (Preamble) ka Constitution ka ri India, kaba la kdew na basdang….
“WE THE PEOPLE OF INDIA….
ter-ter-ter….
", ym dei (WE THE HINDUS OF INDIA).
Nangta la pynrung ruh ha u snem 1976, ïa ki kyntien ‘Socialist Secular’ lyngba ka 42nd Amendment ïa ka Constitution, kaba pynshai shuh-shuh, ba ka ri India ka dei ka ri Synshar paidbah, ïashong-ïasah bad ïa im lang baroh bad ïa ngeit ruh la kajong-kajong ka Niam.
La kdew lypa ïa ka jingïaryngkat dor (Equality) bad ka jinglong kawei shi jingmut, (integrity) ter-ter-ter, naduh ba la ïoh laidluid ka ri India na ki Phareng.
Ha ki por bad ki snem mynshuwa, ki rit paid ki sngew shngain bad ki kmen, ba ki dei ki nong India bad ki don ha ka ri India, kaba ïar bad kylluid ka nongrim synshar-khadar.
Hynrei ha kine ki sngi, naduh ba synshar ka BJP la sdang ban khynra ïa kine ki nongrim laitluid bad ïaryngkat dor, kaba la buh mynta ïa ki rit paid ha ka jingma.
Jan baroh ki jylla ha kane ka thain ki la ïoh ILP la bun snem, ka Meghalaya kaba la ïakhih lynter 40-50 snem, la ong da u Amit Shah ban pyntian jubor pynban da ka Rel, bad um kwah ïa kren ILP.
Yn leh aiu ma ngi ïa kata ka Rel, haba baroh ki jylla ki la don Rel lut, ILP ruh.
Ngi ngim donkam Rel namar ka Guwahati ka jan; kiba donkam kin leit sha Guwahati kein, kaba shimpor tang 2 kynta ei-ei na Shillong ban poi.
Mynta pat kwah sa kita ki jaka ban pynsah 5-10 snem ïa ki mynder ri sha kumba 7000 tylli ki shnong ha kylleng ki nongkyn dong ha ri Khasi-Jaintia bad Garo, lyngba kata ka Scheme Svamitva, ïa kaba la kyntait da ka dorbar District Council (KHADC) bym lah ban pynïoh ïa kitei ki jaka.
Ym shai bha hi ruh, ka Sorkar u Modi ka mut aiu ban pynsah ïa kita ki nongwei sha ki nong kyndong haduh kattei snem.
Kata kaban thew Drone Survey pat da kita ki kynja jingher, tip kaba mut aiu ruh ym tip.
Kaba kham shai ka long ba bun kiban ïa ïoh lok, ïoh khun bad shong sah noh syndon ha kylleng ki shnong ki thaw bad kumta ter-ter….
Ki dak khynra ki la nang paw ha kane ka Sorkar mynta.
Ka Jingjied MLA 2023Kane ka jingjied MLA ha Meghalaya, kaba don sa tang 4 bnai ei-ei, kan long ka jingjied ïa la kajong ka jingim ka Kupar.
Ki 2 ngut ki MLA BJP kiba don mynta ha Shillong, imat kin nang wan phai biang namar ki nongjied ki dap da ki khyllah suda.
Mynta la ïohi ba kin nang bun kiban ïaleh na ka BJP, kynthup ruh ki kynthei.
Ka tyngka ka la nangtuid, kaban long ka jingtynjuh ïa kiba tip-briew tip-Blei bad ïa kiba ieng halor ka nongrim ka hok ka shi kyntien, la kin ïaleit matlah ne da ka jingtip briew.
Nang bun ki MP Bar JyllaÏa ki MP lajong, ym kham ïohi eh ban da don bakhot, kumba khot ïa ki MP bar jylla, kiba la sdang ïoh jaka sha ki shnong jong ngi, ban leit ri ïa ki, kumba ri ïa ki khun rit (adopt) kibym don nongpeit.
Mynhyndai u Tirot Sing ula pynher krad ïa ki nongwei, mynta pat la bun kiba khot bad pdiang sngewbha.
Tip kane ruh ka mut aiu bad ka thew shaei.
Tip ki riew pyrkhat bad ki Seng Bhalang ki sngew kumno kum ïa kine kiei-kiei?U MLA Un Poi BnengU MLA ba la phet na Mawhati, u Bah Dasakhiat Lamare Minister bad uba la khreh na Nongkrem Constituency, ula sam paidbah san hajar shi khlieh ha kylleng ki shnong ki thaw, namar la ïohi paidbah, sam paidbah bad don ki Dorbar Dong Shnong ruh kiba ïohi bad ki tip.
La pynbna ruh hana kumba pynbna ‘Housie’ ba kan dang don ruh sa ka “Last Round", imat kaban kham heh ka jingai.
Ïa kane pat kiba tieng ruh don.
La ïohi ha ki kot khubor ba u kubur ïa ka jingsam pisa sha ki paidbah baduk bad u pynpaw ïa ka jinglyngngoh ïa kiba leit ujor ïa kane ka jingsam pisa, namar ka long ka jingpynkhein ain (Election Code of Conduct) hynrei u la kren paidbah ba sha Bneng te un ïoh rung hi, na ka bynta ka jinglehbha jong u kumne, haba ula ong, “Ma nga bad ka ing ka sem jong nga, ngin sa long ki ban shong hakhmat duh jong ka Hima ki Bneng," kumba la ïohi ha ki Social media.
To ngin ïakit bok lang, ieh un ïoh ïa ka Bneng te, namar kam hab ha kti ki paidbah, katba ka ilekshon kaba dei ha ka kti ki paidbah te, ki paidbah hi kiban sa rai shuwa ha ka pyrthei Nongkrem Constituency.
To ngin ïa ap shuwa ïa kane ka rai pyrthei banyngkong ha Nongkrem Constituency, kaban rai da ki paid ba khampher ha ka buit ka stad, kibym pat ju jied ruh palat ïa ka arsien ïano-ïano haduh mynta.
Shillong, Risaw 26: Wat hadien ba ki nongshong shnong jong ka Mawpat, Langkyrding bad kiwei de ki shnong ba don marjan bad ka ktem ki shipai BSF kaba don ha Mawpat-Langkyrding ki la kwah ba yn pynkynriah noh ïa katei ka ktem namar ka jigpynthut da ka jingsawa ki ktang suloi jong ki shipai ba dang training, hynrei kane ka jingangnud ki nongshong shnong ka lah ban dang slem ban urlong namar kat haduh mynta na ka liang ka KHADC kam pat ai satia ïa ka NoC jong ka.
Ha ka sngi Balang na ka liang ka HNYF ki la leit ban ïa kynduh bad ka Deputy Commissioner ka East Khasi Hills ka Kong Isawanda Laloo ba ka dei ban wad ki lad ki lynti ban pynkynriah noh ïa katei ka ktem bad ka jingai training ïa ki shipai na katei ka jak namar ka jingdon jong ka ka la buh jingreh ïa ki nongshong shnong jong kitei ki shnong.
Haba kren bad ki lad pathai khubor u Bah Sanbor Rapsang u Discipline Secretary ka HNYF Central Body u la ong ba wat ki khynnah skul kim lah shuh ban pynleit jingmut ha ka jingpule kot wei la dei ka por siat suloi kitei ki shipai.
“Kumba ka por eksamin ka la dei bad ki khynnah pule ki la dei ka por ba kin hap kham pynleit jingmut kham bun ha ka jingpule kot hynrei tang shu bthei kine ki ktang suloi kim lah shuh ban dang pule kot namar ka sur kaba mih rtuh ka neh slem bad ka long kaba jam haduh katta katta," u la ong.
Shuh shuh u la ïathuh ba na ka liang ki shipai BSF ki don jingmut ban kynriah noh sha ka them ribhoi ïa katei ka ktem hynrei namar ka jingbym ïoh NOC na ka District Council kane ka kam ka dang sahkut.
Haba bynrap lang ïa kane ka Kong Bety Jyrwa President Women’s Wing jong ka HNYF ka la ong ba wat ki khunlung kiba dang rit ki ju lynñiar namar ka jingtieng haba ka don ka jingsiat suloi bad ka la ïathuh ba ym tang ba ka jingdon kane ka ktem shipai ka pyunthut na ka jingsawa ki ktang suloi hynrei ka don ruh ka jingpynthut ïa ka ïaid ka ïeng ki paidbah na jan ktem jong ki.
“Namarkata, ka la dei ka por ban kynriah sted noh ïa kane ka ktem ki BSF bad katkum ka jingtip kaba ngi ïoh ka NoC na u Syiem Khyrim bad ki shnong kiba ki thmu ban pynkynriah ki la ïoh hynrei kaba ym pat ai ïa ka NoC ka dei ka KHADC" ka la ong.
Shillong, Risaw 26: Ki Pulit jong ka Anti Narcotic Task Force ka East Khasi Hills ha ka sngi Balang ki la ïoh kurup haduh 20 song u drok Heroin uba khia kumba 250.
64 gram.
U SP(City) u Bah Vivek Syiem u la ïathuh ba ki pulit kiba la ïoh jingtip na ki tnat syntiat ki la leit khynra ïa ka jaka sah jong ki arngut ki briew kiba na ka jylla Assam ha Hotel Serene, Khyndailad ki la ïoh kurup ïa une u drok, ar tylli ki mobile phone, kawei ka laptop, ar tylli ki EPIC bad ar tylli ki PAN Cards na ka Hotel.
Ïa kine ki arngut kiba ki shah kem ha ki pulit uei u dei na Badarpur, Karimganj uba 26 snem ka rta bad uwei pat na  Katigorah, Silchar, Cachar, Assam uba 31 snem ka rta bad na ka liang ki pulit ki la register case hapoh ki kyndon ka NDPS Act ha Sardar Police Station.
Shillong, Risaw, 26: Ka Khasi Students Union (KSU) ka la ong ba lada ka Jylla Meghalaya ka don la ka jong ka Medical College kan ym kyrduh doktor satia.
“Ka jingslem ban pynurlong ïa ka Medical College ha ka jylla ka la wanrah ïa shibun ki jingeh bad ki jingduhnong ha kiba bun ki liang ha kaba ïa dei bad ka sumar sukher, ka koit ka khiah ha jylla.
Ka jingud jingnam ki bor pynïaid Hospital, ki paidbah bad ki bor Sorkar na ka por sha ka por halor ka jingduna ki doktor khamtam ki Health Specialists ka dei eh namarba ka jylla wat hadien 50 snem ruh kam pat lah ban pynkha ïa la ka jong ka Medical College bad ka Engineering College kaba pyni ïa ka jingbym shimkhia naduh mynshwa haduh mynta da ki Sorkar ha kaba ïa dei bad ka koit ka khiah, ka pule ka puthi,’ ong ka KSU ha u kyrwoh ba la phah sha ki lad pathai khubor.
“Katkum ka khubor ba la mih ha kawei na ki thup khubor ka Jylla ha ka 23 tarik, Risaw mynta u snem, la bynniaw da uwei u nongmihkhmat jong kawei ka seng saiñpyrthei ba ka daw ba ki Health Specialists kiba nabar ki phet lut na Meghalayaka dei namar ba kim ïoh ban thied jaka.
Shuh shuh u la dawa ba dei ban shah noh ïa ki doctor bar jylla ban thied jaka puta ha Meghalaya khnang ba kin shongduh bad trei ha Jylla.
Kane ka jingkren ka jong une u nongmihkhmat ka long kaba jyndong shikatdei eh ha kat ka kyrdan ka jong u," la ong ka Seng.
“Ka KSU ka sngew ba ka jingduna ki Health Specialist ka dei na ka daw ka jingbymdon la ka jong ka Medical College ha la ka jylla ka ban pynïaid hi da ka Sorkar Jylla.
Jin lada ngi don la ka jong ka Medical College naduh mynshwa ka mut katta, ka jylla kan ym duna, hynrei kan pahuh ki Health Specialists kiba dei ki trai ri trai muluk ka jylla ki ban shakri shi lynter ha la ka Jylla," la kynthoh ka Seng bad bynrap, “kane pat kan ïarap shikatdei eh ïa ki paidbah nongshong shnong ka jylla ha ka liang ka sumar sukher ha kaba kin ym donkam ban leit phah sumar shabar ka ban ktah pat ïa ka ïoh ka kot ka jong ki khamtam kito kiba duna ha ka kamai kajih.
"“Lada ka sorkar kan shu ailad lut ïa ki doktor bar jylla ban kamai na jylla jong ngi bad ruh sa ka ïoh thied jaka ka mut ka la pynïap ïa ka jingtrei shitom ki nongïakhun Hill State kum u Bah Martin N.
Majaw bad kiwei kiba la trei borbah lyngba ka jingïohi jngai jong ki ban pynkha ïa ka Meghalaya Land Transfer Act kaba long ka atiar ba khlaiñ haduh mynta ban ïada ïa ki jaidbynriew ritpaid Khasi bad Garo na ka jingshah tyllep ha kiba nabar," bynrap ka KSU.
Ka KSU ka dawa ba ym dei shuh ban pynsahteng ïa ka jingplie ïa ka Shillong Medical College bad maham ruh ba ym bit da leilei ruh em ban pyntlot ne pyndkoh ïa ka jingtreikam jong ka Meghalaya Land Transfer Act.
Shillong, Risaw 26 : U Myntri ka tnad ka Koit ka Khiah ka Jylla, James K Sangma u la ïathuh ba um tip ei ei halor ka jingthung kam ha ka hospital ba 100 jingthiah ha Mawkyrwat bad dei na kane ka daw mardor u la pan jingtip na ka Director ka tnad ka Koit ka Khiah ka jylla hadien ba ki la mih bun ki jingkynthoh halor katei ka bynta.
“Nga la dep pan jingtip na ka DHS halor kane bad la pyntip ïanga ba na ka bynta ban pyntyllun ïa ka kam khamtam ha kito ki kam kiba donkam kyrkieh ka DHS ka la thung kam ha kito ki kam kiba lait," ong u Myntri haba kren bad ki lad pathai khubor.
Katei ka jingpan jingtip jong u Myntri na ka DHS kadei hadien ba ka la mih ka jingkynthoh kaba jur bha ha ki rynsan social media haba ïadei bad katei ka jingthungkam ha katei ka hospital ba 100 jingthiah.
Shuh shuh u ong ruh ba la pyntip ba dei halor kitei ki kyndon ba ïa kitei ki kam kiba donkam noh ban pyndap la thung noh mardor.
“Ka jaka sumar kadei kaba donkam bad dei halor kane ka DHS ka la thung briew mardor katkum ka jingdonkam kyrkieh ka kam katba ym pat lah ban pyndap ïa ki kam kiba lait.
"U Myntri katei ka tnad u ïathuh ruh ba ka jingthung kam pura ha kitei ki kam kiba lait ha katei ka hospital ba 100 jingthiah, katkum ka lynti kaba dei hap ban leh lyngba ka District Selection Committee (DSC).
“Hynrei na ka bynta shipor la hap ban shu thungkam shipor khnang ba la kumno kumno ka jingtreikam kan ïaid shakhmat.
Katei ka jingthung kam ba mynta kadei beit na ka bynta shipor (contractual) khnang ba ngin lah ban bteng ïa ka kam katba ka DSC kam pat lah ban pyndap ïa kitei ki kam kiba lait.
Katkum ka jingong jong u, ka jingthungkam lyngba ka DSC namar ka kham shimpor dei na kata ka daw la hap ban shu thung kam shwa shipor katba ym pat lah ban pyndep ïa ka jingthungkam pura khnang ban pynïaid ïa ka kam.
Kumjuh haba ïadei bad ki nos, u Myntri u la ong ka jingthung kam pura kan dei hadien ba la pynbna ïa ka result jong ki nos ANM bad GNM ha kaba ïa kitei ruh yn sa thung ha katei ha hospital ba 100 jingthiah ha Mawkyrwat.
Shillong, Risaw, 26: U Myntri Rangbah ka Jylla u Conrad Kongkal Sangma ha ka sngi Balang u la leit ban jurip ïa ka Shillong Government College of Engineering kaba don ha Mawlai kaba dang shna shaid shaid haduh mynta.
Ïa kane ka Kolej la shna lyngba ka jingbei pisa hapoh ka RUSA 1.
0 New Professional College bad la khmihlynti ba ïa kane ka Kolej yn sa plie noh shen.
Ha kane ka jingleit jurip, la synran lang da ki Ophisar jong ka tnat Pule Puthi ba kynthuh ïa u Commissioner & Secretary u BDR Tiwari, u Secretary u Ambrose Ch.
Marak uba dei ruh u State Project Director jong ka RUSA Meghalaya, u Principal Consultant jong ka RUSA Meghalaya u Bah Rangksan Mawroh, u Architect Consultant bad u Contractor.
Ïa ka Shillong Engineering College yn sa pynïasnoh bad ka skulbah North Eastern Hill University (NEHU) na ka bynta ban ai syrnot sha ki samla pule.
Hadien kane, u Myntri Rangbah u la leit jurip ruh ïa ka Cancer Wing jong ka Shillong Civil Hospital ba dang shna pynbha.
Shillong, Risaw, 26: U State President jogn ka Nationalist Congress Party u Saleng A.
Sangma uba long ruh u MLA jong ka Gambegre ha ka sngi Balang u la kynthah tyngeh ïa ka jingkren jong u Myntri ka Sorkar Pdeng u Kiren Rijiju.
Dang shen u Rijuju ha ka jingwan iuhkjat jong u ha nongbah Shillong u la ong ba ka Meghalaya ka dei hok ban ïoh kham bun ki MLA na ka BJP khnang ba kan khlaiñ ka jingdawa ha kaba ïadei bad ka jingdawa jong ki paidbah nongshong shnong ka jylla, haba jubab ïa ka jingkylli halor ka jingpynslem jong ka Sorkar Pdeng ban pyntreikam ïa ka Inner Line Permit (ILP) ha ka jylla.
“Ka dei tang ka jingkren bym shongnia jong u Kiren Rijiju namarba lada ki sngew khia ïa ki paidbah ka jylla Meghalaya kim dei ban ong ba tad ynda ngi ïoh thaw ïa ka Sorkar ngin sa pynurlong ïa ka jingdawa," ong u Saleng.
“Ka long ka bym shongnia ban kren kumne.
Ha ka jingshisha lada ki pyrkhat ïa ki paidbah ka jylla Meghalaya ki la dei ban ai ïa ka jingdawa lada ym don makna ka BJP ha kane kajylla ruh," u la bynrap.
U la pynkynmaw ruh ba ki arngut ki MLA ka BJP ki la ïoh ïa ka kyrdan Myntri bad ong, “nalor kata, ki dang ïatreilang hapoh ka Sorkar MDA haduh mynta ruh.
"U Rijiju u la ong ba u kwah ba ka BJP kan kham ïoh jaka hapoh ka Sorkar watla ki paidbah jong ka jylla Meghalaya ki la pynkup bor ha ka Sorkar MDA ba la ïalam da ka National People’s Party (NPP) kaba la trei la ka jong ka kamram.
“Nga la ïohi haba ka BJP ka don ha ka bor lane ka BJP ka kham don bor ha ka sorkar, ki song pynroi ki kam tuid bha sha ki paidbah namar ngi don tang kawei ka thong ban shakri ïa ki paidbah.
Ngi don da ka thong ban trei, ngim don por, lymne ka bor na ka bynta jong ngi, ngi aiti lut nadong shadong na ka bynta ka bit ka biang jong u paidbah," ong u Rijiju.
Shillong, Risaw 26 : U Myntri ka tnad pynroi sor (Urban Affairs) u ma Sniawbhalang Dhar u la ong mynta ka sngi ba ka sorkar ka dang ap ïa ka jubab na ka Harijan Panchayat Committee (HPC) halor ka Blueprint ba ka sorkar ka la aiti sha ki na ka bynta ban shna ïa ki ïing paki dulan ban pynkynriah ïa ki 342 tylli ki long ïing na Them Iew Mawlong.
“ Ka ïing bishar High Court (HC) dang shen ka la hukum ïa ka HPC ba kin ai jubab kloi halor ka jingtyrwa jongka sorkar jylla sha ki.
Kumta mynta ngi shu ap beit lano kin ai jubab bad ban wan ïakren halor ka blueprint ba la aiti sha ki" ong u ma Sniawbha.
“ Ha kano kano ka por ba ki kloi ban wan ka sorkar kan sa khot beit ïa ki" ong biang u Myntri.
Ha ka 21 tarik Risaw 2022 ka ïing bishar High Court ka la bthah ïa ka HPC ba ka dei ban jubab hapoh shibnai ïa ka jingtyrwa ne ka blueprint ba ka sorkar ka la ai sha ki.
Namar ïa ka blueprint la dep aiti sha ki naduh ka 30 tarik Nailur 2022.
Namar ba ka HPC ka pyntip ba ka dang bishar bniah ïa kane ka jingtyrwa bad ka blueprint, kumta ka ïing bishar ka la ai por ïaki ban jubab hapoh saw taiew bad hadien kata kan sa shong bishar biang halor kane ka mukotduma.
Ka ïing bishar kan shong bishar biang ha ka 16 tarik Rymphang 2023.
Ka sorkar ka la aiti ïa ka blueprint sha ka HPC naduh ka 29 tarik Nailur 2022 ha ka jingïakynduh ha Secretariat.
Ha katei ka blueprint la pynpaw ban tei da ki ïing bun mala ban pynsah ïa ki Harijan ha ki Quarter jong ka Shillong Municipal Board.
Ka sorkar kala kyntait war ïa ak jingdawa ka HPC ban ai mar 200 sq.
meters ka jaka bad ban pynshna ïing ruh ïa ki 342 ki long ïing bad ka jaka ka dei ban long hapoh ka European Ward.
Hadien ka jingïalang u Secretary ka HPC u Gurjit Singh ula pynpaw ka jingsngew diaw halor ka jingkynait jongka sorkar ïa ki jingdawa jongki.
Dei na kane ka daw ba ka sorkar ka la thaw ïa kane ka blueprint ban tei da ki ïing bun mala ban pynsah ïa kitei ki 342 ki long ïing kiba yn pynkynriah na Them ïew Mawlong.
Shillong, Risaw 26: Wat la kiba bun bah ki briew kiba ym don jingduna eiei ha ki dkhot met ki ud ba kim don kam don jam bad ki ai daw ba kim don lad ban trei kano kano ka kam kaban ai ja ai khaw ïa ki, hynrei uwei na ki rangbah ïa uba la tip kyrteng kum u Bah Dispi Kharbuli na ka shnong Laitlyngkot uba don ka jingduna dkhot met hynrei ka mynsiem trei shitom bad ka jingkut jingmut ban kamai da lade bad ban ïeng ha la ki kjat lajong wat hapdeng ka jingduna ki dkhot met u pyni nuksa ba ka mon ba jwat bad ka jingkut jingmut jong u briew ba wat hapdeng ki jingeh jingtynjuh kim lah ban khang lad ïa uno uno u briew uba angnud naduh ka mynsiem ban trei ïa kano kano ka kam.
Une u rangbah ha ka jingïakren bad ki nongthoh khubor u la ong ba ka jingkut jingmut jong u ban trei na bynta ban pyndap pynbïohng ïa ka ïing ka sem ka dei ka jingai mynsiem ba khraw tam ïa u.
U Bah Dispi u la ïathuh ba u la trei ïa kane ka kam ym duna ïa ka 30 snem bad kane ka kam kaba u trei ka dei ban shaiñ nar ban shna ïa ki wait ki mohkhiew, ki tari, ka tala bad kiwei kiwei de ki jait tiar bad ym tang katta u ong ruh ba u lah ban ai kam haduh saw ngut kiwei pat ha kane ka kaba u la seng.
U la ïathuh ba ym tang ba u ai kam ïa saw ngut hynrei u ju ai jinghikai ïa kiwei pat ki samla ym duna ïa ka 20 ngut kiba kwah ban nang ban trei ïa kane ka jaid kam kaba u trei.
Haba la kylli pat ïa ka jaka pynïaid ïew ïa ki mar u la ïathuh ba ïa ki mar ba u shna ki ju wan shim beit na ïing bad kham bun hi ki dei kiba ki briew ki la order lupa ba un shna.
Haba kylli pat la u don jingkwah ne em ban kham pynheh ïa kane ka kam u la ong ba na ka liang jong u kaei kaba u kwah ka long ban ïoh ka dukan ba un shong die ïa kine ki tiar kiba u pynmih khnang ban kham heh ka iew ka jingpynïaid iew bad ba un lah ban ai kam kham bun ruh ki samla.
Haba la kylli la na ka sorkar ka don ne em ka jingai jingïarap ba un pynheh pynïar ïa ka kam namar u hap ha ka thup Person With Disability u Bah Dispi u la ong ba kat haduh mynta um pat ju ïoh kino kino ki jingkyrshan kiba kum kata.
U Bah Dispi u la ai mynsiem ruh ïa ki samla kiba ym donkam donjam ba kim dei ban ap khmih lynti tang ïa ka kam sorkar hynrei ba ki dei ban trei da kino kino ki kam namar kan long ka jingmyntoi ïa ki hi bad kyntu ruh ba ki dei ban long kiba trei shitom bad kiba smat ba sting ba kin kynjoh sha ka kliar ka nam ryngkat ka kamai kaba biang.
U la ong ruh ba ki samla bad kiwei pat ki briew ki lah ban peit nuksa ïa u ba wat hapdeng ka ka jingduna dkhotmet u lah ban leh katne kiwei lei kiba biang ki dkhot met ki lah ban leh kham bha ban ïa u.
Shillong, Risaw 26: Ka Sohra District Demand Forum (SDDF) mynta ka sngi ka la leit ïakynduh ïa u Myntri Rangbah ka jylla, u Conrad Sangma ban pynkynmaw ïa ka sorkar halor ka jingdawa ban kyntiew kyrdan noh ïa ka Sohra Civil Sub Division sha ka District.
Ha kane ka jingïa kynduh ka Forum nalor ba la ai da ka jingthoh kaba bniah bha ryngkat ki shithi kyrshan na ki spah tylli ki Shnong ba hap ha ka Shella Bhalaganj C&RD Block bad ka Khatar shnong- Laitkroh C&RD Block, la ai ruh ïa ka jingpyni ha ka Screen ïa ka map jong ka Sohra kaba dei ban ïoh kum ka District thymmai.
Na ka liang u Myntri Rangbah u la ai por ban shah shkor bha ïa kaei kaba ka Forum ka kdew bad pyni ha u bad balei ba ka Sohra ka donhok ban kiew kyrdan noh kum ka District, namar ba kadei kawei na ki Civil Sub Division kaba la rim bha ha ka jylla.
Nangta ki la batai ruh ba ka Sohra ka la dei lypa ka jaka kaba pawnam naduh hyndai hyndai ha kylleng ka pyrthei.
U Myntri Rangbah u la kubur ba ka Sohra kadei hok ban kiew kyrdan noh ka District, hynrei u la pynpaw pat ba ka Sorkar ka don la ka jong ka plan na ka bynta ka jingthaw District thymmai ha ka jylla khamtam ïa ka Sohra.
Ïa kane ka plan, u Conrad u la ong ba un sa phah sha ka Forum ba kan ïakren bad un sa bthah ruh ïa u Chief Secretary ka jylla, u Bah DP Wahlang, uba long u Chairman jong ka Committee pynkha District ba un peit bniah ïa kaei kaba la phah da ka SDDF.
Haba ïakren bad ki nongthoh khubor hadien ba ka wai kane ka jingïalang bad u Myntri Rangbah, u Secretary ka SDDF, u Bah John W.
Thabah, u la ong ba ka jingïakynduh ka long kaba biang bha, namar ba u Myntri Rangbah u la ai ka por kaba kylluid bad sngap bha ïa ka jingbatai ka Forum.
U la ong ruh ba u Myntri Rangbah u la kular ba lada wan ka District kaba thymmai la ka long ha kano kano ka dur ruh, ka Headquarter kan long beit ha Sohra, namar ba ka la biang lut ki jingdonkam khamtam ki ophis sorkar ban long kum ka jaka treikam jong ka District.
Na ka liang u Myntri Rangbah, haba ïakren bad ki nongthohkhubor, u la ong ba ki don katto katne ki mat kiba hap ban ïapynbeit bha na ka bynta kane ka District kaba thymmai kiba ka sorkar ka thmu ban leh.
Dei namar kane ka daw ba kane ka kam ruh ka la sahkut noh katto katne por.
Hynrei mynta ba ka Forum ka la wan ïakynduh biang ïa u, un bthah ïa u Chief Secretary ban pynïaid noh shaid shaid ïa ka kam.
Shillong, Risaw 27 : Kum shi bynta ban pynmih pisa na bynta ban nang kyntiew ïa ki samla ïalehkai jong ka dong ka thaiñ Shella, ka Young Blood Sports Club (YBSC) Sohlap-Umdoh- Mawpot, Shella ka la pynlong da ka jingïalehkai phutbol (Exhibition Match) myn ha ka 25 tarik Risaw 2022 ha Sohlap, Shella.
Ka jingïalehkai phutbol ka la long hapdeng ka PFR Academy, Shillong pyrshah ïa ka YBSC Footbal Team, ha kaba bun na ki paidbah na Shnong bad ki shnong ba Marjan ki lah wan ban sakhi bad kyrshan ai ka jingkyrshan ïa katei ka sienjam ba la shim da ka Club.
“Kum ka club ngi don ïa ka thong ban kyntiew ïa ki khun samla kiba don ïa ka sap ha ki jingïalehkai bapher bapher bad khamtam eh ha ka ïa jngi (swimming) bad ngin ïai trei shitom ban pynurlong ïa ka jingthrang jong ngi ba ki samla napoh Shnong kin wanrah takma bad ka nam ka burom ïa ka shnong Shella bad ïa ka jylla hi baroh kawei," ong u Komen Laitmon President ka YBSC ha u kyrwoh khubor.
Ka club ka ai khublei ruh ïa ki paidbah nongshong shnong ka shnong Shella bad ki shnong ba marjan halor ka jingkyrshan jong ki ïa ka jingïaid lynti jong ka club.
“Ngi pynpaw ka jingai khublei ïa ki paidbah nongshong shnong ka shnong shella, ki marjan shnong, ïa ka Mawjam SC, HYC Shella Area Unit, Kong Grace Kharpuri, Bah Sotish Youroin bad kiwei kiwei kiba lah noh synñiang sha ka Club kum shi bynta ban pynmih pisa ïa ka Club ba kan lah ban kyrshan ïa ki khun samla ka shnong Shella kiba la pynpaw ïa ka sap ba ki don ha ka liang ka jingïalehkai ïakob Jngi (swimming competitions) ha ki lympung bapher bapher ha ka jylla bad kumjuh ruh ha ki National swimming kum ha Haryana, Odisha, Kolkata, Guwahati, Gujarat bad ba kin lah ban ïashim bynta ha North East Olympics games ka ban long ha ka jylla jong ngi ha ka 10 haduh 16 tarik Naiwieng 2022," u la ong.
“Ha ka jing ïaid lynti jong ka Club, ha kine ki bnai bad ki snem ba lah dep, ngim lah ban len ba ngi la bun than ka jinglut mynta u snem namar ki khynnah ba shah jied ha ka jingïalehkai ïakob jngi ngi hap phah ban pyntbit shwa ar taïew ei ei ïa ki ha Guwahati ha ki Swimming pool kiba biang ka jingheh 50mts.
"“Ki khynnah samla napoh Shnong Shella, watla ki don ïa ka sap ba kin kiew bad ïalehkai bha ha kane ka liang hynrei sngewsih pat kim don ïa ka jaka ai jinghikai bad kilan met kaba biang.
Ki hap ban shah lane hikai hi ha ka wah Shella bad kumjuh ruh ngim lah ban buh ïa u coach uban ai jinghikai pura khnang ba yn lah ban pyntbit ïa ki samla ba donsap namar ba ngim lah kot bor ban siew ïa ka tulop jong u Coach.
Hooid, ngim lah ban leh ba ha ka jingleit ïashim bynta sha Haryana bad Gujarat la pynlut da ka tnad sport hynrei ha kiba bun hi ngi hap ban pynlut nalade," la ong u Bah Komen.
Kynshi, Risaw 27: Ka Jingïaseng Samla Kynshi District kum ka jingïaleh ban pynmih pisa ban tei ïa ka ophis jong ka District kan pynlong da ka Marathon bad ka Foos Fest ha ka 29 tarik mynta u bnai.
Kane ka Marathon kadon ha ki ar bynta.
Kawei kadei ka Open to all bad kawei pat kadei na ka bynta ki Samla kiba hapoh 14 snem.
Na ka bynta ka Open to all, ka jingïamareh kan long na Lumsohkhlur, Mairang haduh ha Madan Kynshi Pyllun.
Na ka bynta ki Samla ba hapoh 14 snem pat kan sdang na Bynther haduh Madan Kynshi Pyllun.
Ka Jingïaseng Samla ka la pynkhreh ruh ïa ki sopti ba kyrpang ban phong na ka bynta kane ka jingïa mareh, ha kaba la shon ruh ïa ki logo bad ka kyrteng jong kane ka jingïamareh.
Kiba kwah ban ïashim bynta ki lah ban thied ïa kine ki sopti ba kyrpang ha ka dor 350 tyngka kawei na ka dukan die jaiñ jong i Kong Manosha Syiemlieh, ha Steshon Kynshi.
Ka jingïamareh kan sdang ha ka por 7 baje mynstep.
Na ka bynta ka Open to all ka khusnam ka long 10,000 tyngka ïa kiba wan nyngkong ha ka jingïamareh, nangta ba ar 5000 tyngka, balai 3000 tyngka.
Na ka bynta ki Under 14 pat ka Prais kan long 3000 tyngka ïa kiba wan nyngkong, 2000 tyngka ïa kiba wan ba ar bad 1000 tyngka ïa kiba wan balai.
Ym ai lang ryngkat ki Trophy bad Certificate.
adien kane ka Marathon kan don ruh ka jingkhawai jingbam ne ka Food Fest bad ka Gospel Concert.
Na ka bynta lah ban ïoh na ki nongpynïaid jong ka JS Kynshi District.
Shillong, Risaw 27 : Ka Meghalaya Boxing Association (MBA) ka la jied ïa ki 16 ngut ki nongïalehkai ïakura boxing kin leit mihkhmat ïa ka jylla sha ka 1st North East Sub Junior Boys & Girls Boxing Cham-pionship kaban long ha Dirang, Arunachal Pradesh kaban sdang naduh ka 27 tarik haduh 31 tarik Risaw 2022.
Ki 16 ngut ki nongïalehkai boxing ba ka MBA ka la jied ki kynthup phra ngut ki shynrang bad phra ngut ki kynthei.
Ki nongïalehkai ha ka liang ki shynrang ki kynthup ïa u Maitphang Mawsor (32-35kg).
u Santoh Chettri (35-37kg), Banrapkupar Syiem Malngiang (37-40kg), Karan Thapa (40-43kg), Sanjan Kumar Ram (43-46kg), u Ricky Rynjah (46-49kg), u Bashanlang Sylliang (55-58kg) bad u Sunny Thakuri (67-70kg).
Ha ka liang ki kynthei ki kynthup ïa ka samla Deiti Lonia Sunn (36-38kg), Badahun Syiemiong (38-40kg), ka Saphira Kharshiing (40-43kg), ka Ibanpynsuk Thabah (43-46kg), Simran Thapa (46-48kg), ka Melbarine Swer (48-50kg), ka La-i-Matti Mitri (50-52kg) bad ka Priyanka Thapa (52-54kg).
Ïa katei ka kynhun ba 16 ngut yn ïalam da u Bah Dondor Marweiñ, Bah Marshal Swer kum ki Coach bad ka Kong Carolyne Sunn kum ka Manager.
Watla ki don bun ki party kiba treilang ha kane ka Sorkar synrop jong ka Meghalaya Democratic Alliance hynrei kaba paw shabar mynta pat ka long ba dei tang ka National People’s Party kaba shim lut ia ki rai ha ka Sorkar jylla.
Lah ban kdew hangne ba ki party ba thaw ia ka sorkar MDA ki kynthup naduh ka NPP, ka United Democratic Party, ka Peoples Democratic Front, ka Hills State People Democratic Party, ka Bharatiya Janata Party, ka Nationalist Congress Party bad ruh ki MLA shimet kynthup ia kito kiba shah sospon ha ka Congress.
Tangba ha kawei pat ka liang la ïohi ba ka jingkynthoh ka thew beit tang ia ka NPP.
Ym lah ban tip kaei ka daw kaba pynlong ia ki nongkynthoh ban ïohi tang ia kawei ka party ha ba don bun ki party ba treilang.
Ka jingkitkhlieh kadei ban ngat lang ha baroh ki party khamtam kum ki party heh kiba kyrshan borbah ia ka NPP kum ka UDP bad ruh ka PDF kiba lada khlem ka jingkyrshan jong kitei ki party khamtam eh ka UDP na ka liang ka NPP da lei lei kan ym lah ban rai ei ei.
Jan baroh ki Ishu ba ka sorkar ka shim lehse lada dei kaba bha ia ka jingiaroh baroh ki party ba don ha ka sorkar kin kam ba ki donkti lang hynrei lada dei pat ia ka Ishu kaba kynrum kynram lada tyngkhuh bad ki paidbah lehse baroh ki party kin kiar ban kam ba ki donkti lang.
Ha kum kane ka por lada jia ba ka Ishu pynkynriah ia ki briew ba sah ha Themiewmawlong ka urlong shisha shwa ka elekshon MLA ha u 2023 lehse ka jingiakam nongkynti kan long beit da baroh ki party kiba don ha ka sorkar.
Kane ka Ishu lada ka seisoh lehse kan shongshit bha ha ki rynsan elekshon ha kylleng ki bynta jong ka jylla khamtam eh ha kito ki constituency kiba don ha Rilum Khasi bad Jaintia.
Tangba lada jia ba kane ka Ishu kam pat dep lehse kan pynlong ia ki MLA ba don ha ka Liang Pyrshah ban ioh dong kylla bad kynthoh har-rukom.
Kumba long mynta hi kiba bun ki MLA kiba don ha kane ka sorkar Meghalaya Democratic Alliance ki don ha ka jingkyrmen ba ki lah ban wanphai biang sha ka bor lada jia ba kim don shuh ne ki mih ki jingjia kiba lah ban pynmhihwin ia ki paidbah nongthep vote.
Tangba ha kawei pat ka liang ka jingjop jingrem jong ki MLA ka shong eh ruh kumno ki treikam pat ha ki constituency jong ki.
Kawei ka shong ruh kiba kumno ki kyrtong ki wan ban iakhun pyrshah ia ki.
Ha kawei pat ka liang ym lah ban len ba ka All India Trinamool Congress kaba don mynta ha ka Liang Pyrshah khlem artatien kan pynduh thiah ia baroh ki 60 tylli ki constituency khamtam eh ha ki 48 tylli ki constituency kiba don ha ka Liang Synshar.
Hynrei ha ka politik ha Meghalaya pat baroh ki lah ban kylla khongpong pat tang ha ka shi khyllipmat bad ym lah ban tip ba ioh na ki 12 ngut ki MLA ka Congress kiba pyniasoh sha ka Trinamool Congress lah ruh ban ong ba ki lah ban leit iasoh noh sha kawei pat ka party shwa ka elekshon.
Lada peit na jinglong jingman ha ka saiñpyrthei haduh mynta hi ka jingiakhun ha ka elekshon ha u 2023 kan dei beit la kumno kumno hapdeng ka UDP bad NPP bad na ki 60 constitiency la kumno kumno 20 haduh 25 tylli tylli tylli ki constituency tangba ym lah ban ong napdeng kine ki constituency kaei ka party kaban jop bun.
Lehse lada ki jop mar shiteng ruh ha Rilum Khasi Jaiñtia ka shong pat ha ki 24 tylli ki constituency ba don ha Rilum namar ha katei ki thaiñ ka jingiakhun khlem pep kan dei beit hapdeng ka NPP, TMC bad ruh katto katne tylli bad ka BJP lane ki kyrtong shimet nalor kiwei kiwei.
Kumta ka shong ruh ha ka jingjop na Rilum Garo kaba kumno ka sorkar kaban wan hadien ka elekshon jong u 2023.
Ym lah ruh ban ong ba ka shong ruh ha ka jingpynlut ki kyrtong ha kane ka elekshon ban khroh ia ki nongialam hapdeng kitei ki party ban kyrshan ia ki na ka bynta ka jingjop.
Sa tang ka por kaban batai kaba kumno ka sorkar ka jylla kan ioh la kan wan biang ka MDA lane da kawei pat.
Ym lah ruh ban tip ioh dei da kiwei pat ki party kiban ïalam ka ka sorkar.
Ka jubab ka sah mynta sa tang lai ne saw bnai bad ka shong ruh ha ka rai kaba stad jong ki nongshong shnong ka jylla.
Mairang, Risaw 27: Kum shibynta jong ka jingrakhe ïa ka Azadi Ka Amrit Mahotsav, ka ophis jong ka District Sports Officer West Khasi Hills District, Nongstoiñ ha ryngkat ka jingïatreilang bad ka District Sports Promotion Society, West Khasi Hills District, Nongstoiñ, ha ka step sngi palei ka la pynlong ïa ka jingmareh marathon kaba la tip kum ka Fit India Freedom Run 3.
0 ïa kaba la sdang na ka ophis jong u Deputy Commissioner ka Eastern West Khasi Hills District, Mairang.
Ha kane ka jingmareh marathon kaba 8 Kilometer ïa kaba la plie da u Additional Deputy Commissioner ka Eastern West Khasi Hills Distict, Mairang, u Bah A.
Nongbri, la sakhi ïa ka jingwan ïashimbynta jong 65 ngut ki nongmareh marathon kynthei bad shynrang ka thaiñ.
Na ka liang ki shynrang, ïa ka namjop ba nyngkong, la ïoh rah da u Shainingstar Marweiñ, ïa ka namjop ba ar la ïoh rah da u Mebansaiñborlang Pathaw bad ïa ka namjop ba lai la ïoh rah da u Rahjopkordor Lyngdoh.
Katba na ka liang ki kynthei, ka Balasiewdor Pathaw ka la jop ïa ka kyrdan ba nyngkong, ka Mebarisha Lyngdoh ka la jop ïa ka kyrdan ba ar bad ka Ibashongkun Kurbah ka la ïoh rah ïa ka kyrdan ba lai.
Ki nongjop ba nyngkong, ba ar bad ba lai jong kane ka jingïakob mareh marathon ki la ïoh rah ïa ka song pisa kaba san hajar, lai hajar bad ar hajar tyngka.
Nongstoiñ, Risaw 27: Ka training ba ar taiew jong ka APPDA Mitra Volunteer phase ba 3 kaba hap hapoh ka APPDA Mitra Scheme jong ka National Disaster Management Authority (NDMA), kaba la plie pyrda myn ha ka 11 tarik bnai Risaw 2022, la pynhap pyrda mynta ka sngi ka 27 tarik u risaw 2022 ha Nongstoiñ College.
Ha kane ka training la wan ban ïa shim bynta da ki Volunteer ka NSS, NCC bad NYK jong ka Nongstoiñ College bad St Francis Diesis College Seijlieh.
Haba ai jing kren ha kane ka sngi pynhap pyrda, u bah H.
K Thabah ADC bad CEO DDMA, Nongstoiñ u la ong, “Ka syrnod ba phi la ïoh lyngba kane ka training ym ba kan ai jingmyntoi tang ban ïarap ïa ki lanot ha kano kano ka jingshah lynshop jong ka mariang.
hynrei kan ai jingmyntoi ruh ha ka wad kam wad jam khamtam kum ha ka tnad shipai bad pulit".
U la ong ruh, “Lyngba kane ka training ba phi la ïoh dei ban pyndonkam hok da kaba pyni ïa ki sap kumno ban shna hi ïa kino kino ki tïar ai jingïarap kum ki jacket ba phong haba pyndonkam ha ki um, ki tiar ai jingïarap haba pluh ïing lane wan u jumai bad kiwei kiwei".
“Nga kyntu ba lyngba kane ka training kaba ki la pyndep, kan long ruh ka jinghikai lem ïa ki para khynnah skul bad college, kiba ha ïing ha sem, ïa ki para nongshong shnong bad ïa ka District hi baroh kawei.
Lada jia ba wan kino kino ki jinglynshop jong ka mariang ka District hi kan sa donkam bad ym dei ban rieh", u la pynkut.
Kane ka training ka kynthup ïa ka life saving skills, first aid, search and rescue bad flood rescue.
Kiwei kiba la ai jingkren ki long u bah T.
Tynsong SI Civil Defence & Home Guard Nongstoiñ ba la pynïaid ïa ka programme bad bah J Mawthoh DDMO ba la ai khublei pynwai.
Nongstoiñ, Risaw 27: Ïa ka National Deworming Day (NDD), la plie pyrda da u Additional Deputy Commissioner bah M.
Diengdoh MCS ha Conference Hall, office jong ka DM&HO, Nongstoiñ mynta ka sngi ha ka jingdon ryngkat lang jong ka DM&HO Dr SA Lyngdoh, ki Doctor, ki nongtrei jong ka Health Department bad ki Ophisat na ki tnad bapher bapher.
Ïa kane ka prokram la pynlong da ka ophis jong ka District Medical & Health Officer, Nongstoiñ.
Haba ai jingkren u bah M.
Diengdoh, u la pynpaw ïa ka jingkmen ban ïa don bynta ha kane ka programme kaba thmu ban ai jingmyntoi ïa ki paidbah lyngba ka tnad ka koit ka khiah.
U la ong ba ka jingplie ïa kane ka programme kan ai jingmyntoi ïa ki khyllung khynnah ban rat dyngkhong ïa u wieh bad ka jingpang duna snam.
U la ban ba dei ban don ka jingïatreilang jong baroh ki tnad sorkar ban pynsngewthuh ruh ïa ki paidbah ban ym sheptieng ïa kino kino ki jingïarap jong ka Sorkar lyngba ka Health Department, khnang ban ïoh ïa ka jingjop halor kane ka mission.
U la ong ba lyngba kane ka programme, ai ba iwei ruh in ym duh ïa kane ka jingïarap bad kyrmen ba kan long ka jingmyntoi kaba khraw ïa ki paid nong shong shnong bad kan long ruh kaba jop.
Katba ka Doktor S.
A Lyngdoh ha ka jingkren jong ka ka la ong ba dei ban lehkhuid khamtam ban sait bha ïa ki kti ban khap bha ïa ki tyrsim, khnang ba u wieh un ym ïoh rung ha ka met u briew.
Kiwei kiba la ai jingkren ki long u Dr R Laloo bad ka kong I Gymphad DPM kaba la ai ïa ka jingkren khublei pynwai.
Nongstoiñ, Risaw 27: Ka jingdon jong ki jaka jngohkai kiba itynnad ha West Khasi Hills ka la khring ïa ki briew na kylleng ki jaka ym tang na ki jylla hapoh ka ri India, hynrei wat ïa ki nongshangkai pyrthei kiba na shabar ka ri ruh.
Kumba ka long ha kine ki sngi ki jaka jngohkai hapoh ka District na kylleng ki jaka ki don tang tengkhat lano re namar ka jingsniew palat ka surok.
Ka Mawphanlur Tourist Spot ka dei kawei na ki jaka jngohkai kaba la khring bha ïa ki nongshangkai suwari na kylleng ki jylla jong ka ri India bad na shabar ri ruh.
Hynrei ha kaba ïadei bad ka jingwan jong ki nong shangkai suwari, ka Kong K.
Lyngkhoi kawei na ki nongïalam jong ka Seng Longkmie shnong Mawphalur, haba ïakren bad u nongthoh khubor mynta ka sngi, ka la ïathuh ba ha kine ki sngi kiba kham bun kiba wan shang suwari ha Mawphanlur ki dei kiba nabar jylla hynrei kiba napoh ka jylla pat ki duna bha.
Katei ka longkmie ka la ong ruh ba ka jingduna jong ki nongwan shangkai kiba dei napoh ka jylla, ka lah ban dei namar ka jinghiar ka ïoh ka kot bad ka kamai kajih namar ka bai rung sha katei ka jaka jngohkai ka long shispah tyngka shi khlieh briew hynrei lada pyrkhat bha pat shispah tyngka shi khlieh kam pat rem satia.
Katei ka longkmie ka la ong ruh ba nagne shakhmat ki nongwan shangkai suwari ha katei ka jaka kin bun bha bad wat kiba dei napoh ka jylla ruh.
Kumta ka la kyntu bad kyrpad jur ïa kino kino kiba wan shang kai ha katei ka jaka ba kin kiar na kaba bret pathar ïa ki bilor, ki plastic bad kiwei kiwei ki tiar kiba haba ki la dep pyndonkam.
Ka la ong ruh ba ka ki nongpynïaid jong katei ka jaka jngohkai ryngkat ka dorbar shnong, ha ryngkat ka jingïatrei lang bad ka seng longkmie kam kwah satia ba ki sawdong sawkun jong katei ka shnong kin kylla jakhlia bad ba ka mariang kan jaboh.
Namar naduh Mawphanlur haduh Mawthadraishan ki dei ki tyllong um kiba bsa umbam umdih ïa ki phew tylli ki shnong ha katei ka thaiñ bad lada ka mariang kan jaboh ka umbam um dih ba ki shnong ki thaw ki ring na ki tyllong um kiba mih na katei ka thaiñ, kin kylla sniew bad kan ktah shibun ïa ka koit ka khiah jong ki paitbah.
U Bah Bony Lyngdoh Lyngkhoi nongpynïaid jong ka Society kaba peit bad khmih ïa katei ka jaka jngohkai, u la ong ba na ka bynta ban khring shuh shuh ïa ki nongwan jngohkai ha katei ka jaka ki dang don shibun bah ki jingdonkam kiba hap ban pynbiang kum ki lynti ïaid kjat ba ki nongwan jngohkai kin ïoh ban shangkai suwari, namar lada ki sah miet ki don kam ban pynlut ïa ka por ban leit da ka kjat shaduh kliar jong u Mawthadraishan.
Nalor kata ka jingpynitynnad ïa ka rud surok da kaba thung dieng baroh shilynter naduh ïew Markasa, ka jingbuh ïa ki kynja railing bad pynitynnad da kaba tah da ki radium ka long kawei pat kabynta ka ban kham khring shuh shuh ïa ki nongwan jngohkai.
U la ong ba lada ka Toirist Department jong ka sorkar ka shimkhia bad kan thaw lad ban mang pisa na ka bynta ka jingpynitynnad shuh shuh, kan long ka jingmyntoi kaba khraw ïa ki paitbah nongshong shnong ha katei ka thaiñ.
Mawkyrwat, Risaw 27: Ki paidbah jong ka shnong Pyndensohsham kawei na ki shnong ba hap hapoh jong ka Ranikor Civil Sub Division, South West Khasi Hills District mynta ka sngi ha ka jingïakynduh lang jong ki paidbah nongshong shnong ki la pynpaw ïa ka jingbymhun watla hadien ba la dep ban siang rong ïa ka surok PMGSY kaba dei na Umpung sha Pyndensohsham namar ka jingpyndep jong u nongpyntrei ruh ka long kaba torti bad ym i ïa hap bad ka mang pisa.
U bah Moonking Iawphniaw, Myntri shnong jong ka Pyndensohsham haba kren ha ki lad pathai khubor, u la pynpaw ba tang namar ka jingbym shimkhia jong ki bor ba dei peit jong ka tnad surok ne PWD (R) Department wat hadien ka jingpynsngew la bun bun sien halor ka jingtorti ïa ka jingpyntrei bad siang rong ïa ka surok PMGSY kaba dei na Umpung sha Pyndensohsham.
Mynta ka sngi ka 27 tarik u Risaw, 2022 da ka mynsiem jong ka sngewkhia hadien ka jingïatai hapoh ka Dorbar ba la dep, ki la ïa mih paidbah noh ban maramot hi da kaba thep da ki maw, ka khyndew ha ki jaka ba la long thliew khnang ba ki kali kin ïoh lad biang ban ïaid ban ïeng kumba ju long.
U la ong ruh ba don pat ki jaka jaka ba ka surok ka la sdang ban ngam la kumba shiteng phut ei ei bad don ruh ki jaka ba ka um ka la sdang ban bam la jan mar shipaw ïa ka surok tang na ka daw jong ka jingbym biang ki nala um hynrei wat ïa kiba kum kita ki jaka ruh na ka liang ka ophis bad ki nongpyntrei kim shym la shimkhia wat haba la pyntip bad leit ïa kynduh markhmat, “ki nongpynban hooid ngin sa leh noh", ong u Myntri shnong.
Katba na ka liang jong u bah Farmingstar Snaitang, Secretary Shnong Pyndensohsham u la kren halor ka jingbym shimkhia jong ka ophis ryngkat ki nongpyntrei ne contractor ïa kane ka surok PMGSY namar ki don ki jaka ba la hap khyndew bad don ka jingkhang lynti ïa ka ïaid ka ïeng jong ki kali, hynrei wat haba la pyntip ruh kim patiaw ei ei.
Kumta kum ki paidbah jong ka shnong kim banse ban ïa mih paidbah da ka bor met lade ban ïa khlong bad weng ïa ka khyndew ba la tuid hapdeng surok tang ban suk ka leit ka wan.
Shuh shuh u la ong ruh ba naduh ba sdang ban pyntrei ïa kane ka surok kum ka shnong hi ka don ka jingbym i hun ïa ka rukom pyntrei, hynrei ban ong ei ei ruh kam don lad don lynti namar haba leit kylli ne ujor ki ong pynban ba dei ki nongphah trei ne ki contractor ba ki ong ban leh beit ïa kaba la bthah bad kane ka jingkren jong ki ka la pyndiaw mynsiem shi katdei eh.
“Ka don kawei ka jaka lei lei ba ki dang shu dep siang ïa ka rong tang ha kine ki khyndiat sngi kaba tang katto katne meter, hynrei haba peit ïa ka jingsiang ïa ka rong, bun ki paidbah ki la sakhi ba ki nongtrei ki shu theh tang u maw heh najrong ne maw saling bad sa tap noh da ka rong najrong", ïathuh u Farmingstar Snaitang bad haba peit ïa kane la tip ruh ba tang katto katne por kan sa sniew biang bad kam neh slem namar la shu leh tang dep.
Namarkata, lyngba kane ka jingpynpaw paidbah kum ka shnong lyngba u Myntri bad Secretary Shnong ki kwah ban pynsngew ha khmat ki bor ba dei peit ba la kumno kumno dei ban trei bha ïa ka kam kumba la mang namar ka pisa ba la paw paidbah kam dei shuh ka pisa kaba dang rit hynrei ka dei kaba la heh bha bad haba pyntrei ruh dei ban trei ha kata ka rukom ba ka surok kan skhem bad neh slem khnang ba kan long ka jingmyntoi ym tang ïa ki ba ki shu wan tang shi sien lano re hynrei kan long ka jingmyntoi na ka bynta ki paidbah jong ka shnong ka thaw kiba ju pyndonkam ban ïaid ban ïeng manla ka sngi.
“Lada ki bor ba dei peit kim lah ban shimkhia hadien ba ki paidbah nongshong shnong ki la dep ban aiti ïa ki jaka ki puta ban shna bad tih surok naduh mynshwa ba ki la duh lut ïa ki mar rep bad kaba dei ruh ha ka jingmang pisa kaba heh hynrei ka jingtrei pat ka long kaba torti haduh katta katta bad ka pynpangnud ïa ki paidbah", ki la ong bad namarkata, lada ki bor ba dei peit ki dang leh kuman halor kane ka jingpynsngew kum ka shnong baroh kawei kan hap ban shim pyrkhat da kiwei pat ki lad ki lynti khnang ba ka kam kan ïaid beit bad ka jingmyntoi jong u paidbah kan long kaba ryntih.
Kumban shu kdew ba surok na Umpung sha Pyndensohsham ka dei ka surok kaba la don lupa naduh ka por jong u bah P.
K.
Raswai bad ba la pyntrei kumba ar kilometer ei ei hynrei hadien la pynkylla noh ba kan dei noh ka surok PMGSY dei na Umpung sha Pyndensohsham ka don kumba 2.
496 km katkum ka jingthoh ha ka signboard ha ka jingmang pisa kaba T.
278.
886 Lak bad ka jingmaramot kaba san snem kynthih ka dei ha ka jingmang T.
32.
951 Lak.
Ïa ka tarik ban sdang ban pyntrei bad ka jingmaramot ruh kam shym la paw satia hynrei ka paw tang ki kyrteng ki nongpyntrei kata ka kong Turoilang Laloo bad ka kong Jesse Suiam ba la pyntrei lyngba ka ophis jong u Executive Engineer, PWD (R), Ranikor Civil Sub Division, West Khasi Hills District bad kaba la bei tyngka da ka Ministry of Rural Development jong ka sorkar India.
Khliehriat Risaw 27: Ka kynhun jong ki pulit ANTF East Jaiñtia Hills District bad ANTF East Khasi Hills mynta ka sngi ki la kem noh ar ngut ki kynthei kiba don kti ha ka kam khaïi drok bad ki la ïoh ruh ban kurup 29.
5 gram u drok herion.
Katkum ka jingpyllait khubor u Superintendent of Police East Jaiñtia Hills District, u Jagpal Singh Dhanoa, IPS, la ong ba hynnin ka sngi ki pulit ki la ïoh jingtip ba kawei na ki nong khaïi drok kaba la tip kyrteng kum ka Kim Khongsai ka don jingthmu ban leit na shnong Jeribam sha nongbah Shillong, kumta hi mar mar ki pulit ANTF lem bad ki pulit jong ka Khliehriat Police Station ki la pynlong ïa ka bud dien bad khang kdong kumta mynta ka sngi ha ka por 1 baje myn sngi ki la ïoh bat ïa katei ka kynthei.
Ha ka jingtohkit ki pulit, ka Kim Khongsai ka la phla ïa ki kam jong kawei pat ka nongkhaiï drok ba la tip kyrteng da ka Rihun Dkhar kaba sah ha Shillong, kumta ka kynhun pulit na East Jaiñtia Hills District ha ryngkat ka jingïatreilang bad ki pulit jong ka East Khasi Hills District ki la leit khynra ha ka jaka sah kaba ha Shillong ha kaba ki la ïoh ban kurup 29.
5 gram u drok herion, ha kaba ïadei bad kane ïa ka ejehar la register ha Laitumkhrah Police Station.
Nongpoh, Risaw 27: Ki pulit jong ka nongbah Guwahati haka jingïalam u Partha Sarathi Mahant Joint Commissioner of Police, haka jingïatreilang bad ki pulit ka Jorabat hynne ka step kila ioh ban kurup kumba 2500 kilo u kynja (Ganja) bala song bha ha 32 tylli ki packet, na ka thaiñ Jorabat ba shongdor kumba 15 klur haka jingpynlong ka jingtalasi hadien ka jingioh jingtip kaba bñiah.
Katkum ka tyllong khubor naki pulit, la ïathuh ïa utei u kynja la ioh ban kurup na kawei ka trok kaba don ïa u number HR 38 T 2913 kaba dang mih na Manipur sha Guwahati bala thep bha haki byrni ryngkat bad u sying, bad naka liang ki pulit kila ioh ruh ban kem 2 ngut kiba donkti shalan ïa u kynja bala tip kyrteng kum u Ashok Kumar na Haryana bad u Bhupendra Singh na Uttarakhand,Halor katei ka jingiohkem ïa kitei ki 2 ngut ryngkat u kynja naka liang ki pulit ki dang pynlong ka jingtohkit ban lap shuh shuh ïaki briew ba donkti ha katei ka kam.
Nongpoh, Risaw 27: Ka skul Auxilium Higher Secondary School, Mawtnum mynta ka sngi hapdeng ka jingiphuh iphieng kala pynkut noh ïaka taiew lehkmen ki khynnah skul hadien ba ki khynnah kila ioh ban lehkmen bad ban shimbynta shitrhem haki prokram bad ki jingïakop bapher bapher naduh ka sngi sdang.
Ïa katei ka taiew lehkmen ki khynnah skul la wan ban pynhap pyrda noh da u Bah Jason S Mawlong MLA ka Umsning kum u kongsan haka jingdon lang ka Sr.
Bashisha Massar Principal ka Auxilium Higher Secondary School, ki kmie ki kpa, ki nonghikai bad khynnah skul bad kiwei kiwei ki riew rangbah.
Naka liang ki khynnah skul kila ioh ruh ban pyni ïaki jingshad bad jing rwai ban pynphuh pynphieng ïa katei ka prokram, ryngkat ki jingpyni riam bala shim bynta da ki heprit jong katei ka skul.
Naka liang ka Sr.
Bashisha Massar Principal jong katei ka skul kala ïathuh ba katei ka prokram kala ai jingkmen ïa kiba bun ki khynnah pule jong katei ka skul hadien ba kila ioh ban shim bynta haki prokram bapher bapher baroh shitaiew lynter, kaba long ruh kum ka jingpynpyngad jabieng bad ki jingmut jingpyrkhat jong ki khynnah nalor ka pule kaba ki pynlut por haki kamra klas.
Haba kren ha katei ka sngi naka liang u Bah Jason S Mawlong u la pynpaw ka jingsngewkmen ban sakhi ïa katei ka sngi lehkmen jong ki khynnah nalor ka pule puthi ba ki pynlut por haki saw kynroh jong ki kamra klas, ba kin ioh ruh ban sei ïaka sap ka phong ka ba ki don namar nalor ka pule puthi ki khynnah ki donkam ruh ban tip ïaka sap kaba ki don.
U la ong ruh ba ki khynnah ki long ka lawei jong ka dong bad ka thaiñ, da kaba ai jingïaroh ruh ki khynnah pule ha katei ka skul kim duna shuh bad ki skul ba don sha ki ja ka sor, ha kaba ki khynnah ki shlur ban mih shakhmat ban shimbynta haki prokram bapher bapher wat haka rta ba dang rit.
Lyngba katei ka sngi naka liang u MLA u la ai mynsiem ruh ïaki kmie ki kpa ba kin long ki nongprat lynti ïala ki jong ki khun ba kin hikai haka lynti kaba dei khnang ba kin long ki khlur ba tyngshaiñ haka jingim jong ki.
Jowai, Risaw 27: Ka lympung ïalehkai phutbol jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha madan Kiang Nangbah Stadium, Dongmihsngi Jowai.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun mynta ka sngi ka kynhun ïalehkai jong ka Nangbah Iawmusiang SC kala lah ban pynliem da 3-0 kol ïa ka Chilliangraij SC, ïa kitei ki kol na ka Nangbah Iawmusiang SC la thep ar kol da u Dlessing Lyngdoh ha ka minit ba 21 & 88, u Sowanmiki Thubru ha ka minit ba 90+1.
Hynrei na ka liang ka Chilliangraij SC kam shem la ïoh ban thep wat tang kawei ka kol ruh, ka jingïakhun hapdeng kine ki kynhun kala kut noh da 3-0 kol.
Ka jingïalehkai lashai ka sngi 28 tarik kan long hadpeng ka Sailung Ïalong SC pyrshah ïa ka Dulong SC ha ka por 2 baje shiteng nohphai sngi.
Nongpoh, Risaw 27: Ha ka sien kaba ar u Rector Major ka seng Salesians of Don Bosco u la wan ban iuh kjat mynta ka sngi ha Nongpoh parish kaba dei kawei na ka Parish bad ki skul ba la pynïaid da ka jingïasyllok ki Salesians of Don Bosco shuwa ban rakhe ïa ka jingdap 100 snem (Centenary Celebration) ba ki Seng Salesians of Don Bosco ki la wan ban poi ha ka thaiñ shatei Lam Mihngi ka ri India naduh u snem 1922 ba mynta kane ka seng ki Salesians ki la kynjoh sha ka jingïaid lynti ba 100 snem.
Kum ban pynkynmaw, ka kynhun seng ki Salesian of Don Bosco kin rakhe ïa ka centenary ka jingdap 100 snem ba la poi sha ka jylla shatei Lam Mihngi ka ri India ha ka 30 tarik u Risaw, 2022 ha Cathedral Parish, Laitumkhrah ha Nongbah Shillong.
U Rector Major ka Seng Salesians of Don Bosco, u Rev.
Fr.
Angel Fernandez Artime u la wan ban iuh kjat mynta ka step ha Parish Nongpoh shuwa ba un leit sha Nongbah Shillong ban shim bynta ha ka jingrakhe dap 100 snem ka seng Salesian of Don Bosco ka ban long ha Nongbah Shillong.
La pdiang burom ruh ïa u da u Phadar rangbah ka Nongpoh Parish, u Fr.
Peter Syiemlieh bad la don ryngkat ruh u Fr.
Paul Olphindro Lyngkot, uba dei u Provincial ka Shillong Province, ki phadar, ki sister bad ki nongïalam niam bad kynthup ruh ki khynnah skul bad ki khynnah skul barim ka St.
Paul’s Higher Secondary School, Nongpoh.
Haba kren ruh ha kane ka sngi, u Major Rector ka Seng Salesians of Don Bosco, u Rev.
Fr.
Angel Fenandez Artime, u la ong ba ka jingwan iuh kjat jong u mynta ka sngi ha Nongpoh Parish ha ka sien kaba ar ka long shi bynta ban ai mynsiem ïa kane ka Parish bad ruh ki skul kiba pynïaid da ki phadar Salesian ba mynta kin rakhe ïa ka jingdap 100 snem ba la wan poi ka seng Salesians of Don Bosco ha ka jylla Shatei Lam Mihngi ka ri India.
U la ong ruh ba u wan ban iuh kjat ha kane ka Parish ka long shi bynta ban ai jingkmen bad ka jingkyrkhu kyrdoh naduh ki phadar, ki sister, ki nonghikai, ki nongïalam niam ba kin dang bteng ïa ka jingshakri ha ka shatri jong ki seng Salesians of Don Bosco la ka long ha ka balang, ha ki skul bad kiwei kiwei ki kam kiba dei na ka bynta ban tei ïa ka imlang ka sahlang.
Shuh shuh, u la ong ba u kwah ruh ban ai mynsiem khamtam ïa ki khynnah skul jong ki skul ba pynïaid da ka seng Salesians of Don Bosco ba kin don ïa ka thong ha ka jingim ban long kita ki khun jong u Blei bad ki Nongshong shnong kiba don ka jingkitkhlieh ban kyntiew ïa ka imlang ka sahlang kumba ki Missionary jong ka seng Salesians of Don Bosco ki la wan sha kane ka jylla da ka jingthmu ban kyntiew ïa ka jingim ba kynja mynsiem bad ruh ha ka liang ka bha ka miat bad ka roi ka par jong ki paidbah hapoh ka jylla, u la bynrap.
Khliehriat Risaw 27: Ki nongïalam bad ki dkhot jong ka Khasi Students Union Wapung Unit hynnin ka sngi ki la leit ban buh da ka jingthoh ha khmat u Deputy Commissioner ka East Jaiñtia Hills District ban bud dien ïa ka jingdawa ka seng kaba la dawa na ka tnat bor ding ban pynioh machine transformer ha shnong Wapung bad ruh ban buh noh kawei ka Sub Station ha shnong Wapung.
Na ka liang ki nongïalam jong ka KSU Wapung, ki la ïathuh bad pynpaw ha khmat u Deputy Commissioner ba ki paidbah nongshong shnong jong ka shnong Wapung Skur bad Wapung Shnong ki ïakynduh jingeh haduh katta katta ha kaba ïadei bad ka rukom ïoh bor ding ha shnong namar ka jingduna palat ka bor ding (voltage) ha kaba ki paidbah ki kynduh jingeh ha ba ki pyndonkam ïa kino kino ki tiar ne ki machine kiba hap ban pynïaid da ka bor ding electrict bad kane ka jia khamtam eh ha ka dong Moopynieïñ ha Wapungskur.
Katkum ka shithi ba la buh ha khmat u Deputy Commissioner ba la soi da u President KSU Wapung Unit, u samla Deiniwan Lyngdoh bad u General Secretary u samla Shwari Ryngkhlem, ka seng ka la pynpaw ba ha shnong Wapungskur bad Wapungshnong ki don bun ki karkhana kiba dei ki dukan workshop shna welding bad kiwei kiwei ki dukan kiba donkam ïa ka bor ding electrict kaba biang namar kumba long mynta ka jingsam bor ding ka duna bha kaba dei ruh na ka daw ba ki la mih bun ki long iïng bad ki skul hapoh shnong.
La ong ruh ba na ka daw ka jingduna palat ka bor ding ka ju wanrah ruh bun ki jingeh bad jingthut ha ka jingïoh bor ding.
Na ka liang ka seng ka kyntu ïa u Deputy Commissioner ba un sngewbha ban tuklar lem ha kaba ïadei bad kane ka jingeh ki paidbah bad ban pynioh noh da ka machine transformer kaba biang bad kaba heh ha shnong Wapung bad kumjuh ruh ban buh noh ïa ka Sub Station ha shnong Wapung.
Ha kaba ïadei bad kane, ka seng naduh ki snem kiba la leit ka la leit ban ïakynduh ïa ki heh kiba dei ha ka tnat bor ding East Jaiñtia Hills District bad buh ruh da ki jingthoh bad da myn ha ka 8 tarik u bnai ïaïong 2022 ka seng ka la leit buh biang da ka jingthoh ha khmat u Sub Divisional Officer jong ka tnat bor ding ha Moowakhu ha kaba ka seng ka la dawa ban buh transformer bad buh Sub Station ha shnong Wapung bad ka seng ka la pynpaw ruh ïa ki jingeh jong ki paidbah ha kaba ïadei bad ka jingioh bor ding ha shnong Wapungskur bad Wapung Shnong.
Shillong, Risaw: Ka Seng Forever Young ha u kyrwoh lyngba u Bah M Thabah General Secretary da kane ka pyntip ba ka Seng kan pynlong biang ïa ka ‘Shillong Wine Festival’ kaba khatphra jong ka ha ka 12 tarik u Naiwieng 2022, ha ka phyllaw jong ka Meghalaya Bharat Scouts and Guides, Shillong naduh ka por shi baje nohphai sngi.
Kumta la khot bad wer sngewbha ïa baroh ki nongshna waiñ da u soh jong kane ka jylla ban wan ïashim bynta.
Kumjuh la kyntu ïa kine ki nongwan ïashim bynta ba kin hap ban ïoh ïa ka ‘Food Safety and Standards Authority of India certificate’ na ki bor ba dei peit khnang ba ki lah ban wan ïashim bynta.
Shillong, Risaw :Na ka liang ka ophis jong ka Deputy Commissioner (Excise), East Khasi Hills District, Shillong ka pyntip ba ka tnat Excise ka district ka dang ïai bteng ban tehlakam halor ka jingdie kyiad beaiñ da kaba pynlong ruh ia ki jingkhynra hapoh ki restaurant, ki dukan bad kiwei pat hapoh ki jaka sor bad khap sor kumjuh.
Ha ka jingkhynra kaba la long ha u bnai Nailur ba la dep, na ka liang ki staff jong kane ka tnat kila sakhi halor ki 19 tylli ki case bad ïoh ban kurup 95.
700 litar ka kyiad pyrsi bad 37.
205 ka kyiad phareng.
Halor kane la kem ruh ïa ki 16 ngut ki briew hapoh ki kyndon jong ka tnat Excise Act.
Nongpoh, Risaw 27: Ka skul Persara UP School, kawei naki shlem ai jinghikai ban pynphriang jingnang jingstad haka thaiñ Umsning mynta ka sngi hapdeng ka jingiphuh iphieng kala ioh ban pynkut noh ïaka jingrakhe ia u mawmer ka jingdap 25 snem (Silver Jubilee) ka jingïaid lynti naduh bala seng ïaka ha u snem 1997 ha kaba katei ka skul mynta kala roi la par bad don ruh palat 300 ngut ki khynnah pule.
Ha katei ka sngi ka jingpynkut noh ïaka jingrakhe ïaka Jubili Rupa la wan ban shim bynta da u Bah Jason S Mawlong MLA ka Umsning kum u kongsan haka jingdonlang ka kong Macdalyne S Mawlong MDC Umsning, Bah Sunshine Makri uwei naki khun samla ka thaiñ Umsning, PP Yadav BMC ka ophis u DSEO, Bah Bipul Thangkhiew President ka RBYF sengkmie, Bah Dipul Ryntathiang, Kong R Nongrum Headmistress Persara UP School bad kiwei kiwei ki riew rangbah.
Ha katei ka sngi la ioh ruh ban pynlait ïaka Souvenir halor ka jingïaid lynti jong ka skul bala pynlait paidbah da ki kongsan bad ki riew rangbah ha katei ka sngi.
Haba kren maitphang ha katei ka sngi naka liang u Bah George Dkhar Chairman ka Managing Committee jong katei ka skul u la pynpaw ba kam dei ka ba suk ka jingïaid lynti jong katei ka skul ka ba la mad shibun ki jingeh bad jingtynjuh ïaki nongseng ïa katei ka skul, ha ka ba ha kaba sdang ki don tang 10 ngut ki khynnah skul bad 2 ngut ki nonghikai ha kaba la shu shong tang haka iing phlang bala ker da ka kpait, hynrei lyngba ka jinglen lade, ka jingïaishah bad ka jingtrei shitom jong ki nongseng katei ka skul kala nang roi nang par parum pareh da ka jingkyrshan lang jong kiba bun ki riew rangbah, ki sengbhalang naduh ka RBYF, u Dr D.
D Lapang u ba la kyrshan tulop ruh ïa katei ka skul haki por ba mynshuwa tad haduh ba katei ka skul kala ieng skhem bad roi kumba ka long mynta ha Umsning Lum Umpih.
U Chairman ba nyngkong duh ba dei ruh u Founding Member jong katei ka skul u Bah Shonding Marbañiang u la pynpaw ba bun naki paidbah ki beiñ ïa u haka por ba u sdang ban seng ïa katei ka skul, watla u dei u ba duna haka jingnang jingstad, hynrei khlem tieng khlem riej bad da ka jingkyrmen skhem ban pynphriang ïaka jingnang jingstad, ka jingangnud kam shym la lehnohei hynrei ka jingieng skhem jong katei ka skul ka paw shai ba ki nongïalam bad ki nongseng ba hashuwa ki trei shitom ban nang pynheh bad pyniar ïa katei ka skul.
U Bah Jason S Mawlong kum u kongsan u la pynpaw ka jingsngewkmen ban don bynta ha katei ka sngi bad ai mynsiem ïa ki bor pynïaid katei ka skul ba kan dang kiew shaphrang ban long ruh kum kawei naki shlem pule ban pynphriang ïaka jingnang jingstad haka thaiñ Umsning bad khlem pep katei ka skul kan sa poi ruh shaduh ka Secondary bad Higher Secondary.
Sohra, Risaw 27: Ka jingpyni dur kaba nyngkong duh halor ka Azadi Ka Amrit Mahotsav bad ki 8 snem jong ka Seva, Sushasan & Garib Kalyan ka la long mynta ka sngi ha ka jaka kaba wan ba ar ha ka jinghap slap ha ka pyrthei kaba long ka Sohra ha Meghalaya.
U Bah Gavin Miguel Mylliem, MLA ka Sohra mynta ka sngi u la plié paidbah ia kane ka jingpyni dur ha Ramakrishna Mission Hr.
Sec School ha Sohra.
Ha ka jingai jingkren jong u, u la ai jingiaroh ia ki sienjam jong ka CBC Shillong ban pynlong ia kane ka prokram bad u la kyntu ia ki khynnah pule ba kin leit peit ia kane.
U la ong ba ka thong kaba kongsan ban pynlong ia kum kine ki prokram ha kylleng ka ri ka dei ban kynmaw ia ki kam jong kito ki riewkhraw kiba la iakhun na ka bynta ka jinglaitluid bad khnang ba ngin tip shaphang ka deiriti bad ka histori jong ka ri.
U la ong ruh ba khlem ka jingkynmaw ia ki kam bad ka jinglenlade kine ki riewkhraw ia la ka jingim kaba la ialam sha ka jingioh jinglaitluid, ngin ym lah ban jam shakhmat.
U la ong ruh ba ka jingrakhe ia ka jingdap 75 snem ka jingioh jinglaitluid ka don 5 tylli ki nongrim – ka jingiakhih na ka bynta ka jinglaitluid, ki jingmut jingpyrkhat kiba thymmai na ka bynta ka roi ka par jong ka ri, ka jingniew ia ki jingjop ha ki snem ban wan bad ki sienjam ban pynurlong ia ki jingkut jingmut jong ki nongshong shnong ka India haba la kot sha u mawmer ka jingdap 75 snem ka jingioh jinglaitluid.
U la ong ba u dap da ka jingkmen ba kane ka jingrakhe ia ka Azadi ka thew ruh ia ka jingpynkhreh na ka bynta ka India ha u snem 2047.
U la iaroh ia ka jingbun ki khynnah pule kiba la wan iashim bynta ha kane ka prokram bad u la ong ba ki dei ki khynnah bad ki samla kiba dei ka bor bah jong ka jylla.
“Ka dei ka kamram jong ka Sorkar ban pynthikna ba ki khynnah bad ki samla ki ioh mynsiem bad ki ioh ia ka bor khnang ba ki kot sha ki kliar ba ki dei ban poi," u la ongU Swami Anuragananda, Secretary, Ramakrishna Mission Ashrama, Sohra ha ka jingai jingkren jong u, u la ong ba ki briew ki ioh shibun ki jinghikai na ka histori bad ki ioh mynsiem ruh na kane.
U la pyni ia ki nongiakhih na ka bynta ka jinglaitluid kum ka nuksa ha kaba u la ong ba kine ki shynrang bad ki longkmie ki ai mynsiem ia baroh namar kam pher lada ki wan na ki longiing kiba shem jingeh bha, hynrei ki la don ka bynta kaba khraw ha ka jingpynskhem ia la ka shyiap ka khyndew, ka deiriti bad ka hiar pateng.
“Kine ki briew kilong ka pateng jong ngi, bad ngi donkam ban bud ia ki nuksa kiba ki la ai, ban tip shaphang jong ki, ban ioh mynsiem na ki kam jong ki.
" Bad mynta ka sngi, haba phi mih na kane ka jaka, nga thikna ba phin ioh mynsiem shuh shuh ban leh ei ei na ka bynta ki briew bad ka ri jong nga," u la bynrap.
U la kyntu ia baroh ban ioh mynsiem na ka jingim bad ka kam jong ki nongiakhun jinglaitluid ba khraw bad ba kin ialeh katba lah na ka bynta ka roi ka par jong ka imlang sahlang, ki briew jong ka jylla bad ka ri hi baroh kawei.
Ha kane ka jingpyni dur la pyni ia ka jingiakhun jinglaitluid jong ka ri ha ki rukom bapher bapher.
Ki bynta ba kongsan jong ka jingiakhun jinglaitluid ba la pyni ha ka exhibition kilong – Revolt of 1857, Non- Cooperation Movement, Champaran Satyagraha, Kheda Satyagraha, Dandi March lane Namak Satyagraha, Azad Hind Fauj, Quit India Movement, ka jingphiah ia ka ri bad shibun kiwei kiwei.
Ka la don ruh ka bynta ba kyrpang ba la pyni ia ka jingnohsynniang ki nongiakhun jinglaitlaitluid na ka thain shatei lammihngi.
La aiti ia ka bynta ba kyrpang ha ka jingpyni dur sha ka 8 snem jong ka Seva, Sushasan, Garib Kalyan ha kaba la pyni ia ki jingjop jong ka sorkar ha ki bynta bapher bapher ha ki 8 snem ba la leit, kynthup ha ka thain shatei lammihngi.
Kiba la iadonlang ha kane ka jingialang kilong, Dr Engam Pame, Director, CBC, Shillong, Dr Moushumi Dey, Nonghikai na ka Dept of History, Women’s College, Shillong kum ka Resource Person kaba la kren halor ‘ki riewshlur ki bym shym la paw pyrthei jong ka jylla Meghalaya’, ki Executive Member jong ka Dorbar Khliehshnong, Sohra, ki nonghikai, ki samla pule bad kiba shah khot sngewbha.
Shillong, Risaw : Namar ka ilekshon sha ka ïingdorbar assembly ka jylla kala ha thmit, kumta ruh na ka liang ka Seng Rympei Kyrsiew Jaitbynriew (RKJB), Shillong ka kyntu jur ïa ki paralok kiba dei ki nongshong shnong jong ka ri Khasi Jaiñtia ba kin jied ïa ki nongïalam jong ki da ka jingtip briew.
Ka Seng ha u kyrwoh lyngba u Dr J.
Syiemlieh Secretary kala ong ba ngi donkam ban kitkhia bha ha kaba ïadei bad ka jingjied ïala ki jong ki nongmihkhmat, namar ki dei ban kynmaw ba ‘kumba ngi jied kumta ngin ïoh,’ bad kan long lehnoei ban babe hadien.
Ha ki por kiba la dep, na ka liang ka Seng kala ong ba kila ud la nam halor ki kynrum kynram ha ka synshar khadar khamtam ha ki kam bam klop.
Kiba bun na ki paidbah ki ud ba ki nongmihkhmat ba don mynta kim shym la kitkhia ïa ka jingbit jingbiang jong ki briew ha ki constituency jong ki.
Ka daw tynrai ka long ba ngi la shah thied shah pynbiej ha ka pisa.
Kumta ki la hap ban pynmih ïa kaba ki la pynlut shuwa ban pyrkhat na ka bynta ka jingbit jong ngi.
Kumta ruh na ka liang ka seng kala ong ba nangne shakhmat to ngin jied bha ïala ki jong ki nongmihkhmat.
Kaba shah thied ka pyntad ïa ka longbriew jong ngi hi.
“Ngin da peit bha ïa ki kyrtong da kaba bishar ïa ka jingim babha jong ki, ki kloi ne em ban ïarap ïa kiwei, ki don ne em ka jingpule ba biang, ki lah ne em ban kren hapoh Assembly ban ïasaid na ka bynta jong ngi, ki long ne em ki bym peit niam ne kyntoit, bad ki thrang ne em ïa ka jingbit jong baroh?Shuh shuh ka Seng kala ong ba ngi dei ban khia ïa la ka hok ba kyntang ban jied ïa kita ki nongïalam kiba dei hok.
Shillong, Risaw, 27: Ki Pulit jong ka Sadar Police Station ha ka sngi Palei ki la khot hajir sa ïa u Babu Babitdor Hujon uba bat ïa ka kyrdan Asst.
finance Secretary jong ka Meghalaya Government Lower Primary School Contractual Teacher’s Association (MGLPSCTA) ban tohkit ha kaba ïadei bad ka jingtur paidbah jong ki nonghikai skul Kontrak sha ophis Main Secretariat ha ka 6 tarik mynta u bnai na ka bynta ban dawa thungkam biang ïa ka Sorkar Jylla.
Kum ban shu pynkynmaw hangne, ki nonghikai skul Kontrak kiba la shah wengkam ha u bnai Kyllalyngkot, 2021 ki la tur paidbah sha ophis Main Secretariat lem bad ki khun ki kti ban dawa ïa ka Sorkar ba kan thungkam biang ïa ki hynrei kane ka jingleit tur paidbah ka la wanrah pynban ka jingsngewsih hadien ba ki Pulit ki la kawang da ki bom pynsat khmat.
Ha ka jingïakren bad ki lad pathai khubor ynda la mih na Sadar Police Station, u Babu Babitdor u la pynpaw ïa ka jingsngewsih halor kane ka jingshah khot hajir ha ki Pulit da kaba kam ba ki Pulit ki la pyrshang ban kynnoh beit ba ka jingbakla ka dei na ki nonghikai skul kontrak.
U Babu Babidor u la kyrpad ïa ka Sorkar Jylla ba kan weng noh ïa ki kyndon ba la pyngat pyrshah ïa ki nongïalam jong kane ka kynhun ki nonghikai skul Kontrak bad ong ruh ba ki nonghikai ba la shah wengkam kim kwah eiei hynrei ki kyrpad ïa ka Sorkar tangba kan thungkam biang ïa ki sa shisien khnang ba kin dup lah ban bsa bad ban pyndap ïa la ka ïing ka sem.
Ha kine ki snem mynta, bun ki party ki kham sngewtynnad ban shu thung da ki nongkitkam kiba na jrong (high level) ha ka jaka ban ailad lang ïa ki nongkitkam bad ki nongkyrshan ka party na ki shnong (unit) ne ki Polling Station bapher bapher ba kin ïadon bynta lang ban ïa jied ïa ki Candidate ha ki Constituency bapher bapher.
Ki kheiñ jem ne shim suk beit ba ki candidate ba la jied da ma ki na jrong (high level), ki nongkyrshan bad riew ieit party kin shu kohnguh beit khlem kyrngah shuh namar ki shim beit ba lada ong ma ki lieh, ki nongkyrshan ka party ruh kin dei ban shu ïa lieh lang bad lada ong ma ki iong ruh, ki nongkyrshan party ruh ki dei ban shu ïa iong lang.
Ban shu kheiñ beiñ ne kheiñ kai ïa ki nongkyrshan party man ka shnong ka long kaba ma shibun.
Kane ka rukom leh bad pyrkhat ka bakla shi katdei eh khamtam ha kito ki party kiba kheiñ ne shim ba ki dei ki party jong u paidbah (democratic party).
Kiba bun hi ki nongïalam kiba na jrong(State/District Level) kim da salia ne kim da ñiewkor than eh ïa ka sur u paidbah.
Wei ki la mon ne ibang ma ki, thrait thrait, hangto hangto hi khlem pynslem shuh ki shu pynbna ïa ka kyrteng ki Candidate.
Bun ki paidbah na ki shnong bapher bapher ki shu ïa ang lyngngoh bad kyndit lut haba tang ïa ka durkhmat dur khmut bad ka kyrteng u Candidate jongki ruh kim pat da ïa tip bad ïohi satia ïa u ne ïa ka.
Ynda u Candidate u leit sha ki paidbah sha ki shnong bapher bapher ruh, ki nongkyrshan party ki ong pynban ba u dei u Candidate ka High Level ba shu pynhap beit na bneng khlem da ïa syllok lang ïa ki.
Lada jied ne ym jied ïa u ruh, ne lada jop ne rem ruh, lah tip bad kitkhlieh hi ka High Level ïa u nadong sha dong namar la shu thung hi da ka High Level.
Namar ka jingbym ïa donbynta lang jong kiba bun ki paidbah ha ka rukom ïa jied ïa u Candidate, ka jingkitkhlieh ne ka jingtrei shitom ban trei shit rhem ban pynjop ïa u ne ka Candidate ruh ka kham shong per bad sting thew noh.
Jin lada ki ailad ban don bynta lang ki paidbah nongkyrshan na ki unit bapher bapher ba kin ïa don bynta lang ha kaba ïa jied lang ïa u Candidate, kata, ki paidbah nongkyrshan party ruh ki sngewtrai bad sngew kitkhlieh lang ïa ka kam bad kin hap ban ïa trei shitom lang na ka bynta ban pynjop donburom ïa u/ka Candidate namar lada u rem, kin sngewsih bad sngew sah pap bad jah burom ïa ka jingïarai lang ma ki.
Ngi ïohi ba ha kiba bun bah ki Constituency, la ki dei na ki National ne Regional Party, ki mih pynban ka huri-hura, jingïa pait-ïa pra bad jing bym ïa sngewthuh jingmut para nongkyrshan jong kajuh ka party wat ha kajuh ka Constituency ruh.
Ïa ki nongkyrshan party kiba kham rim la niew beiñ bad ym don ba ithuh shuh ïa ki.
Ki sa sdang ban wad briew ne nongkyrshan noh da kiba thymmai.
Hynrei, kane lei lei ka nang sniew bad nang pynkulmar shuh shuh pynban ar shah lai shah.
Kiba rim ruh lah duh jingshaniah, kiba thymmai pat dang artatien ban shanïah.
Bun ki Candidate jong ki party bapher bapher ki ban shu rem ei kha-ma-kha khem poi pyrkhat tang na ka daw jong ka jingsngew sarong bad leh ba heh (dictatorship) jong kine ki nongïalam party bapher bapher ha kane ka MLA Election ka ban sa long shen ha u snem 2023.
Shillong, Risaw 27: U Symbud Myntri Rangbah ka jylla u Bah Prestone Tynsong ha ka sngi Palei u la kubur ba ka ju don ka khep ba ka sorkar ka ju leh klet ïa ki nonghikai bad ïa ka jingsynïang kaba khraw kaba ki la noh sha ka imlang sahlang.
Haba kren ha ka jingplie ïa ka Approach Road bad ka Auditorium jong ka College of Teacher Education (PGT) u Bah Prestone u la ong, “Ki ju don ki khep ba ngi klet ïa ki nonghikai bad ka jingkhraw ka kam kaba ki trei, hynrei nga u Bah Prestone u long kumba u long mynta dei na ka jingdon ki nonghikai bad u Conrad Sangma u long kumba u long khlempep ka dei na ka jingtrei shitom ki nonghikai.
"U la ong ruh ruh ba na ka liang ka sorkar wat hapdeng ki jingeh kiba kum ka sorkar ki ïa kynduh hynrei kam ju ieh ïa ki nonghikai bad u ong ruh ba na ka liang ka sorkar ka angnud ba ha ki snem kiban dang wan yn kham pynjanai ïa ka jinglong ki jaka pule ym eh tang ha ka jigtei ïa ki Building hynrei ïa kiei kiei kiba ym paw shabr kum ka jingtei kata ka jingtbit ki nonghikai bad kiwei de.
U Myntri Rangbah haba ai jingkren ha kane ka sngi u la ong ba na ka liang ka sorkar kan pyrshang ïa kaba bha tam ban ïoh biang ïa ka nam ba la duh ka nongbah Shillong kum ka ktem ki jaka pule ba kynsai.
“Ban pynlong biang ïa ka Shillong kum ka ktem ki jaka pule kam dei ka kam kaba lah ban leh tang ha ka shisngi arsngi hynrei ka dei ka kam kaba da ki snem bad na ka liang jong ka sorkar ruh kan trei borbar ban kynjoh biang shata," u la ong.
U la ong ruh ba ka jingeh jong ka sorkar ban ïarap ïa ki skul ha ka rukom kaba ki dei hok ban ïoh ka dei namar ka jingbun palat ki skul ha ka jylla.
“Lada nujor bad ka jylla Manipur kaba ka jingdon ki nongshong shnong ka dei malu mala bad ka jindon ha ka jylla jong ngi hynrei lada nujor ïa ka jingdon ki skul pat ka jylla jong ngi ka tam haduh laishah, bad ba phin tip ka tnat Pule Puthi ha ka jlla ka dei ka tnat kaba jwat bha ban bat ym tang na ka jingdon bun palat i skul hynrei na ka jingbun palat ki kyrdan ki nonghikai," u la ong.
Shuh shuh u la ong ruh ba na ka liang ka sorkar kaba mynta ka pyrshang ban pynbha ïa ka jinglong ki skul bad ki jaka pule ha kaba na ka Cess kaba ju ïohlum na ki mar pohkyndew kaba la mang khnang ban pynlut na bynta ka pule puthi kaba ki sorkar kiba rim kim ju pyndonkam ha ki skul hynrei la pynlut pynban sha kiwei ki tnat.
U la kam ba dei ha kane ka kynti kaba mynta ba ka Cess ba dei ban pynlut ha ka pule puthi la pynlut kumba dei hok na bynta kane ka tnat.
U la ong ruh ba kumba ka jylla ka dei ka jylla kaba ki nongshong shnong kiba bun ki dei kiba shaniah na ka rep ka riang na ka liang ka sorkar ka ju pyllut kumba 400 haduh 500 klur shisnem ha ka rep ka riang bad ki kam ri jingri.
U la bynrap ruh ba wat la ka jylla ka dei ka jylla nongrep hynrei na ka liang ka sorkar kam shong kli kti beit tang ha ka kam rep hynrei ka la peit jngai lupa ruh ïa ka lawei ki khun samla ha ki 10 snem ban wan da kaba thaw lad ba kin im kamai na kiba bud bah ki lad kum ha ka kam jngohkai pyrthei, ka lad ïohkam ha ki IT bad kiwei de ki lad kamai kiba ki samla kiba la nang la stad ha ki por ban dang wan kin im ja.
Ïa katei ka approach Road kaba la plie ha katei ka sngi la bei tyngka da ka PWD(Road), ïa ka Auditorium bad ki kamra klas da ka NEC bad ka jingpynbha ïa ka building ba la don lupa la bei tyngka na ka RUSA.
Shillong,Risaw 27: Ki 157 ngut ki Nonghikai kiba la shah weng kam ha kine ki khyndiat snem baladep, kin mih madan ban pynlong ka jingïakhih ha 31 tarik mynta u bnai hakhmat ophis MBoSE.
Kine ki 157 ngut ki Nonghikai kidei kiba la shah weng kam khlem da tip bha ïa ka daw, hynrei la shu ong ba kidei kita ki Nonghikai tah sia lieh.
Kine ki nonghikai ki la ong ba kumba ki la pynpaw ha ka 15 tarik u Nailur 2022 ba kin mih madan ban ïakhih ban dawa ïa ka hok jong ki, kin min ha katei ka sngi ban shong kyllaiñ mynngor hakhmat ophis MBoSE, Shillong naduh ka por 10 baje mynstep haduh ka por 3 baje janmiet.
Shillong, Nailur 12 : U Symbud Myntri Rangbah ka jylla Bah Prestone Tynsong ha ka sngi Nyngkong u la ong ba kam don satia ka jingthmu ban pynkynriah noh ïa ka head office jong ka North Eastern Electric Power Corporation (NEEPCO) na Shillong sha Guwahati.
Ïa kane u la jubab halor ka jingkylli ba wanrah da u MLA ka AITC na Mawsynram, Bah HM Shangpliang ha ka Dorbar Synrai kaba long hynne ka sngi.
Haba rah ïa katei ka phang, utei u MLA u la ong ba katkum ka hukum kaba la pynmih ha ka 25tarik u Jylliew lai tylli ki ophis treikam kiba heh kynthup ïa ka ophis u Executive Director of Operation and Maintenance, Director of Contract and Procurement bad Director of Corporate Project Monitoring ryngkat bad ka shnat jong ka Information and Technology kumjuh ka Finance Wing, la pynkynriah noh na Shillong sha Guwahati.
Na ka liang u Bah Prestone haba jubab u la ïathuh ba ïa katei ka mat da lade hi u la ïakren bad ki bor ba dei peit hadien ba ki la ïoh i lyngba ki lad pathai khubor.
“Kadei da ka jingthoh ba ym don satia kaba kum kata kaban mih na ki bor bahalor la ka long na ka NEEPCO, ka jingong ba yn pynkynriah noh ïa ka ophis NEEPCO na Shillong sha Guwahati kam long satia kaba dei," u la ong.
U Bah Prestone haba jubab shuh shuh ïa ka jingkylli, u la ong ba ka NEEPCO ka don ruh ïa ka tnad treikam kaba shipor ha Guwahati ban peit na ka bynta ka jingtreikam ki projek kiba don ha Arunachal Pradesh bad ruh ha kiwei ki jylla jong ka thain shatei lam-mihngi jong ka Ri.
Ha kane ka sngi, u MLA ka Mawsynram u la pan ruh ka jingkular na ka sorkar ba kan peit lem ïa ka bha ka miat jong ki trai shnong kiba trei ha ka NEEPCO namar ka don ka jingsyier hapdeng ki paidbah ba bun kin sa duh noh ïa ka kam jon gki lada ïa ka head office la rah noh sha Guwhati ha ki por ban wan.
Shillong, Risaw 27: U Samla Bobby Nongrum u nongshad ba donsap jong ka jaidbynriew uba na ka shnong Sohra Laitryngew na ka dong Lumsainar uba dei ruh u khun jong i Bah Loriwel Buhsan bad i Kong Betsiliana Nongrum.
U Samla Bobby u la ïoh rung ban leit sha ka Grand Finale ka India Talent Fight ïa ka video jong u lyngba ka online bad hadien kata u la shah jied sha ka Mega Audition bad mar mar u la leit ban ïakynduh ïa ki nongïalam jong ka All Meghalaya Dancers Association ban pan jingïarap kumno ban leit shapoh nongbah Delhi namar u dei tang u khynnah na ka thain nongkyndong.
Kumta na ka liang ka AMDA khlem da pynslem ka la phone bad ka la ïoh ban ïa kren bad ki nongpynïaid jong ka India Talent Fight ban ailad ïa u samla Bobby Nongrum ban ïoh rung beit sha ka Semi Final khlem da donkam shuh ban leit biang sha ka Mega Audition khnang ban lait na ka jinglut jingsep bad na ka liang ki nongpynïaid ki la pdiang ïa u samla Bobby bad kiwei kiwei ban ïoh rung beit sha kane ka kyrdan.
Ki don haduh 8 ngut ki ba leit ïakhun ha ka jingïakop sawngut ki nongshad sawngut ki nongrwai bad napdeng kine baroh tang u samla Bobby Nongrum u la shah jied ban ïa khun ïa ka Grand Finale ka ban sa long shen ha baroh kawei ka ri India bad lada u jop ïa ka thong kan long ka burom bad ka jingwanrah nam ïa ka jylla Meghalaya.
Ïa ka Grand Finale na ka liang ka India Talent Fight kan sa pyntip noh shen ïa ka Tarik bad u bnai lyngba u channel TV jong ka Ri India baroh kawei.
U samla Bobby un sa ïoh ban rung ha ki magazine jong ka Ri India shen shuwa ban pynlong ïa ka Grand final.
Ka company ka India Talent Fight ka la kular ba ka don ka kabu ksiar ban don ha ki video Bollywood Album bad ka Big Reality Show kaba la jer kyrteng Love War bad tang ki celebrity ki lah ban don hangne bad un long ruh u nongbishar ha ki episode ki ban sa wan.
Une u samla donsap u dei u khun ba wan na ka longing kaba duk ba shu im tang dakaba bylla tih maw ban pyndap pynbiang ïa ka ïing ka sem bad u la hap ban iehnoh tang shiteng ïa ka jingpule jong u na ka daw kiba bun ki jingeh ha ka ïing ka sem.
Na ka liang ka All Meghalaya Dancers Association ka phah ïa ka kitbok ehdaw ïa une u samla ba un poi sha ka thong ha kane ka jingïakop hynrei ha ka juh ka por ka pynpaw ïa ka jingsngew bynñiaw ïa ka jinglehklet ka sorkar ban kyrshan lang ïa ki samla kiba donsap ba kin kham pyntbit ïa ka sap kaba ki don.
Shillong, Nailur 12: Ki MDC jong ka KHADC ha ka sngi Nyngkong da kawei ka sur ki la rai ban ym pdiang ïa ka rai ka sorkar ban pyntreikam ïa ka aiñ CrPC bad CPC ha ki Kashari ba hap hapoh ka jingpeit jingkhmih ka KHADC ne ki Kashari ba ïoh bor ban tian bishar na ka Khyrnit ba Hynriew ka Riti Synshar ka ri ïathuh u Bah Titos Chyne CEM ka KHADC hadien ba la wai ka jingïalang jong baroh ki MDC ban ïatai ïa kane ka mat.
Haba kren sha ki lad pathai khubor u Bah Titos u la ong ba kumba la ïeng naduh kaba sdang ba ka KHADC kan ym pdiang ïa kane ka rai ka sorkar namar kane kan pynduh bor ïa ki Kashari District Council bad ki Kashari Shnong, Raid bad Hima kiba la shim bishar naduh ki snem kiba mynshuwa eh.
“Lada phi peit na ka notification ba la pynmih ka ka sorkar ka la ong ba ki Kashari Distric Council kin bteng ban treikam kumba ki ju leh baroh shikatta kat kum ka bor ba la pynkup lyngba ka Para 4 bad 5 ka 6th Scheduled katba ha ka juh ka notification ka ong ba kane ka kyndon aiñ CrPC bad CPC kin treikam ha baroh ki Kashari ba don ha ka jylla bad kane hi ka jingpynbna ka sorkar ka dei beit ban pynduh bor ïa ka District Council" ong u Bah TitosU Bah Titos u la ong ruh ba na ka liang jong ki MDC kin sa leit ban ïa kynduh bad u Myntri Rangbah ka jylla ban ïakren bad u halor ka jingtyngkhuh kane ka hukum ka sorkar bad ka Khyrnit ba Hynriew kiba la ai bor ïa ki Kashari district Council ban bishar.
U la ïathuh ruh ba na ka liang ka Council kan sa leit ban ïakren bad u Lat ka jylla namar kane ka hukum ka sorkar kan don ka jingïatyngkhuh hapdeng ki kyndon ka riti synshar ba aibor ïa ka District Council bad kumjuh ka kyndon ba aibor ïa ka sorkar jylla.
“Ka jingthmu ban leit ïa kynduh jong ngi bad u Lat ka long namar kane ka hukum ka sorkar ka tyngkhuh hapdeng ki ar tylli ki bor ba la pynkupbor hi da ka Riti Synshar ka ri India" u la ongShuh shuh u la ïathuh ba na ka liang ka KHADC kan sa khot ïa ka jingïalang ïa ki khlieh nongsynshar kiba don ki Kashari ha ka jylli synshar ka jong ki.
U la bynrap ruh ba na ka liang jong u u la ïakren bad u CEM jong ka JHADC bad GHADC bad na ka liang jong ki ruh ki pynpaw ïa ka juh ka jingsngew kum ka KHADCHaba jubab la kane ka jingpynbna ka sorkar kan khring ïa ka Para 12 AA ka 6th Scheduled bad kan pynduh bor syndon ïa ki Kashari District Council bad jong ki Shnong, Raid bad Hima u Bah Titos u la ong kan ym don kaba kum kata namar kane kaba ka sorkar ka wanrah ka dei tang ka Notification ym satia ka Act.
Shillong, Nailur 12 : Ka sorkar jylla haduh mynta kam pat ïoh pdiang satia ïa kano kano ka jubab na ka sorkar pdeng haba ïadei bad ka Resolution ban pyntreikam noh ïa ka Inner Line Permit (ILP) ha ka jylla, pyntip u Myntri Rangbah ka jylla, Conrad K Sangma haba jubab ha Ïing Dorbar hynne ka sngi.
“Mynta kane ka kam ka don bad ka Ministry of Home Affairs ka sorkar pdeng, ngi hap ban ap ïa ka jingmynjur na ki," ong u Myntri Rangbah haba jubab halor ka zero hour notice ba wanrah da u MLA ka Nongpoh, Bah Mayralborn Syiem ha ka Dorbar Synrai hynne ka sngi.
U Pyntip ruh ba ka sorkar jylla ka la dep ban phah ruh ïa ka dorkhas kynthup ïa ka ILP kum kawei na ki mat jingdawa jong ki sha u Myntri Kampohïing ka Ri, u Amit Shah ha ka jingwan jong u ha ka 23tarik u Rymphang jong u snem ba la dep.
“Ka Meghalaya baroh ka dang ap khmih lynti ïa ka jubab na ka sorkar pdeng halor kane ka bynta," u la ong.
U Myntri Rangbah u la ong ruh ba ïa ka jingshimkhia jong ka sorkar MDA ka la paw da kaba mynjur ïa ka Resolution ha ka 19tarik u Nohprah 2019 hadien ba ka la don ka jingdawa kaba jur ban pyntreikam noh ïa ka ILP.
U la ïathuh ba ïa ka Resolution ki la phah sha ka MHA ha ka 23tarik u Nohprah 2019 bad ka sorkar ruh sa shisien ka la pynkynmaw biang ïa ka MHA lyngba ka shithi ba ki phah ha ka 17tarik u Naiwieng, 2020.
U Conrad u la ong ruh ba ka jingdawa ban pyntreikam ïa ka ILP ka la nang jur nang jur hadien ka jingpyntreikam ïa ka Citizenship Amendment Act (CAA) bad ki sengbhalang bapher bapher ki la leit ban pynlong jingïalang kylleng ka jylla ban pynpaw ïa ka jingsngew halor ka jingbym pyntreikam ïa ka ILP ha ka jylla.
U la pyntip ruh ba ka kynhun ki MLA ruh ki la kynduh ïa u Myntri Kampohïing ka Ri ha New Delhi ha ka 20tarik u Rymphang 2020 bad la pyntip ruh ïa ki ba ka sorkar pdeng ka dang bishar bniah ïa ka Resolution ba la mynjur da ka Ïing Dorbar Thawain ka jylla.
Shillong, Nailur, 12: Ka Sorkar Jylla ha ka Lah Sngi u Blei ka la thung da ka Magisterial Inquiry bad ka Independent Inquiry ban tohkit bniah ha kaba ïadei bad ka jinglait phet jong ki hynriew ngut ki runar na Jowai District Jail ha ka sngi Saitjaiñ jong ka taiew baladep.
Ha pyntip ïa kane ka jingjia ha ka Dorbar Synrai jong ka Iingdorbar Thawaiñ ka Jylla u Myntri ka tnat Kam Pohing u Bah Lahkmen Rymbui u la ong, “u District Magistrate u la bthah ïa u Additional District Magistrate jong ka West Jaiñtia HIlls u P.
Kr.
Boro ban pynlong ïa ka jingtohkit halor kane ka jinglait phet jong ki runar na Phatok.
"Ki saw ngut ki runar kiba la shah bom ïap ha ki paidbhur ki kynthup ïa u I Love You Talang na ka shnong Moorap, u Lodestar Tang na ka shnong Mootyrshiah, u Shidorki Dkhar na ka shnong Thangraiñ bad u Marsanki Tariang (koidi) na kas hnong Priang.
Ïa ka met jong kine ki saw ngut ïa mynta la buh ha ka jaka buh met ïap ha Civil Hospital, Ïalong.
U la pyntip ba la bynshet ruh ha u Additional Superintendent of Police jong ka West Jaiñtia Hills District ban pynlong ïa ka jingtohkit ba laitluid halor ki daw ba la pynlong ïa ki san ngut ki runar bad ïa uwei u koidi ban lait phet na Phatok.
La bynshet ruh ha u Additional District Magistrate Bah MA Challam ban pynlong ka jingtohkit ïa ki met ïap jong ki saw ngut ki runar kiba la shah bom ïap ha ki paidbhur ha ka khlaw ha sngi u Blei hajan ka shnong Shangpung, West Jaiñtia Hills District.
Ha ka sngi u Blei, da ki ngut eiei ki paidbhur na ki shnong bapher bapher hadien ba ki la ïoh jingtip ba u I Love You bad ka kynhun ki la wan thied ja song ha ka shnong Sjangpung ki la mih paidbah ban kthong bad ïoh khang kdong ha ka khlaw kaba don hajan ka shnong Shangpung.
U Bah Rymbui u la ïathuh ba tang shu ïoh jingtip, ka kynhun jong ki Pulit ki la hiar marmar sha kane ka jaka hynrei ynda la poi ha kane ka jaka ki lap ba ki saw ngut napdeng ki hynriew ngut ki runar ki la shah bom ïap ha ki paidbah.
“Ki Pulit ki la pyrshang ban ïakren bad ban pynjem ïa ka jingbitar jong ki paidbah khnang ban ïoh leit sha ka jaka ba la jia bad ban ïada ïa ki saw ngut.
Hynrei, hadien ka jingïakhun bad ki paidbhur ki don ruh ki Pulit kiba la mynsaw.
"“Ki Pulit ki la ïohlad ban shimti bad ban pynkit ïa ka met jong ki saw ngut kiba lait phet na Phateok sha ka Civil Hospital da ka jingai jingbit jong u Magistrate uba dang don ka kamram," u la ong.
“Hynrei ynda la poi ha Hospital, u Medical Officer u la pyntip ba kine ki saw ngut ki ladep khlad lypa," u la bynrap.
Arngut napdeng kine ki hynriew ngut kiba la lait thaw da ka said na ka jingshah bom ïap ha ki paidbhur ki long u Ramesh Dkhar na ka shnong Mihmyntdu bad uwei pat u bym ïa don lang ha kane ka kynhun u dei u Rikmenlang Lamare na ka shnong Barato bad haduh mynta ym pat tip satia shano kine ki arngut ki don bad ki Pulit ki dang pynlong ka jingthwet kaba jur ban ïoh kem ïa ki, la ong shuh shuh u Myntri ka tnat Kam Pohing.
Shwa kane u Myntri ka tnat Kam Pohing u la pyntip ba la register da ka criminal case pyrshah ïa ki san ngut ki nongtrei ka Jowai District Jail kiba kynthup ïa u Rajesh Swer (head warden), u Champmilan Kynjing (warder), u Damelahun Sun (temporary warder), u Pyndaphor Bamaon (warder) bad u Alexier Lamtam (temporary warder) hadien ka jinglait phet jong ki san ngut ki runar ba dang shah tian bishar bad uwei u koidi na District Prison and Correctional Services, Jowai ha ka 10 tarik mynta u bnai.
Ka jingtohkit ba malu mala ka lap ba ïa ka District Prison Jowai la pynïakhlad ha ki lai tylli ki bynta (security perimeters)ha kaba ïa ka khyrdop banyngkong bad ka khyrdop ban mih shabar la pahara da ki Pulit jong ka 6th MLP Bn bad ïa ka khyrdop ba ar bad ba lai la pahara da ki nongtrei jong ka Phatok.
U Bah Rymbui u la ïathuh ba ha ka por kumba 1.
45 baje jong ka 10 tarik u Nailur, katba u Warden u dang rung sha ka khyrdop kaba lai, u la shah thombor bad shah pynbor ban plie ïa ka khyrdop kaba lai hadien ba u nongap ïa ka khyrdop kaba lai u la shah thombor bad kumjuh ruh ha ka khyrdop kaba ar.
Ynda la poi ha ka khyrdop kaba nyngkong ban mih shabar, ïa kaba la pahara da u Pulit jong ka 6th MLP Bn, une u Pulit u la pyrshang ban pynsangeh ïa kine ki runar da kaba siat shi kuli sha suiñ.
Hynrei, une u Pulit u la shah tangon da ka tiar kaba nep na khlieh bad ki runar ki la thombom ïa u bad ïohlad ban mih shabar jong ka khyrdop.
Ha kane ka jingjia, saw ngut ki nongtrei jong ka Phatok bad uwei u Pulit ki la mynsaw bad ïa une u Pulit la pynkit noh mardor sha Hospital ban ïoh jingsumar, la ong u Bah Rymbui.
Tang hadien kane ka jingjia, la phah jingtip sha baroh ki Police Unit ha ka District bad la pynlong ruh ka jingthwet kaba jur da ki Pulit.
Ïa ka jingpyntip la phah ruh sha u Special Superintendent of Oolice (CID), ban pyntip sha baroh ki Police Station jong ki District.
Shillong/Jowai, Nailur, 12: Shi sngi hadien ba u Ramesh Dkhar u la lait thaw da ka said ban shah bom ïap ha ki paidbhur ha ka shnong Shangpung, West Jaiñtia Hills District ha ka Sngi u Blei, ki Pulit ki la kem ïoh ïa une u runar ba la lait pheit na phatok ha ka Lah Sngi u Blei ha ka por shiteng sngi.
U Superintendent of Police ka West Jaiñtia Hills District u BD Marak haba pynthikna ïa kane, u la ong ba ïa u Ramesh Dkhar la lap da ki katto katne ki briew ha ka shnong Muthlong bad mar mar ki la pyntip sha ki Pulit, kiba la leit kyrkieh ban shimti noh ïa u khnang ban ïada na kano kano ka jingjia kaba sngewsih.
Lyngba ka Video ba la saphriang ha ka rynsan jong ka Social Media, la ïohi ba ki paidbah ki la shu kem im ïa une u runar khlem kano kano ka jingbom jingtied kumba la jia ïa ki saw ngut kiwei pat.
Kum ban shu pyntip hangne ba ki saw ngut ki runar ba dang don hapdeng ka jingshah tian bishar ki la shah bom ïap ha ki paidbhur ha ka Sngi u Blei ha ka jaka khlaw kaba don ha khappud jong ka shnong Muthong bad ka shnong Shangpung.
Ki saw ngut kiba la shah bom ïap ki kynthup ïa u I Love You Talang, u Lodestar Tang, u Shidorki Dkhar bad u Marsanki Tariang.
U Rikmenlang Lamare u bym don lang bad ka kynhun u I Love You u la lait thaw na kane ka jingjia ba sngewsih.
Ka Ophis jong u Deputy Commissioner ka West Jaiñtia Hills District lyngba u Additional District Magistrate u P.
Kr.
Boro, ha ka lah sngi u Blei ka la pynmih da ka jingpynbna ban pyntip sha kino kino ki briew, ki riewshimet, ki kynhun bad ki Rangbah Shnong kiba kwah ban ai sakhi ha kaba ïadei bad ka jingkynnoh bom ïap ïa ki saw ngut ki runar ba la lait phet na Jowai District Jail kaba la jia ha ka 11 tarik u Nailur, 2022 kiba kynthup ïa u I Love You Talang, u Lodestar Tang, u Shidorki Dkhar bad u Marsanki Tariang ha ka shnong Nongrim, Shangpung Khliehmuchut.
Lyngba kane ka jingpynbna, ka Ophis u Deputy Commissioner ka la pyntip ba ki paidbah ki lah ban wan hi da lade ha ki kynta treikam naduh ka 12 tarik haduh ka 16 tarik u Nailur, 2022 ha ka ophis treikam jong u Additional District Magistrate u P.
Kr.
Boro ha ka kamra kaba 120 (ha ka mala kaba nyngkong) ban shim ïa ki jingkren bad ki sakhi ha kaba ïadei bad kane ka jingjia.
Shillong, Nailur 12 : U Myntri Rangbah ka jylla, Conrad K Sangma ha ka sngi Nyngkong u la ong ba u Chief Whip jong ka Liang Pyrshah, Bah George B Lyngdoh u la shu thok ban ong ba ka sorkar ka khlem ïa syllok lang bad ki paidbah ha ka por ba soi ïa ka Memorandum of Understanding (MoU) bad ka Assam na ka bynta ban pynbeit noh ïa ki hynriew tylli ki jaka ba kajia ha ka kylla kaba nyngkong.
Katei ka mat ka la wanrah ruh ïa ka jingïatai kaba khluit bha hapdeng kitei ki arngut ha ka Dorbar Synrai kaba long ha kane ka sngi Nyngkong.
“Ka long kaba sngewsih ba u dkhot ka ïing u pyrshang ban ïalam bakla bad nga lah ruh ban ong ba kadei ka jingthok,"ong u Conrad haba jubab halor ka jingkynnoh jong u Bah George ba kam don satia ka jingïatai bad ki paidbah ha ka kylla kaba nyngkong.
Utei u Chief Whip ka Liang Pyrshah u ong ruh ba dei hadien ba la kut ka kylla kaba nyngkong ba ki Hima bad ki paidbah ki la pyrshah ïa ka jingsoi ïa ka MoU bad ki jaka kiba la ai sha ka Assam da ka sorkar jylla.
Hynrei, u Myntri Rangbah pat u la ong, “Ha ka jingshisha ka jingïakren ha ka kylla kaba nyngkong ka la long bunsien bha bad ki paidbah bad kadei ruh ha ka sien kaba nyngkong ba ki myntri sorkar ryngkat ki heh sorkar ki la leit shaduh ka jaka ba shah ktah ban pynlong jingïalang kaba ym pat ju leh mynno mynno ruh.
"Da kaba kyntu ïa u MLA ban kiar na kaba pynmih ïa kum kitei ki kyntien, u Myntri Rangbah u laong, “Phi don ha ka Ïing Dorbar kam dei satia ka press conference, kumta dei ban kren ïa kaba dei ka jingshisha.
" Katkum ka jingong jong u, baroh kiba don bynta ha katei ka kam, kynthup naduh ki district counicl, ki sengbhalang bad kiwei kiwei ki la ïoh ban ïa syllok lut ha ka kylla kaba nyngkong jong ka jingïakren pynbeit pud.
Haba pynphai nia kylla, u Bah George u la kyntu ïa u Myntri Rangbah ba u dei ban kiar na kaba pyndonkam ïa ka kyntien, ‘ki dkhot ki thok’ bad ong ruh ba katkum ki kyndon ym lah satia ban kynnoh kumta ha ki dkhot jong ka Ïing.
U ong ruh ba ka KHADC ka la dep ban mynjur da ka Official Resolution ban pyrshah ïa ka jingsoi ïa ka Memorandum of Understanding (MoU).
“Ngi don ruh ïa ki shithi na ka Hima Mylliem kaba pyrshah ïa ka MoU.
Ngi don ruh ki paidbah kiba ieng pyrshah namar kim kwah ban leit sha Assam.
Ban khot ïanga u riewthok kam lei lei namar ka shong ha ki paidbah ban bishar," ong u Bah George.
Shuh shuh u la buh jingkylli ba kumno u Myntri Rangbah u khie dom haba u kren ïa ka jingshisha.
“Nga kwah ban kyrpad ïa ka sorkar namar myn ha kane haba ngi pan ïa ka draft MoU ban wanrah hapoh Ïing Dorbar ka khlem long satia bad bun ki jaka ki la duh kumta ha kane ka kynti kaba mynta bad ha ka kylla kaba ar ban syllok kum ka Ïing khnang ban ïoh ban ïatai sani naduh tynrai ha shwa ba ka sorkar kan ïaid shakhmat ban rai khatduh," u la bynrap biang.
U Myntri Rangbah hadien kane pat u la ong ba ka daw kaba u ong ba u dkhot ka Ïing u pyrshang ïalam bakla kadei namar u ong ba ki paidbah kim shym la ïoh lad satia ban ïa syllok.
“Da kaba ym treh ban mynjur lane pyrshah kam mut pat ba ka jingïakren ka khlem don,"u la ong.
U Conrad u la kular ruh ba baroh kiba don bynta ha katei ka kam kin ïohlad ban ïa syllok lang ha ka kylla kaba ar jong ka jingïakren pynbeit pud ban pynbeit na ka bynta ki hynriew tylli ki jaka kiba dang don hapdeng ka jingïakajia.
“Ka jingïakren kam dei satia kaba tang shisha hynrei ka kam ka la ïaid bad haba ka la ïaid, ngin sa khot khot ban ïa syllok lang, ngin sa don ka jingpynshai paidbah bad bun ki jingïalang ha shwa ba ngin ïaid shakhmat.
" Shuh shuh u Myntri Rangbah u la kyntu ruh ïa ka Liang Pyrshah ba kam dei satia ban ïaleh politik haba ïadei bad ka ishu khappud.
“Nga kwah ban kyrpad namar kane kadei ka ishu kaba khia bad kam dei satia ka ishu ban ïalehkai politik.
Kumta kiar ban leh politik," u ong da kaba kyntu ïa ka Liang Pyrshah ban ai jingmut kiba tei haba ïadei bad katei ka bynta.
Shillong, Nailur 12 : Ka sorkar ka la pynkhreh ban pynïaid beit shakhmat ban pyntreikam ne plie ïa ka Casino namar u Myntri ka tnad Taxation u James K Sangma mynta ka Lah Sngi U Blei u la ong hapoh ka ïing dorbar ba ka Meghalaya Regulation of Gaming Act and Rules 2021 ka pynthikna ba yn plie ïa kane ka jaka ym na ka bynta ki trai jylla hynrei tang na ka bynta ki briew kiba na shabar ka jylla bad ïa kiba na shabar ri kiba kwah ban ïalehkai ïakhalai haba ki wan kai ne wan donkam sha kane ka jylla.
U la ïathuh ruh kumba long mynta ki la don lai tylli ki kompani kiba la pan licence ban pynïaid ïa ka Casino ha katei ka jaka ha Jorabad.
“ Nga kwah ba pynthikna ba kane ka jaka ban buh ïakine ki kam ïalehkai khalai kam dei na ka bynta ki trai jylla bad ki trai jylla kim lah ban rung sha kane ka phyllaw lait noh tang ki bar jylla bad ki bar ri kiba wan jngohkai sha ka jylla ne kiba wan na ka bynta ki kam ki jam ne ka khaïi pateng jongki" ong u James haba jubab ia ka Call Attention Motion ba la wanrah da u MLA ka Umroi Constitueny bad Chief Whip ka Liang Pyrshah u bah George B Lyngdoh.
U la ong shuh shuh ki trai jylla kin ïoh jingmyntoi tang haka jingïoh kam ïoh jam, ka jingkyntiew ïa ka put ka tem tynrai, ka kolshor, ka shad ka mastieh, ki rukom thaiñ jaiñ tynrai, ki jingbam tynrai, ki jingthaiñ kti, ki jaiñ ryndia muka bad kiwei kiwei.
ïa kane ka mat la wanrah hapoh ka ïing dorbar da u bah George halor ka jingmih khubor ba ka Joint Action Committee Against Casino (JACAC) kaba la seng da ki seng bhalang bad ka Synjuk ki Rangbah Shnong ban pyrshah ïa ka jigthmu jongka sorkar ban plie ïa ka Casino ha Ri Bhoi District.
U James u la ong ka tnad Taxation hashwa ba kan thaw ïa ki kyndon ha kane ka Aiñ, ka la dep buh ïa kine ki kyndon, ka la dep buh ha ka website bad pynmih ruh ha ki kot khubor ha kaba la kyntu ïa ki nongshong shnong ba kin ai ïakino kino ki jingai jingmut la ki pyrshah ne pdiang bad ïa kane la pynmih ha ki kot khubor ha ka 27 tarik Nailar 2021.
Hynrei haba ym don ba phah ïakino kino ki jingai jingmut ka tnad ka la pynskhem ïakine ki kyndon aiñ da kaba kynthup ruh ïa ki kyndon kumno ba ïada ba ki trai jylla kin ym ïoh ban ïashim bynta.
U la ong ka sorkar ha ka por ba ka thaw ïa ka Meghalaya Regulation of Gaming Acts and Rules 2021 ka la buh ruh ïaki kyndon ba ki trai jylla kin ym ïoh ban rung sha phyllaw ba la buh ïa kine ki kam ïalehkai ïakhalai.
Ul a ong ba ka Rule 19 (x) ka la kdew shai ba kiba lah ban rung kin long tang kito kiba don ka ID bad kata ruh kiba dei na shabar ka jylla Meghalaya bad kane ka kdew shai ba ki trai jylla kin ym lah ban rung ha kane ka jaka.
Shuh shuh u la ong ym lah ban len ka jylla ka la ïoh ka jingkyrkhu na ka jingdon kiei kiei kiba itynnad ha ka hyrei ka sorkar ka la ïohi pat ba ki jylla ba marjan ruh ki la ïabeh shakhmat ban kyntiew ïaki kam jngohkai namar ki ïasyriem hi ki sawdong sawkun jongki ba ka jylla Meghalaya, nalor kata ki don ruh kiwei kiwei ki jingkhring ia ki nongwan jngohkai kum ka histori, ka kolshor, ki jingbuh jingsat mynbarim, ki jingohshrong dur bad ter ter.
Kumta ka sorkar ka hap ban wad ki lad ki lynti kumno ban dang khring ïa ki nongwan jngohkai sha kane ka jylla ym tang ïa kiba pdeng ka jingïoh jingkot hynrei wat ïa kiba riewspah ruh.
U la ong ka kam ïakhalai ka dei kaba la don lypa ha ka jylla bad ngim lah ban len ïa kane da lei lei ruh.
“ Ngi don ka jingthoh tim, ka jingïathong ha ki kam siat khnam, ïa turmasi, ïa puh syiar, ki kam khalai khruk khruk bad ter ter".
Ka jingthoh tim ka dei kaba la don lypa tad haduh ban da ithuh ïa ka da ka sorkar ha u snem 1982.
U la ai nuksa ba ka jylla kum ka Goa bad Sikkim ki la lah ban kyntiew ïa ka kam jngohkai da kaba ithuh ïa kane ka kam ia khalai bad kine ruh ki la buh da ki kyndon ban ym shah rung ïaki trai jylla sha kum kitei ki jaka khnang ba kan ym don kano kano ka jingktah.
U la ong ka jingithuh ïa kane ka kam ka la wanrah ka jingmyntoi bad kyntiew bha ïa ka kam jngohkai.
U la ong ruh lada ka sorkar kam ithuh bad wanrah da ka aiñ kan long kaba eh ban khang lad ïa ki briew ban pynïaid beaiñ ïa kane ka kam bad lada ka long beaiñ wat ki khynnah rit shynrang bad kynthei ruh kin ngop beit.
Ha kane ka juk jong ki kor ki bor teknoloji kaba la wanrah ka jingkylla ha ki liang bapher bapher bad ym lah ban shu shah kynoi khlem da ïabeh shakhmat.
Kumta ban wanrah da ka aiñ ka long kaba donkam ban khang lad ïakino kino ki kam leh beaiñ halor kane ka kam.
U la ong ruh ba ka jingkynnoh ba ka sorkar ka khlem wanrah ka roi ka par ha Ri Bhoi kam long kaba shisha namar ka Ri Bhoi ka ïoh ka jingithuh kum kata kawei ka district ba la kiew bha ban wan balai ha ka ri ka dei namar ka sorkar MDA ka la kyntiew bha ïakane ka District.
Kumta u la ong na ka bynta u Myntri Rangbah ka jylla bad ka sorkar hi baroh kawei “ Nga kwah ban phla hapoh ka ïing dorbar ba ngi kwah ban rah ïa ka nam bad burom ka Ri Bhoi ha ka kyrdan ba nyngkong haki por ki ban sa wan" ong u James.
Shillong, Nailur 13 : Ka East Khasi Hills District Ches Association (EKHDCA) ha ka jingïalang kaba la pynlong ha Govt.
Girls, Higher Secondary School, Shillong ha ka 10 tarik Nailur 2022 ka la ïoh ban jied ïa ki nongkitkam kiba thymmai jong ka association.
Ki nongkitkam ba thymmai kiba la shah jied jong ka EKHDCA ki kynthup ïa u Bah K.
M Warjri kum u President, Bah Khrawkupar Pajat (Vice President), Bah Bah Rijied Katrai (Secretary), Sumar Selon Ki Khonglah (Joint Secretary), Nobleman Wanniang (Finance Secretary) bad Bah Jerry N (Publicity Secretary)La ïoh ruh ban jied ïa ki dkhot ka Executive Committee ba kynthup ïa u Amit Saraf, Kong Alisha Lyngdoh, Kong Aitilynne Diengdoh, Bah David Nongbet bad Bah F.
Thangkhiew.
Jowai, Nailur 13 : Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun hapdeng ki ar kynhun kata ka Shangpung Lumïawmushai pyrshah ïa ka Sohmynting, ha kaba ka kynhun ïalehkai jong ka Shangpung Lumïawmushai kala jop da 5-0 kol ïa ka Sohmynting.
Ïa kitei ki kol na ka Lumiawmuchai Shangpung la thep da u Bantei Iakai ha ka minit ba 1, u Sanki wa oo Law ha ka minit ba 35, u Defender Sutnga ha ka minit ba 41& 46 bad u Tympang Tangliang ha ka minit ba 90+3.
Ka jingïakhun lashai ka sngi 14 tarik kan long hapdeng ka Mynthong pyrshah ïa ka Khimusniang ha ka por 3 baje janmiet.
Shillong, Nailur 13 : Ka lympung ïalehkai football ka 6th Khulumala Memorial Football Tournament jong ka Jingïaseng Samla Pala District ka la poi noh sha kaba kut ha ka sngi ba ar ha madan ïalehkai jong ka Balang Presbyterian Kseh.
Ha katei ka lympung ïa ka nam lahduh ha ka liang ki shynrang la ïoh rah da ka Jingïaseng Samla Balang Umkyrpong kaba la pynliem lyngba ka tie breaker da 5-4 kol ïa ka Jingïaseng Samla Balang Larket, katba ha ka liang ki kynthei ïa ka nam lahduh la ïoh rah da ka Jingïaseng Samla Balang Umkyrpong kaba la pynliem ïa ka Jingïaseng Samla Balang Kseh da ka jingïashut tie breaker da 5-3 kol.
Shwa ban sdang ka jingïalehkai la ïoh ban pynlong da ka jingïalang kaba lyngkot hapoh ka jingïalam jong u Chairman jong ka Jingïaseng Samla District, u Tbn.
D.
S.
Salahe.
Ha kane ka sngi la ïadon lang ryngkat ban sakhi ïa kane ka jingïalehkai da ka jingdon ryngkat ka Kong Synta Mary Shylla kum ka Kongsan bad Bah Chibor Wahlang kum u Symbud Kongsan ha ryngkat ka jingdon lang ki Pastor, ki Tymmen Basan bad ki nongshah khot sngewbha.
Ha kaba sdang la ïoh shwa ïa ka jingkren na u Rev.
D.
H.
Malang, Pastor incharge, uba la kitbok kitrwiang bad ruh ka jingai mynsiem ïa ki khun samla, bad la ïoh ka jingkren na u symbud kongsan Bah Chibor Wahlang u ba la ai mynsiem ïa ka District bad ki khun samla ba kin nanglah ban pynmih shuh ki kynja jingïalehkai khnang ba ki khun samla kin lait na kiba bun ki jingsniew bad kaba khatduh la ïoh ka jingkren na ka kongsan Kong Synta Mery Shylla kaba la pynpaw ka jingsngewnguh ïa ka District kiba la khot sngewbha ïa ka ban long kum ka kongsan ha kane ka sngi bad ka la ai shibun ki kyntien kyntu kynpham ïa ki khun samla ba kin long kiba smat ba sting ha ka ban kilan met ha kiba bun ki kam sport na ka bynta ka jingmyntoi ïa ka met ka phad bad ruh kumjuh ïa ka koit ka khiah bad ban shakri ïa U Blei ba kin long ka nuksa ïa kiwei.
Ha kane ka sngi la pynïalehkai ïakp mareh ba 100 m race tang na bynta ki kynthei ha kaba ka samla Daplin Pasleiñ kaba dei na ka Balang Umkyrpong ka la jop ha ka kyrdan kaba nyngkong, ka samla Sumarbha Manar na ka Balang Kseh ka la wan ha ka kyrdan kaba ar bad ka samla Phidora Pasleiñ na ka Balang Pala ka wan ha ka kyrdan kaba lai.
Ki lahduh baroh kin ïoh ban leit mihkhmat sha ka Jingïaseng Samla Sutnga Presbytery ka ban sa long ha u bnai Risaw mynta u snem 2022.
Ha kaba pynkut ka Jingïaseng Samla Pala District ka ai ka jingkhublei ïa ki Kongsan bad symbud Kongsan naduh ka sngi ba sdang haduh ba pynkut ïa kane ka tournament bad kumjuh ïa ki Pastor bad ki Tymmen Basan jong ka Jingïaseng Samla Pala District bad ïa kiba nabar ruh.
Shillong, Nailur 13 : Ka Mawynrew Cup Committee (MCC) ha ka sngi ba ar ka la bteng biang ka jingpynïalehkai football jong ka Mawkynrew Cup jong ka Zone IV ha madan ïalehkai Jatah Lakadong.
Ha katei ka sngi la ïoh ban pynïalehkai lai tylli ki jingïalehkai.
Ka jingïalehkai kaba nyngkong ka la long hapdeng ka Siangkhnai SC pyrshah ïa ka Syntung ha kaba ka jingïalehkai ka long kaba mar ïakhaid bha bad dei ka Siangkhnai kaba la khur ïa ka jingjop da kaba pynliem lyngba ka jingïashut tie breaker da 6-5 kol.
Ha ka jingïalehkai kaba ar, ka la long hapdeng ka Ksanrngi pyrshah ïa ka Mawsna bad ka Mawsna ka la jop da 2-1 kol ha ka jingïakhun kaba jwat bha, katba ha ka jingïalehkai kaba khatduh ha katei ka sngi, ka la long hapdeng ka Nohroh FC pyrshah ïa ka Mawsir SC bad ka Nohron SC ka la pynliem da 3-0 kol.
Shillong, Nailur 13 : Ka long ka burom bad ka jingsarong kaba khraw ïa ka jylla Meghalaya hi baroh kawei ha kaba ka Marqueenless Ramsiej ka la jop ïa ka takma ksiar ha ka sngi kut jong ka lympung ïalehkai 33rd East Zone Junior National Athletics championship 2022 na ka ïakop mareh 5000mts jong ka kyrdan U-20 ki kynthei.
Ka Marqueenless Ramsiej kadei ruh ka kynthei kaba nyngkong ban jop takma ksiar ha katei ka jingïakop mareh bad u Wolbetstar Ramsiej u la khur biang ïa ka takma rupa ha ka ïakop mareh 10000mts Boys U20, ka Anushka Majhong ka jop takma rnong ha ka Highjump jong ka kyrdan U16.
U Skhemlang Subba (800 & 1500mts) bad Donbok Shabong (400mt run) watla ki khlem jop takma pynban ki la lah ban ïalehkai bha ha katei ka lympung.
Na ka liang ka association ka pynpaw ka jingsngewkmen bad ai khuble ïa ki nongïalehkai kiba la khur takma watla hapdeng ka jingbym lah ban kilan met ha ka rukom kaba janai pynban ki la lah shisha ban wanrah nam bad burom ka jylla hi baroh kawei.
Ka la ai khublei ruh ïa ki coach, ïa ki nongtrei jong ka Directorate of Sorts and Youth Affairs hapoh ka jingïalam ka Kong WAM Booth kiba la ïarap na bynta ki nongïalehkai, ïa u Munin Changmai uba dei peit ïa ka SAI Centre Shillong bad kumjuh ruh ïa ki nongthoh khubor kiba la ïarap ban pathai ïa ka khubor na bynta ka jingtip ki paidbah.
Ka lyer elekshon na bynta ka elekshon MLA 2023 ka la sdang ha ka jylla baroh kawei bad ha kine ki por ngin sa ïohi ba bun ki paidbah kin sa klet noh ïa ki kyndon aiñ ïada COVID namar la trei ka shongshit ïalap elekshon.
Kumta naduh mynta ka la dei ka por ïa ka sorkar jylla ba kan tuklar noh mardor bad pynap da ki kyndon kiba kham pyrkhing khnang ba kan ym don satia kano kano ka jingsaphriang biang jong ka khlam sa shisien ha kane ka jylla.
Da kaba phai dien shwa ïa kaei kaba la jia ha kine ki arsnem ba ka Meghalaya ka ïakhun ïa kane ka khlam COVID, ngi sakhi ba ha ka kylla kaba nyngkong katei ka khlam i kumba ka ïaid lait na kane ka jylla hynrei khlem poi pyrkhat puk kumba shah hiar thma ka syllad.
Kaba kham i tieng eh kadei hadien ka kylla kaba ar ba kane ka khlam ka syllad khlem map shuh ka la shu sar naphang la ka long ïa ki heprit haduh kiba dang khie samla bad wat haduh kiba la noh ka rta.
Kumba ha kum kane ka por ba ka jylla ka pynkhreh ban ïakhun bad ïada lypa sa ïa ka thma pyrshah ïa u Omicron, ka dei ka pali jong uwei pa uwei u nongshong shnong ba da lei lei ngim pat long satia ban kheiñsting la ka long ha ki jaka paidbah, ki iew ki hat lane wat ha ki jaka kynduh ba kham bun briew.
Kine ki dei ki por ba kordor bha kaba ngi hap ban phikir katba katei ka khlam kam pat poi ha kane ka jylla.
Donkam ruh ïa ki kmie ki kpa ban long kiba phikir katba lah ïa ki khun ki kti kiba dang kham lung rta khamtam eh kito kiba hapoh 15 snem kiba ym pat lah ban shim ïa ka tika.
Ki sngi kiba kham eh i kumba ki ap biang ban lyngshop ïa kane ka jylla ruh lada ka sorkar jylla ryngkat ki paidbah kim long kiba peitngor lypa katba dang biang ka por.
Kum ki nongshong shnong kim dei ruh ban khein shngaiñ lane shlur biej ha kum kane ka por khlem da ïada ïalade haba ki leit jingleit shabar jong ka jylla namar khlem artatien shisien ba la mih shabar kan don beit ka jingïakynduh briew khamtam eh ha kito ki jylla ba utei u kynja khniang jingpang u la don.
Donkam ruh ïa kito kiba ju trei ha ki kam kiba ïadei bad ki briew kiba na shabar ka jylla la ka long ha ka khaii pateng ne kino kino ki kynja kam ba kin shim lang ïa ka jingkitkhlieh ban snohkti lang bad ki bor sorkar khlem da kiar ne ïaid lait ïa ki jaka test ba la buh kyrpang da ka sorkar haman la ki lad.
Kam don satia kano kano ka kam ka bym lah lada ki paidbah ki ai ka jingïatreilang bad ki bor sorkar, ki bor pynïaid shnong bad khamtam eh ban shim ïa ka jingkitkhlieh ban ym thok dalade ïalade na ka bynta ka jingshngaiñ jong ka imlang sahlang.
Ka jingïada kaba pyrkhing kumba la maitphang da ka sorkar jylla kadei kaba kongsan bad donkam kyrkieh bha ha kum kane ka por khamtam eh haba ïadei bad ka jingthmu ban pyrkhing na man ki jaka rung sha kane ka jylla khnang ba kan ym don kano kano ka jinglait suk jong ki briew kiba wan rung shapoh ka jylla khlem da test ïalade ne pyntikna ba kim don satia ïa utei u khñiang jingpang.
Nongstoiñ: Ha ka taïew ba la dep ki nongïalam jong ka Federation of Khasi Jaiñtia and Garo People Rambrai circle, ki la hiar sha ka shnong Mawbuhtraw ban pynlong ïa ka jingïalang bad ki samla jong ki shnong kiba don ha katei ka thaiñ.
Ha katei ka sngi la pynlong ïa ka jingïalang ha ka ïing dorbar jong katei ka shnong, ha kaba la pynïaid da u bah Planding Mawlieh Agricultural secretary jong ka FKJGP Rambrai circle, ha ryngkat ka jingïadon lang jong ki nongïalam ba hakhmat jong ka seng ki riew rangbah jong ka shnong ryngkat bad ki samla kiba la wan pynïasoh kum ki dkhot ba thymmai sha ka seng.
Ki nongkren ba kongsan ha katei ka jingïalang ki long u bah Shanbor Nongphud General secretary, bah Robert Benison Wahlang Chief Organiser, bah S.
