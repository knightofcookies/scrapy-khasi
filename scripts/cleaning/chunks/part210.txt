“Kum ki nongkyrshan jong ka Congress bad jong u Bah Gabriel ha Nongstoiñ phim dei ban shah thied da lei lei.
Namar ka jingïaleh mynta ka long Congress pyrshah ïa ka sorkar MDA, kaba mut pyrshah ïa ka NPP, UDP, BJP bad PDF.
Ka thong jong ka Congress mynta ka long ba ngi dei beit ban jop ïa kine ki saw party".
“Phi lah ban mutdur ba haba ka elekshon ka la ha jingkhang, ba kine ki seng ki sdang ba pynbna ïa ki skhim lai phew jait.
Nangta kane ka sorkar MDA kaba kine ki saw party ki don, kam shym don kano kano ka jingmyntoi kaba wanrah ïa ka ïoh ka kot kaba wanrah ïa ka pla tyngka jong ka sorkar lane ïa ki paidbah.
Lada don balei ka pynshah thngan pynshong miet ïa ki nonghikai hajan Secretariat".
“Haba ki pan ym don ei ei ban ai namar ym don pisa ban ai.
Katba u dewiong ba shu kit beaiñ na ka Jylla shabar ka jylla da ki 30 haduh 35 metric ton, hato shano ka pisa ba ka fine na ki trok kit palat pud, haba kam don ha ka pla pisa jong ka sorkar.
Sngewsih ban ong ba pisa baroh ka rung beit tang sha ka party fund jong ki".
“Kane ka sorkar hi kan ym lah da lei lei ban ai ka jingsynshar kaba hun.
Lada ïa kren ïa ka suk ka saiñ ngim ïohi ïa ka kata ka jingshongsuk ha la ka jylla, kata la ka long ha Shillong ne ha ki jaka khappud, ym don jingshngaiñ satia.
Lada kan wan biang sa shisien ha ka bor, ka jingma ka ap ba sa kan die duh syndon ïa ka jylla hi baroh kawei", u la ong.
Jowai, K’Lyngkot 19: Shi bynta ban wanrah ïa ka jingïaid beit ïait ryntih jong ka Elekshon Meghalaya Legislative Assembly (MLA), na ka liang u District Magistrate ka West Jaiñtia Hills ula pynmih ïa ka hukum kaba bthah ïa baroh kiba bat suloi (Arms License Holder) ba kin leit aiti shipor ïa ki suloi jong ki ha ryngkat ki Xerox copies sha ki Police Station ne Outposts kiba don ha jan bad yn aiti biang ïa ki hadien ba la dep ka Election.
Kane ka hukum kala khnang pyrshah ïa kino kino ban rap ïa ki suloi, hynrei kane ka hukum kam shem la treikam na ka bynta ki nongpahara naduh ki pulit, ki shipai kiba la ai bor ban pyndep ïala ka kamram.
Kiba leh pyrshah ïa kane ki lah ban shah pynshitom katkum ka kyndon hapoh ka U/S 25 1B, (b) namar ka jingbym leit buh jong ki ïa ki suloi katkum ka Sub Section (1) of Section 21, ha kaba ki lah ruh ba shah set patok kaba ym duna ïa ka shisnem lane ka lah ban bteng sha ka lai (3) snem ha ryngkat ka kuna.
Khliehriat, K’lyngkot 19: U Deputy Commissioner (Supply), East Jaiñtia Hills District, u pynbna paidbah ba ka sorkar pdeng ka la rai ban sam khaw ei khlem donkam ban siew pisa sha baroh kito kiba ïoh jingmyntoi na ka NFSA (AAY bad PHH) bad kane ka dei lyngba ka Food National Security Act na ka bynta shi snem ka ban sdang naduh u bnai kyllalyngkot 2023 haduh u bnai nohprah 2023.
Kumta la bthah sha baroh kito kiba don ïa ka card AAY bad PHH ba kin shim ïa utei u khaw na ki dukan Fair Price Shop Dealer jong ki khlem donkam ban siew pisa mynta baroh shisnem.
Jowai, K’Lyngkot 19 : Namar ka jingtreikam jong ka model code of conduct na ka daw jong ka Assembly election, kumta u District Magistrate ka West Jaiñtia Hills ha ka jingpynmih hukum mynta ka sngi katkum ka kyndon 144 CrPC la khang ïa kino kino ki riew shimet ne ki kynhun ban rah pisa ha lade haduh Rs.
50,000/- (Sanphew hajar) tyngka hapoh ka District.
Kane ka hukum kan treikam naduh ba la pynmih ïa ka bad kan bteng haduh ban da dep ka elekshon.
Ha kawei pat ka hukum u District Magistrate ka West Jaiñtia Hills ula pynmih ba la khang ban dro ne thoh dak ha ki kynroh rud surok ne ha ki kynroh jong ki riew shimet, namar bunsien kane ka wanrah ka jingujor na ka liang jong ki trai kynroh bad ka wanrah ka jingbym ïasngewthuh jingmut hapdeng ki para nongshong shnong.
Ym shah ruh ban pynlong ïa ki rali ne ki jingïaid proseshon nangta ka jingwah ïa ki banar ba heh ne barit yn shah tang lada ïoh bor shwa na ki trai ïing ryngkat ka jingaibor na ka ophis jong u DC.
Yn ym shah ban pynlong kino kino ki jingïalang paidbah khlem da ïohbor na ka ophis jong u DC bad ruh na u Waheh Shnong jong kato ka jaka ba thmu ban pynlong jingïalang paidbah.
La khang ruh ban pynsawa ïa ki kor sawa (PA System) hapdeng ka por 10:00 PM haduh 6:00 AM.
Nongpoh, Kyllalyngkot 19: U District Magistrate ka Ri Bhoi District u la pyntip paidbah sha baroh ki paidbah ka Ri Bhoi District ba ka Election Commission ka Ri India ka la dep ban pynbna ïaka tarik jong ka election ban jied thymmai ïa ki nongmihkhmat sha ka ïing Dorbar thaw aiñ ka jylla na ka bynta u snem 2023 ka ban long ha ka 27 tarik Rymphang 2023 bad ruh u la pyntip paidbah ba ki kyndon aiñ jong ka Model Code of Conduct ka la treikam naduh katei ka sngi ba la pynbna ïa ka tarik jong ka electon.
Khnang ban ïaid beit ïaid ryntih ka jingjied ïa ki nongmihkhmat ha kane ka election kumba la pynkup bor ha ka kyndon 144 CrPC , u Disstrict magistrate ka Ri Bhoi u la pynjari ruh ïa kane ka kyndon na ka bynta ban tehlakam bad ruh ban nym pynkheiñ ïa ki kyndon jong ka Model Code of Conduct ban ïaid beit ïaid ryntih ka jingjied ïa ki Nongmihkhmat na kane ka District.
Ka kyrwoh ba la phah sha ki lad pathai khubor lyngba katei ka kyndon 144 CrPC ka la khang pyrshah ban thoh jingthoh ha ki kynroh, ban tah ïa ki poster lane kino kino jingthoh kiba ïa dei ba ka bynta ban pynkhlaiñ ïa u kyrtong tang na ka bynta ban ioh jingkyrshan na ki paidbah bad ruh la khang pyrshah ban wah lama ha kino kino ki ophis treikam sorkar ne ki jaka ba hap ha ka sorkar.
Kane ka kyndon aiñ ka la khang pyrshah ruh ban wah ïa ki lama ne ki banner ha ki jaka ki riew shimet khlem pat da ioh bor na ki trai jaka bad la pyntip ruh ba ka jingwah ïa ki Lama ne ki sticker ha ki Kali kamai paidbah na ka bynta ka jingïalap election dei ban ioh bor shuwa na ka ophis u District Election Officer Lane ki Returning Officer.
Kaba kham teh kyndon shuh shuh ka long ba lyngba katei ka kyndon aiñ la khang pyrshah ruh ban rah ïa ki tiar pynmynsaw kum ki suloi, ki pistol bad kiwei kiwei ki tiar pynmynsaw tad haduh ba la kut ka election bad ha kajuh ka por ruh la btah ïa baroh kito kiba don license kum ki suloi ne ki pistol bad kiwei kiwei ki tiar ba pynmynaw ki dei ban leit buh ïa ki tiar ha ki Police station hapoh ka 14 sngi naduh ba la pyntreikam ïa kane ka kyndon aiñ.
La pyntip ruh la khang pyrshah ban pynlong ïa ki jingïalang election khlem pat da ioh bor na ka ophis u District Eelection Officer bad ruh na ka bynta ka jingpyndonkam ïa ki tiar pynsawa (P.
A System) ki dei ban pan bor shuwa na ka ophis u District Election Officer bad ruh na ki Rangbah Shnong bad la shah ruh ban pyndonkam ïa ki tiar jingpynsawa na ka bynta ka election tang hapoh ka por 10 baje mynmiet.
Kino kino kiba ïa leh pyrshah kin ngan ha ka jingpynshitom katkum katei ka kyndon aiñ bad ruh na ka bynta ka rally ne ka jingïaid paidbah ruh dei ban ioh bor nan ka ophis u District Election Officer.
Kino kino kiba ïaleh pyrshah kin shah pynshitom lyngba katei ka kyndon aiñ ha kaba kane ka kyndon aiñ ka la treikam mardor bad kan dang treikam ruh katba ym pat pynbna da kuwei pat, ong kyrwoh ba la phah da u District Magistrate ka Ri Bhoi.
Nongpoh, Kyllalyngkot 19: Kumba la buh naduh ki mynbarim, ki longshuwa ki manshuwa ban pyndep ïaka ñiam ka rukom, ka kñia ka khriam, ki khun ki hajar jong ka Raid Marwet mynta ka sngi kila pyndep ïaka jingkñia ainguh ba shisien shisnem ïa u Blei nongbuh nongthaw haka lehñiam Sohjer ba u Blei un kyrkhu kyrdoh ïaki khun ki hajar baroh shisnem khamtam hadien ka jingioh kheit ïa u soh ba nyngkong jong ka jingtrei shitom jong ki baroh shisnem.
Ïa katei ka lehñiam Sohjer kaba la sdang naduh ka 17 tarik ha kaba la don shibun ki jingleh niam bapher bapher bad mynta ka sngi ka Raid Marwet ka la lah ban pyndep noh ïa baroh ka lehniam leh rukom ban pyndep ïa kata ka khña ka khriam ba la sim bynta kum u kongsan da u Paiem Ken Syiem, Syiem ka Raid Marwet kum uta u paiem ban pyndep ïa ka niam ka rukom bad ka kñia ka khriam katkum ka riti ka dustur jong ka Raid MarwetNalor ki khun ki hajar jong ka Raid Marwet, ha kane ka sngi ba la pynkut pynwai noh ïa kane ka Shad Sohjer ka Raid Marwet la sakhi lang ruh da ka jingdon lang u Nathaniel Thangkiew, uba dei u Basan Nongkseh, Myntri K Langstieh naka Hima Mylliem ryngkat ki longsan mansan ka Raid Marwet kila shim bynta lang ha ka knia ka khriam ban pyndep ïaka jingainguh ïa u Blei ha katei ka jingleh ñiam ka ba la long ha Baridua.
Lyngba katei ka lehñiam bad ka tamasa lah ban sakhi ïaka jingriew spah jong ka kolshor tynrai jong ka Raid Marwet bad lyngba katei ka lehñiam yn sa lah ruh ban pynim biang ïaki shad tynrai, ki bam tynrai bad ka kñia ka khriam kumba la buh da ki longshuwa manshuwa bad ka ainguh ïa u Blei Nongbuh nongthaw ba un theh ki jingkyrkhuh ïaki khun ki hajar jong ka Raid Marwet.
Kumba la pynpaw da u Paiem ka Raid Marwet, u Paiem Ken Syiem, la ong ba ka jingpynlong ïa kne ka leh niam Shad Sohjer kam dei satia tang ban ai ïa kata ka nguh ka dem sha u Blei hadien ba baroh shi snem u la ri la sumar bad u la ai ka bam ka dih bad khamtam ba ki la ioh pdiang ïa ki jinglum jinglang na ka rep ka riang hadien ban ot bad ban lum ban lang, hynrei kane ka Shad Sohjer ka dei ruh shi bynta ban pynneh pynsah ïa kane ka lehniam tynrai kaba ka Raid Marwet ka pyni sha ka pyrthei ba ka riewsphah halor ki riti ki dustur bad ka leh niam ka leh rukom tynrai.
Na ka bynta ka shongsuk shongsain hapoh ka Raid, u Paiem Ken Syiem u la khot la wer ruh ïa ki khun ki hajar ban don ka jingïatrei lang ym tang ha kaba pynneh pynsah ïa ki riti ki dustur, hynrei ban wan rah ïa ka shongsuk shong shong sain khnang ba ki khun ki hajar hapoh ka Raid kin nang kiew shaphrang ha baroh ki liang jong ka jingim jong ka jinglong briew manbriew, u la bynrap.
Nongpoh, Kyllalyngkot 19: Da ka jingpeitngor bad ka jingtrei shitom ki Pulit ka Ri Bhoi, ki Pulit ka Ri Bhoi mynta ka janmiet ki la ioh ba kurup ïa u drok Heroin ba shong dor T.
1.
2 klur na ki ar ngut ki nongkhaïi drok na Byrnihat.
Ki pulit ka Ri Bhoi ki la ioh ban kurup ïa utei u drok Heroin ha ka por 7 baje ei ei hynnin ka janmiet jong ka sngi Balang hadien ba ki la pynap shrip ïa kawei ka Kali kaba wan na Guwhati bad thmu ban leit sha Shillong halor ka jingsuba ba ki don kti ban khaïi Drok.
Kumba la ioh lum jingtip na u Heh Pulit ka Ri Bhoi, u Giri Prasad, u la ïathuh ba ki la ioh ban kurp ïa katei ka Kali ryngkat u drok heroin, ka dei hadien ba ki la sub aba don ar ngut kiba thmu ban wan shalan tuh ïa u drok sha Shillong.
Da ka jingpynap shrip ha Byrnihat Police Outpost, ki Pulit ka Ri Bhoi ki la ioh bat ïa kawei ka Kali Etios kaba don ïa u number ML 05 N 2033 bad la ioh kem ruh ar ngut kiba suba don kti ban shalan ïa une u drok heroin, ong utei u Heh pulit ka Ri Bhoi.
U la ïathuh ruh ba nalor u drok Heroin la ioh kurup ruh 2 tylli ki mobile phones, kawei ka ATM bad kitei ki ar ngut pat kiba la ioh kem la tip kyrteng kum ka Abigail Vanpari Vanchhawng, kaba dei na Nongrim Hills, East Khasi Hills bad u Rintu Ghanshyam Saikia na Malad, West Mumbai.
Hadien ba la ioh kurup ïa u drok Heroin la kem noh ïa kitei ki ar ngut ban pynlong ïa ka jingtohkit bad la pynngat ruh ïa ki ha ka NDPS act ban pynshitom halor kane ka jingdon kti ban khaïi beain ïa utei u drok Heroin, ong utei u heh Pulit ka Ri Bhoi, u Giri Prasad.
Shillong, K’lyngkot 19: U President ka BJP Meghalaya u Ernest Mawrie u la kynnoh ba ka jylla kaba ka TMC ka la synshar kam don satia kano kano ka roi ka par hynrei ka bamsap bad ka jingthut ka shong suk shong saiñ ka kiew bha ha West Bengal (WB) bad ka la maham ba ïoh kane kan wan jia ha ka jylla Meghalaya lada ki paidbah ki ngop ha ka buit phon ka BJP.
“Ha West Bengal ba ka TMC ka la synshar la bun snem phin leit hi shathie phin ïohi ba ym don ka roi ka pa hynrei kaba kiew ha WB ka dei tang ka kam bamsap bad ka jingthut ka shong suk shong saiñ, namarkata, ki paidbah ka jylla ki dei ban husiar ïa ka buit jong ka TMC," u la ong.
Haba ïadei bad ka jingkam ka Mamata Banerjee ba dei tang ka TMC kaba lah ban kyntiew ïa ka jylla, u Bah Ernest Mawrie u la ong ba, “kaei kaba ka la leh pat ha West Bengal ka long mar khongpong phi pyrkhat kan leh phylla aiu ha ka jylla.
Kata ka We Card bad MYE Card kaba ka kular hangne ka dei tang ka buit phon suda," u la ong.
U la ruh ba lada ki paidbah ki kwah shisha ïa ka roi ka par dei tang ka BJP kaba lah ban wanrah ïa ka roi ka par namar dei ka BJP kaba synshar ha Delhi kaba mut ka roi ka par kan shu tuid beit sha ka jylla.
“Lada phi kwah ïa ka roi ka kiew, ka ïohkam ïohjam,, ka shong suk shong saiñ kynmaw ba dei tang ka BJP ba lah ban pynurlong wat ngop shuh ha ka UDP, ka Congress bad ka NPP namar phi la mad bad phi la ïohi ba ki la pheil bad dei tang ka BJP kaba lah ban pynurlong ïa kaba phi thrang.
" u la ong.
Jowai, K’Lyngkot 19 : Ki phra tylli ki longïing naka shnong Lumtrep Nongjngi kila ujor sydon sha u Deputy Commissioner (Supply) ka West Jaiñtia Hills District mynta ka sngi pyrshah ïa u Waheh Shnong ryngkat ka Vigilance Committee kiba la leh donbor da kaba pynduh khaw ïa ki la kumba katto katne bnai bad don napdeng jong ki kiba la shah pynduh khaw baroh shisnem lynter kata naduh u 2022 tad haduh ka 18 tarik mynta u bnai.
Halor kane ka jinglehbor jong kitei ki nongïalam shnong kaba la kot la shisnem mynta, khnang ban lait naka jingïap thngan kila rai ban leit shim khaw rashon beit haka 18 tarik u Kyllalyngkot 2023, hynrei phewse kin shym la ïoh khaw satia wat tang ban rung shapoh ka kamra buh khaw ym shem la shah ïa ki.
La ïathuh ba u Waheh Shnong ryngkat ka Vigilance Committee kiba pynïaid ïa ka dealer rashon hapoh ka shnong da kaba die ïa u khaw ha ka dor 4 tyngka shi kilo kaba long pyrshah ïa ka dor bala buh da ka ophis jong u Deputy Commissioner Supply WJH kaba long 3 tyngka shi kilo.
Kitei ki nongpynïaid khaw rashon ka shnong kila byrngem lada kim shim ha ka dor 4 tyngka shi kilo kim nym ai khaw satia na shnong da kaba bthah ïa ki ban leit shim khaw na ka ophis u Deputy Commissioner Supply Jowai.
La pynsngew ruh ba ki nongïalam shnong kila ot ruh mar shikilo na baroh ki card jong ki nongbam rashon.
Halor kane ka jingeh kitei ki longïing kiba duh khaw rashon kila leit ban ujor syndon sha ka ophis u DC khnang ban lait na ka jingshah thngan hapoh ka shnong bad ban lait ruh na ki jingjia ba sngewsih, kila buh ruh ka jingkyrpad na ki bor ba halor ban ïarap pynïoh ïa u khaw uba ki la duh ha kine ki bnai bala dep.
Na ka liang kitei ki longïing ba duh khaw na ka kur Nongkrem kila dep ruh ban ujor ïa kane ha ka 6.
5.
2022 bad kumjuh 15.
2.
2022.
Jowai, K’lyngkot 19 : Ka Sur u Paidbah Ka Bri u Hynñiewtrep hynin ka sngi kala leit ban buh da ka jingthoh ha ka ophis u Deputy Commissioner ka West Jaiñtia Hills District bad kyrpad ban pynrung kyrteng EPIC noh ïa kito ki nongshong shnong ha khappud kiba la dep leh da ka online application namar haduh mynta ka Election Commission kam pat lah ban pynbeit ïa kane ka kam.
U Chairman jong ka Sur U Paidbah Ka Bri Hynñiewtrep, u bah L.
S.
Thabah haba ai jingkren hadien ba la aiti ïa ka jingkyrpad na ka ophis u DC WJHD ban pynthikna ïa ka Enrollment Election Photo Identity Card ïa ki briew kiba la dep ban apply online, u la ong ba kane ka dei ka por ba biang tam ïa ki sengbhalang bapher bapher ban wan rah ïa kitei ki briew Khasi Pnar kiba don sha jylla Assam shapoh ka jylla la jong.
Kaba nyngkong u la ong kaba donkam eh ka long ka EPIC bad hadien kane dei ban bud dien sa ïa ki kam pynroi ha ki shong Khapppud ong u ma Thabah.
Ula ong ha ka jingïadei bad ka jingjia ha Mukroh ki nongïalam ka jylla kim nud ang ei ei ha khmat ki nongïalam jong ka Assam ne ban leh ei ei, ha kaba na ka liang ka Assam ka dang wan ban pynjot ïa ki lynti leit bri jong ki nongshong shnong ha khappud.
Shuh shuh ula ong ba ki briew jong ngi kiba sah ha ki thain khappud kim shem la ïoh kino kino ki kam pynroi na ka jylla Meghalaya kumjuh ruh na ka jylla Assam kine ki jingeh ki dei tang na ka daw bym don Epic, kumta na ka liang jong u bah Thabah u kyntu jur ïa ki bor District bad kumjuh ruh ïa ka sorkar ba kan pynbiang ïa kaei ba kitei ki briew ki donkam.
U Chairman HBDRF ma Chandame Sungoh haba kren ula pynpaw ka jingsngew pyrshah jur ïa ka jingleh dusmon ka briew jong ka Assam ban pynjot ïa ki lynti ki surok leit bri ne leit trei leit kta jong ki briew ka jylla, da kaba ki nong Assam ki la tih da ki thliew ha ki tei ki surok ki lynti.
Mynta ka sngi la don lang ruh u ma Pyrkhat Shylla Chairman Sur U Paidbah Ka Bri Hynñiewtrep West Jaiñtia Hills bad ka kong P.
Phawa.
Shillong, K’lyngkot 19: U State President jong ka BJP u Bah Ernest Mawrie ha ka sngi Palei u la ïathuh ba shen ka Sorkar Pdeng kan sa pyntreikam ïa ka jingai subsidy ne duna dor ïa ki dawai sboh.
“Ha u Naiwieng jong u snem baladep, ka Sorkar ka ladep khot ïa ki karkhana kiba pynmih ïa ka dawai sboh bad sa shisien ngin sa sdang ban ai ïa ka dor kaba jem halor ka dawai sbh bad kane kan sa pynïohnong bha ïa ki nongrep," la ïathuh u Bah Mawrie ha ka jingïakren bad ki lad pathai khubor.
Haba kylli, u Bah Mawrie u la ong ba ka rukom rep tynrai ka don hynrei ha Meghalaya ym pat ithuh satia kum ka jylla kaba la rep khlem da pyndonkam dawai sboh.
“Namarba ka jingdawa ka jur bha na ki nongrep ym tang na kane ka jylla jong ngi hynrei na ka ri baroh kawei, na kane ka daw u Myntri Rangbahduh ka ri u la shimkhïa ban khot jingïalang kynhun Myntri bad ban shim ïa ka rai ha kaba yn sa pyntreikam biang ban ai ïa ka dor kaba jem na ka bynta ka dawai sboh," u la ong.
U Bah Mawrie u la ong ba u dap da ka jingsngewkhia ïa ka Sorkar Jylla kaba la shu bat kai ïa ki hajar tylli ki aplikeshon.
“Bun sien ngi hap ban kyrpad ïa ki ba kin ai jingmynjur ïa ki kyrteng jong ki nongrep namarba ka pisa ka dei kaba wan na ka sorkar pdeng.
Ngi la ïakynduh jingeh bad ngi hap ban ïakren ïa kane ka kam bad u Myntri ka Rep ka Riang," u la bynrap.
Shillong, K’Lyngkot 19 : Ka kynhun ki samla na Mawkynrew ki la buh jingkylli ïa u MLA ka thaiñ, Bah Banteidor Lyngdoh da kaba ong ba haduh mynta kim pat ïohi satia ïa ki dak ki shin ba yn kyntiew kyrdan noh ïa ka PHC Jongksha sha ka CHC bad ruh ïa ka Sub Centre kaba don ha Thynroit sha ka PHC kumba la dep ban plie ïa u mawnongrim.
Kitei ki samla hapoh ka jingïalam jong u samla Emerald Shabong haba kren bad ki lad pathai khubor ki la ïathuh ba nyngkong ki la pyrshang ban phone ïa u MLA ban wad jingtip haba ïadei bad ka jingkyntiew kyrdan ïa kitei ki jaka sumar.
“Hynrei la pyntip ïangi ba u don sha Delhi hynrei wat hadien ba u la wanphai ruh u khlem ong ei ei shuh," u la ïathuh da kaba bynrap bad dei na katei ka daw ba ki leit ban wad noh da ka RTI khamtam haba ki lap ba ym pat paw kam wat tang shi mohkhiew ruh wat hadien ba la dep ban plie mawnongrim.
U la ïathuh ruh ba dei hadien ba ki ïoh pdiang ïa ka jubab ha ka 04tarik mynta u bnai, ba ki shem ba kam pat don satia ka jingmang pisa na ka bynta katei ka jingkyntiew kyrdan ïa kitei ki jaka sumar.
“Ngi dap da ka jingsngewsih bad ka jingbitar namar ngi la shaniah bad ngi ieit ïa u kum u nongmihkhmat lajong hynrei ngi shah thok," u la ong.
Katkum ka jingong jong u, ka jubab ba ki ïoh na ka RTI ka kdew ba ka jingpynkhreh na ka bynta ka jingkyntiew ïa ka Jongksha PHC ka dang ïaid ha ka jingmang pisa kaba 12.
12 klur tyngka.
“Hynrei la ong ba ïa ka kam yn sa sdang tad haduh ba la mang pisa na ka bynta katei ka skim," u la ong.
Ha kajuh ka por u la ong ruh ba na ka bynta ban kyntiew kyrdan ïa ka Thynroit Sub Centre ruh la kdew kumjuh ba ïa ka kam yn lah ban sdang tad ba ki la ïoh ïa ka jingmang pisa.
Shwa kane, kitei ki samla ki la pynpaw ba lada ki don ïa ki jaka sumar kiba biang, kan long ka jingkyrkhu kaba khraw ïa ki nongshong shnong ka thain khamtam kito kiba sah ha ki shnong ba kham kyndong ban ïoh ïa ka jingsumar kaba biang khlem da donkam shuh ban leit sha Shillong haba ki shitom jur.
Shillong, K’lyngkot 19: Ka Voice of the people Party (VPP) lashai ka 21 Kyllalyngkot ha ka jingïalang paidbah ban long ha Smit ha ka por 12 baje shiteng sngi kan sa pynbna paidbah ïa ka Shap (Symbol) jong ka party uba ka Election Commission of India (ECI) ka la mang na bynta ka party.
Lah ban kdew ba ha kaba nyngkong ka VPP ka khmih lynti ba kan ïoh pynbna ïa u symbol jong ka ha ka sngi Nyngkong hynrei na ka daw ba ki file ki sahkut noh ha ka miej u Chief Election Commis sioner namar ka jingbun kam jong u ban jurip ïa ki jylla ban sa long elekshon ka party kam pat ïoh pynbna satia.
Ha ka kyrwoh na u Nongai ktien ka VPP, u Dr Batskhem Myrboh u la khot la wer ruh ïa ki paid ka ri ban wan shim bynta lang sha ka tei ka jingialang ban sa long ha Smit.
Shillong, K’lyngkot 19: U State President ka BJP Meghalaya State Unit u Bah Ernest Mawrie ha ka sngi Palei u la ïathuh ba katkum ka jingleh sorjamin ka pynpaw ba ka BJP kan jop 10-15 tylli ki Seat ha ka elekshon sha ka Iingdorbar Thawaiñ ka Jylla ka ban sa long ha ka 27 tarik, Rymphang.
Ha ka jingïakren bad ki lad pathai khubor u Bah Mawrie, u la ong ba ka BJP kan pynieng ïa ki kyrtong ha baroh 60 tylli ki Constituency bad haduh mynta ki don 123 ngut kiba la pan tiket ban ïakhun na ka BJP.
U la ïathuh ruh ba ki don katto katne ki constituency kiba la mih bun ngut ki nongpan tiket kum ha Dalu ha kaba ki don haduh saw ngut bad ha Mahendraganj ki don hynriew ngut,.
Ïa mynta ka BJP ka don tang arngut ki MLA, kata tang u Bah Sanbor Shullai uba mihkhmat ïa ka South Shillong Constituency bad u Bah AL Hek uba mihkhmat ïa ka Pynthorumkhrah Constituency.
U Bah Mawrie u la ïathuh ba ka State Election Committee shen kan sa shong bad ban phah ïa ka kyrteng jong ki kyrtong sha Central Parliamentary Committee ba la khlieh da u Myntri Rangbahduh ka ri na ka bynta ban ai jingmynjur.
Haba kylli, u Bah Mawrie u la ong ba ka party ka khmihlynti ban jop haduh 15 Seat.
“Hynrei phi ïohi ngi dang don mynta hapdeng ka jingleh sorjamin," u la ong haba bynrap ruh ba ïa ka kaiphod sorjamin u ladep aiti ha ka sngi ba la pynkut ïa ka jingïalang jong ka National Executive Committee kaba la long ha Delhi dang shen.
Katkum ka jingïathuh jong u Bah Mawrie, kine ki 15 tylli ki Seat kiba la pynpaw ha ka kaiphod sorjamin ki dei kiba la pynthikna ba ka BJP kan ïoh ïa ka jingjop.
Haba kylli, hato ka jingpynslem ban pynbna ïa ka thup kyrteng jong ki kyrtong kan ktah neem ïa ka party ha kane ka elekshon, u Bah Mawrie u la ong, kum ka National Party, ka BJP kam ju pynbna ïa ka thup kyrteng jong ki kyrtong katba ka ym pat pynbna satia ïa ka tarik jong ka elekshon.
“Namarba ka Election Commission of India ka ladep pynbna ïa ka tarik ban pynlong ïa ka elekshon, ngi la pynkhreh ban sa pynbna noh mardor ïa ki kyrteng jong ki kyrtong jong ngi ruh," u la bynrap.
Halor ka jingkynnoh jong ka seng Congress ba ka BJP ka la phiel ban leh eiei watla ka la pyrta shla halor kiba bun ki kam bamsap pyrshah ïa ka Sorkar MDA ba la ïalam da ka NPP, u Bah Mawrie u la ong, “bun na ki jyrsieh bamsap kiba nga ladep kdew bad ki la mih lut ha ka kaiphod CAG.
"“Watla ngi ïatreilang hapoh ka sorkar khlehkhaw lang, hynrei ngim shym la pynïaid ïa ka Sorkra.
U Myntri Rangbah bad ki Myntri Sorkar ki dei na ka liang jong ki.
Phi ïohi barabor ngim ju sngap satia ban kren halor ka jyrsieh bamsap.
Ngi la ïakren ruh ïa kane ka mat ha ka National Executive Meeting," la ïada u Bah Mawrie ïa ka BJP.
Une u nongïalam ka BJP u la ïaiban ba ka rai ban weng noh ïa ka jingkyrshan na ka MDA ka shong ha ki nongïalam ki bahalor jong ka party ban shim.
“Ngi ladep ïakren la bunsien bad ki nongïalam ha Delhi.
Ka NPP kam dei satia ka paralok tang ha Meghalaya hynrei ka dei kaba paralok hapoh ka kynhun NDA bad ïa ka rai ka shong ha ki nongïalam ban shim," u la ong.
Katkum ka jingsngew jong u, ki paidbah ka jylla ki dei ki nongbishar ba stad tam ban shim ïa ka rai ha ka elekshon ka ban sa long.
Shillong, K’Lyngkot 19 : Ka National People’s Party lyngba ka Youth wing, ha ka sngi Palei ka la ong ba dei ki nongïalam ba rangbah ka UDP ki la tyrwa bad jied ïa u Conrad K Sangma ban shimti ïa ka shuki Myntri Rangbah hadien ka elekshon MLA ha u 2018, hynrei mynta pat katei kajuh ka party kaba kynthoh kylla.
Haba kren bad ki lad pathai khubor, u President ka National People’s Youth Front (NPYF) Bah Kitborlang Nongrem u la ong, “Shwa ban thaw ïa ka sorkar MDA dei ki nongïalam ka UDP kiba tyrwa ïa kyrteng u Conrad kum u Myntri Rangbah bad dei ma ki hi kiba kyrshan ïa kane ka sorkar haduh mynta, kumta ban shu kynnoh ba ka jingplie ïa ki projek bapher bapher kadei tang ka jingpynbiej elekshon, kadei kaba ngim lah satia ban pdiang.
"Shuh shuh u la ong ruh ba kumba long haduh mynta hi, ka UDP kan dang ïai long hi ka party kaban hap shu snoh wat ha kane ka samoi ban wan ruh.
“Ngi lyngoh balei ka UDP ka shu kynthoh tang ïangi, balei kim ju nud ban kynthoh ïa kiwei pat ki party kum ïa ka TMC bad BJP.
Hato kane kadei ba ki tieng namar ki hap ban ïakhun pyrshah ïa ka NPP ha bun ki jaka ha bun ki jaka ha rilum Khasi, klet noh ïa ka rilum Garo, " u la ong.
Nalorkata, u ong ruh ba ki sngew lyngoh haduh katta katta ban ïohi ba ki nongïalam ka UDP Youth Wing, ha kine baroh san snem ki biang beit bad kim ju pyrshah eiei hynrei mynta kynsan kynsan shwa ka elekshon pat ki mih ban pyrshah ïa ka sorkar ba ïalam da ka NPP.
“Halor ka jingong jong ki ba ka NPP kadei ka party kaba riewspah tam, nga ruh nga buh ka jingkylli kumno ki tip ïa ka jingdon spah kiwei pat ki party, namar ngi, ngim tip katno ka UDP ka don spah," la bynrap biang utei u nongïalam ki samla NPP.
Shuh shuh u ong ruh ba um sngewïahap satia ïa ka jingïai kynnoh jong ki, ba ki MLA ba ïasoh sha ka NPP ki ïoh haduh 5klur.
“Dang hynin ka sngi ruh ngi ïohi ba san ngut ki MLA ki rung sha ka UDP, lada ki ngeit ba ki MLA ba rung sha ka NPP ki ïoh san klur, kumta ngi ruh lah ban ong ba kiba rung sha ka UDP ki ïoh 10 haduh 20 klur tyngka.
Kumta, ki paidbah kim dei ban biej ïa ka jingkynnoh khlem da don ki jingpynshisha," u la ong.
Haba ïadei pat bad ka jingïakhih bad ka jingdawa ki nonghikai, u Bah Nongrem u la ong ba ka UDP kadei ban tip ba ïa ka tnad pule puthi la bat hi da u MLA jong ka party jong ki hi, u Bah Lahkmen Rymbui hynrei ha kaba khatduh dei u Symbud Myntri Rangbah ka jylla uba la shimkhia ban pynbeit ïa ka jingeh jong kitei ki nonghikai.
Shillong, K’lyngkot, 19: Tang hapoh 12 kynta ba ka Model Code of Conduct ka la treikam ha baroh kawei ka jylla Meghalaya hadien ba ka Election Commission of India (ECI) ka la pynbna ïa ka tarik ban pynlong ïa ka elekshon sha ka Iingdorbar Thawaiñ ka Jylla, ki Deputy Commissioner jong ki district bapher bapher ka jylla ki la pynmih ïa ka jingbthah sha baroh ki seng saiñpyrthei ba kin weng noh mardor ïa ki banner bad ïa ki poster.
Tang hadien ba la pynmih ïa ka hukum ha ka sngi Balang, ki Flying Squad ha West Garo Hills ki la weng lut ïa ki poster bad ïa ki banner jong ki seng saiñpyrthei bapher bapher hapoh ka district.
U Chief Electoral Officer (CEO) ka Jylla u Bah FR Kharkongor, ha ka sngi Balang u la ong ha kaba ïadei bad ka jingwah ïa ki dur ki dar, ki banner, ki lama ha ki nongkynti ka sorkar dei ban weng noh mardor hapoh ka 24 kynta naduh ba la pynbna ïa ka elekshon, bad ha ki jaka paidbah ïa ki jingwah lama, ki banner bad kiwei kiwei yn sa weng noh hapoh 48 kynta, katba ha ki jaka shimet yn hap ban weng noh hapoh 72 kynta.
Ka Election Commision of India dang shen ka la mana ban dro ha ki kynroh, ban wah ïa ki dur, ki jingthoh, ki banner bad kiwei kiwei khlem da ïoh jingbit bad nalor kine ka ECI ka la maham ruh ban pynlong ïa ki jingïalang khlem ka jingmynjur bad ka jingai jingbit jong ki Deputy Commissioner bad ki bor ba dei peit.
Nalor kata, la mana ruh ban rah pisa palat 50 hajar shaneng bad ki ksiar ki ksah khlem ki jingpynshisha bad la bthah ruh ïa kiba buh suloi ba don laisen ba kin leit aiti noh mardor sha ki thanat kiba don hajan tam katba ka Model Code of Conduct ka dang treikam ha ka jylla.
Kiba leh pyrshah ïa ki jingmaham kin ngat ha ki jingshah pynshitom.
Shillong, K’lyngkot 19: Ka Khasi Hills Autonomous District Council (KHADC) ha ka sngi Palei ka la pynbna ïar sha ka Hima Mylliem baroh kawei ba ka jingïajied ïa u Syiem bapura kan sa long ha ka 20 tarik, Rymphang, 2023 ha ka por 12 baje shiteng sngi ha Conference Hall jong ka KHADC, Shillong.
Katkum ka jingai jingtip jong u Returning Officer ka KHADC, san ngut ki kyrtong kiba la thep kyrteng ban ïakhun ki long u Samran Sing Syiem, u Pynshailang Syiem, u Banteilang Syiem, u Ainam M.
Syiem bad u Mansan Manik Syiem.
La pyntip ba ka jingïajied syiem kan long da kaba shu ñiew khlieh ïa ki nongjied ba la ithuh/mynjur katkum ka Khasi Hills Autonomous District (Appointment and Succession of Syiem, Deputy Syiem, Electors and Rangbah Shnong of Mylliem Syiemship) Act, 2007 kumba ladep pynbna ha ka 11 tarik, Kyllalyngkot, 2023.
La bthah ruh ba ki nongjied ki dei ban wanrah ïa ki jingpynshisha ïalade kum ka EPIC Card/Appointment Order (Sanad) jong ki ha katei ka sngi.
Tura, K’lyngkot 19: Ha ka sngi ba ki arngut ki MLA jong ka Trinamool Congress, u Jimmy Sangma bad u Marthon Sangma, ki la mih noh na ka Party, namar ka jingshah pynduh ticket, ki nongkyrshan jong ki, ki la mih paidbah sha surok bad thang ruh ïa ki jingïarap ba la ïoh na ka Party.
Kane ka la jia ha ki katto katne ki jaka jong ki Constituency ba kine ki MLA ki mihkhmat.
Ha ka jingpynbna kyrtong ka TMC, na Tikrikilla un ïakhun hi u Dr.
Mukul Sangma, katba na Mendipathar ba la mihkhmat da u Marthon Sangma ka Party ka la pynïeng ïa u Pardinand D.
Shira.
Ki khubor ba la saphriang lyngba ki rynsan Social Media, la ïathuh ba ki paidbah ki la bitar ïa kane ka jingpynduh ticket ka TMC ïa kine ki arngut ki MLA kiba la mih noh ryngkat bad kiwei pat ki 10 ngut ki MLA na ka Congress sha ka TMC.
Shuh shuh la ïathuh ba ki paidbah nongkyrshan jong kine ki arngut ki MLA, ki la bitar naduh ka sngi ba pynbna kyrtong ka TMC ha ka 6 tarik mynta u bnai, hynrei ki la ap kmang ïa ka sngi ba ka nongseng jong ka TMC ka wan sha Garo Hills, ka Mamata Banerjee ryngka u General Secretary, u Adhishek Banerjee kata hynnin ka sngi, bad ha ka por mynmiet ki lamih buk sha surok ryngkat ka jingpyrta “Go Back.
Go Back TMC", lane “khie phet noh.
khie phet noh TMC".
Hadien kane ki la lum la lang ïa ki tiar ki tar ba la ai da ka Seng kum ki sopti banian, ki WECard,kaba dei ka Card ban ai jingïarap 1000 tyngka shi bnai ïa ki Kynthei bad ki MYECard, kaba dei ka Card ba ai jingïarap 1200 tyngka shi bnai sha ki Samla bad kiwei kiwei de ki jaiñ ba la ïoh na ka Seng kum ka dak ban pynjem daw ïa kame ka Party ba la ïalam da u Dr.
Mukul Sangma.
La sngewthuh ba kine ki arngut ki MLA kin leit ban pynïasoh noh sha ka Seng NPP ba la ïalam da u Conrad Sangma.
Shillong, K’lyngkot 19 : Ka Media Coordinator jong ka All India Congress Committee (AICC) ka Bobeeta Sharma ha ka sngi Palei ka maham ïa ki seng kiba treilang bad ka BJP naduh ka NPP bad ki seng riewlum kum ka UDP, PDF, HSPDP, ba ha kawei ka sngi kin sa shah nguid ha ka seng BJP bad ba ka BJP kan knieh noh ïa ka jaka jong ki ha ka saiñ pyrthei jong ka jylla kumba ka la leh ha kiwei ki jylla jong ka ri.
Haba kren sha ki lad pathai khubor ka Bobeeta ka la ong ba ka BJP haba ka sngewthuh ba kan ym lah ban jop elekshon da lade bunsien ka bsuh khlieh suki suki da kba sdang shuwa ban ïatreilang bad ki regional party bad ynda ka sngewthuh ba ka la khlaiñ bor kan sa nguid ïa kine ki party kiba rit ban bujli da lade ha ka kam saiñ hima jong ki jylla.
“Ha Assam ha kaba nyngkong ka BJP ka dei tang ka nongïatreilang bad ka Asom Gana Parishad (AGP) hynrei ynda ka sngewthuh ba ka la khlaiñ bor ka shim ha lade suki suki ïa ka jaka kine ki regional party bad nguid syndon ïa ka ha kaba mynta ka AGP ha Assam ka la jan dam syndon na ka saiñ hima sima ha Assam," ka la ong.
“Phin peit ha Maharashtra ka BJP ka la klun ïa ka Shiv Sena, ha Bihar ka la jan ïoh nguid ïa ka Janata Dal (United) ha Bihar, ka ïoh ban pharia ruh ïa ka All India Anna Dravida Munnetra Kazhagam (AIADMK) ha Tamil Nadu bad kane kan jia kumjuh ïa ki seng saiñ pyrthei ba ïatreilang bad ka BJP ha ka jylla," bynrap lang u Matthew Antony.
Ka Bobeeta ka la ong ruh ba lada wan na Guwahati marsien rung ha ki bynta ka jylla Meghalaya la ïohi ba satah tang ki poster ka BJP la kumba dei ka BJP ba synshar ïa ka jylla.
Ka Bobeeta ka ong ba ka Congress ha ka por ba ka synshar ïa ka ri haba ka ïatreilang bad ki regioal party kam pat ju pyrshang ban nguid ïa ki hynrei ka ailad ïa ki ba kin nang san namar ba ka Congress ka sngewthuh ba ka long kaba kongsan ban don ïa ki regional party.
Haba kynthoh halor ka jingtreikam ka sorkar MDA ka Bobeeta ka la ong ba wat u Presient ka BJP Meghalaya, u Bah Ernest Mawrie dalade u la kren sha ki lad pathai khubor ba ka Sorkar MDA ka dei ka sorkar ba bamsap wat la ka BJP ka dei shi bynta bad ka sorkar MDA ruh.
“Phi lah ban pyrkhat hangne ba lada ka paralok ba ïatreilang ka ong baka sorkar ka dei kaba bamsap hynrei ha kajuh ka por da kaba burom ïa u Bah Ernest, u la khot ïa ki nongthoh khubor hynrei um shym la nud pat ban leh kat kum ka jingkren," ka la ong.
Shillong, K’lyngkot, 19: Ki samla bad ki rangbah jong ka Balang Presbyterian Laitlyngkot lyngba ka kynhun kaba ki la thaw bad tip kum ka KNER ha ka step sngi Palei ki la aiti ïa ka ïing kaba ki la pynshna lyngba u synñiang jong ki hi lem ka jingïatynrong lang na bun ki paralok, ki nongshong bad kiwei pat.
Kane ka iing kaba la pynshna monsngewbha ka dei na ka bynta ka longïing jong u Bah Kenion Shabong ha ka kyntoit Wahshnong, Dong Iewshyllong jong ka Elaka Laitlyngkot lem bad ki khun ki kti jong u kiba im hapdeng ka jingkyrduh bad jingeh na ka jingbym biang ka ïoh ka kot.
Kawei pat ka daw ba ka KNER ka la kner ïa ki kti sha kane ka longïing ka dei namar ka jingrit bad jingisangsot ka iing kaba mynshwa kaba don ha ka jaka ba long them bad mad jingshah lynshop ha ka um ha ki por slap.
Ka kynhun ka la shim ïa ka rai ban pynshna ïa katei ka iing ha ka 10 tarik, Nailur, 2022 bad sdang pat ban shna pat ha u bnai uba bud ha ka jingïalam u Bah Pynbitlang Nongkhlaw bad tang mynta u bnai la lah ban pyndep ïa kane ka iing bad aiti ïa ka sha kane ka longïing.
Nalor u Pro-Pastor ka Balang Presbyterian u B Nongkhlaw, u Rangbah Shnong ka Dong Iewshyllong, Bah Ryngkat Lyndem, ki nongïalam Balang ba kynthup ïa u Bah R Khongjee, nangta ki nongkitkam ba kynhun KNER ba kynthup ïa u Bah Ambor Majaw, Chairman, Bah Perry D Lyndem, Secretary bad kiwei pat ki la sakhi lang ïa kane ka jingïalang aiti ïa katei ka ïing ha katei ka step.
Ïa ka jaidbynriew Khasi la pynlong da ki Kur kiba dei ki longïing ha ka imlang sahlang, ki don shibun bah ki Kur ha ka jaidbynriew, ha kane ka bri u Hynniewtrep.
Kumjuh ruh ia ki longiing la pynlong da ka shongkha shongman kaba dei ka bynta kaba kongsan tam ha ka imlang sahlang.
Ki kur khasi ki don ïa ka bynta kaba khraw eh ha ka imlang sahlang khamam lei ha ki thaiñ nongkyndong ba dang ïabat ïa ka rukom barim wat ia ka synshar khadar ruh dang ïa bat hi da ki Kur bad kiwei pat ki bym dei na kata ka Kur ba kongsan jong ka thaiñ kim lah ban ïadon bynta ha ki kam Sordar Shnong ne Rangbah Shnong.
Namar ka jingroi jong ka jingstad bad jingnang jingtip bun ki dkhot jong ki kur ki la poi sha ki bynta bapher ka jylla, ka ri bad ruh shabar la ka ri.
Hynrei ka jing shim khia jong ki Rangbah Kur bad ki nongïalam jong ki ban tehsong ïa ka kur ka wanrah ïa ka jingïatylli bad ka long ka jingmyntoi ïa ka jaidbynriew ki kur ka bri u Hynñiewtrep.
Ki Durbar Kur ne ki Seng Kur ki don shisha ïa ka bynta kaba khraw ha ka imlang sahlang ha kine ki sngi khamtam leh ha kane ka juk ïabeh rongphong bad pyrthuh nongwei lut.
Kane ka juk kaba mynta ka dei shisha ka juk kaba bun na ki Khasi ki la sdang ban blaad ïa la ka jong ka jinglong tynrai, hynrei ki la bang palat ïa ka jingim bad jinglong jingman kum ki nong sepngi.
Ka riam ka beit, ka akor ka burom bad ka shongkha shongman ha kine ki sngi ka la long kaba laitlan palat haduh katta katta.
Kane ka pyni ba ka don ka jingsynjor jong ka imlang sahlang ha kine ki sngi, namar, ba haba shu peit la i kumba ym don jaidbynriew shuh khamtam lei ha ki samla lait noh tang lada ïa kylli, ki dei ka jait ka kur aiu ba sa sngewthuh bad ithuh ba ki dei ki Khasi.
Kumta lada ki Durbar Kur kin long kiba khlaiñ, kan long ka jingmyntoi kaba khraw ïa ka jaidbynriew lada ki ruh kin shim khia ban peit ba ka jinglong tynrai kam dei ban duh, hynrei ban kyrshan tyngeh bad pynneh ïa ka burom ka jaidbynriew Hynniewtrep.
Ka Seng Kur ka don ïa ka bynta kaba kongsan ban pynsngew sha baroh ki dkhot jong ka kur halor ka akor ka burom bad khamtam ka shongkha shongman.
Ka jinglong rangbah bad shim khia jong ki rangbah kur kan long ka nuksa kaba khraw ïa ki khun samla ka Kur ban ñiewkor ïa la ka jong ka kur bad pynneh ïa ka akor ka burom.
Katno ka la long lypa ka nuksa kaba bha ba kiba bun ki kur ki la leh kum kaba ki la pyndonburom ïa ki kur kiba la wan shakhmat ha ki eksamin bapher bapher, kiba bat ïa ki kam ha ki kyrdan bapher bapher da kaba ai khusnam sha ki kum ka jingithuh ba ki la wanrah burom ïa ka kur hi baroh kawei.
Nalor jong ka jingteh song tylli kawei ia ka kur, ka jingsneng jingkraw bad ai mynsiem ïa ki kur ban ri burom bad ñiewkor ïa la ka kur, ka shongkha shongman ka dei uwei na ki rishot ba radbah jong ka imlang sahlang.
Namar ba haba ka shongkha shongman ka long kaba donburom, ka wanrah ïa ka longïing kaba donburom bad ka ai burom ïa ka Kur bad ka jaidbynriew hi baroh kawei.
Ka jinglah jong ki nongïalam ka kur ban btin lynti ïa la ki khun ki pyrsa ban long kiba ieit ïa ka akor ka burom khamtam ha ka shongkha shongman kan kyntiew ïa ka lawei jong ka Jaidbynriew.
Ka kur kaba lah ban bat ryngkhi ïa ka akor ka burom ka pynlong ïa ki para ki pyrsa ba kin ñiewkor khamtam eh ïa kane ka bynta bad ba kin lah ban wanrah ia ki longïing longsem kiba don akor don burom.
Haba biang ka poi kha poi man khlem pep ki longïing kin long kiba khlain bad kin long shisha ki rishot na ka bynta ka jaidbynriew.
Haba ki longiing ki khlain, ka kur ka khlaiñ, haba ka kur ka khlaiñ ka jaidbynriew ka khlaiñ.
Ka riam ka beit ha kine ki sngi kiba mynta ka la long shisha kaba u mynnor um shym la poi pyrkhat ba kan long haduh kat une u pud haba ym ithuh kynthei shynrang shuh.
Ki dak ki shin kata ka jinglong jaidbynriew Hynniewtrep ki la jan jah.
Uwei u nongjngoh kai pyrthei u la ong ba ha ka jingshisha u la khmih lynti ban ïohi ïa ka jinglong tynrai ha ki nongshong shnong, hynrei ki la long nongsepngi lut khamtam lei ki samla.
U la pynpaw ba hooid sngewtynnad ban ïoh sngew ba ki samla Khasi ki bit bha ban kren phareng, tangba kaba sngew bynñiaw pat, ba imat kane ka jaidbynriew kan sa jah noh ha kawei ka sngi.
U ong ba kum ki briew kiba ieit ban shang kylleng ka pyrthei, kaei kaba ki kwah ban ïohi ym dei ba ki briew ki pyrshang ban im kum ki nongsep ngi, hynrei ban ïohi ia ka jinglong tynrai kaba u nongbuh nongthaw u la buh bynta.
Kam dei ka kam kaba suk ïa kano kano ka kur ban teh lakam ïa kine ki jingeh, hynrei ka jingïai pyrshang kaba bha ka dei, kaba dei hok ban ai mynsiem da baroh.
New Delhi, K’Lyngkot 20 : Ki don haduh saw tylli ki kynhun kiban mih aireng ha ka lympung knieh rung jong ka Hero 2nd Division League 2022-23 kaban long ha Kokrajahar (Assam) naduh ka 12 – 16 tarik u Rymphang mynta u snem.
Ki ar tylli ki kynhun kiba wan ha khlieh duh jong katei ka round robin kin ïoh pat ban rung sha ka jingïakhun ha ka group stage.
Kumta, kitei ki ar tylli ki kynhun kin don lang ha ka thup jong ki 17 tylli ki kynhun kiba la ïoh ban rung da kaba suk.
Ïa kitei ki 19 tylli ki kynhun pat yn sa phiah ha ki saw group bad kin ïoh ban ïalehkai ha la iing (home) bad ha jaka jong kiwei (away) kaban sdang pat naduh u Lber mynta u snem.
Kine harum ki dei ki prokram ïalehkai jong kitei ki kynhun.
ha ka 12tarik u Rymphang ka Shillong Lajong kan hap ban ïakhun pyrshah ïa ka Corbett FC.
Ha kajuh ka por, ka United Chirang Duar FC kan ïakhun pyrshah ïa ka Downtown Heroes FC.
Ha ka 14tarik Rymphang pat, ka Shillong Lajong kan ïakhun pyrshah ïa ka United Chirang Duar FC katba ka Downtown kan ïakhun pyrshah ïa ka Corbett FC.
Ha ka 16tarik pat ka Shillong Lajong kan ïakhun ïa ka Downtown Heroes FC bad ka United Chirang Duar kan ïakhun pyrshah ïa ka Corbett FC.
Mawkyrwat, K’lyngkot, 20: U Deputy Commissioner (Excise), South West Khasi Hills District ,Mawkyrwat u la pynbna ba kat kum ba la pynkup bor hapoh ka section 324(A) M.
E.
Act (Assam Excise Rules as adopted) la pynbna ïa ka 26 tarik u Kyllalyngkot, 2023 kaba dei ka Republic Day kum ka sngi tyrkhong kyiad ha baroh kawei ka South West Khasi Hills District.
Namarkata la bthah ba baroh ki dukan die kyiad ha ka distrik kaba kynthup naduh ki IMFL shops/Bars/Hotels/C.
A.
Bars/C.
S.
Shops hahuh ki dukan die madan (die kyiad) kin khang ha katei ka sngi bad lada don mano mano ba ïaleh pyrshah ïa katei ka hukum kin hap hapoh ka jingpynshitom katkum ka Excise Rules bad Acts.
Mawkyrwat, K’lyngkot, 20: U Deputy Commissioner (Supply), South West Khasi Hills District, Mawkyrwat u la pynbna paidbah ba katkum ka rai jong ka Public Welfare ka sorkar India yn sam ïa u khaw sha ki AAY bad PHH kiba dei ki nongïoh myntoi khlem da siew dor ei ei naduh u Kyllalyngkot, 2023 haduh u Nohprah, 2023.
Mawkyrwat, K’lyngkot 20: u District Magistrate ka South West Khasi Hills District, Mawkyrwat u la pyntip ba hadien ba ka Election Commission ka ri India ka la pynbna ïa ka General election sha Meghalaya Legislative Assembly ha ka 27 u Rymphang, 2023.
Kumta la pynjari ïa ka Section 144 CrPc ha South West Khasi Hills District ha kaba la khang bad mana na kaba rah ïa ki suloi bad ki tiar pynmynsaw kynthup ka jingpynmih huri hura da uno uno u nongshong shnong kaba lah ban pynthud ïa ka jingïaid-beit ïaid-ryntih jong ka elekahon ha South West Khasi Hills.
Kumta ka long kaba donkam ban don ka jingshongsuk shong-shngaiñ ha baroh kawei ka distrik bad ka jingrah ïa ki suloi bad kiwei kiwei ki tiar pynmynsaw da ki katto katne ki nongshong shnong jong ka distrik ka lah ban wanrah ka jingthaw kulmar, shong syier bad kiwei kaba lah ban pynduh ïa ka hok jong ki nongshong shnong ban leit ïashimbynta ha ka jingïathep vote.
Namarkata, u la wer ïa ki nongshong shnong kiba don ïa ki license suloi ban leit buh noh mar mar iïa ki tiar jong ki ha kano kano ka Police Station kaba don hajan hapoh 10 sngi naduh ba pynmih ïa kane ka hukum bad lada jia ba kim leh kumba la bthah yn kheiñ ne niew beaiñ bad yn shim ruh kum ka dak ban khanglad ïa ki nongtrei sorkar na kaba pyndep ïa ki kamram jong ki kaba long ruh ka jingshah pynshitom kat kum ka Section 186 IPC.
, hynrei la pyllait ïa ki dkhot ka National Rifle Association ha ki kyrdan bapher bapher na kitei ki jingpyrkhing haneng.
Kane ka hukum kan treikam mardor tad haduh ban da pynbna da kumwei pat.
Nongstoiñ, K’lyngkot 20: Ka Office jong ka District Sports Officer Nongstoiñ bad ka Office Deputy Commissioner, West Khasi Hills District, ryngkat ka District Sports Promotion Society West Khasi Hills District, kan pynlong ïa ka ‘Meghalaya Day Run’ ba 10 kilometer ha West Khasi Hills ha ka 21 tarik mynta u bnai.
Kane ka jingïakop mareh kan long na ka bynta ki kynthei bad shynrang bad ka jaka ban sdang mareh kan long na phyllaw Office Deputy Commissioner, West Khasi Hills District.
Ka tarik ba khatduh ban pdiang kan long ha ka 19 haduh 20 tarik, tangba lah ruh ban pdiang ha ka step 21 tarik naduh 5:30 mynstep haduh 6:30 mynstep ha D.
C Office.
Ki nongshim bynta ki dei ban wanrah ryngkat bad ki Original Birth Certificate.
Kan sa don ka khusnam ba san hajar ïa kiba jop, lai hajar ïa kiba wan ba ar bad ar hajar ïa kiba wan ba lai.
Kumjuh ruh yn ai mar 500 tyngka ïa kiba rung ha ka kyrdan ba 10.
Kane ka jingiakop kaba ju long shisien ha ka shi snem kan sa long ruh kaba shongshit bha namarba hadien ar snem ki paidbah kin ïoh ban ïashim bynta ha kane ka prokram hadien ka jinglynshop ka khlam COVID.
Mawkyrwat, K’lyngkot, 20: U Deputy Commissioner jong ka South West Khasi Hills District u la buh ïa ki jingpyrkhing ha shwa ka General Elections sha ka Meghalaya Legislative Assembly ka ban long ha ka 27 u Rymphang, 2023.
Ha kajuh ka por u la pynbna ba ka Model Code of Conduct bad kiwei pat ki jingbthah jong ka election commission ki la treikam hapoh ka distrik bad na ka bynta ban wanrah ïa ka jingïaidbeit ïaidryntih ha ka por elekshon la pyntreikam ïa ka Code of conduct and Prevention of Defacement of Public bad ki Private Properties hapoh ka distrik.
Namarkata, u Deputy Commissioner u la buh ïa ki katto katne ki jingmana hapoh ka Section 144 CrPC ha kaba la khang bad mana ïa ki jingthoh ha ki kynroh, ka jingtah ïa ki posters/ki kot lane kano kano ka jingpynjulor ne ka jingpynïeng, ka jingpyni ïa ki cut outs, ki hoardings, ki banners, bad kiwei kiwei ha kino kino ki jaka paidbah.
Yn ym shah ïa ki political party ne ki kyrtong ban wah ïa ki banner ha baroh ki lynter surok ne kino kino ki lynti shnong.
La khang bad mana ïa ki jingthoh ha ki kynroh, ka jingtah ïa ki posters/ki kot lane kano kano ka jingpynjulor ne ka jingpynïeng, ka jingpyni ïa ki cut outs, ki hoardings, ki banners, bad kiwei kiwei ha kino kino ki jaka jong ki riew shimet ne ki kynroh jong ki riewshimet khlem da ïoh ïa ka jingpan jingbit na ki trai ïing bad khlem ka jingmynjur na ka office jong u District Election Officer.
Yn ym shah ïa ki jingïalang ne ki meeting election khlem da ïoh ïa ka jingbit na ka ophis jong u District Election Officer bad kumjuh ruh na ki Rangbah Shnong ha kaba ïa dei bad ka jaka jong ka jingpynlong ïa ka jingïalang ne ka meeting.
Yn ym shah ban pyndonkam ïa ki tiar pynsawa hapdeng ka por 10 baje mynmiet haduh ka por 6 baje mynstep.
Lada ïa ki jingpynsawa bad ïa ki tiar pynsawa la pyndonkam khlem da ïoh jingbit na ka ophis jong u District Election Officer ïa kita ki tiar yn sa wan kurup noh da ki bor jong ka aiñ.
Yn ym shah ïa kino kino ki jingïa-ïaid paidbah ne ki rally khlem da ïoh jingbit na u District Election Officer.
Kane ka jingmana kan treikam noh mardor tad haduh ban pyndep ïa ka election.
Mairang, K’lyngkot, 20: U District Election Officer jong ka Eastern West Khasi Hills District, u la pyntip paidbah ba hadien ba ka Election Commission jong ka Ri India ka la pynbna ïa ka elekshon sha ka ïing Dorbar Thaw Aiñ ka jylla Meghalaya bad namar ba ka Model Code of Conduct ka la treikam, yn pyntreikam mardor ïa ki kyndon jong ki aiñ kum ka R.
P Act 1951, ka IPC bad ruh kino kino ki rai ne jingbthah jong ka Supreme Court bad ki High Court kumjuh.
Kumta, la kyntu ïa baroh ki paidbah nongthep vote jong ka Mairang bad Mawthadraishan Consti-tuency, ba kin kiar na ka kano kano ka jingshim bad ai pisa, kano kano ka jingshah pynthame, ka jingshah pynbiej ban ym thep vote, ka byrngem byrsit, ka jingthep vote da ka jingsngew niam ne sngew thaiñ bad ruh ka jingpynshlur ïa kino kino ki kam kiba pynïashrut bad wanrah jingkulmar.
Lada don kano kano ka jingpynkheiñ ïa ka Model Code of Conduct, kum ka jingpynpra ïa ki jaka paidbah ne mar paidbah, kano kano ka jingsam pisa ne kiad, kino kino ki jingai sngewbha ne jingtyrwa pisa da ki kyrtong ne ki seng saiñ pyrthei, kano kano ka jingbyrngem ïa ki paidbah nongthep vote, ki paidbah ki lah ban ujor sha ka Complaint Monitoring Cell, ïa kaba la buh ban shim ïa kino kino ki jingujor kiba ïadei bad ka kam elekshon bad kane ka Cell kan treikam baroh arphew saw kynta.
Ki number phone ki long, Control Room +919233270162, Returning Officer 30-Mairang (ST) A/C – 09774876609, Returning Officer 31-Mawthadraishan (ST) A/C-07005170039, District Election Officer-09436310004.
La buh ruh ïa ki flying squad ban pynshisha bad ruh ban rejistar mokotduma ïa kino kino ki nongpynkheiñ ïa ki kyndon ba la buh.
Nongstoiñ: Namar ka jingtreikam ka Model Code of Conduct naduh ka 18 tarik na ka bynta ka election sha ka ïing dorbar thaw aiñ ka Jylla, u District Magistrate ka West Khasi Hills u bah Garod LSN Dykes IAS, u la pyntip paidbah ba la pynjari da ka kyndon aiñ 144 CrPc ha baroh ka wei ka District, kaba khang pyrshah ban rah pisa palat ïa ka 50,000 khlem ki kot ki ba biang, ban rah ïa ki tiar pynmynsaw kum ki suloi bad ka jingpyndonkam ïa ki loud speaker ha ki public meeting ne kino kino ki kam election, khlem da ïoh ka jingbit na ki bor ba dei khmih khnang ban ïoh ïaka election kaba khuid bad kaba suba.
Kane ka hukum kan treikam noh mardor hadun ban da kut ka election.
Nongstoiñ, K’lyngkot, 20: Ka seng kaba la tip kum ka Hynñiewtrep Achik People Council hapoh ka jingïalam jong u samla Jylliew Marweiñ President rangbah ka HAPC, mynnin ka janmiet ka la leit ban jurip ïa ki katto katne tylli ki kali kit dewiong kiba ïaid lyngba ka surok ka thaiñ Riangdo, West Khasi Hills District.
Haba katei ka seng ka la leit ban jurip, la lap ba don ki kali kiba don ïa ki challan.
Hynrei don ruh ki kali kiba ïaid khlem ka challan bad kiba ong ka challan ka don bad ki dalal.
Ka seng ka la kylli pyrthew ïa ki kattto katne ngut ki nongñiah ïa ki kali heh bad phah pyni ruh ïa ki challan kaba la ai da ka sorkar, la ïohi ba ki challan kiba la ai da ka sorkar ka don ïa ki jingthoh kaba la ai jingbit ban kit tang 12 ton u dewiong.
Katba wat ki kali kiba tang 6 shaka ruh ki la kit haduh 29 ton.
Haba ïadei bad kane ka phang, u samla Jylliew u la ong un leit shaduh ka ïingbishar namar la shu leh donbor than.
U la ong shuh shuh ba ki pulit balei kim kem haba don kiba pynkheiñ aiñ.
Ka daw dei namar ki heh ki haiñ kiba dei naduh ki myntri sorkar haduh ki pulit ki ïadon kti lang ban bamsap.
Nongstoiñ, K’lyngkot, 20: U Bah K.
P.
Pangñiang President rangbah ka Hill State People Democratic Party, u ba dei ruh u kyrtong jong ka Rambrai Jyrngam Constituency, mar shu bna ba ka Election Commission jong ka ri India ka la pynbna ba ïa ka election ha kane ka jylla yn pynlong ha ka 27 tarik jong u bnai Rymphang, na ka liang jong u mar mar ha ka sngi palei ka 19 tarik Kyllalyngkot, u la lum ïa ki nongkyrshan na ka polling station jong u ha Tynghor.
Ha katei ka sngi la pynlong ïa ka jingïalang ha madan jong katei ka shnong, ha kaba la pynïaid da u bah O.
Myrthong sordar shnong ha ryngkat ka jingïadonlang jong ki katto katne ngut ki nongkitkam jong ka party na ka ri Muliang zone, ki rangbah bad ki longkmie.
Ha katei ka sngi ki longkmie ryngkat ki khunlung ha ka met, ki la ïatuid sha katei ka jingïalang bad ïatur ban pynrung kyrteng bad ban pynïasoh kum ki nongkyrshan ba pura.
U bah Pangñiang u la ong ba ka jinglum jong u ïa ki nongkyrshan tang na kitei ki lai tylli ki polling station, ka long ba u sngewthuh ba shuwa ba un mih madan sha kiwei pat ki jaka ban pan ïa jingkyrshan na ki paitbah u hap ban sdang shuwa na la ïing.
Namar ki lad ban kyntiew ïa u briew ha kano kano ka kam, ka dei ban sdang na la ïing, namar lada hapoh ïng kam don ka jingïatylli bad ka jingïatreilang, kan ym lah ban poi sha ka thong wat ha kano kano ka kam ruh.
U la ong ba ka jingthmu jong u ban ïaleh biang ïa ka election kam dei ba u kwah hi.
Hynrei ka dei ka jingkyrpad jong ki nongkitkam bad ki nongkyrshan baroh ba u dei ban ïaleh biang sa shisien, namar ki paitbah bad ka constituency ki dang I donkam ïa u.
Ha kajuh ka por u la ong ba u la pyrshang ban pynsngewthuh ïa ki paitbah ba ka jingshah rem bad ka jingkyntait jong ki paitbah ha ka election ba la dep, ka lah ban dei ba ha ka jinglong nongmihkhmat jong u, ki don ki jingduna, ki jingbakla kiba long ki maw jynthud ïa ki paitbah.
Hynrei ha kane ka kynti u da kyrpad ba lada ki don kiba kum kita, kin ïaklet noh bad kin ïa kylla kaba mut na ka bynta ka jingbha jong ka lawei.
Nongpoh, Kyllalyngkot 20: Kumba la bthah da ka Election Commission ka ri India ban peitngor bad ban ïaid beit ka jingjied ïa ki nongmihkhmat paidbah na ka bynta ka election 2023 hapoh ka jylla, u District Magistrate ka Ri Bhoi kumba la pynkup bor ha ka kyndon 144 CrPC u la pynjari ïa katei ka kyndon ban khang pyrshah na ka bynta ban rah pisa palat ïa ka T.
50,000 hapoh Ri Bhoi District.
Katei ka jingpynjari ïa katei ka kyndon 144 CrPC ka la khang pyrshah ruh ban pynlong ïa kano ka prokram shah thngan ki jingïaid paidbah ne kino kino ki jingïalum paidbah da ki riew shimet ne ki kynhun bad kumba la pynkup bor ruh I aka Arms Act 1959 la hukum ruh ïa baroh kito kiba don license na ka bynta ki tiar siat hapoh Ri Bhoi ki dei ban leit buh ïa ki tiar siat ha ki Police station, ki Police Outpost ne ki Beat House ha Ri Bhoi District.
Lyngba katei ka kyndon aiñ, la khang pyrshah ruh ban rah ïa ki License bad lait noh ki Pulit, k Home Guards, Forest Personnel, BSF and CPMF.
U District Magistrate ka Ri Bhoi u la pynjari ruh ïa kane ka kyndon aiñ ka dei hadien ba ka Election Commission ka Ri India na ka bynta ka General Election 2023 ha Meghalaya, ka ban long ha ka 27 tarik u Rymphang 2023 bad kumjuh ruh ba ka Model Code of Conduct ka la treikam bad ruh ba ki kyndon ba la buh da ka election commission ki la treikam hapoh kane ka jylla na ka bynta ka election 2023 hapoh ka jylla.
Kane ka kyndon aiñ ka la treikam mardor bad kan dang treikam ruh kat haduh ba la pynbna pat da kumwei, ong ka kyrwoh ba la phah da u District Magistrate ka Ri Bhoi District.
Jowai, K’Lyngkot 20: Ka Dorbar Shnong Loomiongkjam Jowai ha ryngkat ka tnad pulit ba pynïaid kali (JTB) kila pynlong ïa ka jingleit jurip ïa ka surok shnong khnang ban wanrah ka jingkylliud ha ka ïaid ka ïeng jong ki kali ki mator.
Kine ki bynta bala pynbeit thymmai ïa ka rukom ïaid ki kali mator ki kynthup na Aitnar sha Pohmusiang kiba dang hap hapoh u pud u sam jong ka shnong Loomiongkjam, ha kaba ki kali kin ïaid noh tang shilliang “One-way" bad ïa kane yn pyrshah na ka bynta shibnai ka ban sdang naduh ka 23.
01.
2023.
Ki kali kiba ïaid na Aitnar (Wahthlumoo) kin rung na Pohmusiang bad mih na Community Hall (Khlieh Ummyntong) ka surok mar pyrshah ka Aitnar.
Nongpoh, Kyllalyngkot 20: Ka jingïakop ñiah thuk thuk ba 2 sngi haki surok khohruh khohram bala tip kum ka 1st RBMSC Motorcross Challenge 2023 bala pynlong daka Ri-Bhoi Motor Sports Club kala sdang mynta ka sngi ha madan Kurkalang, Bhoirymbong bala wan ruh ban shim bynta shitrhem kumba 75 ngut ki rang bad ki thei ñiah thuk thuk na kylleng ki jaka jong ka thaiñ Shatei Lam Mihngi.
Katei ka jingïakop ka dei ruh ka sienjam ba nyngkong bala shim da ka Ri-Bhoi Mortor Sports Club da ka jingangnud ban kyntiew ïa katei ka jait jinglehkai bad khamtam ban sei ïaka sap ka phong jong ki samla kiba ju sngewtynnad ban ñiah thuk thuk haki surok khohruh khohram, bad ki jaka ba pynkhreh kyrpang ym ban pynher haki surok bah kaba lah ban wanrah ka jingmynsaw bad ka jingjia aksiden.
Ïa katei ka jingïakop la leit ban plie pyrda da u Bah Pynhun Rynghang kum u kongsan haka jingdonlang ki nongïalam ka RBMSC naduh u Bah Lance Shadap President, Bah Aiban Sylliang General Secretary, Bah Isynei Hinge Adviser, Bah Ailong Pariat bad kiwei kiwei ki riew rangbah.
Kum ban shu pynpaw ba naka liang ka RBMSC kila pynkhreh ruh ka khusnam pisa kaba 2 lakh tyngka ryngkat ka trophy haki jingïakop bapher bapher naduh ka Expert, Novice, 2 Stroke, Scooty bad kan don ruh ka jingïakop ba kyrpang naka bynta ki kynthei (Female Class) bad Ri-Bhoi Class.
Jowai, Kyllalyngkot 20:: Ka Dr.
Norman Hospital, Jowai, Khasi Jaiñtia Presbyterian Assembly (KJPA), mynta ka sngi 20.
01.
2023, ka la ïoh ban plie bad buh ïa ki maw nongrim haduh hynriew tylli ki Project bapher bapher kiba la dep ban shna na ka bynta ki jingdonkam jong kane ka jaka ai jingsumar jong ka KJP Assembly, kaba la juh tip ruh kum ka Mission Hospital kaba don ha sor Jowai.
Haba sdang jong ka jingïalang na ka liang ka Medical Superintendent ka Hospital ka Dr.
D.
Nongpluh, kala ïathuh ïa ka jingiaid lynti jong kane ka Hospital kaba la kumba 70 tylli ki snem hapdeng ki jingeh kiba bun, kala ïathuh ba kane ka Hospital ka la ngat ha jingpluhding kaba shyrkhei bha kaba la jia ha ka 2 tarik Ïaiong, 2001, ha kaba ka ding ka la ïoh ban bam shngiam shibun ki karma thiah nongpang bad kiwei de ki jingdonkam jong ka Hospital, hynrei ka la ong, wat la katta ruh U Blei um shym la ieh noh ïa kane ka Hospital haba la ïoh shibun ki jingïarap na ki Balang bapher bapher na ki riew shimet kumjuh na Ri Wales lyngba u (L) Rev D.
Leslie lyngba ka PCW bad kumjuh na ki riew paidbah ka Ri Wales.
U kongsan ha kane ka sngi plie ïa kine ki jingtei jong kane ka Hospital udei u Rev.
B.
B.
Lamin Moderator PCI General Assembly, haba ai jingkren u la pynpaw ka jingsngew kmen kaba khraw ban don ha kane ka sngi ha kane ka jaka ai jingsumar ha kaba ïa u ruh la kha ha kane hi ka Hospital.
U la ong ruh ba na ka liang ka PCI ka ai khublei kyrpang bad kitbok kit rwiang ïa ka Management jong kane ka Hospital kiba la trei shitom haduh bala lah ban wanrah ïa kane ka sngi kaba kmen bad ïoh ïa kine ki jingdonkam jong kane ka Hospital na ka bynta ban ai ka jingshakri kaba khambha shuh shuh ïa ki nongshah sumar.
Ki Hynriew tylli ki Project kiba la plie mynta ka sngi ki kynthup ïa ka Ramp Access Way, kaba la ot ïa u ribbon bad plie ïa u mawsah jingkynmaw da u Rev.
B.
B.
Lamin Moderator PCI General Assembly, ka Maternity Block da u Rev.
D.
Rymbai Moderator KJP Assembly, ka Elavator ne ka Lift da ka kong I.
Suchiang Chairperson Jingïaseng Kynthei KJP Synod Mihngi, ka Physiotherapy Block da u Rev.
K.
Pariat Senior Executive Secretary KJP Synod Mihngi, ka Administrative Building da u Rev.
N.
S.
Phawa Chairman Managing Committee bad ïa ka Retaining Wall da u Rev.
C.
S.
Suchiang, Secretary KJP Assembly.
Ïa ka jingïalang la pyllong ha phyllaw ka Hospital kaba la pynïaid da u Rev.
N.
S.
Phawa.
Ha kane ka sngi la ïadonlang ruh ki dkhot jong ka KJP Synod Mihngi bad Sepngi, ki Doctor, ki Nurse, ki nongtrei ka Hospital, kong E.
L.
Warjri ADM WJHD, u Pa Dolloi Elaka Jowai ma Poramon Kynjing, President Seinraij Jowai ma O.
R.
Challam, ki Pastor ki Tymmen Basan bad kiwei de.
La pynphuh pynphieng ïa kane ka sngi da ki jingrwai na ki samla GNM, School of Nursing jong kane ka Hospital.
Khliehriat Kyllalyngkot 20: U District Magistrate, East Jaiñtia Hills District, u pynbna paidbah ba katkum ka hukum la mana pyrshah ban rah ïa kino kino ki suloi (licensed arms) bad la bthah ba ki dei ban leit buh noh shuwa ïa ki tiar ha kino kino ki police statio, ki Outpost bad ki Beat Houses kiba don hajan bad kane ka long halor ka jingpyntreikam ïa ka aiñ Arm Act 1959 ban lait na kano kano ka jingjia ba sngewsih ha kum kane ka por ba pynlong ïa ka Meghalaya Legeslative Assembly 2023 hapoh ka jylla.
Kino kino kiba kwah ban pynpaw ïa ka jingsngew pyrshah ïa kane ka hukum kin sngewbha ban buh da ka jingthoh sha u District Magistrate ha ophis u Deputy Commissioner East Jaiñtia Hills District ha ka por long trei.
Nongpoh, Kyllalyngkot 20: U President ba rangbah ka Voice Of People’s Party (VPP), u Bah Ardent Miller Basaiawmoit mynta ka sngi u la hiar sha Ri Bhoi kum u nongïalam ba rangbah katei ka party na ka bynta ban ïalap election bad kumjuh ruh ban pan ka jingkyrshan na ka bynta u kyrtong ka VPP Na Umsning Constituency, u Dr.
Ricky A.
J Syngkon, u ban aireng na katei ka party na Umsning Constituency.
U Bah Ardent Miller Basaiawmoit u la wan ruh ban ai jingkren ha ka jingïalang ka VPP Party kaba la long mynta ka sngi ha Iewmawlong, Nongpoh ha ryngkat ka jingdon lang u kyrtong ka VPP na Umsning, u Dr.
Ricky A.
J Syngkon , ki nongïalam ka Party bad ki riew paidbah kiba la sngap ïa ka jingïalap election jong utei u Nongïalam kaba dei ruh ka sngi Iew Nongpoh ha ka Shnong Iewmawlong.
Na ka liang u Bah Ardent Miller Basaiawmoit haba kren bad pan jingkyrshan na ki paidbah ka Umsning Constituency ban ai jingkyrshan ïa u kyrtong, u la kren halor shibun ki mat treikam bad ki nongrim ka party VPP na ka bynta ka election 2023 hapoh ka jylla.
Ka phang pdeng kaba u la kren ban pan jingkyrshan na ki paidbah ka dei ka jingkular ban rat diengkhong ïa ka kam bamsap hapoh ka jylla bad ruh ka party VPP kan phai khmat kyrpang sha ki nongrep jong ka jylla.
Na ka liang u Bah Ardent Miller Basaiawmoit haba kren ha kane ka jingïalang u la kynthoh ruh ïa ki party riewlum da kaba ong ba ki party riewlum ki dei tang ki rongser kiba don ha ka sorkar ban ioh jingmyntoi shimet bad ki klet ïa ka nongrim ban ïarap na ka bynta ka eh ka shon ki paidbah hapoh ka jylla bad ki shah ïalam bakla ha kiwei ki party ba ioh bat ïa u lakam ka jingsynshar ha kaba ki baduk ba kyrduh bad ki nongrep ki dang shah khniot bein hapoh ka jylla.
U la kyntoh ruh da kaba ong ba ka daw jong ka jinghiar arsut ka jylla ka dei ka jingjubor palat ka kam bam sap hapoh ka jylla bad ha ka jaka ba jylla kan dang kiew shaphrang ka la hiar arsut na ka daw ki kam bam sap hapoh ka jylla.
Shuh shuh, haba pan jingkyrshan na ki paidbah ban pynjop ïa ka party VPP, na ka liang u Bah Ardent Miller Basaiawmoit u la kular ba lada ki paidbah ki kloi ban pynjop ïa ka party VPP ka party VPP kan sei lut ïa baroh ki kam bamsap jong kane ka sorkar kaba mynta kaba la ktah shisha ïa ki paidbah hapoh ka jylla, u la bynrap.
Na ka liang u kyrtong ka VPP na Umsning Constituency, u Dr.
Ricky A.
J Syngkon haba kren ha kane ka sngi u la pan ïaka jing kyrshan na ki paidbah ka Umsning constituency ban ailad ïa u ban jop ha kane ka election 2023 bad ïa ka party VPP da kaba kyntait ïa kiwei ki party kiba la ioh bat ïa ka u lakam ka jingsynshar bad dei tang lada wan ki party ba thymmai ki lah ban ïalam thymmai ka ka jylla na ka bynta ka jingkiew shaphrang jong ka jylla ha baroh ki liang.
Jowai, K’Lyngkot 20: Ka Dorbar Shnong Chilliangraij Jowai kala pynbna paidbah ïa ki kyndon jingmana kaba ïadei bad ki prokram ïalap election hapoh u pud u sam jong ka shnong na ka bynta ban ïaid beit ïaid ryntih jong ka Election MLA 2023 ka ban sa long shen.
Ka shnong kaba pynmih ïa kine ki kyndon kiba long kumne: la kyrpad ïa ki nongpynlong jingïalang Election hapoh ka ïing Dorbar jong ka shnong ba kin pynkut ïa kano kano ka jingïalang jong ki hapoh ka 10 waje mynmiet.
Na ka liang u kyrtong (Candidate) u lah ban ïalam tang hapoh 8 ngut ki nongbud kiba dei nabar ka shnong Chilliangraij bad yn shah tang 2 tylli ki kali kaba kynthup lang jong u kyrtong ba kin rung sha ka jaka ba pynlong jingïalang, khnang ba kane kan ïarap na ka jingsahkut kali ha ki lynti ki syngkieng jong ka shnong.
Ki nongwan sngap sha ka jingïalang paidbah kin long beit tang na ka bynta ki trai shnong, kynthup lang ïa kitei ki phra ngut kiba wan lang bad u kyrtong.
La pynbeit ba yn shah tang lai ngut ki nongkren ha ka jingïalang kynthup lang ïa u kyrtong bad tang uwei u nongkren na ka liang ki nongshong shnong uba dei ruh u/ka nongkyrshan ïa u kyrtong bad um dei satia napdeng ki nongkitkam shnong.
Na ka bynta ki kali jong ki nongkyrshan kim bit satia ban pynsawa ïa ki sur jingrwai hapoh ki kali, ha ka por ba pynlong ïa ki jingïalang paidbah hapoh ka shnong.
Ka shnong kala khang pyrshah ïa kino kino ki kali ban ïaid ha ki por mynmiet bad kumjuh ïa ki nongsam pisa lada ka shnong ka lap, ki lah ban shah pynshitom katkum ki kyndon aiñ da kaba aiti sha ki bor ka aiñ.
La khang ban leh Decoration ïa ki rynsan ba pynlong jingïalang ha kino kino ki bynta jong ka shnong bad ka shnong kam shah ban sam sha ïa ki paidbah lait noh ïa kitei ki phra ngut ba wan lang bad u kyrtong namar kane kan ïarap ha ka liang ka khuid ka suba.
Na ka bynta ki kyrtong kiba thmu ban pynlong jingïalang hapoh ka shnong ki dei ban bud ryntih ïa kine ki kyndon aiñ bad ki dei ban ïoh bor shwa na ka shnong, lada don kiba ïaid lait ki lah ban shah pynsangeh shi shyndon ïa ka jingïalang jong ki ha kano kano ka por.
Ka shnong kala pyntip paidbah ba ïa kine ki kyndon yn pyntrei kam salonsar ïa baroh khlem da ñiew shilliang, ha ka juh ka por la kyrpad ïa baroh ban ïatreilang bad kane ka jingpynbeit jong ka shnong khang ba kane ka Election MLA 2023 kan long kaba ïaidbeit ïaid ryntih.
Kane ka long katkum ka jingpyntip na ka ophis jong u Waheh Shnong bad u General Secretary ka Dorbar Chnong Chilliangraij Jowai.
Shillong, K’lyngkot : Ka Society of Labours and Development Agency (SLDA) hynne ka sngi kala pynbna paidbah ban sam da ka khusnam sha ki riew donsap ha ka jylla ha ka 11 tarik Rymphang 2023, ha Anton Hall Laitumkhrah Shillong.
Haba kren sha ki lad pathai khubor ka Discipline Secretary, kong Phibarisha Diengdoh ka la ïathuh ba kane ka society ka dei ka ba la ithuh da ka sorkar jylla bad ka jingsam ïa ki khusnam ka dei na ka bynta ban pynshlur ïa ki briew khamtam ïa ki samla ban ïeng hala ki jong ki kjat haba ki sengkam lajong.
Na ka liang ka kong Phibarisha ka la ïathuh ba ka SLDA kan sam ïa ki khusnam ba kynthup ka best Start-up of the year, Best entrepreneur, Best woman leader, Best Small business, Best business Man/Woman of the year, Best Photography/video graphy, Best Director, Best Skill, Best Pageant Holder, Best Sports Person, Best Makeup Artist bad Best Artist.
Nalor kata ka la ong ruh ba ka Society of Labours and Development Agency ka khot ka wer ïa ki riew donsap ha ka jylla ba kin wan ban shim bynta da ka ba pynrung kyrteng ne Register ïalade daka ba Phone ha u number 7627963324.
Ka kong Phibarisha kala ïathuh ba ki nongjop ha kane ka sngi kin ïoh ban leit ban shim bynta ha ka bynta ka ‘National Award’ ka ban long mynta u snem ha nongbah Delhi.
Khliehriat Kyllalyngkot 20: U District Magistrate jong ka East Jaiñtia Hills District, u Abhilash Banarwal, IAS ha ka hukum ba la pyllait myn ha ka 18 tarik mynta u bnai, u pynbna paidbah ba la pyntreikam pura ïa ka Model Code of Conduct hapoh ka district bad kane ka hukum kan treikam noh mardor tat haduh ban da pynbna da kumwei pat ka ban long na ka bynta ka jingïaid beit ïaid ryntih ka election ka ban wan hapoh ka jylla.
Hapoh kane ka Model Code of Conduct la mana ruh ban thied ïa ki nongthep vote bad ki nongthep vote ki dei ban don la jinglaitluid ban pyntreikam ïala ka jong ka hok ban thep vote khlem kano kano ka jingsngew tieng ne kano kano ka jingsngew artatien.
La ong ruh ba ki bor synshar district ki la ïoh jingtip ba ki don katto katne ki briew kiba ju rah shibun ka pisa pliah bad pyrshang ban thied ïa ki nongthep vote bad bthah ba kin thep ha u kyrtong uba ki kyrshan, kumta la mana bad khang pyrshah ban leh ïa kane.
Kumjuh ruh ki don ki kynhun (organisations) kiba thaw ïa ki prokram ïakhih kum ki jingïaid procession bad ki rally bad kino kino ki prokram ha kum kane ka por ïa kum kine ruh la khang pyrshah bad ong ruh ba lada shah bad ailad ïa kum kine kam ktah ïa ka election ka ban sa pynlong bad lehse ka lah ban wanrah ïa ka jingïania, ka jingïashoh ïadat bad ka lah ban ktah ïa ka shongsuk shongsaiñ hapoh ka district bad lehse kan wanrah ruh ïa ka jingduh ki mynsiem briew bad ka duh, jingjoulor ki tiar, ki mar ki mata jong ki briew shimet, kumta ban dup lait na kine kiei kiei, u District Magistrate u pynbna ba la pyntreikam pura ïa ki kyndon aiñ jong ka 144 CrPC.
Hapoh katei ka kyndon 144CrPC ha ka district la mana pyrshah ruh ban rah ïa ka pisa kaba T50,000 tyngka shaneng, la mana ruh ïa kino kino ki kynhun ban pynlong jingïalang lane kino kino ki prokram ïakhih hapoh ka district bad kane ka hukum kan treikam noh mardor.
Shillong, K’lyngkot 20: Hadien shisngi ba ka Executive Committee jong ka Khasi Hills Autonomous District Council (KHADC) ba ka pynsahngeh lynba ka order NO.
DC.
XXVII/Genl/97/2017-2023/82 ïa ka jingthmu jong ka Raid Shabong ban lum ïa ka dorbar raid ban jied ïa u Acting Sordar ka Raid Shabong na ka liang u Paiem Dr Balajied Sing Syiem u Syiem jong ka Hima Khyrim u la ong ba kane ka jingkhang jong ka KHADC ka long ka jingïuhroit ïa ka sur jong u paidbah.
Haba kren bad ki lad pathai khubor u Paiem u la ong ba na ka liang jong u kum u syiem un phah da ka jingthoh sha ka KHADC ban dawa ba dei ban pyndam ïa ka hukum jong ka halor ka jingkhang ïa ki riew rangbah ka raid kiba thmu ban lum ïa ka dorbar raid.
“Kane ka jingthmu ban thung da ki administrator ka long kajingïuhroit ïa u paidbah u ba kwah da u acting sordar hadien ba ka term jong u sordar pura ka la kut noh bad ngin pynpaw ïa kane ka jingpyrshah ïa ka jingleh ka KHADC da kaba ngin phah jingthoh sha ka.
" u la ong.
Shillong : Ka kompany Himalaya Wellness, kaba long ka kompany ba paw bha ban pynmih ïa ki jingsleh kiba ïarap ïa ka koit ka khiah jong ki briew, dang shen ka la pynbna ïa ka jingpyllait paidbah ïa ka umphniang ban pyntah ïa ki kyllung kaba la tip kum ka Himalaya Baby Massage Oil – ïa kaba la khleh ha ka bad ka umphniang tyrso.
ïa kane ka umphniang la shna kyrpang bha da kaba khleh lang ïa ki kynbat bad kiwei kiwei ki jingkhleh ki ban pynbha ïa ka sniehdoh jong ki khyllung hynrei ka bym dambit ïa ka sniehdoh.
Nalor kata, kane ka umphniang ka pynneh ruh ïa ka um ha ka sniehdoh jong ki khyllung, bad ka pynlong ia ka ban jem bad jliah.
Ka jingdon jong ki saw tylli ki kynbat kata- Aloe Vera, Vetiver, Winter Cherry, bad Country Mallow, lada khleh lang ban pynmih ïa ka umphniang ha ka rukom leh tynrai, kan ïarap ïa ka jingïaid bha ka snam, kan pynkhlaiñ ïa ki doh ksah bad ka ïarap ïa ka jingheh jingsan ki khyllung.
Kane ka umphniang khlyllung ba thymmai kadei kaba la shna kyrpang da kaba la shna katkum ka rukom tynrai bad ka juk stad kaba mynta bad la dep ban leh ïa ka jingtest.
Ha kane ka umphniang ym don kino kino ki paraben, ki umphniang mineral, ym don ruh kino kino ki jingkhleh ban pynsma iwbih, kumta ka long kaba shngaiñ ïa ka sniehdoh jong ki khyllung kiba dang kha.
Ka Himalaya Baby Massage Oil – Mustard lah ban ïoh ha ki klong kiba 100 ml bad 200 ml, ha ka dor 125 tyngka bad 230 tyngka.
Shillong, K’lyngkot 20: U Nongaibuit ba ha khliehduh jong ka United Democratic Party (UDP) u Bah Bindo M Lanong ha ka sngi thohdieng u la takraiñ tyngeh ïa ka jingleh ka sorkar MDA halor ka kam pynbeit pud bad ka Assam bad ong ba kane ka jingleh ka sorkar ka dei ka jingleh bam jakhluit suda.
U la ong ba ha ka por ba u Bah EK Mawlong u la pyrshang ban pynbeit pud hynrei um shym la bam jakhluit kum kane ka sorkar kaba mynta.
Haba kren bad ki lad pathai khubor u la ong ba mynba u Bah EK Mawlong u long u Myntri Rangbah ka jylla bad u Prafulla Kumar Mahanta Myntri Rangbah ka jylla Assam kim shym la shu ïaid shakhmat ban pynbeit pud khlem da ïoh jingmynjur lang na ki paidbah baroh.
“Kane ka sorkar mynta pat kam sngap wat ïa ki trai jaka, ki khlieh nongsynshar ban rai ïa ka jingpynbeit pud bad phi ïohi hi ba dei na kane ka daw ba mih kane ka jingbym hun satia ïa ka jingïasoi MoU hapdeng ki ar Myntri Rangbah," u la ong.
U la ong ruh ba ka sorkar kam dei ban shu kwah burom ban ong ba ka la jop ha ka jingpynbeit pud namar ki paidbah pat kim hun satia.
Shuh shuh u la ong ruh ba ka sorkar Assam wat haduh mynta ruh ka kynturpud beit sha ka khyndew jong ka jylla bad ong ruh ba ki shnong kiba ha ka thaiñ Mawhati kiba ha u 2013 ki dei kiba hap ha ka jylla hynrei mynta ki la shah kam ba ki dei jong ka jylla assam.
U la ong ruh ba na ka liang jong u u la tyrwa ha ka dorbar jong ka KHADC ba lada pynbeit pud dei ban pynshong nongrim ha ki lai tylli ki mawdong; kaba nyngkong dei ban pynbeit da kaba pynshong nongrim ha ki kot ki sla, ki map, kaba ar da kaba pynshong nongrim ïa ki briew kiba shong ba sah ha kito ki thaiñ bad kumjuh ruh ïa ki trai jaka, kaba lai ban ïakren hapdeng ki ar sorkar ba lada ki jaka kiba la bun ki nongshong shnong ki dei ki briew jong ka jylla Meghalaya ne Assam, ki dei ban pyrshang ban pynïoh ïa kita ki shnong sha Meghalaya ne ban leit sha Assam kat kum ka jingjied ki paidbah ne ban rai ruh da kaba pynshong nongrim ba ki briew jong ka jylla Meghalaya ne Assam kiba wan shnong shnong nyngkong ha kita ki thaiñ.
Shillong, K’lyngkot, 20: Ki shipai Border Security Force (BSF) 4Bn kiba ap pahara ha khappud ki la ïoh ban kurup 17 tylli ki masi na khappud jong ka West Jaiñtia Hills ha ka sngi Palei ïa kiba la thmu ban khaii tuh sha ka ri Bangladesh.
Ïa kine ki masi la lap ba la buhrieh ha law bniap kaba don hajan syndah u mawpud ha kaba ki shipai BSF kiba ap pahara ha Rongtilla Out Post ki la ïoh ban kurup noh mardor.
Ki snar nongkhaii tuh ki ju buhrieh ïa ki masi ha ki jaka khlaw bad ki ju pyrshang ban pynïaid ïa ki ki jaka bym pat don ka jingker sainar haba ki ïoh lad.
Tang ha u snem 2022, ki shipai BSF ki la ïoh kurup haduh 3481 hajar tylli ki masi na khappud.
Shillong, K’lyngkot, 20: Ka Republican Party of India (A) Meghalaya State Committee ha ka sngi Thohdieng ka la pynbna ïa ka thup kyrteng jong ki 10 ngut ki kyrtong ki ban aireng ïa ka elekshon sha ka Iingdorbar Thawaiñ ka Jylla ka ban sa long ha ka 27 tarik, Rymphang ha ka Jylla.
Kane ka seng saiñpyrthei ba la khlieh da u Ramdas Athawale kum u National President ka la sei ar ngut ki longkmie ki ban aireng ha kane ka elekshon kiba kynthup ïa ka Sareni Ch.
Marak ka ban aireng na Songsak Constituency bad ka Serimina D.
Marak ka ban aireng na Jingrang Constituency.
Katba ki kyrtong shynrang ki long u Indrash M Marak na Rangsakona, u Pangseng R Marak na Dalu, u Witjeng N.
Sangma na Dadenggre, u Thoseng Cheba A.
Sangma na Raksamgre, u Jhimcarter M.
Sangma na Gambegre bad u Ballengsing Ch.
Marak na Williamnagar.
Ïa kane ka thup kyrteng la shu pynsaphriang ha ka Social Media kaba don tang ka jingsoi khlem ka kyrteng bad ka tarik ba la pynbna ïa ki kyrtong.
Shillong, K’lyngkot 20: U Bah Tarcisius Mawlot, u rangbah ba shong ba sah ha Pyndemumïong, Mairang, u la rai ban ïakhun ïa ka elekshon MLA na Mawlai Constituency, bad kane kam dei ka rai jong u, hynrei kadei ka ‘jingpynsngew U Blei’.
U Bah Tarcis uba la ju mih teng sha ki lympung u la ong ba u la pynkhreh ïa kane ka elekshon naduh u bnai Kyllalyngkot jong ka snem baladep da kaba thoh ïa ki ishu bad ki mat ïaleh elekshon, hynrei ynda u la pule bha, U Blei U la pynsngew ha u ba kine ki mat kim biang bad u la phah pom noh ïa ki baroh.
“Hangta nga sngewthuh ba kadei ka jingpynsngew u mynsiem jong u Blei ba ngan ïakhun ïa ka elekshon, namar nga la dem ban duwai ha U Blei", u la ïathuh.
Haba la kylli na ka Constituency aiu un ïakhun, u Bah Mawlot, u la ïathuh ba ha ka jingshisha u kwah ban ïakhun na Mairang ne na Nongstoiñ, hynrei U Blei U la pynphai ïa u ban leit ïakhun na Mawlai.
U la ïathuh ba u la ïasaid bad U Blei ba kumno un leit ïakhun na Mawlai, namar um dei na Mawlai, wat lada ki don ki khhun jong u ba shong ba sah ha Mawlai Umsaw bad u don ruh tang katto katne ki paralok ba u ju ithuh.
Hynrei u la ong ba U Blei u la ong ha u, “Me mut ban ïakhun bad kita ki briew ne me mut ban ïakhun ba nga".
Hadien kane u la ong ba u la panmap na U Blei bad u la kohnguh ban leit ïakhun na Mawlai kum u kyrtong shimet.
Une u rangbah uba ha u snem 1997 por ba dap 25 snem ne Jubili Rupa ka jylla Meghalaya u la pynlong ka jingshah thngan marwei ha u mot laidong ha State Central Library, u la ong ba ka daw ba u la mih ban ïakhun ïa kane ka elekshon kadei namar ba ka jylla mynta kam don shuh ki nongthaw aiñ lane ki nongmihkhmat mynta kim dei shuh ki nongthaw aiñ, hynrei la shu pynbiet da ki kam pynroi ne ka development, katba ka jaidbynriew pat ka la nang shah thombor na kiba bun ki liang, namar bym don ki aiñ ban ïada.
Hynrei ki kam pynroi ba ki leh ruh kidei kiba la shu leh tangdep tang ban shu pynbieit ïa ki paidbah.
Shillong, K’ lyngkot, 20: Arngut ki khynnah na kane ka jylla Meghalaya ki la shah jied ban ïoh pdiang ïa ka khusnam riewshlur lane ka National Bravery Award lyngba ka Indian Council For Child Welfare ha kaba kin sa shah pynkup burom ha u Myntri Rangbahduh ka ri India u Narendra Modi ha nongbah New Delhi ha ka rukom kaba shongkun.
Namar ka jingwan lynshop jong ka jingpang khlam covid-19 kumta la pynsangeh ban sam ïa kane ka khusnam ha u snem 2020-2021 bad ha u snem 2022 bad kumta mynta u snem 2023 ki don haduh 56 ngut ki khynnah na ki 17 tylli ki jylla jong ka ri India kiba la shah jied ban ïoh pdiang ïa kane ka khusnam ha kane ka kynti.
Kum ban shu pyntip hangne ba u Wanlambok Rani uba la 16 snem 3 bnai u la ïoh ban pyllait im ïa saw ngut ki briew kiba la ngam jyllop ha wah Umden katba u dang leit khwai dohkha ha ka 12 tarik, Nailar, 2020.
Kane ka la jia hadien ka jingther jong u lapbah uba jur bha na ka daw ka jingpyllait um jong ka Meghalaya Energy Corporation Limited.
Da kane ka jingshlur jong u wanlambok rani, u la ïoh ban pyllait im ïa kine ki saw ngut ki briew kiba don hapdeng ka rta kaba la 30 snem ka rta, 17 snem ka rta, 12 snem ka rta bad 10 snem ka rta.
Katba u heprit Forme Khongji, uba la 12 snem 9 bnai, u dei u riewshlur uba la ïoh ban pyllait im ïa kawei ka longkmie kaba la tip kyrteng kum ka kong Agnes Pohktar kaba la shah rah ha ka umsaw katba ka dang sait jain bad kiwei pat ki para kynthei ha wah Umkrem ha ka 17 tarik, u jylliew, 2020.
Katba une u heprit u dang thmu ban sum ha kane ka wah, kyndit kynsan u la ïoh sngew ïa ka jinglynñiar jong ki kynthei kiba dang saitjain ha kane ka wah bad mar kumta hi katba u dang leit jngoh u la lap pynban ïa kane ka longkmie kaba la shah rah ha ka um saw wat haba u la pyrshang ban paring ïa ka na kti khnang ban pyllait im ïa ka.
Da ka jingshlur ka jong u, u la ryngkoh shapoh um bad ha kaba khatduh u la ïoh ban pyllait im ïa ka hadien ka jingïakhun kaba shitom bha hapoh um na ka daw ka jingkhlain shaba palat ki lat lat jong ka umsaw.
Shwa kane, une u heprit u la ïoh ban pyllait im ïa uwei u heprit uba 10 snem ka rta uba la ngam jyllop ha kshaid Umkrem.
Shillong, K’lyngkot, 20: U Chief Adviser jong ka UDP u Bah Bindo M.
Lanong ha ka sngi Thohdieng u la buh jingkylli ïa ka jingshim rai jong ka Sorkar Jylla ban khang khyrdep noh ïa ka Mawmluh Cherra Cement Limited (MCCL) kaba don ha ka shnong Sohra.
“Balei kin khang khyrdep noh? Haba ki riewshimet na Delhi, UP bad kiwei kiwei ki jaka ki lah ban pynieng ïa ki karkhana pynmih dewbilat ha ka jylla, balei ka MCCL, ba ka jylla ka don la ka jong ka bhah, balei yn khang khyrdep noh ïa ka MCCL? la ong u Bah Bindo.
“Ki ar tylli ki jingkhleh bakongsan jong ka dewbilat ki long u dewiong bad u mawshun bad ka MCCL ka ieng ha ka jaka ba don u dewiong bad u mawshun.
Kine ki ar tylli ki jingkhleh ki don hajan jong kane ka kharkhana dewbilat.
Balei kin shu khang khyrdep noh ïa kane ka karkhana pynmih dewbilat bad ban ailad pat ïa ki karkhana shimet kiba rit ba kin mih kum ki tit?" la buh jingkylli u Bah Bindo.
U Bah Lanong u la buh jingkylli ruh ïa ka jingphiel jong ka Sorkar ban pynskhem ïa ki nonghikai bad ïa ki nongtrei kiba la trei palat 15-17 snem.
Katkum ka jingong jong u, bun na ki nonghikai bad ki nongtrei kiba la shakri la bun bun snem ki la shah ñiew kum ki nongtrei sngi ha ka jylla.
Haba kdew ïa ka rai ba la pynmih da ka Iingbishar High Court ka Assam ba kito kiba la dap pura lai snem ka jingshakri ki dei ban ïoh ka jingshah pynskhem, u la ong, “lada ngi wad tang lai snem kam pat biang, kam pat shong nia, dei ban buh haduh san snem, buh haduh hynriew snem hynrei ki briew kiba la shakri palat 10 snem kim pat shah pynskhem satia bad ki don ruh katto katne na ki nongtrei kiba la shongthait kum ki nongtrei sngi.
Balei ka Sorkar kamlah ban shong bad ban pyrkhat bad kum ka nuksa na ka bynta kito kiba la dap pura san snem lane hynriew snem lane hynñiew snem phi lah ban pynskhem noh ïa ki kum ki nongtrei bapura.
Ha kaba ïadei bad ka jingdheng kali ha nongbah Shillong, u Bah Lanong u la ong, “balei ym lah ban shna lehse wat tang kawei ruh ka Fly Over tang na Happy Valley lane Laitkor lane Mawblei haduh Mawlai lane Mawiong.
Ha Guwahati, bun tylli ki Fly Over ki mih tang hapoh shi snem ar snem katba ha Meghalaya wat tang kawei ruh ka kam don.
La kumno kumno, lada don tang kawei ka Fly Over kan weng ïa ka jingeh kaba 25-30% kaba ngi mad manla ka sngi.
"Shuh shuh u Bah Lanong u la ong ba ka tnat ka Rep ka Riang ka la phiel ha ka Jylla.
U la ong ba u kyndit ban ïohi ïa ki briew ha ki nongkyndong kum ha Nongkrem, Pomlakrai, Umphyrnai kiba ju pynlut sngi tang ha kaba rep phan, kajor, kubi bad u sohlakum.
“Phin ym lap ïa kiwei pat ki jait jingrep, namarba kam don ka horticultural project lane ka ban pynïar kum ha ki jaka ha Nongkrem.
Ngi shu shahniah ha ki nongrep bad lada ki nongrep kim lah ban pyndap wat tang ïalade ruh hato kan jia aiu ïa ki paidbah kiba im ha ki jaka sor," u la ong.
Shillong, K’lyngkot, 20: Ka Sorkar Jylla lyngba ka jingpynbna ba la pynmih da u Commissioner & Secretary ka tnat Pule Puthi ka Sorkar Jylla ha ka sngi Thohdieng ka la bthah ïa baroh ki skul Deficit ban siew ïa ka Contributory Provident Fund (CPF) lane ka National Pension Scheme (NPS) sha baroh ki nonghikai bad ki nongtrei.
Da kane ka jingpynbna la bthah ba ki nonghikai bad ki nongtrei jong ki skul Deficit kiba la shah thung ha ki Sanction Post, bad kiba rung kam shuwa ka 1 tarik Ïaïong, 2010 kin ïai bteng ban ïoh da ka CPF bad kito kiba rungkam hadien ka 1 tarik Ïaïong 2010 shaneng kin shah kynthup ha ka National Pension Scheme (NPS).
Ka jingpynbna ka ong ba lada ki skul Deficit kim lah ban ai la ka dei ka CPF ne ka NPS sha ki nongtrei kin hap ban shim ïa ka jingkitkhlieh.
Kane ka jingbthah kan treikam noh mardor naduh ba la pynmih kane ka jingpynbna.
Ka Sorkar Jylla ka la pynbna paidbah ïa ka Screening Committee na ka bynta ban jied ïa ki PMSHRI School ha ka jylla Meghalaya.
Katkum u kyrwoh na u Commissioner & Secretary ka tnat Pule Puthi ka Sorkar Jylla, la pyntip ba ka Komiti kan kynthup ïa u Commissioner & Secretary ka tnat Pule Puthi & State Mission Director, SSA-SEMAM kum u Chairman; u State Project Director ka SSA-SEMAM bad Director of School Education & Literacy kum u Member Secretary bad u Secretary ka tnat Pule Puthi, Educational Research & Training, u Secretary ka tnat Higher Education, u Deputy Secretary ka tnat Pule Puthi bad u Deputy State Project Director ka SSA-SEMAM kum ki.
Ki kyndon jong kane ka komiti ki long ban pynshisha ïa ki jingkam ba la ai jingtip da ki skul bad ban ai jingmut halor ka thup kyrteng jongki skul sha ka Ministry bad ban ai jingmut ruh ha kaba ïadei bad ka jingthmu ban pynrung ïa ki skul ha ka wat kaba ar (Phase-II).
Shillong, K’lyngkot 20: U Bah Bindo Matthew Lanong, uwei na ki nongseng jong ka UDP, u la ïathuh ba un ïakhun ïa ka elekshon MLA 2023 na ka tnad jong ka UDP kaba u ong ka UDP (Original).
Haba ïakren bad ki nongthoh khubor mynta ka sngi ha Shillong Club, u Bah Bindo uba la shah pynduh ticket ha ka UDP namar ba la ai ha u Bah Lambor Malngiang, MLA ba mynta ka Nongkrem, u la ong ba ym dei ma u, uba kwah ban mih na ka UDP, hynrei dei ki nongïalam ki bym kwah ïa u ban un ïakhun na ka UDP namar ba ki kwah ban ai ticket ïa ki briew kiba don dak sniew lane ki riew jaboh bad kim kwah ban ai ticket ha ki briew kiba khuid kum ma u.
“Ki kam ba kin ïoh 30 ngut ha kane ka elekshon, kine kin ïoh 30 ngut?, lada don ma nga 15 ngut ki jop tharai, hynrei mynta te wat tang 10 ngut ruh kim jop", la ong u Bah Bindo.
U la ong ruh ba wat lada um ïakhun na ka UDP, hynrei un nym mih satia na ka UDP ne un nym pynpait ïa ka UDP, hynrei kan long tang ka tnad jong ka UDP.
U la pynpaw ka jingsngewsih ba ka UDP ka kyntait ïa u, wat lada udei u nongseng jong ka Party naduh ka snem 1997 bad u la ïai neh ha ka Party haduh mynta.
Hynrei ki nongïalam pat ki la ai ïa ka ticket ha u Bah Lambor Malngiang, u bym dei satia u briew jong ka Party bad uba la phet ruh bun tylli ki Party.
U la ther tyngeh ruh ïa u Bah Dasakhiat Lamare, u kyrtong jong ka NPP uba la wan phet na Mawhati sha Nongkrem ha kane ka elekshon 2023.
U Bah Bindo u la ong ba ki paidbah Nongkrem kin sa ai jingsneng ïa u namar ka jingleh beiñ ïa ki paidbah Mawhati.
“Phin sa ïohi ïa ka result kaei kaba ki paidbah kin jubab", u la ong.
U la ïathuh ba ki briew na Mawhati ki la ong ïa u (Bah Bindo) ba ki la ai jingsneng ïa u kpa bad ka la dei sa ka pali ki Nongkrem ban ai jingsneng sa ïa u khun.
U kpa jong u Bah Dasakhiat udei u Bah Ngaitlang Dhar, uba la shah rem ha ka elekshon MLA ha ka snem 2018 na Umroi ha u Bah George B.
Lyngdoh.
U MLA barim ka Malki, u la kynnoh ba u Bah Dasakhiat, u la kit da ki trok ki nep ban leit sam sha ki paidbah jong ka Nongkrem ban pynbeit ïa ki paidbah.
U la sam ruh ïa ki paidbah mar mar 5000 tyngka.
Shuh shuh u la kynnoh ba kane ka jingsam pisa ka long hakhmat jong ki Pulit bad kane ka la jia ha Madanryting, ha kaba ki Pulit ki la don lang hajan bad pynbeit kali ha kane ka jingïalang.
“Ki Pulit ki don lang ha katei ka jingïalang ba sam pisa u Bah Dasakhiat", la ong u Bah Bindo da kaba bynrap ba ki la don kiba ujor ruh ïa kane ka jingsam pisa sha ka Election Department.
Shillong, K’lyngkot 20: Ka Seng Voice of the People Party (VPP) kan sei kyrtong na Sohra da ka longkmie ba ita idei i Kong Phaiyolin Nongrum.
Ine idei shnong trai na Unstew, Laitryngew ba sah ruh ha Shillong.
I Kong Phaiyolin, i la pyndep ïa ka B.
Com bad ïa ka Master Degree in Tourism.
Idei ruh i Freelance Jounalist iba ju noh synñiang sha ka imlang sahlang lyngba ki jingthoh Article ha ki Kot Khubor.
Da kane ka jingmih i Kong Phailin, ka VPP mynta ka la don 17 ngut ki Kyrtong bad 2 ngut na kine kidei ki Kynthei.
Da ka jingmih i Kong Phalin, ka Sohra Constituency haduh mynta kan ïohi ïa ka jingïakhun ki arngut ki kynthei, bad iwei idei i Kong Lakyntiew Sohkhlet, i ban ïakhun na ka Seng Congress.
Nalor kine arngut don ruh u Sitting MLA, u Bah Gavin Mylliem jong ka Peoples Democratic Front (PDF)u Bah Titos Chyne, jong ka UDP uba long ruh u MDC bad CEM ka KHADC.
Nangta don ruh u Bah Allan West jong ka NPP, u Bah Harold Khongsit jong ka TMC.
Mawkyrwat, K’lyngkot 21: Hadien ba ka Election Commission of India (ECI) ka la pynbna ïa ka tarik na ka bynta ka Elekshon 2023 sha ka Iingdorbar Thawaiñ jong ka Jylla Meghalaya , u Deputy Commissioner jong ka South Khasi Hills District, Mawkyrwat u la pynmih ïa kane ka jingpynbna paidbah da kaba pyntip lada ki paidbah ki don kino kino ki jingujor lane ki jingeh ha kaba ïadei bad ki jingpynkheiñ ïa ka Model Code of Conduct (MCC) lane lada don kino kino ki jingkylli kiba ïadei bad ki kam elekshon ki lah ban phone ha Control Room No -9485153270.
Shillong, Kyllalyngkot 21 : Ka Meghalaya ka la jan kot sha ka jingjop kaba nyngkong ha ka lympung ïalehkai Senior Women’s One Day Trophy hynrei sniewbok la rem noh tang da shi ron ha ka Assam ha ka jingïalehkai ha ka sngi Saitjaiñ ha Nagpur.
Ka Assam kaba la jop ka jingkynting pisa ka la kam ban tied nyngkong ha ka jingïalehkai kaba dei na ka Group C.
Dei tang ka Ajima Sangma marwei kaba la lah ban kawang bol bha da kaba khur 5 wicket ai kamai 29 ron, katba ka Anita Lodhi kaba dei ka guest player ka la ïalehkai bha ha ka liang ka tied bol da kaba kamai 80 ron bad ka Sejal Raut da 55 ron.
Haba beh ïa ka thong kaba 215 ron ban jop, ka Raut bad ka Suriti Kumari Ray (30) ki la buh 76 ron ha ka jingduh noh ïa ki ar wicket, ha kaba ka Meghalaya ka la lah ban tied bol bha ha kaba sdang shwa ba ka Ray kan shah pynhap wicket, ka Lodhi kaba la wan ban tied ka la lah ban tied bol naduh ka 18 over haduh ka 49 over.
Da katei ka jingshah pynhap wicket noh jong ka, ka Meghalaya ka sah satang shi wicket bad ka donkam sa saw ron ban jop na ki 11 bol.
Ka Meghalaya kaba donkam satang shi ron ban jop na ki ar ron ba dang sah hynrei ka Riticia Nongbet ka la shah pynhap wicket noh ha ka over kaba khatduh, ba la ïoh kem bad kawang bol hi da ka Urmila Chatterjee kaba dei ka thei kawang bol ba khur bun wicket jong ka Assam da 3 wicket ai kamai 44 ron.
Shwa kane, ka Ajima ka la lah ban kawang bol bha ha kaba ka la khur 5 wicket.
Ki arngut ki thei tied bol ka Assam kiba kamai shiteng spah ron ki kynthup ka Uma Chetry 58 ron kaba la shah pynhap wicket ha ka Nongbet (2/37) bad ka Jintimani Kalita 78 ron kaba la shah pynhap wicket ha ki kti jong ka Debasmita Dutta (2/44).
Ka Meghalaya kan sa ïakhun pyrshah ïa ka Pondicherry ha ka 25 tarik Kyllalyngkot.
Phi kloi ban tare ïa ka pisa ha ka por elekshon kane ka long thik kum ka khlieñ kaba jaw shur shur ha ki thylliej ding jong ka kam kangar bor, phi ibang jawdud ïa kaei kaba ki kyrtong MLA ki sam sha kiwei ki para baduk ha ka thaiñ jong phi.
Hynrei to kynmaw ban ym klet ïa kawei ba lada phi la tare ïa ka pisa phi la long mraw lypa ! Pei shkor ïa kiei kiba phi la ïohi hapoh ka thaiñ jongphi san snem ki surok jongphi ha ka jaka ba kin long kum ki surok ba jlih jong ka sor hynrei haduh mynta ki dang long kum ki lynti ïaid kali kulai.
Kine keiñ ki dei ki jingteh mraw ba phi la teh hi da lade ia lade, phi kmen tohhok ïa ka san spah ka shi hajar ba ki pashat shaphi ha ka por elekshon bad lada ki jop baroh san snem kin imsngi ban khyllie ïa la ka jong ka jinglut bad kamai tam ïa kata.
Kumta wat khmih lynti shuh ba ka thaiñ jongphi kan ïoh ïa ka surok kaba bha, ka umbam umdih kaba biang, ka bording, ki skul, ki jaka sumar bad kiwei kiba bun bah ki kam pynroi kiba phi dei hok ban ioh.
Khlem ki kam pynroi khlem pep ki paidbah ki long kum ki briew kiba dang dum bad kiba sah ha ki ri khlaw, ki khynnah bad ki samla kim ïoh ïa ka jingai mynsiem ban kiew shaphrang.
Ka jingwan jong ki kam pynroi bunsien ka ai mynsiem ïa ki samla ban long kiba nang bastad ban trei shitom ban nangkiew khnang ba kin ïoh ban long kynrad ha la ka jong ka thaiñ bad ban trei hi ha ki ophis sorkar bad ki tnad treikam kiba don ha ki thaiñ jong ki.
Hynrei ka jingbympoi jong ki kam pynroi sha ki paidbah ha ki thaiñ nongkyndong ka pynmyllen ïa ki khynnah bad ki samla ba imat ka jingi jong ki ka long beit kumto kumba ju long.
Ki don bun ki shnong ha ki thaiñ nongkyndong kiba wat ha kine ki sngi kiba ka jingstad ka la phriang haduh katta katta, hynrei ka shnong bad ka thaiñ jongki pat ka dang sahdien bad ki long shisha kum ki ri khlaw ba la ieh shrah.
Ki paidbah kim shemphang ba ki la kylla long tang kum ki atiar ba lah ban pyndonkam ha ka por elekshon ban pynjop MLA ïano re ïano.
Ki riew shim kabu kim salia ban leh kumta bad ñiew ïa ki briew kum ki mraw bad im sngi ha kaba ïaid pynbieit ïa ki na ka por sha ka por ban shu ïai kawang mit mit ïa ki paidbah ban pynkmen ïa ki.
Kitei ki jait Nongmihkhmat kim dei satia ki nongsainhima (Stateman) hynrei ki dei beit ki Nongkhaii (Businessman) bad kim salia ïa kata ka roi ka par jong ki paidbah.
Kim dei hi ruh ki briew kiba proh jabieng na ka bynta ka kam saiñ hima sima hynrei ki dei tang ki riew thrangbor ban pynlong mar khaiï wat ïa ki mynsiem briew ruh.
Katno ka long shisha kaba i sangsot ban peit ïa kitei ki thaiñ kiba la shah shim kabu ha ki nongmihkhmat wat ban leit sha kitei ki jaka ruh ka shitom namar ba ki surok kim biang yn nai ïakren shuh ïa kiwei ki lad pynroi lei namar ba ka surok hi ka dei u budlum jong ka baroh ki kam pynroi.
Phim lah ban ong ba ka thaiñ ka long kaba la roi lada u budlum u long uba anna, lada ki nongmihkhmat kim shym la peit ïa kane ka bynta ka long kaba eh ban ïakren ïa kiwei lei.
Ka jingdon jong ka surok kaba biang ka pynshlur ïa baroh ki kam pynroi ban rung sha katei ka thaiñ naduh ki riew shimet, ki kompeni, ki kynhun trei mon sngewbha bad ïa ki paidbah hi ruh ban trei ban ktah, khaiï pateng bad kumta ter ter.
Ki dong bad ki shnong kiba biang ïa ka surok ki long kiba kloi ban ïoh jingïarap lada kidon kano kano ka jingeh bad kiba bun kiwei pat ki jingdonkam.
Ki don ki shnong kiba ha ki thaiñ khappud ha ka jingshisha shibun ki kam khaiï bad ki kam pynroi ki dei ban jia hynrei namar jong ka jingjot palat jong ka surok ka thain ka khanglad ia ki kam pynroi ban wan sha ki.
Kito ki paidbah ki la kylla long kiba matlah ha ka tyngka jong ki heh spah kiba la pynbieit ïa ki ha ka por elekshon katba mynta pat baroh snem lynti ki la hap ban ïaid lyngba ki surok jot kiba ki kali rit lei kim shlan ban ïaid.
Ki paidbah ki dei sngewthuh ba kum kitei ki jait nongmihkhmat ki kwah ba ki paidbah kin long kiba bieit sah namar kata ka daw ki pynbieit ïa ki da ka pisa bad kim kwah ban trei naka bynta ka jingroi jong ka thaiñ namar ba lada ka thaiñ ka long kaba roi bad kaba stad kitei ki paidbah kin ym jied shuh ïa ki.
Katta ki paidbah bapli kim ïohi satia ïa kiei ki buit ba ha lyndet jong ki kyrtong MLA.
Kaei ka daw ba la pynkylla ïa ki Businessman ban kwah long politician khambun na kiba la lah ban ïohi ka dei beit tang ban ïoh ïa ka bor bad katno ka long kaba isaitmet ban ïohi ba ki don kiba pyndonkam bakla wat ïa katei ka bor ruh kiba wat hadien ba ki la long MLA ruh ki dang im pat ïa ka jingim kum ki “Gang" kumba la don kiba kynnoh.
Namar dei ki paidbah kiba rhah sbai kiba la aibor ia kitei ki jait briew ban long ki nongsynshar jong ki.
Lano keiñ ki paidbah kin lait na katei ka jingshah teh mraw ha ki kam pynbieit, shano keiñ ki khraw pyrkhat kiba sngewkhia na ka bynta ki paidbah.
Kane ka la dei ka por ba ki paidbah kin eksamin ia ki kyrtong shuwa ba kin ai marks bad pynjop ha ki ha kane ka elekshon 2023.
Mawkyrwat, K’lyngkot, 21: Ka Federation of Khasi Jaiñtia & Garo Peoples (FKJGP) jong ka South West Khasi Hills District ka la ïoh ban pynïar shuh shuh ïa ka jingtreikam jong ka da kaba ka la pynskhem sa ïa ki nongkitkam jong ka FKJGP Lower Mawpud Unit.
Ha ka sngi jingpynskhem la ïadonlang ruh u Rangbah Shnong Lower Mawpud, u bah S.
Basan bad la ïoh ïa ka jingpyntian smai da u President ka distrik ha ka jingïadon lang u General Secretary ka FKJGP, South West Khasi Hills District, u bah Balse Kharbani.
Ki nongkitkam ba thymmai jong ka FKJGP Lower Mawpud Unit ki long President u bah Lombis Wanniang, Vice President u bah Banri Nongrum, General Secretary u bah Wanbiangbor Wanniang, Asst Secretary u bah Jeryson K.
Wanniang, Public Information Secretary u bah Pynthynmaibor K.
Wanniang, Treasurer u bah Newyearson K.
Lartang, Advicer u bah Aiborlang Waniang, bad kynthup ïa ki dkhot kata u bah Wankduplang Wanniang, u bah Iaipeitlang Nonglong, bah Firstracson Nonglong, bah Pynbhalang Wanniang, bah Kyrpadlang K.
Nonglong, bah Honeson Mawlein bad hynriewphew ngut kiwei pat.
Nongstoiñ: Ka West Khasi Hills ha ki snem ba mynshuwa eh, ka dei ka District kaba dap da ki mrad ki mreng ki sim ki doh kiba bun jait, namar ka dap da ki khlaw bah kiba rben hynrei katba nang mih ki snem ki khlaw ki la nang duna.
Na ka jingduna ki khlaw ki mrad ki mreng bad ki sim ki doh ruh ki la jan duh jait.
Ha kaba ïadei bad katei ka mat, u bah Sevenstar Syiemlieh na ka shnong Nonglang, u la ong ba ka por ka la dei ïa ki nongsynshar shnong ba kin teh lakam ïa ka jingpynïap pathar ïa ki mrad ki mreng bad ki sim ki doh, namar baroh ki shnong ki don la u jong u pud u sam u ba biang kumta kam don jingeh ban khanglad ïa katei ka kam.
Nalorkata u la ong ruh ba ki briew ki ju pynïap ïa ki mrad da ki rukom bapher bapher, kum da kaba shu leit sikar marwei marwei, da kaba pyndonkam da ka suloi ha ka por mynmiet.
Nangta da kaba shu riam da ki jingriam ba bun jait bad da kaba leit beh da ka kynhun.
Utei u rangbah u la ong ruh ba ki nongsynshar shnong ki la dei ban ïatreilang bad ka tnad treikam jong ka sorkar ka Wildlife Department, namar lada ki nongsiat bad ki nongbeh mrad ki ïaleh pyrshah, ki bor sorkar ki hap ban pynshitom.
U la ong ruh ba ki bor synshar shnong ki la dei ban pynsngewthuh ruh ïa ki paidbah nongshong shnong, ba kim dei ban pynjot pathar ïa ki khlaw ki btap khnang ba ki mrad bad ki sim ki doh kin ïoh ïa ki jaka rieh kiba biang.
U la ong ruh ba wat la baroh ki khlaw ki btap ha kylleng ki shnong bad ki jaka ki dei ki khlaw jong ki riew shimet, kumta ka long kaba eh ban khang namar kiba bun ki ju ong ba ki hap ban pom bad ai wai ïa ki khlaw jong ki namar ba ki donkam pisa.
Hynrei, donkam pat ban pyrkhat ïa ka lawei jong ka pateng ban wan, namar haba ki khlaw kim don shuh ka jingktah ïa ka mariang ka nang jur, ki umpohliew ki rngad lut, ki wah ki nang rit bad kan poi ka por ba wat tang ka um ban dih ruh la shitom ban ïoh.
U la ong ba ha kine ki snem wat hapdeng ka lyiur ruh ka um ha ki wah ka heh tang ha ka por ba jur slap, hynrei tang hadien katto katne por ba u slap u la sangeh ki wah ki la rit kum ha ka por tlang.
Kumta lada ki paidbah kim kyndit bynriew noh mynta kan long ka jingtim ïa ka lawei ban wan.
Nongstoiñ, K’lyngkot, 21: “Ka long kaei kaei kaba I pangnud ban peit ïa ka jinglong jingman jong ki samla ha kine ki sngi, namar bun bah kim shem shuh ïa ka lynti kaba beit kaba ki dei ban ïaid ha ka jingim ba man la ka sngi, la ki dei ki samla shynrang ne kynthei", ong u bah T.
Nongrem uwei na ki riew tymmen na ka shnong Jaidoh West Khasi Hills, u ba dei ruh uwei na ki riew ïaleh Hill State, ha kti ha kjat ryngkat bad u (L) Maieit Hoping Stone Lyngdoh.
Haba kylli ha kano ka rukom ba u ong ba ka sotti juk bad ka mynnor, ki la jah na ki samla bad ka imlang sahlang, u bah Nongrem u la ong, “Ha ka por ba nga dang long kum u samla rit, ha man la ki shnong ki thaw, ki samla ki burom ïa kiba la kham san bad ïa ki riew tymmen bad kim ju saitlah haba ki phah ban leh ïa kano kano ka kam la ka dei ka kam ïing bad kiwei kiwei".
“Nalorkata haba ïakynduh ïa ki tymmen ha lynti syngkieng, haba ki kren ki ju kren don akor da kaba ong Pabah, Parad, lada dei ki shynrang katba ïa ki tymmen kynthei pat ki da kynmaw ban ong Mei ïaw, mei bah, meisan bad kiwei kiwei.
Hynrei ha kane ka juk mynta, ñiar eh ban lap ba ki khynnah kin kren kumta", u la ong.
Ha kaba ïadei bad ki samla pat u la ong, “Palat mar shiteng na ki samla ha West Khasi Hills ha kine ki sngi ki dei kiba la nang la stad, hynrei na ka daw jong ka jingkyrduh kam sorkar, ka jingbym biang ka bylla ka sngi ki la sakma noh bad ki hap ban sdang da ki kam khaïi drok lane kyiad beaiñ, ka tuh ka thiem bad kiwei kiwei lada dei ki shynrang katba ki kynthei pat ki sakma ha la ka jong ka lynti kaba ki kynthei ki dei ban im".
“Ki samla ha kine ki sngi ki donkam ïa ka jingpynsngewthuh kaba paka kumno ba kin tei ïa ka lawei jong ka jingim ka jong ki.
U la ong ruh ba ka daw kaba hakhmat eh kaba pynlong ïa ki samla ba kin sakma na ka imlang sahlang, ka dei ka jingshah tangon ha ka Reservation policy, namar ka jingbun jong ki samla pule ha Khasi bad Jaiñtia ka la jan ïa ryngkat bad ka jingbun briew ha ri lum Garo baroh kawei", u la ong.
Nongstoiñ, K’lyngkot, 21: Ka jylla ka la dep ban rakhe ïa ka jubili ksiar jong ka jingdap sanphew snem naduh ba la ïoh ïa ka jylla ba pura, hynrei haba phai ha ka jinglong jingman jong ki nongïalam jong ki seng saiñ pyrthei bad ka lawei jong ki samla ym idon jingkyrmen haei haei ruh.
Ha kaba ïadei bad kane ka mat u nongthoh u la pyrshang ban lum jingtip bniah bha la kumba katto katne snem bad la lap ba katba nang mih ki snem ka jingnang jingstad jong ki samla ka la nang kiew sted, ka jingkyrduh kam ka la nang jur, ka rep ka riang ka la nang hiar, ka kamai kajih ka la nang troiñ, ka bylla ka sngi ka la nang duna, ka khaïi ka pateng ka la nang kut lad.
Ki sorkar kiba bat ïa ka bor synshar kawei hadien kawei pat kim shym la shna ïa kita ki policy kiba lah ban pynïoh kam ïoh jam ïa ki samla kiba la biang ka jingnang jingstad.
Nangta ban kyntiew ïa ka rep ka riang na ka bynta ban pyndap bam ïa ki paitbah ka jylla, ban pynkhlaiñ ïa ki ïew ki hat na ka bynta ban kiew ka khaïi ka pateng bad ka kamai kajih jong ki paitbah, ban thaw ki lad ki lynti na ka bynta ba ki nongbylla kin ïoh ban trei ban ktah, na ka bynta ban kyrshan ïa ka ïing ka sem bad ki khun ki kti.
Haba phai ha ki por ba la dep mynba ka saiñ pyrthei kam pat da jaboh than, ki samla kiba la biang ka jingpule bad kiba proh jabieng kim ju kyrduh kam.
Ki paitbah nongrep kim ju ud ju nam ba ki kyrduh bam, ki nongkhaïi ki kiew sted ha ka kamai kajih namar ki ïew ki hat ki shongshit bad ki paitbah ki tuid man la ki sngi ïew ban siew ban tda.
Ki nong bylla ki kham pahuh ban ïa ki nongtrei sorkar khamtam kiba leit bylla tih dewïong, namar u ba tlot tam ban bylla u lah ban kamai ym duna ïa ka shi hajar san spah tyngka shi sngi, hynrei kiba khlaiñ trei lei lei ki lah ban kamai haduh san hajar tyngka ha ka shi sngi.
Haba phai pat ha kine ki sngi, ki samla kiba la biang ka kyrdan lada kim lah ban pynïadei bad ki heh sorkar kiba shong shuki.
Wat lada ki stad bad proh jabieng katno katno ruh, ki shem shitom haduh katta katta ban ïoh rung kam sorkar, namar ïa baroh ki kam la dep mang lypa tang na ka bynta ki khun jong kito ki nongkyrshan kiba pynjop elekshon, la ki dei tang ki MLA ne ki dei ki ki Minister ruh kumjuh.
Kawei pat ka kam kaba la teh mraw ïa ki heh sorkar ha kine ki sngi ka dei ka jingrhah spah, namar lada don ki kam sorkar kiba lait ban ïoh rung ha kitei ki kam ki hap ban thong da ka pisa.
Dei na kane ka daw ba kiba bun ki samla ki hap ban phai khmat sha kiwei pat ki lynti, kiba long pyrshah ïa ka imlang sahlang bad ka jingkynnoh jong ki bor sorkar ka long beit ba ki dei kiba shah ïalam bakla, khlem da bishar bha ne wad ïa ka daw mano ba ïalam bakla.
Hooid, ka long kaba suk ïa ki heh sorkar ban shu kynnoh ba ki samla ki shah ïalam bakla, hynrei ka long pat kaba eh ba ki heh sorkar kin pynshai sha ki paitbah ba dei ma ki kiba hikai ba ki samla kin ïaid bakla.
Kawei pat kaba ki riew saiñ pyrthei ki ju mlien ka long ban hikai bamsap ïa ki paitbah da kaba thied da ka pisa ha ka por elekshon.
Ha kaba ïadei bad ka jingthied ïa ka pisa ïa ki paitbah ha ka por elekshon, la dep pynpaw pyrthei ruh da uwei u kyrtong kumba katto katne snem mynshuwa ha kaba u la ong ba “Shuwa ka sngi thep vote, ngan thied ïa ki paitbah kumba thied jamyrdoh".
Dei naduh nangta ba ka jingïathied briew ha shuwa ka sngi thep vote ka la sdang, ba ka jingpur sted jong katei ka ‘system’ ka long kaba shyrkhei haduh katta katta.
Ka sur na kiba bun balang bad ki nongïalam jong ki seng saiñ pyrthei bapher bapher ha kine ki sngi ka sawa jam bha, ha kaba ki ong ba lada um dei u ba don pisa da ki klur um long shuh ban ïaleh elekshon ha kine ki sngi bad ka dei ruh ka jingshihsha, namar kumba long ha ka Election 2018, la jan baroh ki nongmihkhmat kiba jop ki dei ki business man suda kiba dei ruh kiba klur tyngka.
Wat la ki don katto katne ngut ki ba ym shym I dei ba kin dei kiba don klur, hynrei ki nongkyrshan jong ki pat ki pynlut da ki klur tyngka ban thied ïa ki paitbah ha ka sngi thep vote, khnang ba u kyrtong jong ki un jop bad kin ïoh jingmyntoi ïalade.
Lada ki nongïalam jong ki seng saiñ pyrthei ki hikai ïa ki paitbah da katei ka lynti, haei pat ka lawei jong ki samla bad ki khun ki kti jong ka pateng ban wan.
Shillong : Ka kompany Himalaya Wellness, kaba long ka kompany ba paw bha ban pynmih ïa ki jingsleh kiba ïarap ïa ka koit ka khiah jong ki briew, dang shen ka la pynbna ïa ka jingpyllait paidbah ïa ka umphniang ban pyntah ïa ki kyllung kaba la tip kum ka Himalaya Baby Massage Oil – ïa kaba la khleh ha ka bad ka umphniang tyrso.
ïa kane ka umphniang la shna kyrpang bha da kaba khleh lang ïa ki kynbat bad kiwei kiwei ki jingkhleh ki ban pynbha ïa ka sniehdoh jong ki khyllung hynrei ka bym dambit ïa ka sniehdoh.
Nalor kata, kane ka umphniang ka pynneh ruh ïa ka um ha ka sniehdoh jong ki khyllung, bad ka pynlong ia ka ban jem bad jliah.
Ka jingdon jong ki saw tylli ki kynbat kata- Aloe Vera, Vetiver, Winter Cherry, bad Country Mallow, lada khleh lang ban pynmih ïa ka umphniang ha ka rukom leh tynrai, kan ïarap ïa ka jingïaid bha ka snam, kan pynkhlaiñ ïa ki doh ksah bad ka ïarap ïa ka jingheh jingsan ki khyllung.
Kane ka umphniang khlyllung ba thymmai kadei kaba la shna kyrpang da kaba la shna katkum ka rukom tynrai bad ka juk stad kaba mynta bad la dep ban leh ïa ka jingtest.
Ha kane ka umphniang ym don kino kino ki paraben, ki umphniang mineral, ym don ruh kino kino ki jingkhleh ban pynsma iwbih, kumta ka long kaba shngaiñ ïa ka sniehdoh jong ki khyllung kiba dang kha.
Ka Himalaya Baby Massage Oil – Mustard lah ban ïoh ha ki klong kiba 100 ml bad 200 ml, ha ka dor 125 tyngka bad 230 tyngka.
Khliehriat, K’Lyngkot 21: U District Magistrate ka East Jaiñtia Hills District, u Abhilash Banarwal, IAS, u la pynbna ba la pyntreikam mardor ïa ka aiñ 144CrPC hapoh ka district, ha kajuh ka por la buh ruh ïa ki jingmana khnang ban pynneh pynsah ïa ka suk ka saiñ hapoh ka district khamtam ha kum kane ka por ba ka jylla ka dang pynkhreh shaid shaid ïa ka election jong ka Meghalaya Legeslative Assembly 2023, ki kyndon ki jingmana ki dei kiba ïaid ryngkat bad ka Model Code of Conduct.
Katkum ka hukum, la mana pyrshah ban thoh kino kino ki jingthoh, ban tah kino kino ki poster ne ki baner bad ban pynpaw (display) ïa kiei kiei ki ba pynjah burom lane kren pyrshah ïa kiwei, la mana ruh ban buh ïa ki baner, ban sieh ïa ki lama ha ki jaka sorkar.
La mana ruh ban thoh ha ki kynroh, ban sieh lama bad buh ïa ki baner ha ki jaka jong ki briew shimet lada khlem da ïoh jingbit na ki trai.
La mana ruh ban sieh ki lama bad ban tah ïa ki stiker ha ki kali shimet, laitnoh sa tang lada ki trai kali ki mon hi ban leh, tangba kam dei pat ban wanrah kano kano ka kynrum kynram ka ban ktah ïa ki paidbah nongleit nongwan, kumjuh ruh la mana ban tah ki stiker, ban sieh ki lama ha ki kali kamai bad yn shah tang ïa kito ki kali kiba pyndonkam shisha na ka bynta ka jingïalap election kiba la ïoh jingbit na ka ophis jong u District Election Officer lane na u Returning Officer bad hap ban tah ïa ka kot ba ïoh jingbit ha ka iït kali (wind shield).
Katkum ka hukum, la mana ruh ban rah ïa kino kino ki tiar pynmynsaw bad kino kino ki tiar pynbthei ha baroh kawei ka district tat haduh ban da dep ka election bad kane ka bynta jong ka hukum kan nym treikam ïa ki briew ka aiñ ba pahara (Force) kum ki pulit, ki Home Guard, ki pulit ka tnat khlaw (Forest Personnel), ki shipai BSF bad ki CMPF personnel.
La ong ba kane ka hukum ka treikam mardor ha baroh kawei ka East Jaiñtia Hills District tat haduh ban da pynbna da kumwei pat.
Ka kang HML Kynta, MCS ADM ha ka jingkren kala ai ka jongbatai halor ka jingïoh laidluid ka jylla Meghalaya, da kaba ong ba kane ka sngi ka long kaba kyrpang ïa ki khlawait ka ri kiba ïakhun ban pynïoh ïa ka jylla ba para, kala pynsngew ruh ïaki kam bala synñiang da ki nongshong shnong naduh ki nongïakhun laidluid, ki riew shemphang, ki nongrep, nongpynwan dur, ki nongtrei sorkar bad ïa baroh kiba la ïarap ban kyntiew kynrong ïa la jylla hi baroh kawei.
Kala ong ruh mynta ka dei ka sngi sah jingkynmaw ïa baroh lang ki nongshong shnong namar ka jingïatylli lang kawei ban pynlong ïa ka jylla kum kawei na ki jylla kaba paw bha ha baroh ki liang.
Nongstoiñ, K’lyngkot, 21: Ka jingpynmih jong ka Meghalaya State Pollution Control Board ïa ka hukum, ba ka karkhana saiñ nar ha Rwiang kaba la tip kum ka Sahakambari Ferro Alloys Private Limited, ka dei ban khang noh shuwa na ka daw jong ka jing bym pat lah jong ka ban pynbiang ïa ki lad jingïada ïa ka jingpynjaboh ïa ka mariang na katei ka karkhana kam pat trei kam satia haduh mynta.
Katkum ka hukum kaba la pynmih da ka MSPCB kaba la soi da u B.
K Lyngwa (IFS), u ba dei u Chairman ka Board bad u Member Secretary ha ka 10 tarik Naiwieng 2020 bad katkum ki kyndon, ‘33 (A) of the water (Prevention and Control of Pollution) Act,1974 ha ka section 31 (A)of the Air (Prevention & Control of Pollution) Act 1981’, ka la kdew ba katei ka karkhana saiñ nar ka dei ban khang noh shisyndon bad lada kam kohnguh yn pynshitom katkum ki kyndon kiba la kdew ha kitei ki section.
Halor ka jingpynkheiñ jong katei ka Karkhana ïa ka hukum ba la pynmih da ka Forest Department jong ka sorkar jylla, bun ki riew rangbah jong ka West Khasi Hills kiba dei ki nongtrei kam sorkar kiba la shongthait, ki la kynthoh da kaba ong ba ka jingpynmih jong u bah B.
Lyngwa Chairman jong ka tnad khlaw jong ka jylla ïa katei ka hukum ha ka 10 tarik Risaw 2020, ban phah khang ïa katei ka karkhana ha Rwiang, ka dei tang ka buit kumno ba ïoh pisa namar ba haduh mynta kam shym pat la khang satia.
U bah P.
Marweiñ uwei na ki nogntrei kam sorkar ba la shongthait, haba ïakren bad u nongthoh khubor mynta ka sngi, u la ong ba ki heh ki haiñ jong ka sorkar naduh u Conrad Kongal Sangma Myntri Rangbah, u bah Prestone Tynsong Symbud Myntri Rangbah bad bun kiwei kiwei pat ki Myntri, haba ki ïaid lyngba katei ka surok bah ki ïohi tyngkreiñ dalade ba katei ka Karkhana ka don harud jong ka wah bad ki ïing briew ki don shaphang shatei bad shaphang mihngi sawdong ïa katei ka karkhana saiñ nar, hynrei kim ong kren ei ei hapoh ïing dorbar thawaiñ.
U bah Marweiñ u la ong ruh ba katkum kki kot ki sla ba la ai jingbit da ka Ministry of Environment & Forest Division na New Delhi, ha ki kyndon kiba don haduh hynriew sla, katei ka karkhana ka dei ban bud ryntih ïa kitei ki kyndon khnang ba kan ym ktah ïa ka mariang.
U la ong ruh ba katkum ka jingbishar bniah bad ka jinglap jong u, katei a karkhana ka la pynkheiñ im im peit peit ïa ki lai tylli ki kyndon kiba ktah ïa ka ïap ka im jong ki paitbah.
Kaba nyngkong ka long ba ha ka kyndon kaba nyngkong kaba katklum ka paragraph kaba 2, ka Ministry ka la bthah ba ïa katei ka factory dei ban shna ha ka jingjngai kaba shi kilomitar na ka wah Rwiang, hynrei na ka Karkhana ha ka um ka jngai tang kumba shiphew mitar.
Nangta ha ka peij kaba ar pat ha ka paragraph ba san ka Ministry ka la bthah kumne, ‘No charcoal shall be used as fuel instead of charcoal from unknown sources Pets coke (kaba mut ki ei masi, eit blang, eit sniang bad baroh ki jait eit dei bad pyndonkam ha ka jaka ban pyndonkam da u rnga).
Nalorkata ha ka Executive Summary jong katei ka Karkhana ha ka sla 13 kata ha ka ‘Process of flow diagram of Ferroalloys plant Exhibit No.
1.
2’, la kdew kumne ‘Bending of quarry charcoal and mill scale’, kaba pyni shai ba ka don ka jaka ne ka bynta ban.
Nangta u la ong ruh ba katkum ki jingtip ba thikna ba u la ïoh lum na ki nongtrei ha katei ka karkhana, ka long ba ha ka shisngi katei la karkhana ka don kam lai haduh saw trok u rnga bad ruh sha sepngi na Nongstoiñ kata naduh Mawlangdep haduh Shallang, haduh ki khappud Assam shaphang shatei ki khlaw ki la synlen lut bad lada katei ka karkhana ha Rwiang kan dang ïai treikam yn ym don khlaw shuh.
Nalor kata ïa u mawleiñ la shu tih khlem kano kano ka jingbit na ka Ministry of Forest.
U la pynkynmaw ruh ba shuwa ban sdang pyntreikam ïa katei ka karkhana, la pynlong ïa ka jingpynsngew paitbah ha katei hi ka jaka.
Hynrei ym shym don satia kano kano ka jingpyrshah la na ka liang ki paitbah ka thaiñ, ki sengbhalang ne ki riew shimet.
Dei halor katei ka nongrim ba wat lada ka Board kan pynmih hukum sa shiphew tylli ruh, ki nongpynïaid jong katei ka karkhana kin ym sngap da lei lei bad ka jingjot pat ka long ïa ki paitbah nongshong shnong katei ka thaiñ, ïa ka mei mariang bad ki khlaw ki btap bad hadien shiphew snem, ki paitbah kin sa kydit bynriew bad kin sa ong wow balei sha kumne.
Hynrei, kan ym myntoi ei ei shuh kin shu sah satang ha ka jingbabe.
Nongpoh, Kyllalyngkot 21: Ka long ka jingkmen bad ka jingsngewsarong ïa ki paidbah ka Patharkhmah Civil Sub Division ha Ri Bhoi District, ha kaba mynta ka sngi ha ka sien kaba nyngkong ka la ioh ban rakhe ïa ka sngi ioh jylla ka Meghalaya lane ka sngi ba ka Meghalaya ka la kynnjoh sha ka jingïaid lynti ba 51 snem naduh ba la ioh la ka jong ka jylla Meghalaya hadien ba ka sorkar jylla dang shen ka kyntiew noh ïa ka Patharkhmah Administrative Unit sha ka Civil Sub Division.
Ïa kane ka jingrakhe ïa ka jingdap 51 snem ka jylla Meghalaya (Meghalaya Day) la rakhe ha phylla ka ophis u Block Development Officer ka Jirang C&RD Block, ha kaba u Bah M.
B Tongper, Sub Divisional Officer ka Patharkhmah Civil Sub Division u la shim bynta kum u kongsan ban rakhe ïa kane ka sngi kyrpang ka Meghalaya ryngkat ki paidbah ka thaiñ Patharkhmah Civil Sub Division ha Ri Bhoi District.
Haba rakhe ïa kane ka jingïaid lynti ka jylla Meghalaya sha u mawmer ba 51 snem, la don ryngkat ruh u Block Development Officer ka Jirang C&RD Block, u Dr.
P.
R Hajong, ki ophisar na ki tnad treikam bapher bapher, ki SHG bad kynthup ruh ki nongïalam Shnong bad ki riew paidbah ka thaiñ Patharkhmah-Jirang.
Ha kane ka sngi, kum ka jingpynshlur ïa ki kynhun SHG ba hap ha ka Patharkhmah Civil Sub Division, la pynshlur ruh ïa ki kynhun SHG ban pyninam naduh ki mar rep, ki jaiñ tynrai, ki bam tynrai bad kiwei kiwei ki jingshna kti kaba long shi bynta ruh ban ailad na ka bynta ban pynïaid iew ïa ki mar jongki, kaba long ka jingkyntiew ïa ka ioh ka kot jong ki kynhun SHG.
Haba kren ha kane ka sngi kum u Kongsan, u Bah M.
B Tongper, Sub Divisional Officer ka Patharkhmah Civil Sub Division, u la pynpaw ka jingkmen kaba khraw ba ha ka sien kaba nyngkong hadien ba la ioh ïa ka kyrdan Civil Sub Division ki paidbah ki la ioh lad ban rakhe ïa kane ka sngi kyrpang jong ka jylla ba ka jylla ka la ioh la ka jong ka jylla kaba ïaid lynti sha ka 51 snem naduh ba la ioh jylla ha ka 21 tarik u Kyllalyngkot 1972.
Kum u ophisar rangbah ba dei peit ïa katei ka Civil Sub Division ha Ri Bhoi, u Bah Tongper u la khot la wer ïa ki paidbah nongshong shnong ban ai ka jingkyrshan ïa ka sorkar jylla na ka bynta ban pyntreikam ïa ki kam pynroi bapher bapher bad dei lyngba ka jingïatrei lang ki paidbah ka sorkar kan dang lah shuh shuh ban kyntiew ïa katei ka dong bad ka thain ha ka liang ka roi ka par, ka ioh ka kot bad ka longbriew ka manbriew.
Shuh shuh, u la kham ban khia ruh ba na ka liang ka sorkar bad ki ophisar na ka Civil Sub Division ryngkat ki paidbah ki hap ban don ka jingïatrei lang na ka bynta ban phai khmat ne ban kham ban khia ban kyntiew naduh ka kam rep ka kam riang, ka kam ïalehkai sport, ka kam jngohkai pyrthei bad ruh ka jingnang jingstad bad lada ngi lah ban kyntiew tang ïa kitei ki bynta ka dong bad ka thaiñ Patharkhmah ha Jirang kan dang kiew irat ha baroh ki liang jong ka longbriew ka man briew, u la bynrap.
Nongpoh, Kyllalyngkot 21: Ban wan rah ïa ka jingïatylli bad ka thong ban dang pynneh pynsah ïa ki riti ki dustur ka jaid Bynriew Karbi, ka ki jaid bynriew Karbi ha ka lama ka All Meghalaya Karbi Association hynnin ka sngi ka la pynlong ïa ka 48th Annual Conference ha ka Shnong Sohliya ha Ri Bhoi na ka bynta ban ïalum ïalang lang kum ka jaid bynriew Karbi hapoh Meghalaya kaba ki la buh kawei ka thong ban pynneh ïa ka shongsuk shongsain hapoh ka jylla Meghalaya.
Kum ban pynkynmaw, ka All Meghalaya Karbi Association ka ju pynlong man la u snem ïa kane ka jingïakynduh lang jong ki paid Karbi ha Meghalaya bad ka jingangnud hi ka long ban don ka jingïatylli para jaid bynriew Karbi bad ruh ban dang pynneh pynsah ïa ki riti ki dustur bad ka jinglong tynrai ki paid Karbi ha Meghalaya.
Ïa kane ka jingïakynduh lang ki paid Karbi na Meghalaya la wan ban shim bynta da u Executive member ka Karbi Anglong Autonomous Council, U Syrya Rongphar kum u kongsan bad la ïa don lang ruh u Bah B.
S Teron, u nongseng ïa ka AMKA, u president ka Karbi Students Association, u Samdon Teron, U President ka AMKA, u bah Bistocan Timung, kiwei ki nongïalam bad ki paid Karbi na ki shnong bapher bapher ka Ri Bhoi.
La pynphuh pynphieng ruh ïa kane ka jingïakynduh lang ki paid Karbi na Meghalaya, da ka jingshim bynta ki khun samla kiba la ai ïa ki jingrwai bad ki jingshad tynrai jong ka jaid bynriew Karbi, kaba long ruh ka thong ka jong ki ban pynneh pynsah ïa la ki riti ki dustur.
Haba ai jingkren ha kane ka sngi, naduh u EM ka KAAC, u Syrya Rongphar bad ki nongïalam ka AMKA ka khubor kaba ki la ai pynphriang lyngba kane ka jingïakynduh lang ka long ban pynneh pynsah ïa ka shongsuk shongsain hapoh ka jylla Meghalaya hapdeng ki jaid bynriew Karbi bad ki Khasi.
Ki la ban khia ruh nalor ka shongsuk shongsaiñ hapdeng ki Khasi bad ki Karbi, ka AMKa ka don ruh ïa ka thong ba kum ki jaid bynriew Karbi kim dei ban klet ïa la ka jong ka tynrai na ka bynta ban pynneh ia ka riti ka dustur la ki don ha ka jylla Meghalaya ne ha Assam.
Shuh shuh, ki ka khubor kaba kham kongsan kaba ki la pynpaw paidbah lyngba kane ka jingïakynduh lang, nalor ka jingdonkam ban pynneh ïa ka shongsuk shongsaiñ ki la khot la wer ruh ban don ka jingïaieid bad jingïatylli hapdeng ki paid riewlum khamtam ki Khasi bad Karbi kiba la long kum shi para kiba la ïa im ïa bam lang naduh ki por hyndai hynthai bad ruh ki don ki Khasi kiba shong basah ha Karbi Anglong, Assam bad ki don ruh ki Karbi kiba shong basah ha Meghalaya.
Nongpoh, Nohprah 08: Ka 2 tarik Nohprah, 2022 ka dei ka sngi ka ban sah jingkynmaw ha ka history ka Ri-Bhoi Sepngi (Western Ri-Bhoi), bad ka Ri-Bhoi District, kumjuh ha ka jylla hi baroh kawei, hadien ba u Myntri Rangbah ka jylla u Conrad K Sangma u la plie mawnongrim bad pynbna paidbah ban kyntiew kyrdan ïa ka Patharkhmah Administrative Unit sha ka Civil Sub Division.
Kane kadei ka jingdawa kaba la slem kaba ki paidbah nong shongshnong, ka Ri-Bhoi Sepngi, ki la ap khmih lynti bad angnud da ki phew snem, ban ioh ïa ka Civil Sub Division, bad ka la urlong, ka jing sngew nguh kaba kyrpang ka leit sha u Myntri Rangbah jong ka sorkar jylla, u Conrad K Sangma, u Bah S Sohtun Nongmihkhmat ka thaiñ, u ba la lah ban pynkohnguh ïa u Myntri Rangbah, ka jing khublei ïaka Ri-Bhoi Dorbar, ka Western Ri-Bhoi Dorbar Demanding Committeeon Civil Sub Division kiba ïai buddien na ka por sha ka por bad baroh ki ba la ïadon bynta ha kane ka jing dawa ban ioh Civil Sub Division ba thymmai, kane ka dei ka civil sub division ba nyngkong eh Ri-Bhoi.
Ka jingioh ïaka Civil Sub Division ha Patharkhmah kan long ka jingkyrkhu kaba khraw bad ka jingmyntoi ïaki paidbah nongshong shnong ka thaiñ, namar baroh shi katta ki paidbah ki hap ban leit ban wan shaduh Nongpoh naka bynta ki jingdonkam haki tnad ophis sorkar bapher bapher, hynrei da ka jingioh ïaka Civil Sub Division ha Patharkhmah la jan baroh ki kam la lah ban pyndep hapoh ka Civil Sub Division ha kaba baroh ki tnad ophis sorkar kin don lut lait noh tang katto katne lehse.
Ka jingioh ïaka Civil Sub Divison ha Patharkhmah kam dei ban long tang shi sngi, kam dei ban kut tang haka sngi ot ribbon, haka jingbuh maw nongrim bad kam dei ban long tang ka buit ban jop elekshon jongno re jongno bala jan ka elekshon, hynrei ka dei ban longdoh longsnam kum ka Civil Sub Division ba pura ka ban ai jingmyntoi bad ka jingshakri ïaki paidbah nongshong shnong ka thaiñ baroh kawei.
Ha Ri-Bhoi ka sorkar kala dei ban thaw bad pynkha thymmai biang sa kawei ka Civil Sub Divison naka bynta ki paidbah ka thaiñ Ri-Bhoi Mihngi, da kaba kyntiew kyrdan noh ïaka Bhoirymbong C&RD block sha ka Civil Sub Division namar ka jingjngai palat ïaki paidbah ban leit ban wans haduh Nongpoh naka bynta ki jingdonkam haki tnad sorkar bapher bapher, bad hakajuh ka por ban pynkha bad thaw thymmai biang sa 2 tylli ki C&RD Block kata ha Umden Raid Nongtluh bad ha Mawhati, namar ka jingjngai palat ki jaka, ki shnong, ki lynti syngkien, ba ki paidbah ki shem jingeh ban leit shaduh Umling C&RD Block bad Umsning C&RD Block namar ka ktah shikatdei ïaki paidbah haka bai leit bai wan, ka pisa tyngka bad ka nongsngi jong ki.
Khliehriat, Klyngkot 21: Ki nongïalam ba ha khmat jong ka Khasi Students Union Seng Kmie lem bad ki nongïalam jong ka KSU East Jaiñtia Hills District, myn ha ka 19 tari mynta u bnai ki la leit hiar sha shnong Huroi kaba dei ka shnong ba khappud bad ka ri Bangladesh ha kaba la pynskhem ïa ki nongkitkam bad ki dkhot ba thymmai jong ka Khasi Students Union Huroi Unit.
Haba kren ha ka jingialang ba la pynlong ha shnong Huroi, u President ba rim jong ka KSU Huroi Unit, u bah Poly Pohlong u la pynpaw ka jingsngewkhia halor ka jingleh ki bor district jong ka East Jaiñtia Hills District myn ha kito ki por ba ki paidbah ki dawa ïa ka bai jaka namar ki la ai jaka ban shna ïa ka jingker sainar ha khappud, ha kaba ka seng ruh ka la ieng lang bad ki paidbah, u la ong ba ha kito ki por ka la don ka jingïakynad kaba jur bha hapdeng ki trai jaka bad ki bor district namar ba ki trai jaka ki la dawa bai jaka bad la ong ruh ba ba ki trai jaka kim pat ioh lut ïa ka bai jaka bad kat haduh mnta ki dang ïoh tang 40 Percent.
U Organising Secretary KSU Sengkmie, u bah Ostranic Marbaniang, u la shim ïa ka bynta ba kongsan, ha kaba u la pyntian smai bad pynskhem ïa ki nongkitkam bad ki dkhot ba thymmai jong ka KSU Huroi Unit bad hashwa kane, u la batai bniah ïa ka riti treikam jong ka seng ha kaba kum ki samla ki dei ban skhem ka nongrim ban long kum ki nongïalam khnang ba ki lah ban pyntyllun ïa ki kam jong ka seng ha kaba ïadei bad ka jingshakri ïa ka ri bad ka jaitbynriew, kumjuh ruh u la pynkynmaw ïa ki mat, ki nongrim jong ka KSU kaba ïeng skhem bad kaba ïai neh haduh mynta mynne bad kita ki long ki lai tylli ban ïada, ban pynneh pynsah bad ban kyntiew, u la bynrap ruh ba dei ban ïada ïa ka jaitbynriew na u nongwei nongar uba wan kam trai khlieh bad iuhroit ïa ka hok long trai jong ngi ki rit paid, kumjuh ruh ban pyneh pynsah ïa ka riti ka dustur bad ka jinglong ba kyrpang jong ka jaitbynriew khasi hangne ha sla pyrthei “Ka seng hi ka pyrshang ban kyntiew ïa ki samla jong ka jaitbynriew kiba don ha la ki jong ki sap ki phong ba ki don" u la bynrap.
U bah Ostranic u la pynkynmaw ruh ïa ki jingeh ba ka KSU ka ïa kynduh ha ka por ba ïakhih pyrshah ïa ka CAA ha kaba ka jaitbynriew ka la duh noh ïa uwei u dkhot ba shit rhem ha Ichamati ha u snem 2020 ha kaba kane kala pynsat ïa ki samla jong ka paid ka bri u Hynñiewtrep, ha u snem 2021 ki bor pulit ki la dkhat jubor ïa ka jingim u bah Cheristerfield Thangkiew, ha u snem 2022 ka jingjia sa ka jingshah dkhat jubor ki paradoh parasnam ha ki pulit Assam ha shnong Mukroh, u la ong ba kum ka jaitbynriew ngi mad ka jingshahleh beiñ ha ki mynder ri, ki bor sorkar bad na ki bor pulit Assam kaba na ka por sha ka por “Ngim tip shuh ha une u snem 2023 pat kan jia aiu ïa ka jaitbynriew jong ngi, ngi ngeit skhem ba ka jingdon ki samla ki ban ïakhih na ka por sha ka por, kiba ïeng na ka bynta ka dawbah bad ka hok jong ka jaitbynriew kan don ka jingkyrmen namar ba ka jaitbynriew kaba khih ka dei ka jaitbynriew kaba im"La ioh ruh ia ka jingkren kyntu kynpham na u samla Shiningstar Kharbihkhiew uba la kyntu ïa ki nongkitkam jong ka KSU Huroi ban bud ryngtih ïa ka rukom trei kam ka seng katkum ki nongrim bad ki mat treikam kiba katkum ka riti treikam (Constitution) jong ka seng bad u la kyntu ruh ïa ki da kaba ong “haba long u dkhot ba pura jong ka seng phi dei ruh ban tip ïa ki nongrim treikam jong ka seng".
La ïoh ka jingkren na u Rangbah Shnong ka Huroi, uba la ïa ki kyntien sneng bad kyntu kynpham ïa ki samla jong ka KSU bad ruh ban ai ka jingïatreilang bad ka Dorbar Shnong.
Kiba la ai jingkren ki kynthup ruh u Vice President KSU Delhi, u samla Wanlam Nongsiej, u Assistant Finance Secretary KSU- EJHDU, u samla Cherity Suja kumjuh ruh na u President ba thymmai jong ka KSU Huroi unit, u samla Wanlam Lamin Gadew bad kiwei kiwei.
Ki nongïalam jong ka KSU East Jaiñtia Hills District Unit kiba la ïa don ryngkat ki kynthup u General Secretary , u samla Kwillness Suchiang, u Organising Secretary, u Samla Deiniwan Lyngdoh, u Finance Secretary, u Samla Shaniahskhem Dkhar, u Assistant Finance bad kiwei kiwei ki nongïalam bad ki dkhot na ki District bad ki Circle bapher bapher, ïa ka jingïalang la pynïaid da u samla Kwillness Suchiang.
Ki nongkitkam ba thymmai jong ka KSU Huroi Unit, kiba la pynskhem ha katei ka sngi ki kynthup u President, u samla Wallam Lamin Gadew, Vice President, u samla Gilbert Khonglah, Secretary, u samla Poly Pohlong, Assistant Secretary, u samla Bashisha Suting, Organising secretary, u samla Listing Suting, Publicity secretary, u samla Vishal Sajem, Education secretary, u samla Mykhel Phawa, Assistant Education secretary, u samla Fullmoon Sumer, Finance secretary, u samla Tarling Lamin Gadew lem bad lai ngut ki dkhot executive ba kynthup u samla Ortika Khongkliam, Bu Suchen bad u Shak Lamin.
Shillong, Nohprah: Ka Deputy Commissioner (Supply), East Khasi Hills, da kane ka pyntip sha ki nongbam rashon jong ka district ba ïa u khaw rashon uba ha ka jingthew kaba 5 kilo shi khlieh bad u bym donkam ban siew dor lyngba ka skhim PMGKAY, kata na ka bynta ki don ïa ka card AAY bad PHH na ka bynta u bnai Naiwieng 2022 la dep ban pyllait lyngba ki dukan sam rashon jong ki.
La kyntu ba kino kino ki bym sam, kiba sam duna ne sam da ka mar ba sniew dei ban pyntip mardor sha ka ophis jong katei ka heh district.
Shillong, Nohprah : U MLA ka Mawlai u Bah PT Sawkmie ha ka 6 tarik mynta u bnai u la kner ïa la ki kti ban ai jingïarap da ki kor computor sha ki skul bad ïa ka shnong Mawsiatkhnam kaba u la sam ha ophis treikam jong u ha Mawlai Nongpdeng.
Ki skul kiba la ïoh ïa ki kor computor ki long ka Shinning Light Academy, ka St.
Mark, skul CNI, Mawsiatkhnam bad ka Mawlai Christian.
Ha ka juh ka por u MLA u la ai ruh ia ka kor computor sha ka shnong Mawsiatkhnam.
Haba ai jingkren shuwa ban sam u Bah Sawkmie u la pynpaw ka jingkmen ba ha i bor barit u pyrshang katba lah ban pynïoh jingïarap mar kumjuh ïa baroh hapoh Mawlai konstitwensi, hynrei na kadaw ba ka Mawlai ka heh eh, ai katno katno ruh ym ïohi, long kumba theh um shi klat ha ka duriaw.
Ha kane ka sngi la ïoh ruh ïa ka jingkren na ka nonghikai ka skul Shining Light Academy ka kong Aitilin Nadon, na ka kong Alvarine Marwein jong ka Mawlai Christian, na u Deacon bah P.
Jyrwa bad na u rangbah shnong Mawsiatkhnam u bah Shemphang Wahlang kiba la ai khublei bad pynpaw ka jingsngewnguh ïa u MLA ha kaba ïa dei bad kine ki jingïarap bad ki la kitbok ïa u ba un ïoh biang ïa ka jingjop ha ka ilekshon 2023.
Ha kane ka sngi la ïoh ruh ka jingkren na bah Frankie Massar, ba pynïaid ïa ka jingïalang bad na bah Teibok Kharkongor, Secretary UDP Mawlai Circle.
Shillong, Nohprah : U Joint Director of Health Services (SS), Civil Hospital, Shillong, da kane u pyntip ba ym pat shym la don ba wan kam ïa ka metïap jong uwei u nongpang uba la khlad noh uba la don kumba 40 snem rta bad ïa uba ym shym la tip kyrteng, jait ne niam, bad ba la shu ai C/o PAB Civil Hospital Shillong.
Une u briew ula wan shah sumar hapoh kane ka hospital ha ka 25.
11.
2022 bad ula khlad noh ha ka 02.
12.
2022 ha ka por 4:10 mynstep.
Kumta la kyntu ïa kiba haïing hasem bad kiwei pat kiba don jingïadei bad une u briew ba kin wan shimti noh mardor ïa kane ka met kaba don mynta hapoh ka jaka buh metïap jong ka hospital hapoh ka laisngi naduh ba la pynmih ïa kane ka jingpyntip paidbah hashwa ban aiti noh ïa ka metïap sha ka Shillong Municipal Board ba kan leh ïa kaba donkam.
Shillong, Nohprah: Ka Shnong Mawlai Nonglum, Shillong kala pynbeit ba kan don ka jingpynkhuid shnong ha ka 16 tarik mynta u bnai.
Kane ka jingpynkhuid shnong ka long ruh shibynta ka jingsdang jong ka ‘Locality Beautification and Enhancement Competition’ jong ka tnat Meghalaya Tourism ryngkat ki bor pynïaid District.
Ka jingpynkhuid shnong kan sdang naduh ka por 8 baje mynstep, bad la kyntu ïa baroh ki kali kiba ïaid na ka Archbishop Dominic Jala Road (Long Round Road), Mawlai Nonglum ba kin ñiah suki bad don akor ïa ki kali khnang ban lait na kino kino ki jingjia ba sngewsih.
Ha ka juh ka por la kyntu ruh ïa baroh ki kali kit ñiut bad kumjuh ruh ïa ki kali kit skum kiba ïaid man la ka sngi lyngba jong ka surok long round road,ba kin da tap bha ïa ki kali khnang ba ki ñiut ki ñier bad skum kin ym hap ha ki lynti surok.
Nalor kata la bthah ruh ïa kito baroh kiba don ïing / jaka hapoh u pud u sam jong ka Mawlai Nonglum ba kin wan ban pynkhuid ïa la ki jaka ha katei ka sngi bad kumjuh ruh ban ïakynduh ïa ki Rangbah Dong jong kito ki dong.
Kane ka long katkum u kyrwoh lyngba u Bah WM Lamin, Secretary Mawlai Nonglum, Shillong.
Kumjuh ka Dorbar Shnong Lumkshaid, Shillong ha ryngkat ka jingïatreilang bad ka Shillong Municipal Board kan pynlong ka jingpynkhuid shnong ha ka 17 tarik (sngi Saitjaiñ) ka ban sdang naduh ka por 8 baje mynstep.
Kumta la kyntu ïa baroh ki para nongshong shnong ban ïa mih ryntih lang baroh na man la ki thliew ïing kumjuh ruh ia kito ki trai ïing ne trai jaka kiba sah shabar shnong ban ïashim bynta lang ha kane ka jingpynkhuid shnong khnang ba ka jingthmu ban pynlong ïa ka shnong kaba khuid ba suba kan long kaba jop.
Kane ka long katkum u kyrwoh lyngba u Bah M.
Kharkrang, Secretary.
Ka Dorbar Shnong Jaiaw Laitdom, Shillong kan pynlong ka jingpynkhuid shnong ha ka 17 tarik mynta u bnai (Sngi Saitjaiñ) ka ban sdang naduh ka por 8 baje mynstep haduh ban da dep ka jingpynkhuid.
Ka Dorbar ka kyrpad ïa ki nongshong shnong ban ïa mih ryntih ban pynkhuid hala ki jong ki jong ki block kumba ju pynkhuid shnong baroh shikatta.
Ha kajuh ka por ka Dorbar Shnong ka kyrpad ruh ïa ki nongñiah kali kiba ïaid ba ïeng ban ïatreilang bad ban ïaishah bad ka dorbar shnong ha ki kynta pynkhuid shnong.
Kane ka long katkum u kyrwoh lyngba u Bah HS Suting, General Secretary.
Sohra, Nohprah 8: U Lamphang ka ïing Dorbar Thawaiñ, u bah Metbah Lyngdoh ha ka sngi palei u la ban jur halor ka jingdonkam ban pynjanai shuh shuh ha ka rukom hikai ha ki skul.
U bah Metbah haba ai jingkren ha ka jingïalang pynhap pyrda noh ïa ka jingrakhe dap 175 snem jong ka Cherra Presbyterian Secondary School bad ka Sohra Presbytery, u la ong ba ki khynnah skul, ki kmie ki kpa bad ki nonghikai ki dei ban shim bynta lang ban kynshew ïa ka jingkitkhlieh ban kyntiew ïa ka pule ka puthi kaba kynsai.
U lamphang ka ïingdorbar u la kyntu ïa ki khynnah skul, ki kmie ki kpa bad ki nonghikai ba kin trei tyngeh ban pynkhlaiñ bad shim lang ïa ka jingkitkhlieh na ka bynta ban pynjanai ïa ka pule puthi hapoh ka Jylla.
Kum ban shu pyntip, ka Cherra Presbyterian Secondary School ka dei kawei na ki skul kiba la rim tam ha ka jylla bad kaba la lah ban rakhe ïa ka jingdap 175 snem naduh ba la sdang ïa ka.
“Nga sngewkmen ban ïohsngew ba kane ka skul ka la pynmih bun bha ki khynnah skul kiba la long ki riew pawkhmat bad ban pynmih ruh ki nongmihkhmat kum u Symbud Lamphang barim jong ka Lok Sabha u bah G.
G Swell uba la khlad noh bad arngut ki Myntri Rangbah kiba kynthup ïa u bah BB Lyngdoh bad u Dr.
Donkupar Roy kiba la khlad noh bad u bah S.
P.
Swer u ba long nongmihkhmat uba nyngkong eh sha ka Ïing Dorbar Thaw Aiñ na Sohra konstitwensi, bad kiwei kiwei ki dei ki khynnah ba la pass na kane ka skul," ong u bah Lyngdoh.
U bah Metbah u la ai ruh ka jingïaroh ïa ki nongseng jong ka skul bad ki missionary kiba la seng ïa ka jaka pule bad ïa ka jinglah jong ki ban trei na ka bynta ki jaitbynriew bad ban ai jingïaroh ruh ïa ki Pastor, ka Managing Committee jong ka skul bad ka Presbytery ïa ka jinglah jong ka ban kyntiew ïa ka skul kumba ka long mynta.
Haba ban halor ka jingjanai bad jingkynsai, u bah Metbah u la ong, “Ka skul kam dei tang ban pynmih ki ïa ki khynnah skul hynrei ka dei ban pynmih ki khynnah skul kiba kynsai kumba dawa ka kyrteng jong ka skul, ba ki khynnah kin lah ban wanrah nam ïa ka skul bad ïa ka jylla baroh kawei".
U Lamphang ka Ïing Dorbar, u ai khublei ruh ïa ki nonghikai namar ka jingdon bynta jong ki kaba khraw bad jingkitkhlieh ban pynjanai ïa ka jingmut jingpyrkhat bad jingim jong ki khynnah.
Shuh shuh, u la ong ba ka skul ka dei ban ïai bteng ban pynmih shuh ki nongmihkhmat bad nongïalam kiba janai, kiba don ka jingkitkhlieh ban trei na ka bynta ka jaitbynriew.
“Ki khynnah skul ki dei ka lawei bad ki nongïoh pateng jong ka jaidbynriew, namar kata ka daw la ka jingjanai ha ka pule puthi ka dawa khnang kin lah ban ïalam ïa ka jaidbynriew", ong u bah Metbah ha ka kyrwoh khubor sha ki khynnah skul hynne ka sngi.
Ban kyntiew ïa ka skul sha ka higher secondary, u bah Metbah u ai ka jingmynjur ba kane ka skul ka la donkam ban shah pynkyntiew sha ka higher secondary school.
Nalorkata, u bah Titosstarwell Chyne, u CEM jong ka KHADC ruh haba ai jingkren kum u symbud kongsan u la ban halor ka jingdonkam ban kyntiew noh ïa ka skul.
Shuh shuh, u bah Titosstarwell u la kular ban ïarap ïa ka skul da 20 lak tyngka na ka scheme MDC, ban long kum ka lad jingïarap ïa ka skul ha kiba bun ki jingdonkam hashuwa ban kyntiew ïa ka na ka secondary sha higher secondary school.
Na ka result election ba dang shu pynbna shen mynnin ka sngi,ngi ïohi ba ki paidbah jong ki jylla bapher bapher jong ka ri India kim jied satia da kijuh ki party hynrei ki ïa jied ha la ki jong ki jong ki Jylla ïa la ki jong ki Political Party bapher bapher.
Ha Gujarat, tam kput ka BJP ba ka dei ka shnong trai jong u Narendra Modi bad u Amit Shah.
Ha Delhi Municipality pat, pynjem khnap ka party AAP u Kejriwal ïa ka BJP kaba la bat sah ïa ka bor synshar jong ka Delhi Municipality mynta la kumba 15 snem kynthih.
Katba ha ka jylla Himachal Pradesh, ki paidbah ki la pynjop bad pynkhie im biang ïa ka party Congress mynta ka sien kaba la sdang troiñ mynta ha kylleng ka ri India.
Ngi ïohi ba naduh mynta u snem 2022, ka party BJP ka la sdang ban khie rasong bad khlaiñ bor ha kylleng ka ri India, na kata ka daw, ka la sdang ban pyni bor bad sdang ban thom bor ïa ki Niam rit paid (religious minorities) khamtam eh ïa ki Muslim, ki Khristan bad kiwei kiwei kiba dei ki Niam nongwei kiba la ïoh bsut ha ri India jong ngi naduh ki por mynshwa.
Ka jingthmu ba kongsan eh jong ka party BJP naduh ba la sdang seng ïa ka, ka long ban wanrah noh shityllup ïa ka jinglong Hindu ha kane ka ri Hindustan ne ri India jong ngi.
Hynrei, lada ka party kam don ha ka bor sorkar, kam long satia kaba suk ban pynlong kam ïa katei ka jingthmu barieh (hiden dream) jong ka.
Ha ka por ba synshar u Vajpayee, ka BJP ka dang leh sian bha namar kam pat khlaiñ bor satia kumba ka long mynta.
Hynrei, mynta pat, kam salia shuh namar ka la khlaiñ bor palat.
Ka tip bha ba ha ri India, lada ka kwah ban pynlieh ïa kaba iong ruh long, ne ban pyniong pat ïa kaba lieh ruh long namar ka la bat ïa u shabuk bor synshar ha ka Sorkar Pdeng ha Delhi.
Ki Muslim ki kham sian, kham stad bad kham sngewthuh ban ïa ki Khristan.
Ki ïai pynpaw bad ïaleh pyrshah ïa kine ki buit treikam (policy) jong ka Sorkar BJP manla ki khep.
Mar ïa shimti u Modi, ka BJP ka la lah ban khang bad set kak syndon sbak ïa ka jingtuid ne ai pisa (foreign fund’ flows) ki kynhun Niam kiba na bar ri sha ri India.
Lada ki shah ruh, ki kheiñ noh ïa ki kum ki kynhun sengbhalang ne Society.
Kim khein shuh ïa ki kum ki kynhun Niam ha ri India.
Na kata ka daw, ki hap siew khajna ne ai jingkheiñ thik pa thik lym kumta, ki don jingma ha ki bor sorkar.
Ki kynhun Niam ne skul Niam ki donkam ïa ka Pan Card, ka Registration, bad kiwei kiwei lym kumta kim lah ban ïoh jingmyntoi eiei shuh na ka Sorkar.
Mynta u snem 2022, ka BJP ka la phla shai kdar ha ki mat kular election jong ka (Election Manifesto) sha ka elekshon jied nongmihkhmat sha ka Dorbar Thawaiñ jong ka Jylla Gujarat, Himachal Pradesh bad kiwei kiwei ba kan pyntreikam pura noh ïa kata ka aiñ Uniform Civil Code (UCC) kaba thmu ban pynlong aiñ noh solonsar ïa baroh ki nongshong shnong ka ri India kum kawei ka ri kawei ka jaitbynriew, kawei ka ri, kawei ka Niam, kawei ktien ha satlak ka ri India bad kane ka Election Manifesto kan long beit ka mat kaba kongsan tam ha manla ki Assembly Election ki ban sa long shen terter nangne shakhmat sha manla ki Jylla jong ka ri India.
Ha Delhi, ki paidbah ki kyntait war ïa katei ka jingthmu jong ka BJP.
Kumjuh ruh, ha Himachal Pradesh ki paidbah ki la jied biang ïa ka party Congress (kaba la sdang troiñ) kaba ju ai mon laitluid ïa ki kynhun Niam rit paid ba kin leh katba ki mon kum ka party bym ïa shah niam shano shano ruh (secular party) ha ri India naduh ba ïoh ïa ka jinglaitluid.
Katba ha Gujarat pat kaba dei ka jaka jong u Modi bad Amit Shah, ki paidbah ki pdiang hun ïa katei ka aiñ (Uniform Civil Code) bad ki kwah ban sdang shwa na Gujarat, na kata ka daw, ki la pynjop kput syndon ïa ka BJP.
Ha u bnai Rymphang eiei jong u snem 2023, kan don sa ka General Election sha ki Jylla jong ka thaiñ Shatei Lammmihngi jong ka ri India ba kynthup ruh ïa ka Jylla Meghalaya kaba la ju kheiñ kum kata ka Jylla Khristan (Christian State) jong ka ri India.
Hynrei, hangne ruh ka BJP kan sa leh sianti bha bad ka kham kwah ban pyntur khmat da ka Party ba ïajan bad ïadei paralok eh jong ka bad kata ka dei ka party NPP.
Lada tur khmat eh ka party BJP pylleiñ pylleiñ, kiba bun ki nongthep vote na ki Niam ba wan na bar ri (Muslims, Khristan) kim da sngewtynnat bad kim nym shlan than ban jied ïa ka.
Hynrei, lada ailad da ki Candidate na ka NPP ba ki dei hi ki para doh- para Niam lajong, dei hangta ba ka lah ban khwai bad pynngat dohkha (voters) bha shibun.
Wat ki nongïalam rangbah ka NPP ruh ki ladep phla lypa ba ki ïoh bun paid lypa bad kin thaw hi ïa ka Sorkar marwei hadien ka Election 2023.
Lada bym dei ba ki ïoh jingkyrkhu lypa na ki nongïalam ka BJP na Assam bad Delhi, kumno kin leit nud ban leit tyrwa bniat hati lypa haba u hati pat dang don sha ‘lawbah ‘lawsan.
Ki Muslim ki sngewthuh bha ïa ka jingktah jong kane ka aiñ Ïakjakor (Uniform Civil Code) jong ka BJP, hynrei ki Khristan pat, la ka long ha North East khamtam eh ha Meghalaya, tip, ki pei phang neem halor kane.
Ngin sa ïa peit pat hadien ka resol Election 2023 ban peit ïa ka liem- ka lup jong ka rai u paidbah.
Shillong, Nohprah 08 (PIB): U Myntri Sorkar Pdeng ba dei khmih ïa ka tnat Development of North Eastern Region, u G.
Kishan Reddy haba jubab da ka jingthoh ha ka ïingdorbar Rajya Sabha mynta ka sngi, u la ong ba ha jylla Meghalaya, 481 tylli ki jaka sah briew ki dei kiba la pyniasoh na ki 602 tylli ki jaka sah briew kiba la mang na ka bynta ka jingpynïasoh hapoh ka PMGSY.
Shuh shuh ka tnat Border Management, jong ka tnat kam pohiing ka la shim 992 tylli ki projek ha ka thaiñ shatei lammihngi, kaba kynthup ïa ka Meghalaya hapoh ka kam “Road & Bridges", naduh u snem 2014-15.
Ka Ministry of DoNER ka kyrshan ïa ki jingpyrshang jong ka Sorkar Jylla bad ïa ki tnat Sorkar Pdeng kiba don kti ha kane ka kam ban wanrah ïa ka jingïasoh ha ka thain shatei lammihngi kaba kynthup ïa ka jingshna ia ki surok sha ki jaka kyndong kynshrot kaba iarap ban plie ïa ki lad na ka bynta ki riewlum kiba sah ha ki shnong kiba rit bad kiba shem jingeh ban poi.
Ki surok baroh ba la mang hapoh ki Skhim ba kongsan jong ka MDoNER kiba long ka – North East Road Sector Development Scheme (NERSDS) bad North East Special Infrastructure Development Scheme (NESIDS) ki la pyntreikam hi lane lyngba ka North Eastern Council (NEC), haduh 169.
51 km ha kine ki lai snem ba la dep ha ka jylla MeghalayaU Myntri u la ong ruh ba ka tnat Rural Development ka la sdang ïa ka Pradhan Mantri Gram Sadak Yojana (PMGSY) kum ka sienjam ba kyrpang kaba shisien ban wanrah ia ka jingiasoh lyngba ki surok ha ki jaka nongkyndong, lyngba kawei ka surok kaba lah ban pyndonkam baroh shi snem, sha kito ki jaka sah briew ki bym lait kali kiba don ka jingdon briew (250 & kaba kham bun ia kane, bad ha kaba iadei bad ka thain shatei lammihngi katkum ka khana samari 2001) ban kyntiew ia ka ioh ka kot bad ka imlang sahlang jong ki briew kiba sah ha ki jaka nongkyndong.
Ia ka kam jong ka PMGSY la pyniar ban kynthup ia ki sienjam ba thymmai.
Ia ka PMGSY-II la sdang ha u snem 2013, da ka jingthmu ban kyntiew kyrdan ia 50,000 Km ki surok ba la don lypa ha ki jaka nongkyndong.
Ia ka PMGSY-III la sdang ha u snem 2019 ban wanrah sa 1,25,000 Km lyngba ki lynti bad ki jaka pyniasoh hapdeng ki jaka shong briew, kaba mut ki iew mar rep Gramin, ki skul Higher Secondary bad ki Hospital.
Shillong, Nohprah, 08: U Bah Rocky Hek, kyrtong ka National People’s Party sha ka elekshon nongmihkhmat sha ka Iing Dorbar Thawaiñ ka Jylla Meghalaya ha u snem 2023 ban wan na Pynthorumkhrah Constituency u la ong ma u hi u shim beit ba u Bah AL Hek, MLA ba mynta katei ka Constituency, u dei hi u kñi watla u ladep ong ba u Bah Rocky um dei u pyrsa kur trai jong u.
U la ong ka dei beit tang ka kam saiñ-hima bad kam don kano kano ka jingïakynad ha ïing ha sem bad ka jingpynkhreh ïakhun jong u ïa ka elekshon ka dei na ka bynta ka Constituency bad ka jingkren u Bah AL Hek ka long ka jingkren sngew shimet jong u.
Halor ka jingïakhun elekshon pyrshah ïa u Bah AL Hek, uba la jop ruh 5 sien kum u MLA na kane ka Constituency bad ïa u Bah Pynshngain N Syiem, MDC ka Mawkhar-Pynthorumkhrah, u Bah Rocky u la ong ba kam dei kaba suk hynrei u trei shitom ban ïoh ka jingkyrshan na ki nongshong shnong bad um don ka jingartatien namar u dei u trai shnong.
U la ong ba ha ka Constituency hi bun ki kam ban kyntiew ïa ka roi ka par kim pat biang kum ka surok ka lynti syngkien, ka um bam, ka bor ding elektrik bad kiwei pat.
U la ong ba shisien ba long MLA ka skhim ka ïaid ryngkat ryngkat ym shuh ban shu pynthyngngñian ïa ki paidbah da ka pisa 500 ne 1000 tyngka.
U la ong ba ha ka jingpynkhreh jong u ïa ka elekshon na ka NPP ki don ki jingkynthoh hynrei bunsien ïa u dieng uba seisoh bunsien ki sngewtynnad ban kawang maw bad ka Sorkar MDA ha ka jingïalam ka NPP ka la ïarap shibun ïa ki paidbah nongshong shnong ka Jylla.
Da kaba ong ba ka jingdon jong u ha ka NPP ka la long ka lynti ban ïoh ïakren bad ki bor bahalor ka Party bad ka Sorkar halor ki jingud jingnam ki paidbah ka Constituency kum ka jingsniew ka surok hajan ka BDW International School, u la ong ba mynta la ïoh mang tyngka kumba 3 klur 84 lak 30 hajar tyngka ban shna pynbha ïa kane ka surok.
Shillong, Nohprah 08: U Working President ka Meghalaya Pradesh Congress Committee u Bah Pynshngaiñ N Syiem u la ong ba ka jingjop ka Congress ha Himachal Pradesh ne ka jingrem jong ka ha Gujarat kan ym don jingïadei eiei bad ka jingjop ne rem ka Congress ha ka jylla ha ka elekshon MLA ban wan ha u snem 2023.
Haba kren bad ki lad pathai khubor u Bah Pynshngaiñ Syiem u la ong ba ka rukom ïakhun elekshon ha ka jylla ka ïapher bak lybak bad kiwei ki jylla bad ka jingrem ne jop ka party sha kiwei ki jylla ruh kan ym don jingïadei eiei bad ka jylla namar ka elekshon ha ka jylla ka pher na kawei sha kawei pat.
“Ngim dei ban sngewthuh bakla ba tangba ka rem ka Congress ha Gujarat kan rem lut sha kiwei ki jylla, peit ha Himachal Pradesh kaba ki ñiew vote lang ha kajuh ka sngi bad ka Gujarat ka party ka jop bad kan ïoh thaw sorkar ruh bad kan long kumjuh ruh ba kaei kaban jia ha ka jylla ïa ka party kan ym ïasoh eiei bad kaba jia sha kiwei pat ki jylla namar ki mat bad ki jingïakhun ruh kin pher bad ki nongïalam ruh," u la ong.
“Khlem pep wat la kam don jingïasnoh bad kaei kaba jia sha kiwei ki jylla hynrei na kaei kaba la mih na Himachal pradesh kan ai mynsiem shi katdei ïa ngi hangne ruh," u la bynrap.
Haba la kylli halor ka jingpynkhreh jong ka party ïa ka elekshon ha ka jylla, u Bah Pynshngaiñ Syiem u la ïathuh ba ka party ka long kaba la pynkreh bha ban ïakhun ïa kane ka elekshon ban wan.
U la ïathuh ruh ba kumba long mynta ka party ka don ka jingthmu ban ïakhun lut na baroh 60 tylli ki seat bad kiba ka la dep ïoh ïa ki kyrtong ka la jan kot sha ka 40 tylli.
Haba la kylli la ka party kan don ka jingïatehlok shuwa bad kiwei ki seng saiñ pyrthei shuwa ka elekshon, u Bah Pynshnaiñ u la ïathuh ba ka party kan leit marwei sha ka elekshon bad lada dei ba donkam ïatehlok kan dei beit tang ynda la dep ka elekshon.
Haba kylli la ka jingwan pat ka AITC ha ka jylla kan don jingktah ne em ïa ka party ha ka elekshon, “Kam don ka jingktah kaba haduh katta katta hynrei kan ai jingmyntoi pynban ïa ka party wat la lehse kan don jingktah ha ki katto katne ki bynta ka Garo Hills namar ka jigmih noh u Dr Mukul," u la ong.
U la ong ruh ba wat la u Dr Mukul u la mih noh hynrei ka party ka dang don da kwei pat ki nongïalam ha Garo Hills kum ka Deborah Marak bad kiwei de.
Shuh shuh u la ong ruh ba ka elekshon ha ka jylla kan dei hapdeng ka Congress bad kiwei pat ki seng lait noh ka BJP namar kumba long haduh mynta ki paidbah kim pat pdiang satia ïa ka BJP ha ka jylla.
“Ka jingbun ki seng riewlum ha ki bynta ka Khasi Jaintia kan don jingmyntoi bah ïa ka party ha kine ki lum bad sa ka jingwan ka TMC ruhHaba la kylli haduh katno u ïohi ba ka don ka kabu ïa ka party ha kane ka elekshon ban wan, u Bah pynshngaiñ u la ong ba ki paidbah ki la lap ïa ka jingsohsat ha ka jingsynshar kiwei ki party ha kie ki san snem bad bun ki la sngew thngad bad kiba bun hi ki kwah ban ailad biang noh ïa ka Congress.
Haba u Mawphor u ïakren bad u President ka BJP Meghalaya u Bah Earnest Mawrie u la ong ba ka jingjop ka party ha Gujarat ka la long ka jingai mynsiem ïa ka party bad ïathuh ruh ba na ka liang ki nongïalam na Delhi ki la sdang shait shait ban ïakhun sa ïa kiwei ki elekshon kaba kynthup ïa ka jylla jong ngi ruh.
“Dang mynta hi ki nongïalam ki la khot ïa ngi sha Delhi ban ïa pyrkhat ïa ka elekshon ha ka jylla bad na kaei kaba nga ïohsngew ka long ba ki paidbah ki la angnud ki la kwah ba ka BJP kan synshar ïa ka jylla bad don noh da ka Double Engine Government ne ka sorkar ba synshar ha jylla bad ha Delhi da ka BJP khnang ba ki kam pynroi ki tuid sha ka jylla na bynta ki nongshong shnong hi," u la ong.
Shillong, Nohprah 08: Ka samla Stefanie Dkhar na ka shnong Mustoh, Shella, ka la ïoh ban phong ïa ka pansngiat lahduh jong ka Miss Living Roots 2022 ïa kaba la pynlong da ka Tourism Management Committee jong ka Dorbar Shnong Elaka ha ka janmiet sngi Palei ha madan phutbol Tyrna.
Nalor ka jingïakob thei bhabriew, la pynshongkun shuh shuh ïa ka prokram da ki prokram na ki shnong bapher bapher ba don ha ki thaiñ jong ka Riwar Shella kiba la pyni nam ïa ki riam tynrai jong ki.
Ka la don ruh ka prokram ba kyrpang na ki samla Garo, nangta na ka Khneng Cooperative Society, na ka Mawphira bad ruh na ka Mawshamok nalor kiwei kiwei.
Ïa kane ka rynsan la wan ban pynhap pyrda da ka Kong Grace Kharpuri, MDC, ka Kong D Majaw trai jong ka Smoky Falls Resort kum ka Symbud Kongsan nalor kiwei kiwei.
Haba kren bad kum ka Kongsan, Ka Kong Grace ka la ai khublei ïa ka shnong Tyrna kaba la rakhe ïa ka jingdap 125 snem ka jingwan shong shnong thymmai hadien ba ki kynriah shnong na ka jingwan u jumai bah ha u snem 1897.
“Mynshwa ka shnong Tyrna ka pawnam bha ha ka jingdon u sohñiamtra hynrei mynta pat don sa katto katne.
Hynrei u Blei u la kyrkhu da kumwei ha kaba da ka jingdon ki jingkieng jri ka la khring bun bha ki nongwan jngohkai pyrthei kiba kylla long mynta ki lad kamai ïa ki nongshong shnong," ka la ong.
Ka la ong ruh ba da ka jingpynlong ïa kane ka tamasa bun ki nongwan jngohkai pyrthei kin tip kham bun shuh shuh ïa kane ka thaiñ bad khamtam shaphang ki jingkieng jri kiba la pawnam kylleng ka pyrthei.
“Mynta ki la don bun bha ki jaka sah pyngad na bynta ki nongwan jngohkai kiba la aikam Shibun bha ki samla ka thaiñ.
Kumta nga kyrmen ba nangne kin sa mih khambun ki resort kiban lah ban ai shuh shuh ka jingmyntoi na bynta ka thaiñ.
"Shuh shuh ka la ong ba ka jingpynlong ïa kaMiss Living Roots ka ïahap ha bad ka jinglong ka thaiñ.
“Baroh ki nongshim bynta ki don la ka jong ka sap bad kane ka long kum ka jingplie lad ha ki lympung ban sa wan," ka la ong.
La ïoh ruh ïa ka jingkren na ka Kong D Majaw bad ruh na ka Kong Elena.
Shillong, Nohprah 8 : Ka sorkar kan pyntreikam ïa ki kyndon kiba ka la pynkhreh ban pynshitom kat kum ki ka aiñ ïa kito ki kharkhana Coke kiba pynkheiñ aiñ hapoh shibnai.
ïa kane la ïathuh mynta ka sngi hakhmat ka ïing bishar High Court ha ka jingbishar ïa ka mukotduma PIL pyrshah ïa kitei ki kharkhana Coke.
U Advocate General u la ïathuh hakhmat ka ïing bishar ba ki kyndon ba la pynkhreh ban pynshitom kat kum ka hukum jongka NGT la pynkhreh naduh ka 23 tarik Naiwieng 2022 bad ïa kita ki kyndon yn sa pyntreikam noh hapoh shibnai naduh ka sngi ban pynmih ïa ka jingpynbna.
Lah ban pynkynmaw ba ka hukum ba la pynmih da ka NGT ha ka 8 tarik Naitung 2022 ka la bthah ïa ka sorkar ba kan thaw ki kyndon (action plan) bad pynshitom ïa kito ki karkhana Coke kiba pynkheiñ ïa ki aiñ khamtam kito kiba seng hadien ka 23 tarik Nohprah 2020.
Katei ka hukum jongka NGT ka la bthah shai kdar ba ïa kita ki kyndon dei ban pynkhreh bad pyntreikam hapoh ka saw bnai.
Na ka liang ka ïing bishar ka la kren shai ba ka sorkar kam shym la pynkhreh ïa kita ki kyndon bad ka jingpynkhreh ka long hadien ka saw bnai bad ka jingpyntreikam ruh kan dang long hadien kata lada ka long ruh ha ka 22 tarik Nohprah 2022 bad kane ka dei ban long beit khlem da pan por shuh na ka NGT.
ka ïing bishar ka la pynpaw ruh ba ka sorkar ka dei ban kohnguh bad pyntreikam beit ïa ki kyndon kat kum ka hukum ba la pynmih da ka NGT ha ka 8 tarik Naitung.
Nalor kata ka ïing bishar ka la bthah ruh ïa ka MSPCB ba kan long kaba peitngor bha ban ym don kano kano ka jingpynkheiñ ïa ki aiñ ïada mariang bad lada lap ba pynkheiñ dei ban pynshitom mar mar kat kum ka aiñ.
Ha kaba ïadei bad ka Sou Motu Proceeding halor ka jingtih beaiñ ïa u dewiong ha kane ka jylla bad ka jingbym pyntreikam ka sorkar ïa ki hukum ka NGT bad Supreme Court, ka ïing bishar ka la pynpaw ba ka la ïohi ba nalor uto u dewiong uba la tih beaiñ bad kurup dang don shuh shuh u dewiong ba la lumthup.
Kumta halor une u dewiong uba la tih beaiñ namar ka sorkar kam pat ai licence haduh mynta, ka sorkar ka dei ban shim khia bad leh ei ei ban lilam noh ïa uto uba la tih mynshwa bad uba dang tih beaiñ ruh.
Kumta halor kane kat kum ka hukum ba la pynmih ha ka 7 tarik Nohprah ba ki don bun ki karkhana Coke bad ki Ferro Alloy Plant kiba treikam beit haduh mynta kiba khlem pynpaw naei u dewiong u wan bad kane ka pynpaw ba u dewiong u don beit.
Ka sorkar ka dei ban wad ruh ïa ka tynrai nangno utei u dewiong uba la pyndonkam da kine ki karkhana coke bad ferro alloy plants u wan khnang ba yn lah ban pynsangeh ïa ka jingbteng ka jingtih dewiong beaiñ ha ka jylla kumba la paw ha ki kot khubor ruh.
La pynpaw ruh da ka ïing bishar ba kam don ka jingkhang tih dewiong lada tih kat kum ki kyndon aiñ.
Ka sorkar ka pynpaw ba haduh mynta kam pat ai licence wat la ïa ki applikeshon la dep phah sha ka sorkar pdeng ruh namar kim pat poi sha ka sorkar jylla pat haduh mynta.
Ka ïing bishar kan shong bishar biang halor kane ka kam ha ka 27 tarik Rymphang 2023.
Shillong, Nohprah 08: U General Secretary ka UDP, u Dr.
Jemino Mawthoh, u la ong ba ka Seng ka la dep ong ïa ka sorkar ban peit biang ïa ka MoU ba ïasoi bad ka Assam halor ka jingïapynbeit pud hadien ba la mih ka jingbymhun na ki nongshongshnong na khappud bad ka jingbymhun ruh na kiba bun ki liang.
Ïa kane u la pynpaw haba la kylli kaei ka jingsngew jong ka Party halor ka jingpynsangeh shuwa ka High Court of Meghalaya ïa ka jingïasoi MoU hapdeng ka Meghalaya bad ka Assam ban pynbeit ka Meghalaya bad ka Assam ha ki 6 tylli ki jaka kiba don ha khappud kine ki artylli ki jylla, da kaba ka la khang ban leit sieh mawpud katba ym pat dep ka mukotduma.
“Ngim pyrshah ïa ka jingïapynbeit pud, hynrei haba ngi ïohi ïa ka jingbymhun na kiba bun ki liang, ngi la ong ïa ka sorkar ban pynsangeh shuwa, hynrei ka sorkar kam shym la sangeh", la ong u Dr.
Mawthoh bad bynrap ba kan shong mynta ha ka ïingbishar kumno ban shim ïa kane ka kam, haba ka la pynsangeh shuwa.
Pdiang sngewbha ka HITO: U President ka HITO, u Bah Donbok Dkhar, u la ong ba ka Seng ka pdiang sngewbha ïa kane ka rai jong ka High Court, namar ba ka Seng ha ka jingïakynduh bad u Myntri Rangbah ha ka 5 tarik mynta u bnai, ka la kyntu ïa u Conrad ban pynsangeh shuwa ïa ka jingïakren pynbeit pud bad ka Assam, ka daw ka long ba ka jingïapynbeit pud ha ka bynta kaba nyngkong kam long kaba pynhun bad kadei kaba pynkheiñ ruh ïa ka Article ba 263 jong ka Riti Synshar jong ka ri India, namar ka ong ba ïa ka jingpynbeit pud dei ban thaw ïa ka Inter State Council kaban shim ïa ka rai ba khatduh ha ka jingïapynbeit pud.
Nangta ka la ong ruh ba ka Article 299, ka ong ba ïa ka jingpynbna halor ka jingïapynbeit pud dei ban soi da ki Lat jong ki artylli ki jylla.
“Ngi pdiang sngewbha ïa kane ka rai jong ka ïingboishar badonburom jong ka jylla Meghalaya", la ong u Bah Donbok.
New Delhi, Nohprah 08: Ka Seng BJP ka la jop kput ha Gujrat da kaba jop 156 ngut ki MLA ha ka ïingdorbar kaba don 182 ngut ki MLA.
Kane kadei ka jingjop kaba khrawtam jong ka Seng ha ka elekshon MLA.
Ka sien kaba khatduh ba ka Party kan jop bun eh kadei ha u snem 1985 ha ka por ba long Myntri Rangbah u Madhav Singh Solanki jong ka Congress.
Kadei ruh ka sien kaba hynñiew sien kynthih ba ka BJP kan jop ïa ka elekshon MLA naduh u snem 2002.
Ka Congress ka la jop tang 17 ngut bad hiar haduh 61 ngut na ka elekshon kaba la long ha u snem 2017, katba ka BJP pat ka kiew haduh 57 ngut.
Ka Aam Admi Party (AAP) ka la jop tang 5 Seat, wat lada ka la kam ba kan jop bun.
Hynrei da kane ka jingjop ha Gujrat ka AAP mynta kala kylla long ka National Party bad kadei ka National Party kaba thymmai eh ha ri India.
Hynrei ka Congress ka la ïoh knieh ïa ka bor synshar ha kawei na ki jylla riewlum jong ka ri India, ka Himachal Pradesh, ha kaba ka la jop 40 ngut ki MLA ha ka ïingdorbar kaba don 68 ngut ki MLA.
Ka BJP kaba la synshar kane ka jylla ha kine ki san snem baladep, kala jop tang 25 Seat.
Ka BJP ka la ai burom ïa u Myntri Rangbah Duh, u Narendra Modi ha ka jingjop ha Gujrat.
U Modi lah ban kdew hangne udei u Myntri Rangbah barim ka Gujrat tad haduh ba un da leit sha Delhi ban shimti kum u Myntri Rangbah Duh ha u snem 2014.
Napdeng ki 182 ngut ki MLA kiba la jop mynta ka sngi, ka kynthup ruh ïa ka lok jong u nongïalehkai Cricket ka India, u Ravindra Jadeja bad kane kadei ka Rivaba Jadeja.
Ka Aam Admi Party (AAP) kaba la rem ha Gujrat, hynrei ka ïoh knieh na ka BJP ïa ka jingsynshar ha ka Delhi Municipal Corporation, kaba ka Delhi ka la synshar mynta la 15 snem.
Shillong, Nohprah 8 : Ka ïing bishar High Court jongka jylla ka la hukum ban pynsangeh shwa ïa ka jingpynbeit pud hapdeng ka Meghalaya bad Assam kat haduh ka 6 tarik Rymphang 2023.
Hapoh kane ka por ym dei ban sieh mawpud ne phiah ïa u pud u sam hapdeng ki ar jylla ong ka ïing bishar.
ïa kane ka hukum la pynmih da ka Single Bench hadien ba la bishar ïa ka mukotduma kaba la kyntu ïa ka ïing bishar ban pynsangeh shwa ïa kane ka Memorandum of Understanding (MOU) ba la ïasoi da ka sorkar Meghalaya bad Assam ha khmat u myntri kam pohïinig ka ri u Amit Shah ha nongbah Delhi ha ka 29 tarik Lber 2022.
ïa kane ka mukotduma la ujor da ki khlieh nongsynshar ba kynthup ïa u Syiem ka Jirang u R Hamberly Wahlang, u Acting Syiem ka Hima Mylliem u paiem Ainam Manik Syiem, Sirdar jongka Nonglang Sirdarship u Pholasly Nianglang bad u Acting Syiem ka Nongspung u Erald Jyrwa.
“ La rai ba hapoh kane ka por kata ka 6 tarik Rymphang 2023 ym bit ban sieh mawnongrim ne pynbeit pud bad ka jingshong bishar halor ka MoU kan la long biang" ong ka hukum ba la pynmih da u nongbishar Justice HS Thangkhiew.
Ka jingshong bishar biang halor kane ka mukotduma kan long ha ka 6 tarik Rymphang 2023.
Kine ki khlieh nongsynshar ha ka jingujor ki la kyrpang ïa ka ïing bishar ban pynsangeh shwa ïa ka MoU ba la ïasoi ka Meghalaya bad Assam namar ka long pyrshah ïa ka Article 3,13 bad 29 (1) bad ïa ka Sixth Schedule jongka Riti Synshar ka ri namar kane ka long kumba la ïuhroit ïa ki hok tynrai kat kum ka Article 14 bad 21 jongka Riti Synshar ka ri bad ban pynmih da kawei ka hukum sha kine ki ar jylla ba kin bud ryntih ïa ka Sixth Schedule jongka ri shwa ban ïasoi ïa kino kino ki jingmynjur ban aiti ïa ki khyndew ki shyiap namar ka kam kyndew bad shyiap ka dei kaba la peit da ki District Council jongka jylla.
Ki la kynnoh ba ïa ka MoU la ïasoi kahlem da ïoh ka jingmynjur lang na ki Syiem ki Sirdar bad Khasi Hills Autonomous District Council kiba hap hapoh ka Sixth Schedule.
Nalor kane ki khlieh nongsynshar ki la pynpaw ruh ba ka jingïasoi ïa ka MoU ka long ruh pyrshah ïa ka Article 3 jongka Riti Synshar ka ri namar kat kum katei ka article dei tang ka Parliament kaba lah ban pynkylla ïa ki pud ki sam jong ki jylla bad kam don kano kano ka jingpynrung kyndon ha ka Seventh Schedule ruh kaba mut ba ki jylla kim don ka bor ban pynbeit ïa u pud u sam jong ki jylla.
Ki la ong shuh shuh ba ka MoU ka long kaba la pynkheiñ lypa ïa ki kyndon ba la ïasoi da ki ar jylla ban pynbeit ïa u pud u sam namar khlem da bud ïa ka histori jong ki jaka, ki jaidbynriew kiba shong ba sah, ka jingdon u pud u sam bad khamtam ka jingbym don jinghun na ki paid khappud.
Ha ka jingbishar u nongïasaid ki khlieh nongsynshar u P Sharma u la pynpaw ba shwa ban pynbeit ïa u pud u sam la buh dak lypa ha khappud shwa ban ïasoi ïa ka MoU ruh.
Na ka liang ka ïing bishar ka la pynpaw ba haba bishar ïa kaei kaba la pynpaw da u Advocate General, ka paw ban pyrshah ïa kane donkam ban ai da ka Affidavit khnang ba ka ïing bishar kan shim bishar bad shim rai halor kane ka kam.
Kumta ka ïing bishar ka la shah ïa u AG ban ujor pyrshah ïa kane ka mukotduma.
Kitei ki jaka ba la mynjur ban ïa pynbeit pud kat kum ka MoU ki long ka Tarabari (4.
69 sq.
km), Gizang (13.
53 Sq.
km) Hahim (3.
51 Sq.
Km) Boklapara (1.
57 Sq Km), Khanapara-Pilangkata 2.
29 Sq.
Km bad Ratacherra 11.
20 (Sq.
km).
Kumta ka jingheh ki jaka baroh ka long 36.
79 Sq Km.
Hadien ka jingïakren ïa pynbeit bad leit jurip da ki Regional Committee ïa ki bynta khappud kumba 18 Sq.
Km tam kan wan sha Meghalaya bad 18 Sq Km kin leit sha ka Assam.
