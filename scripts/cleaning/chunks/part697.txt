La pyllait ruh ïa ki ‘video’ jinghikai halor ka jingaisnam bad ka Myntri ka koit ka khiah, kaba la ong ba ka jingkylla ha ka rukom pyrkhat ka long kaba ïarap ban wanrah ïa ka jingkylla kaba bha ha ka imlang sahlang.
Ka da kyntu ïa ki nongshong shnong jong ka Ri Bhoi District ban pdiang ïa kine ki jinghikai kiba saiñdur thymmai ïa ka pyrkhat pyrdaiñ halor ka jingaisnam bad ai mynsiem ba kin long kita kiba nyngkong ha ka jylla ki ban wan shakhmat ban long ki ‘voluntary blood donor’ ne nongaisnam mon sngewbha.
Ka myntri ka la ai khublei ruh ïa ka tnat ka koit ka khiah, sorkar Meghalaya bad Terumo Blood and Cell Technologies na ka bynta ka jinglamkhmat ha kum kane ka rynsan kaba ktah ïa ka ïap ka im.
Ka Terumo Blood and Cell Technologies ka dei ka kompani ka ba lam shakhmat ha ka pyrthei shityllup ha baroh kiei kiei kiba ïadei bad ka snam bad ka jingai jong katto katne ki riewpawkhmat ha ka ‘social media’ ban pyndonkam ïa ka rynsan jong ki khnang ban ïoh khring ïa ki khynnah samla ba kin don ka jingthrang ban bud nuksa ban shim bynta ha ki rynsan ban ïa ai snam mon sngewbha.
U Sampath Kumar, IAS, Principal Secretary jong ka tnat jong ka koit ka khiah, sorkar Meghalaya, u la pynsngew ïa ki jingmut  jingpyrkhat ki jong u :"Ka jingdon jong ka snam kaba khuid kaba suba ka long kaba kongsan ha ka jingpynïaid jong ka tnat ka koit ka khiah.
Kaba sngewsih ka long ba bun ki jaitbynriew ki jong ngi la tehlakam da ki jingmut kiba pynlong ïa ki ban jngai na ka jingai snam mon sngewbha.
Ngi mut ba lyngba kane ka “Behavioral Change Awareness Campaign’ ba ngi sdang ha ri Bhoi distrik kan wanrah ïa ka jingsngewthuh ba janai bad jingïatreilang bad ki nongshong shnong ba kin wan mih khmat ban ai snam mon sngewbha ban wanrah ïa ka jingkylla kaba bha ïa ka lawei jong ka distrik.
"U Chetan Markham, U General Manager bad Senior Vice President jong ka Terumo Penpol Pvt.
Ltd, Terumo Blood and Cell Technologies u pynsngew ïa ka jingsngew shitrhem na bynta kane ka rynsan.
U la ong ruh “Ngi sngew sarong ban ïa treilang bad ka tnat jong ka koit ka khiah jong ka sorkar Meghalaya ban pyllait ïa kane ka rynsan ka ban wanlam jingkylla ïa ka Ri Bhoi District.
Da kaba pyndonkam ïa ka bor jong ka lad pathai khubor, ngi thmu ban shna ïa ka nongrim kaba khlaiñ ban shaniah ïa ka jingai snam mon sngewbha naduh na tynrai.
Ka jingïatreilang jong ngi kan wanrah ïa ka jingbiang pura jong ka snam ha ka district jong ka ri bhoi baroh kawei.
Ngi don ka jingsngew skhem bad da ka jingïarap lang na ka liang jong ka sorkar ka Meghalaya, ngin sa lah ban ïa poi lang sha ka thong bad wanrah ïa ka rukom ai snam mon sngewbha ka ban long ka nuksa na ka bynta kiwei pat ki jylla.
Ha ka Jingpyllait ïa kane ka rynsan la ïadon bynta lem ruh ki riewpaw khmat ka jylla kynthup ïa ka Myntri jong ka tnat koit ka khiah, principal secretary jong ka tnat ka koit ka khiah, u deputy commissioner jong ka Ri Bhoi district, Director (DHS-MI) bad lem kiwei kiwei pat.
Ïa ka Blood Transfusion Services la pynïaid da ka Meghalaya State Blood Transfusion Council, Meghalaya AIDS Control Society, National Health Mission bad ka the State Drugs Licensing and Controlling Authority.
Ka Blood Transfusion Services ka pyntikna ïa ki paidbah ba ki lah ban ïoh ka snam kaba khiud kaba suba, ha kano kano ka por.
Ki don shiphew (10) tylli ki Blood Centre bad khatlai (13) ki Blood Storage Center ha ka jylla ka jong ngi, bad ki don ar (2) tylli ki Blood Center kiba don ïa ki tiar ban pynbynta ïa ka snam sha ki “Blood Components" bad kawei ka Blood Center kaba don ka “Apheresis" unit.
Ka jingthmu ban pynkiew ïa ka jingaisnam mon sngewbha ka dei kaba kongsan ban ïoh ïa ka snam kaba shngaiñ.
Ka jingïasnohkti lang, ka jingai jingsngewthuh bad ka jingai mynsiem sha ki seng bapher bapher, ki khynnah samla bad  ki nongshnong shnong ka Ri Bhoi District kan long ka mawjam ban kot ïa ka 100% ka jingai snam mon sngewbha kaba la buh da ka World Health Organisation.
Da ka jingïai pynbteng ïa ki kam khynra kyiad ha ki thaiñ sor bad khap sor, ka shlem treikam jong u Deputy Commissioner (Excise), East Khasi Hills District ka la leit ban pynlong ïa ki jingkhynra ha ki ‘restaurant’ bad kiwei kiwie ki jaka ha u bnai Lber, 2023.
Ha katei ka jingleit khynra jong ki, ki la ïoh ban pynrung ïa 16 tylli ki mokotduma bad ïoh ruh ban kurup ïa 52.
500 litar ka kyiad pyrsi bad 14.
010 litar ka kyiad phareng.
Ha katei ka jingleit khynra, ki la ïoh ruh ban kem ïa 10 ngut ki briew ïa kiba la pynrung bad pynngat hapoh ki kyndon jong ka Excise Act.
U Co-Chairman ka Meghalaya State Development Reform Commission (SDRC), u Bah Process T Sawkmie, u la lum ïa ka jingïalang bad ki karikor ka tnat PHE, kumjuh ruh ïa ka executive committee jong ka Dorbar Shnong Mawïong Umjapung hapoh ka jingïalam jong u Rangbah Shnong Bah Herman Dohtdong ban ïakren halor ka skhim sam um kaba T.
24 klur tam kaba u la pynïoh naduh ka por ba u long MLA ka Mawlai ha committee hall jong ka Secretariat, Shillong ha ka Sngi Ba-ar ka 30 tarik u Jymmang.
“Nyngkong eh ha kane ka sngi ngi la ïakren shaphang ka jingkyrduh um ha Mawïong Umjapung namarba mynshem snem ka tnat PHE ka la dep mang T.
24 klur tam na ka bynta ban pyntreikam ïa ka jingsam um hapoh Mawïong Umjapung," la ong u Bah Process, uba dei ruh u MLA barim ka Mawlai haba kren sha ki nongthoh khubor hadien ba la wai ka jingïalang.
U la ong, “Kaei kaba nga sngewsih ka long ba khlem lah ban pyntreikam ïa kane ka 24 klur tam.
Kumta mynta ka sngi hadien ba la shimti kum u Co Chairman ka SDRC, nga la lum ïa kane ka jingïalang ïa ka executive committee jong ka Dorbar Shnong Mawïong Umjapung ryngkat ki heh engineer ka PHE ban ïa pyrkhat ïa kane bad haba ïa phylliew jingmut la sngewthuh ba kane ka 24 klur hi ka dang don.
Kumta nga kwah ba na ka liang ka PHE kan pyntreikam noh ïa ka, kumjuh ruh na ka liang ka dorbar shnong Mawïong Umjapung kan pyrkhat bha bad kin pdiang sngewbha ïa kane ka skhim khnang ban lah ban weng ïa ka jingeh ki paidbah.
“Kumba ka long mynta hi ki paidbah ka Mawïong Umjapung ki jynjar bha, namarba na ka por sha ka por ki pump ki la duh bad sniew.
Kumta na ka liang ka tnat PHE ka la mang ïa ka skhim kaba thymmai ban thied haduh saw tylli ki pump thymmai.
Te nga ngeit skhem hadien ba la pyntreikam ïa kane ka skhim, ngi don jingkyrmen ba ki pump kin ym pynthut shuh," la ong u Co Chairman.
U ong ruh, “Nga khmih lynti ynda la pyntreikam ïa kane ka skhim ki paidbah Mawïong Umjapung kin sa biang ïa ka umbam umdih.
"U pynpaw shuh shuh ba ha ka bynta kaba ar u la buddien ïa ki skhim Jal Jeevan Mission jong ki shnong Mawkynroh Umshing, Mawtawar, Umsaw Mawjynrong, Mawsiatkhnam, Umrynjah bad Umphrew.
Nangta u la kyntu ruh ïa ka tnat PHE ba kan shim khia lem ïa ka um sorkari, khnang ba ki paidbah kin ym mad jingeh.
Halor ka house connection ne jingring um ïing, u Bah Sawkmie u ïathuh ba ka bynta 3 ka dang ïaid shaid shaid bad u ngeit skhem ba shen kin sa ïoh ïa ka jingring um ïing kaba thymmai.
Ha kane ka jingïalang, na ka liang ka PHE la ïa don lang u Additional Chief Engineer, Bah RS Nongbri, ki executive engineer bad ki engineer na ka Greater Shillong Water Supply, ka Electrical bad kiwei ki division.
U MLA ka Nongkrem konstitwensi bad uba dei ruh u President ka Voice of the People Party (VPP), Bah Ardent M Basaïawmoit, u la rai ban sangeh noh ka jingshong shah thngan hadien shiphew sngi hajan Additional Secretariat.
Kane ka rai ban sangeh shong shah thngan ka dei mynta ka sngi ka 1 tarik Jylliew, 2023 ha ka por 4 baje janmiet eiei hadien ba ka sorkar jylla ka la mynjur ban thaw da ka Expert Committee ba kan bishar bniah ha shwa ba kan pynbeit thymmai ïa ka bhah thung kam thung jam hapoh ka jylla.
Ïa kane ka shithi ka sorkar jylla ka la phah rah lyngba u majistor ka shlem treikam Deputy Commissioner, East Khasi Hills District ban leit pynpoi ha kti jong u Bah Ardent ha ka por 11 baje mynstep katba u dang shong shah thngan hajan Additional Secretariat.
Kumta mar ïa ïoh ïa katei ka shithi, u MLA ka VPP na Mawlai u la pynbna ba ïa ka rai halor kane ka shithi yn sa pynbna sha ki paidbah ha ka por 2:00 baje noh phai sngi.
Na ka liang ki paidbah mar shu bna ïa katei ka khubor lyngba ki lad pathai ‘social media’ ki la wan tuid sha katei ka jaka ban sngap aïu ka khubor na ka liang ki nongïalam ka VPP ki don ban pynsngew.
Katba ha ka por 3 baje noh phai sngi u Bah Ardent u la ïeng na jaka ba u shong ban ai jingkren sha ki paidbah ban pule ïa ka shithi kaba ka sorkar ka la mynjur ban thaw ïa ka Expert Committee ka ban bishar bniah ïa kane ka bhah thung kam thung jam.
Hadien ba u la dep pule ïa ka shithi, u la pynbna ban sangeh noh ïa kane ka jingshah thngan kaba la ïaid haduh shiphew sngi.
Nalor kata, u la pynbna ruh ba kum ka dak ban sangeh ïa ka jingshah thngan u la khot ïa ki doktor ba kin pyllait noh ïa u thyrnia ba la pyndait ban ai ‘drip’ kaba la sdang naduh ka janmiet jong ka 31 tarik Jymmang.
Hadien ba la dep pyllait ïa ka ‘drip’ ka kurim jong u Bah Ardent ka la pyntian ja hakhmat ki paidbah bad hadien kata u Bah Ardent u la pynlong ïa ka jingduwai bad ki paidbah ki la duwai lang.
Kum ban shu pynkynmaw u Bah Ardent u la sdang ban shong shah thngan hakhmat Secretariat ha ka por 10 baje mynstep jong ka 23 tarik Jymmang 2023.
Kumta namar ka ther u lapbah ha katei kajuh ka sngi la kynriah noh ha ka por janmiet sha Additional Secretariat ban lait na ka jingshah pynwit ha u slap bad pyllait na ka jingdheng kali hapdeng surok.
Haba ai jingkren sha ki paidbah, u Bah Ardent u la pynshai ba ha kine ki shiphew sngi ba u la shah thngan u khlem bam tuh namar lada u leh kumta un shah ai jingsneng ha u nongbuh nongthaw.
Hynrei ha ka sngi kaba khyndai ki doktor ki la wan ban ai ‘drip’ ban lait na ka jingktah jong ka met namar ka jingshah thngan.
“Kane ka jingwan ai drip ïa nga, ka dei hadien ba nga la sngap ïa ka jingbatai ki doktor, ki la shim nongmuna ïa ka snam bad lap ba nga khlem bam eiei" u la ong.
U la ong ba kane kam pat dei ka jingjop, ka dei tang ka jingsdang ha ka jingïaleh namar ki dang don shibun ki mat kiba ka VPP kan mih shakhmat.
“Naduh ba nga long kum u President ka FKJGP nga ju ong ba lada ki nongmihkhmat kiba don ha ïingdorbar thawaiñ bad ha Secretariat ki don jingkitkhlieh ïa ka jaidbynriew, ym donkam ïa ki sengbhalang ban mih pyrthei" u la ong.
Shuh shuh u la pyntip ruh haba u leit pynshai sha ki paidbah, ki don kiba pynsngew ba kane ka bhah thung kam ka long kaba eh palat.
Hynrei da ka jingkyrshan jong ki paidbah, ka sorkar ka la thung da ka Expert Committee ban sdang ban pynbeit thymmai ïa ka bhah thung kam.
U Myntri ka tnat Pule Puthi ka jylla, u Rakkam A Sangma, ha ka Sngi Palei u la ong ba ki khlieh jong kiba bun ki jaka pule hapoh ka jylla ki la kyrpad ïa ka tnat Pule Puthi ba kim pat long satia kiba la khreh na ka bynta ban pyntreikam ïa ka New Education Policy (NEP) 2020 ha kane ka academic session ba mynta.
Haba kren sha ki lad pathai khubor, u Myntri u la ong, “Ka sorkar ha kine ki artaïew ba la leit ka la pynlong haduh lai tylli ki jingïalang bad u Vice-Chancellor jong ka North Eastern Hill University (NEHU), bad ruh bad ki khlieh jong ki jaka pule bapher bapher jong ka jylla halor ka jingpyntreikam ïa ka New Education Policy (NEP) 2020, bad shem ba kane kan nym pat long satia ban lah ban pyntreikam naduh kane ka aïom pule.
"U Rakkam u la ong, ba u la dep ruh ban ïakynduh markhmat bad ïakren marwei marwei bad ki khlieh jong ki jaka pule ba kham paw hapoh ka jylla.
Ïa kine ki jaka pule la bthah ba kin ai da ka jingthoh halor kane ka kam, katba hadien kata, ka sorkar kan sa pynbit pynbiang ïa ka kaiphod halor ban buh por ban pyntreikam noh ïa ka NEP.
“Lashai lane ha ka taïew ban wan, ki khlieh jong baroh ki jaka pule kin sa phah sha ngi ïa ka jingshem ne ki jingeh jong ki halor kane ka mat ban pyntreikam ïa ka NEP, bad halor kane, na ka liang jong ka Sorkar kan sa shim ïa ka rai kaba dei," u la ong.
Haba kylli halor ki jingeh ba don ban pyntreikam ïa ka NEP, u Myntri u la ong ba ka jingpyrkhat jong ka policy ka long kaba ïar bha bad ka jingthmu baroh hi ka long ban kyntiew ïa ka pule puthi hapoh ka jylla bad ka ri hi baroh kawei.
“Haba ngin pyntreikam ïa ka NEP 2020, kin don ki course kiba thymmai kiba hap ban wanrah ha baroh ki jaka pule jong ka ri bad kan don ruh ka jingbei pisa kaba heh bha na ka bynta ki jingtei, ki nonghikai bad bun kiwei pat ki bynta ki ban hap peit.
Kumta na ka liang jong ka jylla kam don ha kata ka kyrdan kaba biang ban pyntreikam mardor ïa kane ka policy," la ong u Myntri.
Wat la ki kynhun seng bapher bapher na West Khasi Hills District ba kynthup ïa ka Hynñiewtrep Achick National Movement, Meghalaya Youth Federation, West Khasi Hill Student Union, Western Youth Federation bad UHM ki la ai por shitaïew ïa ka sorkar Jylla lyngba ka tnat ba dei peit ba ban ai ka jingpynshai halor ki tiar ba la rah noh na ka MCH Hospital  Nongstoiñ, hynrei ha ka sngi Palei, kine ki kynhun ha ryngkat ki longkmie ki la hap ban hiar kyndit-kynsan sha MCH Hospital Nongstoiñ hadien ba ki la ïoh jingtip ba ka la don biang ka jingthmu ban kit ïa ki tiar ki tar na katei ka jaka sumar.
Nangta kitei ki kynhun seng ha ryngkat ki longkmie hadien ba ki la poi ha katei jaka sumar, ki la lap ïa kawei ka trok kaba la ïeng biang ha phyllaw jong katei ka jaka sumar da ka jingthmu ban kit ïa ki tiar na katei ka jaka.
Kumta na ka liang jong ki, ki la pynsangeh noh ïa ka jingthep bad kit ïa ki tiar bad ki la phah thep biang ruh shapoh jong katei ka jaka sumar.
Ha katei ka sngi, ki kynhun seng da ka jingbitar ki la khang tala ruh ïa ka jaka buh ïa kitei ki tiar ha katei ka jaka sumar.
U samla D Sun, President ka WKHSU u la ong ba kum ki kynhun seng ki pynpaw ka jingsngewsih ha kaba ki la lap biang ïa ka trok kaba dang thmu ban wan kit ïa ki tiar ki tar na MCH Hospital Nongstoiñ.
“Ngi pynpaw ka jingsngewkhia ha kaba ïadei bad kane namar ha ka jingshisha ngi la dep ban ai por shitaïew ban pan jingshai ïa ka jingpynkynriah ïa ki tiar ha kaba ha ka jingsngewthuh la mang kyrpang na ka bynta ka MCH Hospital Nongstoiñ na ka bynta ka jingdonkam jong ki longkmie kiba kha khyllung ha kane ka district," u la ong.
Shuh shuh u la ong ruh ba ka jingwan kit noh ïa kine ki tiar kala long kumba ibeiñ ïa ki para doh para snam jong ka West Khasi Hills kyrpang ïa ki longkmie, kumta yn nym ailad da lei lei.
Na ka liang ki kynhun seng ki dawa ïa ka sorkar bad ka tnat ba dei peit ba ka dei ban ai ïa ka jingthoh kaba shai ba balei la pynkynriah noh ha kaba kane ka hospital naduh u 2018 la pyndep bad 2019 ïa kitei ki tiar la wanrah.
Ha ka jingshisha kim dei ban aidaw ïa kane ïa katai namar katei ka hospital ka dei kaba la rim ha district kaba long kum ka kmie haba ïa nujor bad ka South West Khasi Hills.
“Ngim lah ban tip ïa kata ka skhim kaba thymmai, hynrei ïa kaei kaba sorkar ka la mang na ka bynta ka MCH Hospital Nongstoiñ kan dei jong ka, bad ngim sngewtynnad ba ïa ki tiar na kane ka Hospital yn kit noh shawei," la ong ka Kong A Kharsyniew, kaba dei kawei na ki longkmie na ka thaiñ Nongstoiñ bad bynrap ba lada ka sorkar bad ki bor ba dei peit ki leh da ka bor ban kit ïa ki tiar, ma ki ruh kim banse ban shim ïa ka bor wat ban khang tala shuwa ïa katei ka jaka sumar.
U Bah Hamar Lyngkhoi, President ka MYF u la ong ba ka khubor kaba shai sha ka sorkar ka long ba pynphai biang ïa ki tiar kiba la dep ban kit na ka MCH Hospital Nongstoiñ.
Ha katei ka sngi namar ka jingkhang jong ki kynhun seng, na ka liang ka DMHO West Khasi Hills ka Dr.
S.
A Lyngdoh ka la hap ban pynsangeh noh shuwa ïa katei ka jingkit.
Ka Dr.
SA Lyngdoh, DMHO West Khasi Hills haba kren bad ki nongthoh khubor ka ong ba jingpynkit ïa ki tiar ka dei hi ka jingïoh ïa ka hukum na ki bor ba halor jong ka tnat ba dei peit.
Ka la ïathuh ruh ba kitei ki tiar ki dei hi jong ka MCH Nongstoiñ, hynrei namar bym pat don ki nongtrei bad kam pat plie, kumta lehse ki sa pynmih ïa katei ka hukum.
Shuh shuh ka la ong ruh ba namar ka jingwan khang jong ki kynhun seng ban kit ïa ki tiar, kumta kan hap ban pynsangeh shuwa ban kit ïa ki tiar ban kan sa pyntip sha ki bor ba halor.
Ban pyntikna ba u Bah Ardent M Basaïawmoit un weng noh na ka jingshong shah thngan kaba khlem buh por, ka Sorkar Jylla ha ka Sngi Palei ka la thaw ïa ka ‘Expert Committee’ ne ka komiti ki stad ki jhad, ka ban shong bishar thymmai ïa ka bhah thung kam ha ka jylla ne State Reservation Policy.
Ïa kane la pynbna da u Chief Secretary ka Jylla u Bah DP Wahlang haba pynmih ïa kane ka jingpyntip (notify) ba la thaw ïa ka ‘Expert Committee’ kaba la wan lyngba ka tnat Personnel & AR (B) ka Sorkar Jylla.
Pynban wat haba la thaw ïa kane ka ‘expert committee’, hynrei ym pat don satia pat ka kyrteng jong kino kino ki dkhot, katno ka por ba la buh.
Kat kum kane ka jingpyntip la ong “U Lat ka Jylla u pyntip halor ka ‘Expert Committee’ ka ban shong bishar thymmai ïa ka State Reservation Policy kumba la pyntip ha ka Resolution PER.
222/71/138 ba la pynmih ha ka 12 tarik Kyllalyngkot 1972".
La ong ba u/ka Chairperson bad ki dkhot jong ka komiti kin kynthup ïa ki stad ha ka riti synshar ka Ri, ha ka ïoh ka kot, ka kheiñ ka diah, ka jingdon bun paid, bad kiwei kiwei ki bynta ki ban sa pyntip da ka Sorkar Jylla.
Kane ka komiti kan shong bishar thymmai ïa ka State Reservation Policy da kaba shim ïa ki jingai jingmut na baroh ki kynhun ka imlang sahlang bad ruh da kaba leit ïuhkjat sha baroh ki bynta jong ka Jylla.
Lah ban kdew, kane ka jingpyntip ka Sorkar ka la mih tang shisngi hadien ba ka komiti ki seng saiñ pyrthei kaba la ïakynduh ha ka sngi Balang ka la rai ban tyrwa sha ka Sorkar Jylla ban thaw ïa ka ‘Expert Committee’ ka ban shong bishar thymmai ïa ka Reservation Policy.
Haba pynbna paidbah ïa kane lyngba ki lad pathai khubor, ka Nongaiktien ka Sorkar ka Kong Ampareen Lyngdoh kaba dei ruh ka Myntri ka tnat Aiñ ka la ong, “Kane ka jingpyntip ka Sorkar ba la thaw ïa ka Expert Committee ka dei kaba mih na ka jingïalang jong baroh ki seng saiñ pyrthei ba long ha ka sngi Balang".
Ka Kong Ampareen kaba dei ka Chairperson jong kane komiti ka la ong ba kan long kaba bakla ban ngeit ba kane ka kam ka dei kaba la pynpaw jingsngewkhia tang da kawei ne ar tylli ki kynhun.
Hynrei halor ka jingbuh por ïa ka Expert Committee, ka Chairperson ka la ong ba kam shym la don satia kano kano ka jingbuh por ne ka sngi bad ong “Ngi la ong ba ngin leh (bishar thymmai), katno kan shimpor ka dei ka kam kaba ka Sorkar kan sa peit.
Ngam kwah ban buh ïa kano kano ka por namar kam ïahap satia.
Hynrei, ki paidbah ki la peitngor bha bad ngi kyrmen ba ngin pyndep kloi ïa kane ka kam kham kloi kat kaba lah".
Kumta ka la kyntu ïa baroh ki seng saiñ pyrthei ban ïaid katkum ka rukom ba dei ban ïaid halor kane ka kam.
“Phah sha ngi da ka jingthoh, pynshong nongrim bha ïa ki jingai jingmut khnang ba ka komiti kan ïoh ïatai kumba ka long ïa kane ka kam ha ryngkat ki jingai jingmut ba buh da kiwei ki mamla".
Namar kata, ka Kong Ampareen ka la kyntu ïa baroh ki seng saiñ pyrthei ba kin phah noh ïa ki jingai jingmut da ka jingthoh hapoh ka 15 sngi.
Ki pulit jong ka Anti Narcotic Task Force (ANTF), East Jaiñtia Hills ha ka Sngi Palei ki la ïoh ban kem ïa uwei u nongkhaïi drok na Assam ha ryngkat ka jingïoh kurup bun u drok heroin.
Une u nongkhaïi drok uba la shah kem u dei uba la tip kyrteng u Abdul Aziz Barbhuiya na Hailakandi, Assam.
La ïoh kem ïa u na ka kali kaba don ïa u nombar AS-24-D-2838 ha Tongseng kaba hap hapoh ka thanat Lumshnong.
Une u briew u la mih na Kalain da ka jingthmu ban hiar sha Guwahati, la ong u Superintendent of Police ka East Jaiñtia Hills u Jagpal Singh.
Ha ka jingtalasi ïa ka kali, ki pulit ki la ïoh ban kurup ïa u drok (heroin) ba khia haduh 926.
40 gram uba la song ha 74 tylli ki synduk sabon.
Ïa une u briew la pynrung case ha thanat Lumshnong hapoh ka kyndon NDPS Act bad ka jingtohkit mynta ka la ïaid shakhmat.
U President ka Voice of People Party (VPP), Bah Ardent Miller Basïawmoit bad uba long ruh u MLA ka Nongkrem, u la pynkut noh ïa ka jingshong shah thngan kaba la neh haduh shiphew sngi na bynta ka daw bah jong ka jaidbynriew; kata ban pynthymmai noh ïa ka Meghalaya State Reservation Policy kaba la 51 snem.
Kane ka wan hadien ba ka Sorkar Jylla ha ka Sngi Palei ka la pynmih ïa ka byrta ba la thaw ïa ka Expert Committee na bynta ban khmih thymmai biang ïa ka Reservation Policy.
Kane ka kynti kan long ka jingsah kynmaw ha khana pateng ba namar ka jingïakhih kaba jai jai jong u Bah Ardent da kaba shah thngan 10 sngi lynter ka la pynlong ïa ka sorkar ban pyndem tdong bad ban rai thaw ïa ka Expert Committee halor ka Reservation Policy ne ka bhah thung kam thungjam jong ka Jylla.
Ka Sorkar Jylla ka la thaw mynta ka sngi ïa ka expert committee bad ïa kane la pynbna da u Chief Secretary ka Jylla, Bah D.
P Wahlang lyngba ka tnat Personnel & A.
R (B) ka Sorkar Jylla.
Kane ka komiti kan shong bishar thymmai ïa ka State Reservation Policy da kaba shim ïa ki jingai jingmut na baroh ki liang kiba don bynta bad ruh da kaba leit ïuhkjat sha baroh ki bynta jong ka Jylla.
U Bah Ardent haba ïoh pdiang ïa ka shithi ba la thaw ïa ka expert committee halor ka Reservation Policy, u la lum ïa ka jingïalang paidbah bad ban pynbna ba u la pynkut noh ïa ka jingshah thngan da ka jingduwai.
U la ong ruh ba ka sorkar ka dei ruh ban pynsangeh ïa ka jingthep kam tad haduh ba la pynbeit ïa ka Reservation Policy ka jylla.
U Bah Ardent u la ong, ka dei kane kaba ka VPP ka la dawa bad ka VPP ka la buh ïa kane ka mat ha ka mat ilekshon bad ka seng ka la buddien, katba kiwei pat kim sngewnud ban leh eiei.
U la pynpaw ka jingsngewnguh ïa ki nongïalam ka party kiba la leit mihkhmat sha ka komiti kiba la pynbor ïa ka sorkar ban thaw ïa ka Expert Commitee.
“Kumba nga la kular ïa phi ki paidbah, nga la pyndep ïa ka jingkular ba ngan ym mih na kane ka jaka katba ym pat mih ka notification da ka Sorkar," u la ong.
U la ong ba ka sorkar kala kohnguh ba dei ban pynbeit thymmai ïa ka Reservation hynrei ka VPP kan nang buddien ba ka jingthungkam thungjam da ka sorkar kam dei shuh ban ïaid kynriang ha kaba tang ki briew kiba don jingithuh ne don jingïajan kin shah thungkam.
Kum ka dak jong ka jingpynkut noh ïa ka jingshong shah thngan kaba la neh haduh 10 sngi, u Bah Ardent u la bam ïa ka ja ar shamoit ba pyntian da ka kurim.
U khlur ialehkai phutbol jong ka Portugal u Cristiano Ronaldo, u lah weng noh ia kata ka khubor hamsaia ha kaba iadei bad ka jingbym thikna ka lawei jong u kaba lah sdang ban tawiar ha u hadien ba ka klob  kaba u  ialehkai mynta na Saudi Arabia ka Al Nassr kam shym la lah ban khur ia ka trophy jingjop na ka aiom ialehkai kaba mynta.
Utei u rangialehkai u la sdang ia ka jingiaid lynti ba thymmai ha katei ka klob ialehkai hadien ba mihnoh na ka Man United ha u bnai K’lyngkot.
Kane ka wan ruh hadien ba ka jing-iateh kontrak ka jong u lah pyndam noh da ka jingiasngewthuh jingmutlang hapdeng ki arliang mamla ha u bnai Naiwieng 2022.
Kumta ha ka aiom ialehkai kaba nyngkong ka jong u na katei ka klob ba thymmai, u Ronaldo u la lah ban kamai ia ki 14 kol ha ki 16 tylli ki jingialehkai.
Kumta  da ka jingleit jong u ban pyniasoh bad katei ka klob, katei ka kynhun ialehkai ka lah don ia ka jingkyrmen ba shisha na ka bynta ban khur ia ka nam lahduh na ka lympung hadien ba kam shym la lah shuh ban poi sha ka thong ha ki lai aiom ialehkai ba lah dep.
Shuh shuh ruh ki khana shane shatai ki lah sdang ban par kylleng ha kaba iadei bad ka kam ialehkai ka jong u ha katei ka kynhun bad ruh ha kaba utei u rangialehkai u don hapdeng ka jingialeh na ka bynta ban wanphai biang sha ka lympung EPL lem bad ka klob Newcastle United.
Kumta ha ka jingai jingkren ka jong u, u lah pynpaw ba u dap da ka jingkmen kaba khraw halor ka jingdon jong u ha ka klob bad u ban iai bteng ia ka kam shakri ka jong u kum u rangialehkai ba pawkhmat ka kynhun bad ha ka jingjied ka jong u ka long ba lada ka klob ka dang iai bteng ia ka jingiatreilang bad u, khlem pep ka jingiaisah ka jong u ha katei ka kynhun ialehkai kan sa long sa na ka bynta ki san snem ki ban wan.
Kumjuh  ruh ka Saudi Premier League (SPL) ka long kawei na ki lympung iakhun kaba pawkhmat ha ka thain baroh kawei jong ka ri naba ka don ruh ia ki kynhun  ialehkai kiba tbit bad ba khlain  ha ryngkat jong ka jingdon jong ki rangialehkai ba tbit na Arab, hynrei ki donkam pat shuh shuh ia ka jingthaw thymmai ha ki ha kaba iadei bad ka kam ialehkai.
Kum kiwei pat ki khlur ialehkai phutbol katkum ka pateng-pakit kaba mynta, u Lionel Messi  bad Karim Benzema ki paw mynta kum ki nongialehkai kiba lah don ka jingiajan kaba jur bad ki katto katne ki klob jong katei ka lympung ialehkai bad u Ronaldo u don ia ka jingngeit kaba skhem ruh ba kata ka jingialeh jong ki klob na ka bynta ban thied ia kum kitei ki khlur ialehkai kan nang iai pynjanai shuh shuh ia ka lympung ialehkai baroh kawei.
Kumba ka paw mynta u Ronaldo u iai long  haduh mynta u nongjop ha baroh shi  lynter jong ka kam ialehkai ha ka jingim ka jong u ha kaba u ioh ban pyniaid bad ban synshar ha man la ki lympung ialehkai kiba u ioh ban shimbynta.
Wat la u pyniasoh bad katei ka klob ha mar shiteng jong ka jingiaid lynti jong ka ha ka lympung, ka jingkhmiyh lynti ka kynhun ban rah ia ka thong jingjop na ka lympung baroh kawei ka dang iai don ha ka bad kaba rieh-tngen hadien jong utei u khlur ialehkai ba paw ha ka  pyrthei da ka jingkyrmen ba kan sa ioh ban rah ia ka nam lahduh ha ki aiom ialehkai ban dang wan katba u Ronaldo un dang iaisah bad ka kynhun.
Ka jingiakhun phainal jong ka kynhun ialehkai Hockey ka India ha ka lympung ialehkai kaba mynta ha Salalah ka Men’s Junior Asia Cup ka lah long kaba seisoh bad ba jop, hadien ba katei ka kynhun ialehkai ka la lah ban khur noh shalade ia ka trophy jingjop na katei lympung hadien ba lah pynliem noh ia ka Pakistan da 2-1 kol.
Kumta ha kaba iadei bad katei ka bynta jong ka jingkhur jingjop ka kynhun, ka khubor ka iathuh ruh ba ki kol kiba kloi ba ka kynhun ka lah ioh ban khur ki long lyngba u Angad Bir Singh (13min)  bad na u Araijeet Singh Hundal (20 min) kum ka jingpynthikna shuh shuh ba ka kynhun ka iaisah ha ka jingpyniaid ka jong ka ha ka jingiakhun baroh kawei  ha ryngkat bad ka jinglah ban tem ia  ki bol da u rangakol jong ka u Shashikumar Mohith Honnenahalli ba lah pynlong ia ka kynhun ban iai tam kol shuh shuh shakhmat ha ka jigialehkai baroh kawei.
Shuh shuh ruh, da katei ka jingjop, katei ka kynhun ialehkai ka lah thaw ia ka rekod ba thymmai halor ka jingkhur  bun tylli ki jingjop bad ki khusnam ha katei ka lympung ialehkai, ha kaba katei ka kynhun ka lah dep ban khur teng ia ka trophy na ka lympung ha u snem 2004, 2008  bad 2015; katba ka Pakistan kaba long ka kynhun iakhun pyrshah jong ka India, ka lah rah ia ka nam lahduh na katei ka lympung ialehkai ha u snem 1988, 1992, 1996.
Da kaba ithuh ia ka jinglah jong ka kynhun ialehkai ha ka jingialehkai bha ka jong ka bad ka jingiaid lynti ba khlem shah pynrem ha ryngkat bad ka jingkhur rekod halor katei ka bynta ha kum katei ka lympung ialehkai, la sakhi mynta ia ka jingshah jied ka kynhun sha ka FIH Men’s Junior World Cup ha Malaysia bad na ka liang jong ka tnad treikam bahakhmat jong ka Hockey India (HI) ka pynbna mynta ia ka song pisa kaba haduh T.
2.
00 lak kum ka khusnam  sha man la ki nongalehkai ka kynhun bad ruh ka song pisa kaba T.
1.
00 lak sha man la ki nongpyniaid, nongiarap jong ka kynhun.
Haba phai biang sha ki jingiakhun ba lah dep bad ka jingiaid lynti ka kynhun sha ka jingiakhun phainal, ka khubor ka pynpaw biang hangne ba katei ka kynhun ka la lah ban pynliem kput ia ka South Korea da 9-1 kol  ha ka jingiakhun semifinal ka jng ki.
Kumta ka lah khynniat ruh ia katei ka kynhun Pakistan kham shadien ha katei ka jngiakhun phainal ka jong ki na ka bynta ban kamai kol ha ki por ialehkai kiba shakhmat.
Hynrei na ka liang jong ka Pakistan ka lah iakhun da kaba tyngeh na ka bynta ban khyllie ia ki kol shah thep bad u Araijeet u lah  ioh ban ai mynsiem sha ka kynhun ha ka 20min ialehkai da ka kol ba nyngkong bad haduh kaba kut jong ka jingiakhun katei ka kynhun kam shym la lah shuh ban pynphai kol biang tad haduh ba kan da mad noh ia ka jingshah pynrem hadien ba ka lah dep ban khur ia ka shi kol ha ka jingiakhun.
Kat kum ka khubor ba lah pyllait da ka klob Manchester United ka iathuh ba u rangialehkai shakhmat jong ka u Anthony Martial un hap ban duhnoh ia ka jingshim bynta ka jong u lem bad ka kynhun ialehkai baroh kawei ha ka jingia aireng FA Cup ha ka sngi saitjain pyrshah ia ka Manchester City na ka daw jong ka jingshitom ha ki kjat.
Nangta ruh ka khubor ka iathuh ba utei u rangialehkai na ri France u lah ngat ha kata ka jingmynsaw hadien ba u lah mih madan na kaba shah pynshong-ben ha ka jingiakhun pyrshah bad ka Fulham ha ka Sngi U Blei ba lah dep; kaba long ka jingiakhun kaba khatduh jong ka klob baroh kawei ha aiom ialehkai EPL kaba mynta.
Ha katei ka jingialehkai ka Man  United ka lah khur ia ka jingjop da 2-1 kol ha ka jing-iakhun kaba long ha Old Trafford.
Kumta, kum u rangialehkai ba paw jong katei ka klob ha ka liang shutbol, u Martial u la lah ban kamai ia ki 9 kol ha ki 29 tylli ki jingialehkai kiba u lah ioh ban mih madan ha kane ka pateng ba mynta, hynrei uba lah shah teh lakam pat namar ki jingmynsaw kiba u lah ngat.
Dei tang ha ki 11 jong ki 21 tylli ki jing-ialehkai kiba u lah ioh ban mih madan na ka kynhun ha kaba u lah ioh ban shimbynta bad iadonlang bad ka kynhun 1st XI.
Namar kata, u don pat ia ka jingkyrmen ba un iaisah ha ka jingialeh na ka bynta ban sdang ia ka jingialehkai sa shisien pat ha  Wembley pyrshah ia ka City; ka klob kaba ialeh mynta na ka bynta ban rah ia ka sien jop kaba laisien lynter ha ka lympung ialehkai kaba kynthup naduh ka Premier League, FA Cup  bad Champions League.
Da kaba iai bteng ia ka rukom ialehkai bha da u  rangialehkai Chess ka ri u D.
Gukesh, ka khubor ka iathuh ba utei u rangialehkai u la lah ban pynliem noh ia u nongiakhun pyrshah u Alireza Firouzja; uba bat ia ka kyrdan ba-ar ha ka pyrthei ha ka Live Ratings; na ka bynta ban pynlong ia u Gukesh ban plie ia ka jingiaid lynti ka jong u ha ka 11th Norway Chess ha Stavanger, Norway.
Ha ka sngi ba u lahduh ha ka pyrthei u Magnus Carlsen u lah shah rem noh ha u Fabiano Caruana, u Gukesh  u lah ioh ban pynliem ia utei u nongiakhun pyrshah ha ki 37 sien pyniaid dice na ka bynta ban pynlong shuh shuh ia ka sngi iakhun sa kawei pat ka jingjop ha ka Classical Time Format ha ka rynsan iakhun kaba don ia 10 ngut ki nongialehkai.
Kham hadien jong kitei ki jingiakhun, u Anish Giri, Wesley So  bad Shakhriyar Mamedyarov ki long ki nongialehkai kiba lah khur ia ka jingjop jong ki ha ki jingialehkai Armageddon na ka bynta ban bud nadien ia u nongialam banakhmat ha ka thup kyrdan jong ka lympung.
Shuh shuh ruh ha ka Italian Game, u Gukesh u lah ialehkai da ki dice rong iong bad iohi ruh ia ka jingkynriah jaka u Bishop jong u rangiakhun pyrshah ha ka kylla ba 28 kaba long ka lad ka lynti ban ioh khur ia ka jingjop.
Ka jingjop u Gukesh pyrshah ia u Alireza ka long da 5.
7 rating points na ka bynta jong u bad ha kaba u tei u rangialehkai ba dang khynnah ka ri u lah jam mynta sha ka jak aba 15 ha ka thup kyrdan pyrthei ha ryngkat badka Live Rating  kaba 2742.
Ki result:1st Round: Alireza Firouzja (Fra)  ha u D.
Gukesh (3); Fabiano Caruana (USA, 3) ia u Magnus Carlsen (Nor); Nodirbek Abdusattorov (Uzb) iakhaid bad Anish Giri (Ned); Shakhriyar Mamedyarov (Aze) iakhaid bad  Aryan Tari (Nor); Wesley So (USA) iakhaid bad Hikaru Nakamura (USA); Armageddon: Mamedyarov (1.
5) ia u Tari (1); Abdusattorov (1) ha u Giri (1.
5); So (1.
5)  ia u Nakamura (1).
Ha ka lympung ialehkai Badminton kaba  dang iaid shakhmat mynta ka Thailand Open, ka khubor ba lah ioh lum ka iathuh ba u rangialehkai ba dang khynnah na India u Lakshya Sen u lah jam mynta sha ka rynsan iakhun  semifinal hadien ba u la lah ban khur noh shalade ia ki 21-19, 21-11 jingjop pyrshah ia u nongialehkai na Malaysia u Leong Jun Hao.
Ha kaba iadei bad ka jingiakhun ki arngut, u Sen u lah pynsting ia ka rukom ialehkai ka jong u  da kaba pynsting shuh shuh ia ka kam ialehkai jong utei u rangiakhun pyrshah da kaba pyndep ia ka jngiakhun baroh kawei ha ka 41min ialehkai na ka bynta ban jam pat sha kawei ka rynsan iakhun ha ka lympung.
Kumta hadien katei ka jingjop, u Sen u lah ruh ban iakynduh bad u nongialehkai na China u Lu Guang Zu  ne bad u Kunlavut Vitidsarn  jong ka Thailand.
Ha kawei pat ka jingialehkai ha kajuh ka sngi, uwei pat u khlur ialehkai ka ri u Kiran George u lah  mad noh ia ka jingshah pynrem ha u nongialehkai na France u  TJ Popov da 21-16, 21-17.
Uwei na ki khlur ialehkai Tennis ka ri Germany uba lah  bat teng ia ka kyrdan ba 2 ha ka pyrthei u Alexander Zverev u lah sdang mynta ia ka jingiaid lynti ka jong u ha ka lympung iakhun Grand Slam ka  French Open da kaba wanphai biang sha ka lynti jingjop, ha kaba utei u rangialehkai u la lah ban tam noh shakhmat da ka jingjop pyrshah ia u nongialehkai na Slovakia u Alex Molcan da 6-4, 6-2, 6-1  na ka bynta ban jam pat sa sha ka kylla iakhun kaba lai ha ka lympung.
Shuh shuh ruh ka khubor ka iathuh ba utei u rangialehkai u lah iai pynneh pynsah ruh ia ka  rekod ba seisoh ka jong u ha katei ka lympung ialehkai da katei ka jngjop hadien ka jingiohlad bha ban khur ia ki dor-thong pyrshah ia utei u nongialehkai na Slovakia ha ka jingia aireng kaba lah neh 1 kynta 58 min na ka bynta ban jam sha katei ka kylla iakhun ha ka sien kaba hynniew.
Kumta hadien katei ka jingjop, u Zverev un hap ban pynkhreh bha shuh shuh na ka bynta ban iakhun pat sa bad u nongialehkai na ka ri USA u Frances Tiafoe.
Kumba ka paw mynta ka long ba u Zverev u bat mynta ia ki 25-7 rekod jingjop ha Roland Garros.
Ha kawei pat ka kylla iakhun kaba ar ha ka lympung, u Taylor Fritz na USA u la lah ban pynliem noh ia u Arthur Rinderknech na France da 2-6, 6-4, 6-3, 6-4 ha ka kyrdan iakhun paramarwei nak ab ynta ban pyniaryngkat ia ka resol kaba biang tam eh ka jong u ha katei ka lympung ialehkai.
Kumta ruh utei urangialehkai na USA uba lah ioh ban mih madan haduh hynniew sien ha katei ka lympung ialehkai un hap ban pynkhreh bha ialade sa na ka bynta ban iakynduh pat bad u Francisco Cerundolo; nongialehkai na Argentina uba la lah ban pynliem noh ia u nongialehkai na Germany u Yannick Hanfmann da 6-3, 6-3, 6-4.
Ka Mawlai bad ka Khliehmawlieh ki la lah ban pyntikna ban jam sha ka semi final ha ka Meghalaya State League 2023 hadien ba ki la khur ïa ka jingjop ha ka sngi Thohdieng.
Ha kane ka sngi ka Khliehmawlieh ka la lah ban pynliem noh ïa ka kynhun kaba don shatrai ha ka Group-D, ka Warima Youth Club da 3-1 kol ha madan Chandmari kaba ha Tura.
Katba ha ka jingïalehkai kaba la long ha ka nongbah Shillong, ka Mawlai ka la lah ban pynjem khnap haduh 12-0 kol ïa ka Seng Samla Laitryngew bad u Donlad Diengdoh u la ïoh ban thep haduh san kol.
Ha ka jingïakhun jong ka Group-B kaba la long ha Jowai, ka Niaw Wasa United ka la ïasam mar shi point ha ka jingïakhun pyrshah ïa ka Sein Pynbhalang hadien ba ïakhaid mar 3-3 kol.
Katba ka Pyndengrei ka la khur ïa ka jingjop kaba nyngkong eh ha kane ka lympung hadien ba pynliem ïa ka Riangdo da 2-1 kol.
Wat la ka la jop ha baroh saw sien ïakhun, ka Mawlai kam shym la kheiñ sting ha kane ka jingïakhun kaba khatduh na ka bynta ban lamkhmat ha ka Group-A.
U Diengdoh u la thep haduh san kol ha ka minit kaba 15, 28, 49, 58 & 77 hadien ki jingïarap pynbuh bol da u Robert Khongriah bad u Remark Kharmalki.
Ka Mawlai ka la pynbud biang ha ka ban thep kol ha kaba u Dajiedlang Wanshnong (18′, 31′, 39) u la khur ïa ka hat-trick ha ka kylla step, katba u Khongriah (11′, 62′) bad u Kenstar Kharshong (13′, 79′) ki la ïoh ban thep mar ar kol.
Kumba ka long mynta dei tang ka Mawlai kaba la khur jingjop ha baroh ki jingïakhun jong kane ka group, hynrei kaba dangsah mynta ka dei ka lahduh jong ka MSL 2019, ka Shillong Lajong (kaba dangsah sa ar sien ïakhun) ha kaba ka don jingkyrmen ban bteng ïa ka jingjop.
Ha ka jingïalehkai kaba ha, ka Warima ka la thep ïa ka kol kaba nyngkong eh ha ka minit kaba 11 lyngba u Akim R.
Sangma (11′), hynrei hadien shiteng kynta ka Khliehmawlieh ka la lah ban pynphai kylla lyngba u Shelbikstar Kharshilot ha ka minit kaba 34.
Une u rangïalehkai shakhmat u la pynbud biang ïa ka kol kaba ar ha ka minit kaba 52 jong ka kylla miet bad ïa kawei pat la thep da u Lenny Kravity Lyngdoh (73′) na ka bynta ban khur syndon ïa ka jingjop.
Ha ka jingïalehkai ha Mawkyrwat, ka Pyndengrei ka la khur ïa ka jingjop kaba nyngkong ha ka MSL 2023 hadien ka la shah rem ha ki saw sien ïakhun.
U Silverstar Thongni u la ïoh ban thep kol nyngkong na ka bynta ka Riangdo ha ka minit kaba 22, hynrei u Alandonal Sohlangpiaw u la lah ban pynphai kylla ar kol ha ka minit kaba 54 & 62.
Haba phai sha ka jingïakhun ha Jowai, ka Sein Pynbhalang ka la wanphai da ka jingkhlaiñ bor na ka bynta ban pynïakhaid hadien ba ka la mad ïa ka jingshah rem hadien sien kynthih.
U Paiabanteiskhem Bhoi (14′) u la ïoh ban pynkhih jar nyngkong eh, hynrei ka Niaw Wasa ka la pynïakhaid kylla lyngba u Enrigue Malvin Marshra (26′).
Hadien ar minit ka Sein Pynbhalang ka la thep biang ïa ka kol kaba ar lyngba u Sambiang Wara Wet (28′) hadien ka jingïarap lang u Leiborki Ymbon.
Hynrei u Civility Khongmalai (41′) u la lah ban pyniaphai kylla lyngba ka free-kick na ka bynta ban ïakhaid mar 2-2 kol ha ka kylla step.
Hadien ba la bteng biang ïa ka jingïakhun jong ka kylla miet, ka Niaw Wasa ka la ïoh ban thep ïa ka kol kaba lai lyngba u Buromlangki Salahe (52′).
Hashwa ban wai ka Sein Pynbhalang ka la lah ban pynïakhaid kylla lyngba ka penalty ba la shut da u Bhoi (88′).
Ka tnat ïalehkai jong ka Sorkar Jylla ka la sei madan ïa ki kynhun ïalehkai ki ban leit shim bynta ha ka lympung ïalehkai 66th National School Games 2023 ka ban long ha nongbah Delhi, Bhopal bad Gwalior.
Kane ka tnat ka la sei ïa ki kynhun ban shim bynta ha ka Shooting, Basketball, Athletics bad Boxing.
Hashwa ba kane ka kynhun kan mih na ka nongbah, ka tnat ïalehkai ka la pynlong ïa ka jingïalang ha ka shlem treikam jong katei ka tnat na ka bynta ban ai khublei kitbok ïa kane ka kynhun.
Ha kane ka sngi la ïadon lang ki Asst.
Director kata u Bah Paia War Nongbri bad Bah K.
Passah, ki ophisar bad ki DSO.
Ha ka Shooting ki kynthup ïa ka Diveja OM Bali, Da – I- La Bynta Ryntathiang, Lamphang Mame Allya, Dennyson Kyrsian (Coach) & Toiaibha Mylliempdah (Manager).
Ha ka Basketball ki long u Darrel Babat lang Rani, Raymond Khongsit, Sankupar Reenborne, FC Beibie Patha, Jehova Laldawmsang, Venpuia, Jordan Thangmalsawma Simte, Rodrick Lyngdoh Mawphlang, Bawan Name Hynñiewta, Silverius Kharwanñiang, Nangkitbok Malngiang, Daryl Henrick Langstieh, Dulon Banop Kharsati (Head Coach), ka Phiblari Kharmaw, Ibankerbha Mawlong, Grace Monica Bamon, Ibajanai Rani, Sophia Loren Lyngdoh, Sanaki Clarisa Sawian, Hakidaroi Sumer, Saphira Sun, Daphinsara Swer, Daffiny Lamare, Maryliana Wansuk Jyrwa, Jacquelyne Kharpuri, Yolinda Hynñiewta (Coach) & Suzanne Dareen Sohphoh ( Manager).
Ha ka Athletics ki kynthup ïa ka Melibad Kro, Rinalis Ingti, Anrisha Klein, Balasiewdor Pathaw, Himonki Khail, Bethlyne Grace Makri, Marqueenless Ramsiej, Joytiful Narlong, Ibaihun Kurbah, Lyntijingkyrmen K.
Jahrin, Tushal M Sangma, Kalbin B.
Marak, Damang I.
Lyngdoh, Simeon Marak, Chanangbirth R.
Marak, Pringchang N.
Sangma, Donbok  Shabong, Sajemiki Shylla, Sanctify Pale, Ioobiang Langstang, Pleasantly Synnah (Coach) & Fidelia Sun (Manger).
Ha ka Boxing ki long u Hema Sumer, Rozia Nongsiej, Junestar Marboh, Monfill Marweiñ, Mack Lyngdoh Marshillong, Bashemphang Shullai, Jimmy B.
Shadap (Coach) & Eva W.
Marbaniang (Manager).
Ka Laban Sports Club ka la sdang ïa ka lympung ïalehkai ba la tip kum ka 2nd Meghalaya Open Table Tennis Cash Prize Tournament 2023 ha ka sngi Thohdieng ha Indoor Stadium jong kane ka klob.
Ka jingpynlong ïa kane ka lympung ka long ban plie lad ïa ki nongïalehkai table tennis ba kin pynpaw ïa la ki sap ïalehkai ba kyrpang ha la ki jong ki kyrdan ïalehkai jong ki shynrang bad kynthei.
Ka Deputy Commissioner, East Khasi Hills, Kong Rosetta M.
Kurbah (IAS) kaba long kum ka kongsan, ka la pynshlur bad ai mynsiem ïa ki khynnah ïalehkai.
Nalor kata, ka la kyntu ïa ki khynnah ba kin pynleit jingmut ha ka kam ïalehkai khnang ba kin kynjoh sha ka thong.
“Ngi dei ban kut jingmut ban pynurlong ïa ki jingangnud jong ngi bad ym dei ban duh mynsiem ha ka kam ïalehkai.
Hynrei ka jingtrei shitom kan ïarap ban pynurlong na ka bynta ban kynjoh sha ka thong.
Phi dei ban don ïa ka jingkut jingmut ha ka ban bate ïa ka por ïalehkai bad ka jingpule," la bynrap la Kong Kurbah.
U President ka Laban Sports Club u Sammy Myrthong u la pynpaw shaphang kane ka klob halor ka shlem ai jinghikai bad u la khmih lynti ruh ba ka Table Tennis Academy kan long kaba paw ha ka thaiñ shatei lam mihngi.
“Ngi la dep phah ïa ka jingtyrwa sha ka Sorkar Jylla na ka bynta ban pynkylla dur ïa ka Laban Sports Club kum ka Table Tennis Academy kaba kynsai ha ka thaiñ shatei lam mihngi.
Ka thong ka jong ngi ka long ban kyntiew ïa ki khynnah ïalehkai bad ba kin paw ha ki lympung ïalehkai hapoh ka ri.
Lyngba kane ka lympung, ngi kwah ban kyntiew bad ban sei ïa ki sap ïalehkai kiba na kane ka Jylla," u la bynrap.
Ha kawei pat ka liang u Vice-President ka Laban Sports Club u Bah David Laitphlang u la pynpaw halor ka jingïaid lynti kane ka klob.
“Ka Laban Sports Club ka la long kaba paw naduh ba la seng ïa ka.
Ngi la lah ban pynpaw ïa ka jingtbit ha ka football, hockey, cricket bad mynta ha ka Table Tennis.
Ngi khmih lynti ban kin mih ki nongïalehkai kiba kynsai ha ka lawei ka ban wan.
"Kumjuh u Rangbah Shnong ka Laban u Bah Edward Kharwanlang u la pynshlur bad ai mynsiem ïa ki khynnah ba kin ïalehkai bha khnang ban kin nangkiew shaphrang ha ka kam ïalehkai.
Ha kane ka lympung ki don 72 ngut ki nongïashim bynta ha la ki jong ki kyrdan.
Kine ki kynthup ïa ka Under-15 Boys’ Singles, Men’s Doubles, Under-19 Boys’ Singles, Veteran Singles (40 years and above), Veteran Doubles (40 years and above), Men’s Singles, bad ka Women’s Singles.
Ka Meghalaya Swimming Association (MSA) kan pynlong ïa ka prokram jied nongjngi kiba kynsai ki ban mihkhmat ïa ka Jylla sha ka Senior National Aquatics Swimming.
Kane ka prokram jied kan long mynta ka sngi Saitjaiñ naduh ka por 8 baje mynstep ha pung Crinoline.
Kane ka long kat kum kum ka kyrwoh ba la pyllait da u Bah Ian A.
Lyngdoh, General Secretary ka MSA.
Ka long ka jingshisha ba ka sor Shillong ka la khapngiah shaba palat.
Kat shaba leit, kat shaba phai, ngi ju shem tang ka dheng kali kaba la pynsohsat ïa ki nongshong shnong.
Ngi ïa khñium na ka sngi sha ka sngi ba balei ka sor ka khapngiah bad ba ki kali ki la nang bun.
Nalor ki kali kiba na sor, ki wan ruh ki kali na ki distrik bapher-bapher bad na ka jylla ba marjan tam bad ka Meghalaya, kata, ka Assam.
Ka Meghalaya High Court ka la shong bishar halor kane ka jingkhapngiah bad jingdheng kali bashyrkhei hadien ba uwei u nongshong shnong u la mudui.
Ka jingbishar ka dang ïaid haduh kine ki sngi, bad ka sorkar na ka por sha ka por ka la hap ban ai jubab aïu ka la leh ban pynduna ïa kane ka jingkhapngiah.
Ka la ai jingmut ruh ïa ka sorkar ba ka dei ban shim ïa ki sienjam bapher-bapher ban pynkylluid ïa ka sor.
Namarkata, ka Deputy Commissioner, East Khasi Hills, Kong RM Kurbah, ha ka Sngi Palei ka la pynmih da ka hukum ba naduh ka 5 tarik Jylliew, 2023, ki kali kamai ba kynthup ki bos STPS, Maxi Cab, bad ki taksi kin lah ban ïaid noh pud sngi na Kashari Point-Khyndailad-Motphran.
Ha ka jingpeit jong ki bor distrik, ki lad ha Khyndailad bad Motphran ki long kiba khapngiah namar ka jingbun ki kali kiba ap ban kit paidbah bad ka jingbun paidbah kiba ap kali.
Tangba katei ka hukum ka la pynbitar shikatdei eh ïa ki nongñiah ïa ki taksi kamai namar ki sngew ba ka jingphah ïaid pud sngi kan ktah jur ïa ka jingkamai jong ki.
Kane ruh ka long ka jingshisha.
Ka jingkhapngiah ka sor Shillong bad khamtam ha Motphran bad Khyndailad ruh ka long ka jingshisha.
Ngin leh kumno haba kumta? Yn ïa pynhun tang ïano? Ngi sngewthuh ruh ba kiba bun na ki kali kamai ki hap ban wan ïaid sha Khyndailad bad Motphran ban kit briew namar kiba bun na ki briew kiba donkam ban shong da ki kali kamai, ki don ha kine ki thaiñ.
Yn sngewphylla lei ïa kata ka jingkhapngiah namar ym tang ki kali, hynrei wat ki briew ruh ki la bun.
Mynta ka sngi, ka Kong Kurbah ka la pynshai ba yn peit shwa shi taïew haduh katno katei ka jingphah ïaid pud sngi kan ïarap ban pynduna ïa ka dheng kali bad jingkhapngiah.
Lada ka ïarap, kan bteng bad lada kam ïarap, yn sa pyrkhat noh da kiwei pat ki lad ki lynti.
Lehse, ki nongñiah kali kamai kin hap ban ap haduh ka 12 tarik Jylliew eiei ban ïoh jubab biang na ka Deputy Commissioner la ka jingphah ïaid pud sngi kan bteng ne kan sangeh noh.
Lada ngi pyrkhat bha, ngin hap ban peit mano kiba kham bun kiba ïaid ha surok: ki kali kamai ne ki kali shimet? Khlem pep ki bun ki kali shimet.
Lehse kan bha pynban lada phah ïaid pud sngi ïa ki kali shimet ban ïa ki kali kamai namar ngi sngewthuh ba ki dang don bun ki paidbah kiba hap ban shaniah ha ki kali kamai kum ki bos bad taksi ban leit ban wan.
Ha kajuh ka por, lada ka sorkar ka kwah ban ai mynsiem ïa ki nongshong shnong ban pyndonkam da ki kali paidbah kum ki bos, ka dei ban pyntreikam da kata ka ‘Odd-Even System’ na ka bynta ki kali shimet.
Na ka por sha ka por, ka sorkar ka ai mynsiem ïa ki paidbah ba kin pyndonkam da ki bos bad kiwei pat ki kali kamai khnang ba kan pynduna ïa ka jingkhapngiah.
Ngin peit shwa tang sha ki skul ruh ngin shem ba kiba bun kiba wan on bad shaw ïa ki khynnah, ki dei ki kali shimet.
Nalorkata, ha ki shlem treikam jong ka sorkar, ngin shem ba kiba bun ki kali shimet ki ïeng laiñ bad ki ju pynkhapngiah ïa ki surok.
Nalorkata, ka sorkar ka dei ban sdang shwa na la rympei da kaba buh da ki bos ïa ki nongtrei sorkar ba kin wan sha jaka trei bad leit phai sha ïing.
Ka sorkar ka ailad ïa ki nongtrei jong ka ban ïa wanrah ïa ki kali bad pynkhapngiah ïa ki phyllaw bad ki surok haduh ba la  itriem sa ban peit.
Lada ka kwah ban pynduna ïa ka dheng kali, pynmih hukum ba baroh ki nongtrei sorkar, naduh kiba heh haduh kiba rit, ki dei ban wan bad leit da ki bos.
Ka sorkar ka la don ki bos STEMS na ka bynta ki khynnah skul.
Lada ka sngewthuh ba kiba bun ki kmie ki kpa kim mon ban phah shong ïa ki khun ha kine ki bos, ka dei ban pynïaid noh na ka bynta ki nongtrei sorkar.
Kam myntoi ïa ka sorkar ba kan khang ïa kiwei lada ïa ki jong la jong ka ailad ba kin leh katba ki mon.
Ka sorkar ka dei ban pyrshang ïa kitei ki artylli ki lad: pynïaid pud sngi ïa ki kali shimet bad ban pyndonkam da ki bos ban leit on bad leit shaw ïa ki nongtrei sorkar.
Lada ka lah ban pyrshang ban phah ïaid pud sngi ïa ki kali kamai, ka dei ruh ban lah ban pyrshang ïa kine ki artylli.
Ka dei tang ka jingpyrshang, bad sa peit ka ïarap ne em ban pynduna ïa ka dheng kali bad ka jingkhapngiah.
Lada ka ïarap, bteng beit shakhmat ban pyntreikam pura.
Lada kam ïarap, peit noh sa da kiwei pat ki lad.
Ki nongtrei sorkar lada ki shong da ka kali paidbah ruh ki ïoh beit ïa ka tulop ynda la kut bnai.
Hynrei ki nongñiah ïa ki kali kamai pat? Kiba bun ki kamai mynstep bad mynsngi ban thied khaw ha ka por janmiet.
Ynnai khñiot than ïa ki rit ki ria.
Hooid, ka suk ban pynkohnguh jubor ïa ki rit ki ria tangba mano ban kitkhlieh lada duh ja wat tang kawei ka longïing ruh namar ka jingbym ïoh ban kamai pura?.
Ka West Jaiñtia Hills District ka la rah ïa ka nam lahduh ha ka Chief Minister’s State Level Inter School Athletic Meet 2023 ba la pynïaid da ka tnat ïalehkai ka Sorkar Jylla ha ka sngi Thohdieng ha Sports Authority of India (SAI) Training Centre, Shillong.
Ha kane ka lympung ïalehkai kaba la neh lai sngi lynter, ka West Jaiñtia Hills ka la khur haduh 23 tylli ki takma kiba kynthup ïa 14 tylli ki takma ksiar, 6 tylli ki takma rupa bad 3 tylli ki takma rnong.
Kane ka district ka la rah ruh ïa ka nam kum ka nongjop ha ka liang ki shynrang da kaba ïoh khur 15 tylli ki takma kiba kynthup ïa 9 tylli ki takma ksiar, 5 tylli ki takma rupa bad kawei ka takma rnong.
Katba ka West Khasi Hills ka la khur ruh ïa ka nam nongjop ha ka liang ki kynthei da kaba ïoh khur 16 tylli ki takma (7 tylli ki takma ksiar, 2 ki takma rupa bad 7 ki takma rnong).
Ka West Jaiñtia Hills ka la wan ha ka kyrdan ba-ar ha ka liang ki kynthei da kaba ïoh khur 8 tylli ki takma (5 tylli ki takma ksiar, 1 ka takma rupa bad 2 ki takma rnong).
Katba ka lahduh jong u 2019, ka Ri Bhoi District ka la wan ba-ar da kaba khur 16 tylli ki takma (8 tylli ki takma ksiar, 2 ki takma rupa bad 6 ki takma rnong).
Haba phai sha ka East Khasi Hills ka la hiar sha ka kyrdan ba hynñiew da kaba ïoh khur tang 15 tylli ki takma (5 ki takma ksiar, 4 ki takma rupa bad 6 ki takma rnong).
Ïa ka nam Best Athlete ha ka kyrdan ïalehkai U-14 ka khur da ka Rukini RT Dkhar (East Jaiñtia Hills) ha kaba ka la kamai 716 point ha ka 600m bad u Brayenly A.
Sangma (South Garo Hills) uba la kamai 649 point ha ka Jevelin Throw.
Katba ha ka U-16 la khur da ka Sibila Maring (Ri Bhoi) kaba la kamai 668 point ha ka High Jump bad u Dangïaidlyngti Tmung (Ri Bhoi) uba la kamai 736 point ha ka 100m.
Haba phai sha ka U-18 la khur da ka Himonki Khaii (West Jaiñtia Hills) kaba la kamai 667 ha ka 100m bad u Semeon Marak (North Garo Hills) uba la kamai 792 point ha ka High Jump.
Ïa ki khusnam la sam sha ki nongjop da ka Secretary ka tnat Revenue & Disaster Management bad kaba bat ruh kum ka vice-president jong ka Meghalaya State Olympic Association ka Kong Matsiewdor War Nongbri kum ka kongsan, kumjuh u Working President Bah John F.
Kharshiing, u Assistant Director ka tnat ïalehkai Bah Paia War Nongbri, ki District Sports Officer bad kiwei.
Ha kane ka lympung ïalehkai kaba lai sngi la sakhi ïa ka jingwan ïashim bynta da 818 ngut ki khynnah na ki 12 tylli ki district jong ka Jylla.
Ka long ka ba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ia ka ktien Khasi bad ban kdup shitylli ia baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da ka ba synrop lang ar ne lai kyntien ban shna kawei ka ktien ka ba kit jingmut, ka ba thiang snah bad ka ba lyngkot katlah katiai khnang ban bit ban biang ka thoh ka tar.
Kine harum la jer kum kat kum ba la pyrshang ban pynwandur ha kaba dang dei ban tuklar da ka iktiar ba pura halor ka ktien:Rehabilitation : ka mut pynkhïah pat- pynkhiah ka dei ba sumar ban koit na ba pang; pat ka dei sa shisien.
Release : ka mut pyllait- pyllait ka dei ba shah ban paw ne mih pyrthei na kaba  set ne rieh.
Restaurant : ka mut basabam basadih- basa ka dei ka trep ne ïing rieh tngen shipor; bam ka dei ka mar tylli ba la shet ih ban pynkdang; dih ka dei ka mar um ne kynja um ba dih pyntngen.
Responsible : ka mut kitkhia, kitkhlieh- kit ka dei ba rah tynjuh ha la met ne tyrpeng; khia ka dei kaba jubor jingthew ban rah ne tynjuh; khlieh ka dei ka janor pyrkhat, tangba kitkhlieh ka dei ba shimti ban bah khala ïa kano kano ka kam.
Research : ka mut tihsani- tih ka dei ba puh jylliew; sani ka dei ba bniah.
Research Scholar : ka mut stadtihsani- stad ka dei ba shemphang; tih ka dei ba puh jylliew; sani ka dei ba bniah.
Kumta ka thew ïa u Riewstad tihsani kaba  mut Research Scholar.
Resource : ka mut tyllonglum, tyllong ka dei ka tynrai ba mih; lum ka dei ba kynshew.
Response : ka mut shahshkor, aijubab- shahshkor ka dei ba pynsngap dngong; ai ka dei ba sam shawei; jubab ka dei ka ktien ba ong katkum ba kylli.
Result : ka mut mihjubab- mih ka dei ba sei shabar sha ba paw; jubab ka dei ka ktien ba ong kum ba khmihlynti.
Review : ka mut pyrman- pyrman ka mut ba peitngor bniah.
Revolve : ka mut rwin- rwin ka mut ba shad pyllun ha jylli.
Rhythm : ka mut khriang- ka dei ba ïahap tar ka sur ba kynud, rwai ne tem.
Role Model : ka mut lur nongmuna- lur ka dei ka ktien lyngkot jong u khlur; nongmuna dei ka nuksa ba paw shynna.
Ruins : ka mut lympher- lympher ka dei ka nongrim ba la twa bad saphriang sawdong.
Rust : ka mut sarang- sarang ka dei ba pyut na sla jong ka nar ba mih ki tngit ne phngit eitnar.
Sacrifice : ka mut pha, lenlade- pha ka dei ba aiti la jingim na ka bynta kiwei; len ka dei ba kyndiah ne kyrngah ban ïoh ïa kaei kaei; lade ka dei ha la shimet.
Satellite : ka mut metsuiñ- met ka dei ka bynta ba tylli bad kongsan ha ka dur ka dar jinglong jingman jong kano kano ka jingthaw; suiñ ka dei ka sahit ne ka bynta ba hapdeng ka bneng bad ka ryngkew.
Save : ka mut kynshew, buhti, tyngkai- kynshew ka dei ba lum lang hajuh ban buh bha; buhti dei ba mang lypa dano dano ban ïoh pateng mano re mano; tyngkai dei ba buh khop haba rieh ban ym jah.
Scene : ka mut jiaiohi- jia ka dei kaei kaei kaba long na ka daw jong kano kano ka jingïatyngkhuh jong ki jingthaw; ïohi ka dei kaba paw ha khmat.
Scale : ka mut diengkot- dieng dei u lynter metbah ba mih ha khyndew; kot dei ka kynjang na tduh sha tduh.
Kumta diengkot dei u lynter dieng ba shim jingthew na tduh sha tduh jong u dieng kat kumba lah mang.
Scam : ka mut klip klop- klip klop lane tang klop ka dei ba pyndonkam bymdei ïa ka mang tyngka pisa na ka bhah jong kawei ka bynta sha kawei pat kaba don ka lad ban ïoh kabu ha lade.
Schedule : ka mut kyrnit- kyrnit ka dei ka kawei na ki syrtap buh bynta na ka bynta kano kano ka jingmut ha ka dulir.
Scheme : ka mut kam pynroi- kam ka dei ka jingtrei ban pynlong kumba thmu ban sule ha lade shimet, ha ka imlang sahlang bad ka longbriew manbriew; pynroi ka dei ban nang san bad pahuh ha kano kano ka jingdon jingem jong ki briew shimet ne ha ka imlang sah lang ka longbriew manbriew.
Scholar : ka mut stadtihsani- stad ka dei ba shemphang; tih ka dei ba puh bad ngam jylliew ; sani ka dei ba bniah thik pa thik.
Scratch : ka mut pruid- pruid ka dei ba khlong pynmong da ki tiar ba nep.
Seal : ka mut laha- laha dei ka kynja bthing ba set ne khang ïa kaei kaei.
Seek : ka mut ïit, tba- ïit ka dei ba wad da kaba peit artat, tba ka dei ba wad da ka ba  tare ruma kum haba dum.
Seize : ka mut kurup, knieh- kurup ka dei ba shim jubor da ka iktiar na shimet ne ki paidbah; knieh ka dei ba shim jynthet na kiwei.
Senses : ka mut bortipthuh- bor dei ka jingkhlaiñ bad jinglah ka bormet bor pyrkhat ban trei ne ban kit; tipthuh ka dei ba sngew ha lade ïa kaei kaba  jia kumba ka dei ban long.
Sensitive : ka mut ktahnud- ktah ka mut ba bat pynsngew ha lade; nud ka dei ka ‘tien lyngkot jong u dohnud.
Kumta ktahnud ka dei ba don ka jingsngew kaba  shim khia ha la dohnud.
Ha Sor ki briew ki im da ka kamai die dukan shong-iew ha Iewduh man la ka sngi bad ha ki dukan shnong kumjuh.
Nalor kane ki don bun kiba im bylla kamai jakpoh da ki kam sorkar.
Don kiba im bad kiba trei ha ki kam la jong kum ha ki karkhana shna kali, shet jingbam (kpu) bad kiba leit shna iing shna sem.
Ki don kiba im da ka kamai niah kali Taxi, Auto bad kali kit maw kit shyiap.
Don kiba lei tai um da kali ha kylleng ki shnong ki kyntoit ka sor.
Ki don kiba im ka suh jain bad kiwei kiwei.
Don kiba im die umphniang bam bad die petrol lyngba ki petrol pump.
Don bun kiba im ka die khaw, die ja, die sha die doh Masi, doh sniang, doh syiar, dohkha, die juti sopti phong bad die jain.
Ki don kiba im ka die nar rod, die rong bad die dewbilat ban ioh shna iing shna sem.
Don kiba die biri sikret, die waidong ha ki dong ki lad.
Bad don kiba im ka kam hikai skul bad College.
Don kiba im ki kam bylla bapher bapher ba bun jait, hangne ha sor Shillong.
Ka jingim ha nongkyndong pat ki briew ki im ka leit rep leit riang sha ki Bri ki bsah, ki rep lyngkha, ki thung ki jhur, ki soh ba bun jait.
Ki don kiba im ka rep synsar, rep tympew, sohmrit, rep kwai, rep phankaro, rep phandieng rep sohtrun.
Don kiba im ka rep kba ha ki pynthor kba ba ki don.
Tang khyndiat eh kiba im ha ki ophis sorkar kum ha ki Block ophis bad kiwei kiwei ha ki thaiñ nongkyndong.
Don kiba im da ka kam hikai skul.
Don mynta ha nongkyndong kiba im kamai ha ki jaka jngoh kai (Tourist sport).
Don kiba im ka thain kriah thaiñ shang bad ka thain star.
Don kiba im shna wait bad mohkhiew.
Don kiba im ka bylla tih maw tih shyiap bad bun kiwei kiwei.
Don kiba ioh kamai lyng-ba ki pung ri dohkha bad ri khniang rusom.
Kine ki long ki rukom im ha sor bad ha nongkyndong phi lah ban shem hapoh ri Khasi jongngi.
Ka Khliehmuchut Shangpung ka la rung sha ka quarter final ha ka lympung ïalehkai 2nd Division Football League (6th Debo Shullai Memorial Trophy) ba la pynïaid da ka West Jaiñtia District Sports Association (WJDSA).
Kane ka wan hadien ba ka la pynliem noh ïa ka Panaliar da 2-0 kol ha Kiang Nangbah Stadium Ladthadlaboh, Jowai ha ka sngi Thohdieng.
Ïa kine ki ar kol jong ka Shangpung Khliehmuchut la thep da u Rangdajied Sayoo ha ka 79 bad u Dabiang Law ha ka minit ba 80+3.
Katba ha ka lympung ïalehkai (L) Kesiloy Pala Invitation Football Tournament, u Nidaïoh Dhar ula khyrwit da ka hat-trick na ka bynta ban pynlong ïa ka Mynsngat FC ba kan khur jingjop da kaba pynliem ïa ka Mookyndur da 4-1 kol.
Nalor ka hat-trick jong u Nidaïoh Dhar ha ka minit 24, 44 & 84, u Army Talang ruh ula ïoh ban thep kol ha ka minit kaba 79.
Katba ka shi kol jong ka Mookyndur la thep da u Lammida o Dkhar ha ka minit kaba 41.
U paid Khasi naduh Rilang haduh Kupli u dei u jaidbynriew uba rit paid.
Baroh ngin don tang kumba 4lak briew.
Kumba ju  long,ki briew kiba shong ha ki rilum ki long kiba duna shibun ha ka jingbun briew  wat ha la shi iing shi iing.
Ym tip kaei ka daw hynrei haba shu mutdur kai ka lah ban long ka jingkhriat, ka rukom bam, ka rukom trei bad ka lah ruh ban long ka jingbym nang ban sumar ialade ne ia ki khunlung jong ngi.
Ha ka liang ka jingkoit jingkhiah bad ha ka jinglong ka pyrthei ka mariang lah ban ong ba ngi long kiba shait ba koit bad ba khiah krat bha.
Te namar kata ka daw ym lah ban sngewthuh ba balei ka jingbun ba balei ka jingbun briew ha ri lum ka duna shibun.
Haba ia pyrshang bad ki jaka sha ki thor lah ban ong ba tang shi iing shi iing phin lap da ki phew ngut.
Don kiba ong ba kane ka dei na ka jinglong ka jaka ba ka shit, ba dei ka rukom bam, bad ka rukom im jong ki ka pher shibun  na ka jongngi.
Haba peit na ka jinglong ka pyrthei ka mariang ha ri thor man la ka snem don ka khlam, don hi ka jingpang, don ruh ka jingshlei um kaba shim ia ka jingim ki briew.
Ka jingduh na ka liang ki briew ha thor kam long kaba duna.
Dei na kane ka daw ba ki ‘riewstad ki la ong ba ka jing-roi briew sha thor ka long 4 shah ne 5 shah hynrei ka jingpynmih ia ka bam pat ka dang duna man la ka snem.
La don ka jingsheptieng ba kan poi ka por ba ka bam kaba la pynmih ha ri thor kan ym biang shuh ban pyndap ia ki briew kiba don ha ka.
La mih  ka jingwad lad kumno ban pynduna ia ki briew khnang ba ka bam kan biang ne khnang ba ki kmie ki kpa kin lah ban pynshong skul bha ia la ki khun haba duna ki khun.
Ka jingkylli kaba mih ka long la ma ngi ki riew lum ngi dei ban shim ia kita ki lad ban pynduna briew, hato kata ka thymmai jong ki naduh hyndai hynthai kam khein ba ka  kam, katno lei lei lada pyntrei kam ia ka, hato ngi lah ban ong ba ka jaidbynriew jong ngi ka long kaba heh paid bad ba ka la dei ban shim kum ia kita ki lad ban pynduna briew, hato ngi duna ka jaka rep ka jaka riang bad ba ngi long  kiba tlot bad  pynbiang ia la ka bam, hato don ka jingtieng  ban ngin iap thngan namar ba ngi la bun paid ?Kine ki long ki jingkylli kiba mih bad nud ban jubab ba ngim dei kiba heh paid bad ka jaka ka dang bun kyrhai bad kaba biang bad dei namarkata dei ban pyrshang ba ka jaid bynriew jong ngi kan heh kan iar  hynrei ym ba kan rit kan raid bad duh noh.
Ha ka juk synshar paidbah kum ha Ri India la khein bad la thew tarajur da ka jingbun paid ban ioh ia ki nongmihkhmat.
Dei da kata ka jingthew kaba la pyndonkam ha ka ri India baroh kawei (kata ka jingthew ka long ka jing-thew ha ka jingbun paid) ba la pyndonkam ha ka ri – lum jong ngi.
Dei na kane ka daw ba ki rilum jong ngi ha Assam ki ioh tang 16 ngut ki nongmihkhmat sha ka Dorbar Thaw Ain katba ki thor ka Assam pat ki ioh haduh 110 ngut eiei.
Peit kein ka jingiapher kaba haduh katne, hato ngim dei ki rit paid kiba rit tam ha India ?.
Ka Shooting Association of Meghalaya (SAM) ka la pynlong ïa ka jingpyni ïa ka rukom siat na ka bynta ki khynnah kiba don jingduna ha ki dkhot met ha Bethany Society kaba ha Laitumkhrah, Shillong.
Ha kane ka prokram ki la don haduh 19 ngut ki khynnah kiba la wan ïashim bynta kynthup ia 4 ngut ki nongsiat suloi.
Napdeng kitei, 9 ngut ki la lah ban pyni ïa ka sap wat la ka dei ka sien kaba nyngkong ba kin ïoh lad pynpaw ïalade hapoh ka jingsiat kaba hapoh ïing.
Na ka liang u President ka Shooting Association of Meghalaya u Bah John F.
Kharshiing u la ong ba ka SAM ka kwah ban sei ïa ki sap jong ki nongsiat suloi ha kaba ka la ailad ïa kiba don jingduna ha ki dkhot met khnang ba ki lah ban ïashim bynta ha ki rynsan ïakop jong ka Para sports.
Ka Mawphlang SC bad ka Kharang SC ki la khur jingjop ha ka lympung ialehkai SSA U-20 4th Division Football League 2023 ha ka sngi Thodieng ha madan Polo.
Ha ka jingïakhun kaba nyngkong, ka Mawphlang ka la pynliem noh ïa ka Madanrting SC lyngba ka shi kol ba la thep da u Mebateinam Dohtdong ha a minit kaba 29.
Haba phai sha kawei pat ka jingïalehkai, ka Kharang ka la pynliem noh ïa ka Mawkasiang SC lyngba ka shi kol ba la thep da u Pasborlong Khonglukong ha ka minit kaba 28.
Ka jingïalehkai ha ka sngi Saitjaiñ kan long hapdeng ka Mawpdang SC pyrshah ïa ka Pynthorbah SC ha ka por 3:30, katba ka Lummawbah SC ïa ka Riatsamthiah SC ha ka por 5:30 janmiet.
U Rumi Lyngdoh marwei u la khyrwit haduh 4 kol na ka bynta ban pynlong ïa ka Diengshynrum SC ba kan ïoh jingjop bad kumjuh ban ïoh rung shisyndon sha ka semi final jong ka lympung ialehkai 2nd Division Football Tournament ba la pynïaid da ka East Jaiñtia Hills District Football Association (EJHDFA).
Kane ka wan hadien ba ka Diengshynrum SC ka la pynliem noh ïa ka Umlyngsha Youth SSC da 5-0 kol ha ka quarter final kaba lai kaba la long ha madan Artificial Turf kaba don ha Diengshynrum, Khliehriat ha ka sngi Thohdieng.
Nalor ki 4 tylli ki kol ba la thep da u Rumi Lyngdoh ha ka minit kaba 23, 48, 69 bad 81, u Winson Swer ruh ula ioh ban thep ha ka minit kaba 85.
Nalor ka Diengshyn-rum, kiwei de ki kynhun kiba la rung sha ka semi final ki long ka Pamra-kmai SC bad Iatyllilang Hingaria bad ka jing-ïakhun quarter final kaba khatduh kan long haka 11 tarik mynta u bnai.
Haba phai sha ka jingïakhun jong ka 3rd Division, ka Khliehmyn-triang SC bad ka Lummyrli SC ki la rung sha ka quarter final hadien ba ki la khur jingjop ha ka pre-quarter final.
Ka Khliehmyntriang SC ka la pynliem noh ïa ka Ratacherra CSC lyngba ka tie-breaker da 5-3 kol hadien ba ki la ïakhaid kaba mar 1-1 kol.
Ïa ka kol jong ka Khliehmyntriang la thep da u Raplangki Lyngdoh ha ka minit kaba 3, katba ïa ka kol jong ka Ratacherra la thep da u Gradely Mylliem ha ka minit kaba 34.
Ha ka jingïakhun kaba bud, ka Lummyrli SC ka la pynliem ïa ka Bataw FC lyngba ka tie-breaker da 3-2 kol hadien ba ki la ïakhaid mar 2-2 kol.
Ïa ki kol jong Bataw FC la thep bakla da u rangïalehkai ka Lummyrli u Firstborn Pohlong ha ka minit 16 bad u Hiwot Patwet ha ka minit kaba 67, katba ïa ki kol jong ka Lummyrli SC la thep da u Winson Bamon ha ka minit kaba 9 bad u Firstborn Pohlong ha ka minit kaba 83.
Ka jingpynthut ki bor ka mariang hynne ka sngi ka la pynpulom ïa baroh ar tylli ki jingïalehkai jong ka U-19 Girls Inter District Cricket Tournament ba la pynïaid da ka Meghalaya Cricket Association.
Ha ka jingshisha ka East Khasi Hills Cricket Association ka la dei ban ïakhun pyrshah ïa ka South West Khasi Hills District Cricket Association ha ka Zone 1 jong ka Group-A ha Umbuda, Ri-Bhoi.
Ka SWKH ka la shah rem ha ka jingïalehkai kaba nyng-kong ha ka Ri-Bhoi.
Ha kawei pat ka jingïakhun jong ka Zone 2, ka Tura DCA kaba la shah rem hynnin ka sngi, ka la khmih lynti ban wanphai da ka jingjop pyrshah ïa ka North Garo Hills DCA ha Salpara.
Ha kine ki sngi, u MLA barim ka Mawsynram, u Bah Himalaya M Shangpliang, u la mih noh na ka seng Bharatiya Janata Party (BJP) tang katto katne bnai ba u la pynïasoh sha kane ka seng bad u la ïakhun ruh ïa ka ilekshon MLA 2023 na ka shap jong u syntiew um lane ‘Lotus’.
Hadien ba u khlem poi shuh sha ka thong, u Bah Shangpliang u la ïoh noh da ka kam kum u nongaibuit ka tnat pule-dangle ka sorkar Meghalaya Democratic Alliance (MDA 2.
0).
Hynrei na ka kam nongaibuit, mynta u Bah Shangpliang u la pynkhreh ban rung noh syndon sha ka National People’s Party (NPP) bad ki don ki jingïakren sharum-shaneng ba u lah ban dei u kyrtong kane ka seng ha ka ilekshon MP Lok Sabha ka ban long ha u snem ban wan na ka Shillong Parliamentary Constituency.
Ka jingkylli kaba mih ka long ba hato ka NPP ka duna nongïalam lane kyrtong ba ka hap ban leit khroh da u Bah Shangpliang jong ka BJP?Baroh ngi tip ba ka NPP ka khlem lah ban leh bha kumba ka la khmih lynti ha ka ilekshon MLA na Rilum Khasi Jaiñtia.
Kiba jop ki long tang arngut na East Khasi Hills, arngut na Ri-Bhoi bad saw ngut na Rilum Jaiñtia.
Hynrei ka la donbok pat ba ka la jop bun na Rilum Garo bad ka la ïoh lad biang ban thaw ïa ka sorkar bathymmai.
Ha kajuh ka por, ka NPP ka la ïoh khur bun ka ‘vote’ nangne na Rilum Khasi Jaiñtia.
Kumba ka long mynta, kam pat shai la u Bah Shangpliang un dei shisha ne em u kyrtong ka NPP ha ka ilekshon MP namar ki nongïalam kane ka seng ki khlem pat kren shai eiei.
Hynrei u Myntri ka tnat pule dangle, u Rakkam A Sangma, u la kob lypa ba ka NPP kan jop ïa ka ilekshon MP ha Shillong bad ha Tura.
Kum u briew uba don ha ka saiñpyrthei, u Bah Hima u don ka hok ban leit pynïasoh bad kano-kano ka seng kaba u sngewbit.
U la ïakhun nyngkong bad jop ha ka ilekshon 2018 na Mawsynram kum u kyrtong ka seng Congress.
Ha u snem 2021, ma u lem bad ki 11 ngut kiwei pat ki MLA ka seng Congress ki la mih noh ban pynïasoh bad ka All India Trinamool Congress (AITC).
Katto katne bnai shwa ka ilekshon MLA 2023, u la rung noh sha ka BJP.
Bad mynta, u don ha ka lynti ban pynïasoh sha ka seng NPP kaba ïalam ïa ka sorkar.
Ha ka saiñpyrthei, ki ju ong ba ym don nongshun ne paralok ba ïai neh.
Ki jingkylla ki wan katkum ka jingshah ka por lane ka jingkwah shimet ïa kiei-kiei.
Kane ka dei ka rukom ha kylleng ka Ri India.
Ngi la ïohi ïa ka jingkynthih ki nongïalam barim ka Congress kum u Himanta Biswa Sarma, Jyotiraditya Scindia bad kiwei sha ka BJP ha kine ki snem, bad mynta ki long heh long haiñ wat la ki la ïoh mad nyngkong ïa ka bor synshar ha ka por jong ka Congress.
Nangta ki don sa kiwei pat kiba la mih na kiwei ki seng ban leit sha kiwei pat.
Kane ka jingkynriah seng kam dei kaba dang thymmai lane kaba dei ban pynsah ïa ngi ha ka lyngngoh.
Haduh mynta, ka Voice of the People Party (VPP) ka la dep ban pynbna ïa u kyrtong na ka bynta ka ilekshon MP katba kiwei pat ki seng ki dang ïa ap shwa.
Lehse, ka Congress ka lah ban pynïakhun biang da u MP ba mynta, u Bah Vincent H Pala, uba long ruh u khlieh duh jong ka seng ha kane ka jylla.
U Bah Pala u la jop kum u MP mynta la lai sien kynthih, kata, ha u snem 2009, 2014 bad 2019.
Ka Congress mynta bad ka Congress san snem mynshwa ka la pher.
San snem mynshwa, ki MLA ka Congress ki la don jan 20 ngut eiei katba mynta ka don sa tang san ngut.
Kam i long shuh kaba suk ïa u Bah Pala ban ïakhun namar ka jingtlot kynsan ka seng Congress naduh u snem 2021 shaneng hadien ba ki 12 ngut ki MLA ki la mih ban leit pynïasoh sha ka AITC bad sa ki san ngut kiba dang sah, ki la ïakhun noh na ka NPP lane na ka United Democratic Party (UDP).
Na Tura, ka NPP ka la thikna ban pynïakhun biang da ka MP kaba mynta, ka Agatha Kongkal Sangma, kaba dei ruh ka para trai jong u Myntri Rangbah, u Conrad Kongkal Sangma.
Lada shu peit na ka jingmih ha ka ilekshon MLA, kam i don jingeh eiei ïa ka Agatha ba kan wanphai biang sha ka jingjop kum ka MP.
Sa kawei ruh ngin hap ban ïa khmih kumno ki seng ki bym don ka jingïatreilang bad ka BJP kin leh na ka bynta ka ilekshon MP.
Kumba 26 tylli ki seng saiñpyrthei kiba don ha ka liang pyrshah ki la thaw ïa ka kynhun synrop ba la tip kum ka I.
N.
D.
I.
A (Indian National Developmental Inclusive Alliance).
Ngim tip haduh katno kane ka kynhun synrop kan treikam ha Meghalaya – mano ki seng ki ban ym pynïeng kyrtong bad ïano kin sei kum u kyrtong monlang.
Ka por ka dang bun bad kan sa nang pynshai.
Ka kynhun ïalehkai ka Jylla ka la wanphai da ka jingjop ha ka lympung ïalehkai Junior Boys’ National Football Cham-pionship na ka bynta ka Dr.
B.
C.
Roy Trophy 2023-24, hadien ba ka la lah ban pynliem noh ïa ka Jammu & Kashmir da 4-0 kol ha ka sngi Bhubanesh -war, Odisha.
Watla kane ka kynhun hapoh ka jingïalam u Bah Jeffrey Warlarpih (Coach) ka la mad ïa ka jingshah rem ha ka jingïalehkai kaba nyngkong jong ka Group-B ha ka West Bengal da 3-2 kol, pynban ha kane ka jingïakhun kaba ar ka la lah ban ïalehkai bha naduh kaba sdang.
Hapdeng kane ka jingïakhun ka Meghalaya ka la ïoh ban pynkhih jar nyngkong eh lyngba u Pynshailang L.
Nonglait ha ka minit kaba 17.
Hashwa ban kut ka jingïalehkai jong ka kylla step ka Meghalaya ka la pynbud biang ïa ka kol kaba ar lyngba u Mebanlamlynti Masharing ha ka minit kaba 40 na ka bynta ban tam da 2-0 kol.
Hadien lai minit ba la bteng biang ïa ka jingïakhun jong ka kylla miet, ka Meghalaya ka la thep biang ïa ka kol kaba lai lyngba u Samewon Khonglah, uba la ïohpdiang ïa ka nam Man of the Match.
Ïa ka kol kaba saw la thep da u Alicestar Thangkhiew ha ka minit kaba 68 na ka bynta ban khur syndon ïa ka jingjop.
Kane ka kynhun ïalehkai ka Jylla kan pynkhreh ia ïka jingïakhun ba khatduh ha kane ka group pyrshah ïa ka Kerala ha ka 10 tarik.
Ki Kong extra ordinary special power Khynriam – Pnar – Bhoi – War bad Lyngngam kiba la jied mon sngewbha ba laitluid (own sweet will choice) bad ki bym dei ki Kpa Khasi.
La pynshlur da ki KUR KYNTHEI  bapher bapher bad hadien habud sa ka KHADC kiba ïaroh shla shiteng khlieh ïa ka jingai Jait Kmie/kynthei, da kaba byrngem – byrsit kito ki bym ai Jait Kmie kim dei shuh ki Khasi.
Mynta ka Jait Kmie/kynthei ka la kharoi sha ka 61/2 lac na ki Kpa bym dei Khasi, na ka 131/2 lac ka jingbun briew (population) Khasei – Khasoi.
Ha kaba ïadei bad kane ka mat, ka KHADC mynta ka la maham nangne sha khmat ki dei ban pynduh noh shisyndon mynsngi – mynmiet bad ki Paduh bym dei Khasi, ba nangne sha khmat ki dei ban pynduh noh shisyndon ïa kato ka jingmlien, lymda kumta kin shah sloit na ka jinglong Khasi.
Bravo, KHADC.
ïa kane ka jingleh meng – hangamei jong ki Jait Kmie /Kynthei, yn nym don ba lah shuh ban pynsangeh namar ka Act Khasi Custom Linage ba la passed da ka KHADC ka pynskhem ïa ka jingleh khlemraiñ – akor jong ki.
Phin da ïa wan khnang kylleng ka Pyrthei, phin nym ïalap kumne eh ka jinglong tad – pohdor Khasei – Khasoi.
Haduh ba ka WOMEN WORLD ORGANISATION ka la kyndit lyngngoh ïa kane ka jinglong ba laitluid ki Kong  eosp.
Haba la kylli ïa kito ba leit mihkhmat ïa ka India katto katne ngut na Meghalaya ki shu ïada rapjot.
Hooid, ka jingshongkha khleh Jaktung (inter – marriage) ka don ha kylleng ka Pyrthei, bad kam ïa pyrshah ïa kata, namar katkum ka Aiñ Pyrthei (universal law) ba la buh ryntih shriak ba shisien ba ka Kynthei ka la ïa poikha – poiman badno badno.
Ka dei ban leit bud noh ïa u bad kylla wife/Mrs jong u, wat lada u shong sah hapoh shnong jong ka.
Ka dei beit ka jong u.
Ym dei jong ka (sngewsih sngewlehraiñ hapoh ka imlang – sahlang Khasei – Khasoi, ym ju don wife/mrs (dei beit i Lok/compa-nion), ha kane ka jingpynïaid ba da khongpong la ai lad ïa ki ban wan kit na kylleng ka Pyrthei bad pynkylla Khasi Jait Kmie/kynthei noh.
Kane kajuh ka la pynhiardor, taddor bad pohdor naduh ki por ba la sdang ban wan bam lyer ba pyngngad, ka bam bang bam thiang ki Paduh Saheb ha ki snem 1700 shaneng.
Te, kumta ka Jait Kmie/kynthei ba donburom ki la kha khun noh ïa kine harum :-1.
Khun Sahep Lyngdoh2.
Khun Chinese Lyngdoh3.
Khun African Lyngdoh4.
Khun Dkhar kylleng jong ka Ri India, Bhutan, Sikkim, Tibetan, Nepal5.
Bad para – Riewlum-kiba da don shisha ho, ym dei ba nga shu jler, nongpule baieid-tip ki Kur Kynthei eosp bad ka KHADC ki sngew kumno mo !-Shaphang kane ka jingjah burom, jinglehraiñ, jingpohdor ?Te, haba ngi ïa nujor bha ïa ka Dur ka Dar jong kitei haneng kam ïa dei shuh bad ka Jait Kmie/kynthei.
Namar barabor haba ngi thung Phan ba mih dei hi u Phan, ym dei u Shriew, ka Pyrthei baroh ka pdiang ïa kane ka jingbuh bastad tam jong U BLEI.
Ym dei ki Longshuwa – manshwa Khasei – Khasoi lane ka Jait Kmie/kynthei eosp pat haduh mynta kim treh ban pdiang, hynrei sngewsih ba kim lah satia ban ïaleh pyrshah ïa katei ka jingbuh bastad tam jong U.
Hooid, ka Constitution of India ka ai jingïada ïa ka Sixth Schedule, ym lah ban len, hynrei kam guarantee shaphang ka Jait Kmie, kynthei, namar kylleng ka Ri India ki pyndonkam Jait Kpa, ngim dei ban sngewthuh bakla shaphang kane ho.
Kumba baroh shi katta la pynsngewthuh bakla da ki KUR KYNTHEI.
Ha ka jingshisha ka Sixth Schedule ka batai shai kdar (crystal clear) ba ngi dei kiba dang Duk tasam, ba dang Biej bad ba dang sah hapoh Iingtrep.
Namarkata, ka jingai Jait Kmie/Kynthei kam don bynta ei – ei ruh em bad ka Sixth Schedule.
Manga ïalade nga pyndonkam Jait Kmie kumjuh ki khun jong nga, katkum ka jingkwah jong ka Meikha jong ki.
Tangba mynta ngam ïa kyrshan shuh, namar ka la hiar pohdor shaba palat liam, namar la pyndonbakla da ka Pyrthei baroh kawei.
“right of choice" existed, true but not to misused it.
Oooh, what a pity uniqueness.
Ka Jaidbynriew ba kyrpang dei ka ISRAEL Jait Kpa ïa kaba U BLEI U la ri – sumar naduh ki por hyndai – hynthai, haduh mynta.
Ym dei Jait Kmie Khasi ho bha la jan jah rngai.
La don ki jingïaphylliew jingmut ha ka taiew ba la lah hapdeng u Nanda bad ki Rangbah APHLC, halor ki kam ba ïadei bad ki Riewlum.
Hadien arsien ki jing ïakynduh, ka paw kumba ‘u Lum u suhkhun bad u kha da u dkhan !"Katkum ka jingsngewthuh na ki jingrai jong ka Council of Action ha ka jigiakynduh jong ka shuwa ban poi u Nanda ha Shillong, ka APHLC kan ïakren bad u Nanda tang shaphang ka jingdawa Hima Riewlum lane Hill State, bad ba ka APHLC kan nym iakren bad u Nanda lada don lang ki briew kiba napoh Assam lait na ki Rangbah APHLC.
Hynrei mar ïadep ki jingïaphylliew jingmut,la paw pynban kumba ki jingïakren kim long tang ïa ka Hill State, hynrei ka kiwei de ki kam khamtam ïa ka Nehru Plan, bad la don ruh u  Chief Minister Chaliha.
Ha ki kot khubor ba la mih ha ka shitarik bad artarik, ka la paw kumba ka Delhi bad ka Sorkar Assam ki sngewthuh ba ki Rangbah  APHLC ki iohi ïa ki jingeh lada ïakhlad na ka Assam bad ki sngewdei ban tei ïa ka jingïalong kawei jong ka Assam.
Na ka liang ki Rangbah APHLC pat, u Bah Stanley Nichols – Roy, kum   u Gen.
Secretary, u la thoh ka shithi sha u Nanda bad ai kopi de sha ki kot khubor ban pyni ba kiei ba u Nanda u pynpaw ha ki kot khubor ki long kiba ïapher na ki jingïakren jong ki bad u ha ïing u Lat, bad ha kata ka shithi la pynpaw ruh ba ka APHLC ka ïai ban hi tang ia ka Hill State, bad ba wat ha ki jingïakynduh ki ban dang long ruh ha Delhi, ka Sorkar India ka dei ban sngewthuh shai ba ki jingïakren kim long tang halor ka jingdawa Hill State.
Lada ka long kumne, ka paw ba u Nanda u kheiñ dewthala ïa ki Rangbah APHLC, ba u la nud  im – im  peit – peit ban kren phlan duman haduh kattei.
Nalor kata, kum ban nang pynpaw shuh shuh ïa ka jingbym da salia eh ia ka jingbyrngem jong ka APHLC ban ïeng da KA LEHNOH KHLEM KTAH KTI u Nanda la paw u la pynbna ba ki jing-ïakren jong u bad ki Rangbah APHLC ki la long bad kiba sngewdon jingkyrmen.
Imat namarkata ym donkam shuh ïa kata ka Cabinet Sub  Committee ban wan sha Shillong.
Kaei kane ? Hato kane kam mut ba ïa kane ka jingdawa Jylla Ri – Lum, kaba ki Riewlum ki kheiñ ka kambah kam san bad kam – ïap kam – im, ka Sorkar India pat ka kheiñ ka kam kaba rit, katba ki kam Punjabi Sub, Mizo, bad kiwei kiwei ki kham khraw ban ïa ka jingdawa Jylla – Ri – Lum ? Shuh shuh, la paw ba u la ong ba ha ki jingïakynduh ba kham hadien yn pynlong ha Delhi ba bun eh kiwei kiwei ki kam.
Hato ka APHLC kam lah ban ong ba ‘ngi la ïai wan bun bunsien sha Delhi, bad ba mynta ki jing-ïakren ki dei ban long ha Shillong, namar mangi ruh ha kane ka por ngi dang ïa bun kam eh bad ki kam ba ïade bad ka lehnoh khlem ktah kti, bad ba ki Rangbah APHLC kim dei ban sah jngai na la ka Ri – Lum ? Toi, u paidbah, khamtam ki Samla ka Ri, ki sngew ba ka por ka la poi haba ki Rangbah APHLC, ki dei ban long kiba kham eh khyndiat kum kiwei kiwei ki Nongïalam paidbah, kum u Tara Singh, Sang Fateh Singh, ban nym ïa kren bun ktien shuh.
“Ai noh ka Hill State, lane ngim banse ban thaw lad hi ban ioh ïa ka.
" U paid Riewlum u sngew ba kata ka long ka pud – ym donkam shuh ban ïaïaid khongwain shapoh thliew poh syar, ba ioh jah lynti pynban ynda wan phai.
Kata ka kam leit Delhi kam long kaba suk ha kane ka por.
Ka ktah ïa ka por jong ki Rangbah kiba dei ban pynleit khambun ka por ha ka ban pynkhreh ïaka lehnoh, ka ktah ïa ka pisa, ka kam kaba ka APHLC ka duna shibun, bad ita i khyndiat iba don la dei toi ban pynlut byrtia ha ki kam ba ïadei bad ka Lehnoh.
Ha kane ka tan pyrthei bad ka shipa katne, kam long kaba suk ban khmih lynti ba u paidbah un ïanoh kylluid kum mynshuwa, namar ha ka dung kura u khaw, u briew u tlot u blaw.
Katkum ka kaiphod ba la ioh lum ha ka Sngi Palei hadien ba ki tnat iarap jong ki 3 tylli ki ri- ki la ioh tam biang sa 7 tylli ki met iap, la ithuh ba ka jingdon jong kiba khlad na u ‘lapbah bad ki ‘erlangthari, ki ‘eriong kiba leit lynshop ia ka Greece, ka Turkey bad ka Bulgaria, ka la kiew sha ka 14 ngut tad haduh jong katei ka step ba la ioh ia katei ka kaiphod.
La ong ba ka jingshlei um ha ka thaiñ Northwest jong ka Turkey markhap bad ka Bulgaria ka la wanrah ia ka jingiap jong 5  ngut ki briew, ha kaba ki tnat iarap ki dang ioh tam sa 3 tylli ki metiap ha katei ka Sngi Balang bad bun tylli ruh ki iing dieng bad iing trep ki la shah rah bad julor lut.
Ki tnat iarap ki la ioh ban tam sa 2 tylli ki metiap na Istanbul ha katei ka sngi, hadien ka ‘eriong kaba khlaiñ kaba la rah bad kyndang ia bun tylli ruh ki iing bad ki jingtei bapher ha ka Sngi Ba-ar.
Ki bor pyniaid ka Britain ha ka Sngi Balang ki la bthah ia baroh ki khyrdop rung bad mih jong ka ri ba kin peit bniah bha bad wad ia uwei u shipai barim uba don kti ha ki kam thombor jong ki lehnoh, hadien ba u la lait phet na patok da kaba snoh na khrum jong ka trok kit jingkit ha katei ka sngi.
Ia utei u briew la ithuh kyrteng u Daniel Abed Khalife bad u la don 21 snem ka rta.
U Daniel u ju shah pyntrei hapoh ka jaka shet jong ka patok Wandsworth bad ha katei ka sngi u phong ruh ia ka jaiñ phong kumba ju riam ki nongshet kaba don ia ka sopti rong lieh bad ka patlun thoh saw bad lieh.
Ka Motropolitan Police ka la pyntip ba ka la bthah ia ki jaka rung bad jaka mih naduh ki kad liengsuiñ bad ki jaka sangeh jhad ba kin peit thuh bha ioh ki lap ne iohi ia utei u briew uba long u suba don kti ha ka kam thombor jong ki lehnoh ha ki por ba la leit.
Watla u la ioh phet na katei ka patok, hynrei la shu antad ba un dang don hi pat hapoh London.
Kumta la bthah ruh ia ki paidbah lada ki iohi ia utei u briew ba kin ym leit tur sha u hynrei ba kin shu pyntip beit- beit sha ki pulit ba kin ioh ban kem biang bad ban leh ia kaba donkam baroh.
U Daniel u la shah pynmih hakhmat ka ïingbishar jong ka London ha ka 28 tarik u Kyllalyngkot jong une u snem bad u la shah pynngat kyndon bad shah kem ruh halor kajingdon kti ha ki 2 tylli ki jingjia ha ka Royal Air Force (RAF) ha Stafford bad Central England hajan ka shlem treikam ki shipai kaba u sah.
U Daniel u la shah pharep don kti ha ka jingphah jingtip sha ki briew jong ka kynhun lehoh ha u Nailar jong u snem 2021 bad la suba don kti ruh ia u ha ka jingleit buh bom ha RAF ha ka 2 tarik u Kyllalyngkot jong une u snem 2023.
Kumta, ka Prison Service ka la ialeh katba lah ban iatrei lang bad ki pulit ka ri naka bynta ban ioh kem biang noh ia u Daniel ha ka por kaba kyrkieh khlem da ailad ruh ia u ban ioh ban leit phet sha kiwei pat ki ri.
Ka Treasury Secretary jong ka United States, ka Janet Yellen ka la ong ba ka United States ka la peit thuh bha haba iadei bad ka jinglong-jingman hapoh China hadien ba la iohi ia ka jinghiar jong katei ka ri ha kine ki sngi.
Namar kiba bun ruh ki ri ki la sngew sheptieng halor ka jingsdang ban hiar jong ka China bad kaba lah ban wanrah ia ka jingkiew dor ki mar- ki mata ha kiba bun ki ri lada ka jingdawa ia ki mar na China kan hiar ne duna noh.
La ong ruh ba u President ka China, u Xi Jinping un nym ioh ban iadon bynta lang ha ka jingiamir jingmut bad jingialang hapdeng ka United States bad Ka India haba iadei bad katei ka bynta kaba iadei bad ka liang ka khaïi- ka pateng.
Kumta, la ong ruh ba ka jingbym lah jong u Xi ban iadon lang ha katei ka jingialang, kan ktah jur ruh ia ka jingthmu jong ka United States ban pyniaid shakhmat ia ka jingialang G20 khamtam haba iadei bad ka liang ka khaïi- ka pateng bad ban kyntiew ia ka ioh- ka kot bad ka jinglong- jingman ha ki ri kiba la kham bit- kham biang.
Kane kan kynthup ruh naduh ka jingthmu ban pynheh ia ka World Bank & International Monetary Fund ha kito ki ri kiba la kham biang bad kiba la lah ban pynmih kham bun ki jingmyntoi.
Katkum ki tyllong khubor ba la ioh lum ha kane ka por, la ong ba u President ka United States- u Joe Biden un sa leit ban jurip sha Vietnam ha ki khyndiat sngi ban wan da ka jingthmu ban nang pynskhem shuh shuh ia ka jingiadei hapdeng ka US bad katei ka ri ha ki por ban wan.
U Biden un long u nongialam uba nyngkong eh napdeng baroh ki President jong ka United States hadien jong u Bill Clinton uba la leit ban jurip sha katei ka ri Southeast Asia ha ki snem 2000, kaba long ruh ka ri ka bym shym la iateh lok eiei bad ka US.
U National Security Advisor jong ka US, u Jake Sullivan u la ong ba da ki phew snem mynta, ka US bad ka Vietnam ki la ialeh ban pynklet noh ia ka jingiashun kaba la don naduh ki por ka thma Vietnam bad ban wanrah noh ia ka jingiadei kaba jan ban ioh iatrei lang kumba ju long bad kiwei pat ki para ri ba marjan.
Namarkata, la ong ba katei ka jingleit jurip jong u Biden sha katei ka ri, ka long ka jingmyntoi kaba khraw na ka bynta ban pynkhlaiñ bad pynskhem ia ka jing-iadei bad ban wanrah ruh ia ka jingiasuk bad ka jingiatrei lang hapdeng kine ki arliang ri ha ki por ban wan.
Kumta la ong ba ha kine ki khyndiat sngi ban wan, utei u nongialam ka United States un sa ioh ban iakynduh markhmat bad u nongialam jong ka Communist Party na Vietnam naka bynta ban ïamir jingmut haba iadei bad ki kam- ki jam ba kine ki 2 ri ki lah ban iatrei lang ban wanrah ka jingmyntoi ia ka pyrthei lashai hadien habud.
Kumta, la ong ba u Biden ha katei ka jingleit jong u, un sa leit ban kynduh ia u President ka Vietnam- u Vo Van Thuong bad u Myntri Rangbahduh jong katei ka ri- u Pham Minh Chinh.
Kane kan long ka kabu kaba khraw ia ka United States ban ioh ban wanrah pat ia ka jingiasuk bad ka jingiadei kaba jan bad katei ka ri, hadien 50 snem ba la khie ka thma hapoh Vietnam ha kaba da ki million ngut ki nong Vietnam bad kumba 58,000 tam ki briew ka US kiba la khlad ha katei ka por.
Ha katei ka jingleit, la khmih lynti ruh ba kan don ka jingiasoi ban iateh lok hapdeng kitei ri, na ka bynta ki kam ki ban sa iatrei lang ha ki por ban wan.
Na ka liang ki nongialam ka Vietnam ruh ki la pynpaw ka jingsngew kmen halor katei ka jingthmu jong ka United States ban plie lad biang ia ka jingiadei paralok ban ioh iatrei lang lashai- la shi sngi.
Ka jingïasiat hapdeng ki shipai ïada ri bad ki ‘riew kieng atiar ka la jia ha ka thaiñ Pallel jong ka Tengnoupal distrik jong ka Manipur naduh ka step jong ka sngi Thohdieng, la ïathuh ki heh pulit.
Kumba la ïathuh la ong ba ka jingsiat ka la sdang ha ka por 6 baje mynstep bad ka la ïai bteng.
Haduh ba la thoh ïa ka khubor ym pat ïoh jingtip ban don ki briew kiba la ïap ne mynsaw na ka jingïasiat, la ïathuh shuh shuh ki pulit.
Ki shipai ïada ri ki la ïaleh katba lah ban tehlakam halor kane ka jingjia.
Kane ka jingïasiat ka la jia ar sngi hadien ba ka la don ka jingïakhih ba la ïalum da ki hajar ngut ki nongïakhih ha Phougakchao Ikhai kaba don ha Bishnupur distrik, ha ka sngi Balang bad pyrshang ban tur pyrshah ïa ki jingker ba la pynap da ki shipai halor ka jingthmu jong ki ban leit sha ki ïing jong ki kiba la shu ieh ha Torbung.
Ka seng BJP bad ka seng JD(S) ki la pynskhem ïa ka jingïadei hapdeng jong ki ban ïatreilang na ka bynta ka ilekshon Lok Sabha 2024 ha Karnataka.
U nongïalam jong ka seng BKP bad u Myntri Rangbah barim jong ka jylla u BS Yediyurappa u la pynshisha halor kane ka rai hynnin ka sngi.
Ka jingïamynjur ka long na ka bynta ban ïatreilang ha ki saw tylli ki konstitwensi, la ong u Yediyurappa ha kaba u la bynrap shuh shuh da kaba ong ba u Amit Shah u la mynjur ban ai ïa saw tylli ki Lok Sabha konstitwensi sha ka seng JD(S).
U heh nongïalam jong ka seng JD(S) u HD Deve Gowda dang shen u la ïakynduh ïa u heh nongïalam jong ka seng BJP u JP Nadda bad ïa u Myntri ka sorkar kmie uba dei khmih ïa ka tnat ki kam pohïing u Amit Shah bad na ka jingïalang la ong ba ka seng BJP bad ka seng JD(S) kin sa ïatreilang bad kaba mynta ka long sa tang ban ïathuh bniah halor kiei kiei kiba dang sah.
Ka seng JD(S) ka la ïatreilang bad ka seng Congress bad thaw sorkar bad u HD Kumaraswamy u la long u Myntri Rangbah.
Ka sorkar ka la khyllem noh hadien ba ka la duh ka jingkyrshan ha ka jingïapynibor ha u snem 2019, shi snem hadien ba ka la wan ha ka bor synshar.
Kumba la ïathuh ka tyllong khubor, la ong ba ka seng JDS ka la kwah ban ïakhun na Mandya, Hassan, Tumakuru, Chickballapur bad Bengaluru Rural.
Na ka liang ka seng BJP ka la mynjur ban ailad ba kan ïakhun na ki saw tylli ki konstitwensi kata na Kolar, Hassan, Mandya bad Bengaluru rural.
Ka jingbuh jingkheiñ ïa ka GDP na ka bynta ka Quarter ba nyngkong jong une u snem mang tyngka ba thymmai katkum ba la pyllait da ka ophis jong ka NSO ka sorkar pdeng.
Katkum ka jingkheiñ jong ka sorkar, ka GDP jong ka India ka la kiew da 7.
8% ha u bnai.
Ïaïong- Jylliew.
Ka ophis jong ka National Statistic Office (NSO) ka la pynbna ïa ka jingpyllait ïa ka jingthoh shaphang ka jinglum jingtip ïa ka GDP na ka bynta ka ïoh ka kot ka India na ka bynta ka Quarter jong u bnai Ïaïong-Jylliew (Q1) Quarter.
U Ashishkumar Chauhan, MD & CEO jong ka NSE, u la pyntip ba ka Quarter ba nyngkong jong ka India ha kaba iadei bad ka GDP ka long kaba la sngewtynnad bha.
U la bynrap “Ka Quarter ba nyngkong jong ka GDP kaba long 7.
8 na ka shispah ka long kaei kaei kaba bha haduh katta katta.
Ka India ka dei ka ri kaba kiew sted bha ha ka ïoh ka kot ha ka pyrthei baroh kawei.
Ka jingkiew jong ka ïoh ka kot jong ka ri US ka long kumba 2 na ka shispah, bad la khmih lynti ba ka ri China ruh kan long ïa syriem bad kane, bad mynta ka la sdang ban kham hiar.
Ka India kan long ka ri ha ka pyrthei kaba nang kiew, ha ka Quarter kaba nyngkong, ki kam kiba ïadei bad ki lad ai jingshakri ki la kiew palat ïa ka 10 na ka shispah, bad kane kane ka bynta kaba long hapdeng bha ha kaba ïadei bad ka jingkiew ka roi ka par mynta la kumba katto katne por, ka jingbei tyngka ka la long kumba 35 na ka shispah bad kane ka long kaba ai mynsiem haduh katta katta.
Ka India ka la long kaba la pynkhreh na ka bynta ka lawei, khnang ba yn dang ïoh shuh shuh ka jingkiew kaba sted nangne sha khmat.
".
Ka District School Education Officer (DSEO) lem bad ka shlem treikam Sub Divisional School Education Officer ka Ri Bhoi District ki la pynlong ka jingrakhe ïa ka sngi kyrpang ki nonghikai lane ka Teacher’s Day ha Ri Bhoi District, hapoh ka Parish Hall Nongpoh.
Ha kane ka sngi, u MLA ka Nongpoh, Bah Mayralborn Syiem u la ïadon lang kum u kongsan ha ka jingdon ryngkat u Bah Eric Dkhar, Block Development Officer ka Umling C&RD Block, ka Kong PL Nonglait, DSEO ka Ri Bhoi, ki nongïoh khusnam, ki principal, ki nonghikai bad ki khynnah na ki skul bapher bapher lem bad kiwei kiwei.
Ha kane ka sngi, la sam ruh ïa ka khusnam kaba kyrpang sha ki lai ngut ki nonghikai kum ka jingithuh halor ka jingshakri met bad mynsiem ban kyntiew ïa ka jingnang jingstad hapoh ka District ba kynthup ïa u P Chettri, Assistant Teacher jong ka Nehru Memorial Higher Secondary School, Umsning, ka Kong B Rympei, Assistant Teacher jong ka Mynken Christian Government Upper Primary School, Bhoirymbong lem bad ka Kong JM Sun, Head Teacher jong ka Umsning Lower Primary School, Umsning.
Ha kane ka sngi la pynkup burom ruh ïa ki samla kiba wan ha ka kyrdan ba hakhmat eh jong ka resol SSLC bad HSSLC 2023.
U Bah Mayralborn Syiem haba ai jingkren ha kane ka sngi, u la ai ka jingïaroh sha ka shlem treikam jong ka DSEO bad SDSEO ruh kumjuh kiba la shim khia ban pynlong ïa ka jingrakhe ban pynkup burom bad ithuh kyrpang ïa u synñiang u bynhei jong ki nonghikai ban pynsaphriang ïa ka jingnang jingstad bad ruh kiba dei ki nongtei ïa ka lawei jong ka Ri.
Ha kajuh ka por u la ai khublei kyrpang ruh sha baroh ki nonghikai kiba la ïoh ïa ki khusnam ha ka District level, ka State level bad ruh ha ka National level.
Kum ka kam nonghikai kam dei kaba suk, u Bah Mayralborn u la pynpaw ba u sngewthuh eh ïa ka jingeh kaba kum ki nonghikai ki ïakynduh, hynrei u la ai mynsiem ïa ki ba kim dei ban duh jingkyrmen lane ban ieh noh shiteng por bad ba kin ïai trei shitom ban ai ïa ka jingshakri lane ka jinghikai kaba paka tam sha ki khynnah skul khnang ba ka lawei jong ki kan long kaba phyrnai.
Ha kaba ïadei bad ki khynnah skul, u Bah Mayralborn u la kyntu ba kumba ki nonghikai ki dei ki kmie ki kpa ba ar, ki khynnah skul ki dei ban nang ban burom ïa la ki nonghikai kiba pynnang pynstad ïa ki.
Ha kajuh ka por u la kyntu ruh ba ki dei ban kiar lai lum lai wah na ki jingdih ba sniew, kum u duma, ka kyiad bad khamtam eh u drok uba la sdang ban kynrei bha ha kine ki sngi, hynrei ba kin phaikhmat beit thik ha ka pule puthi khnang ba kin poi sha ka thong jong ka burom lashai lashisngi.
Ha kane ka sngi la pynphuh pynphieng shuh shuh ïa ka jingrakhe lyngba ki jingrwai, ki jingshad bad ruh ki jingleh skit ba la ïashim bynta shit rhem da ki khynnah na ki skul bapher bapher ka Ri Bhoi District.
Ïa ka lympung jingïalang jong ka North-Eastern Skill & Entrepreneurship Conclave, ba la tip kum ka ‘Manthan2023’ la plie da U Rajeev Chandrasekhar, Myntri khynnah ba peit ïa ka tnad Skill Development & Entrepreneurship bad Electronics and Information Technology, bad U Rajkumar Ranjan Singh, Myntri khynnah ka tnad State for Education bad External Affairs.
Kane ka lympung ka la pynlong naduh ka 1 tarik haduh 3 tarik u Nailur ha Srimanta Sankardev Kalakshetra ha Guwahati, Assam, kane ka lympung ka long kum ka rynsan ban ïoh ïa ka jingïatreilang bad ka jingïawanlang ban pynïaid ïa ki kam kiba ïadei bad ka jingpynjanai ïa ki sap ki phong bad ka jingpynshlur ïa ki nongseng kam lajong ha ka thaiñ Shatei -lam -Mihngi ka ri India.
Ka jingthmu jong kane ka lympung ka long ban lum lang ïa baroh ki tnad bad ki shnat ba ïadon bynta ha kane ka liang, kynthup naduh ki Myntri sorkar, ka sorkar jylla, ki stad ha ka thoh ka tar, ki kynhun kiba mih khmat ïa ki karkhana, ki jaka pule, ki nongthaw aiñ, ki tnad Corporation, bad ki nongïoh myntoi, ba kin ïoh ban ïakren bad ïaphylliew jingmut ha kaba ïadei bad ki sap ki phong bad kumno ban kyntiew ïa ka seng kam-seng jam ha ka thaiñ Shatei -lam -Mihngi.
Shuh shuh ka jingthmu jong kane ka long ban ïoh ban ïathir ïatai halor ki mat ba kongsan: (1) Ban sam jingtip bad pynsngewthuh shaphang ka thong ne ka jingïohi jngai jong ka Ministry of Skill Development & Entrepreneurship (MSDE) na ka bynta ka thaiñ Shatei -lam -Mihngi, la ban jur ruh halor kumno ban kyntiew ïa ka seng kam-seng jam bad ban nang kham pynbha shuh shuh ïa ki sap ki phong bad ha kajuh ka por ban pynkhlaiñ ïa kane ka bynta ha baroh ki liang (2) Ban ïakren shaphang ki jingmyntoi jong ka bhah ba kyrpang jong ka MSDE na ka bynta ka thaiñ Shatei- lam- Mihngi  (3) Ban nang pynkhlaiñ shuh shuh ïa ka jingïatreilang lang ha ka thaiñ, ban wan rah ïa ki lad bad treikam katkum ki buit bathymmai, bad ban prat lynti ruh na ka bynta ban nang kyntiew shuh shuh ïa ka seng-kam seng jam bad ka jingpynjanai ïa ka sap-ka phong jong ki briew ha ka thaiñ Shatei -lam -Mihngi.
Ha kane ka lympung la kren shaphang ka jingtreikam ba radbah jong ka MSDE na ka bynta ki kam bad kiba ïadei bad ka jingkyntiew ïa ki sap ki phong bad ka seng kam-seng jam, da kaba kham phai khmat khamtam ha ka liang ban pynkup bor ïa ki samla jong ka thaiñ lyngba kine ki thup treikam ba ïahap bad kane ka liang.
Shuh shuh, la kren ruh shaphang ki bynta kiba ïar ha kaba ïadie bad ka seng kam-seng jam, kaba kynthup naduh ka jingkyrshan pisa, ka jingplie lad plie lynti ïa ki lad kamai-kajih, bad ka jingmih jong ki kam-ki jam kiba dang seng thymmai ha ka thaiñ Shatei -lam -Mihngi, da kaba buh ïa ka thong ban wan rah ïa ka jingïatreilang bad ka jingïasnohkti hapdeng kiba ïadon bynta ha ka kam khnang ba ka jingseng kam-seng jam ka long kaba skhem.
Ha ka sngi ba nyngkong jong ka lympung jingïalang, ka MSDE ka la pyllait paidbah ïa ki lai tylli ki Skill Training Program ne ki prokram ai jinghikai ban nang pyntbit shuh shuh ïa ka kam ha ka liang ka jingshna ïa ki kali ilectric kiba sniew, ban ai jinghikai ïa ki briew kumno ban long ki nongpyndait ïa ki Solar Panel, kum shi bynta jong ka jingïatreilang hapdeng ka Indian Institute of Entrepreneurship (IIE) bad IIT Guwahati.
Haba shim kyllum lang, ka lympung jingïalang jong ka Manthan Conclave ka pyni ïa ka jingtreikam ban kyntiew ïa ki sap-ki phong bad pynshlur ïa ka seng kam-seng jam lajong ha ka thaiñ Shatei -lam -Mihngi jong ka India lyngba ka jingïatreilang, ka jingïasam jingtip, bad ka jingwad ïa ki lad ki lynti kumno ban ïoh ïa ki buit treikam thymmai.
Ka jingïalang ba nyngkong jong ka ‘Play to Learn’ Summit la dep ban pynlong da kaba jop ha Shillong mynta ka sngi, kaba pyni ïa ka bynta ba kongsan jong ka jingïalehkai na ka bynta ban tei ïa ka jingim ba pura jong ki khynnah.
Ïa kane ka jingïalang la pynlong da ka sorkar Meghalaya, Meghalaya Early Childhood Development Mission (MECDM) bad ka Meghalaya Health Systems Strengthening Project (MHSSP) ryngkat ka jingïatreilang bad ka Sesame Workshop India Trust ryngkat ka jingkyrshan jong ka SBI Foundation bad ka Indian Institute of Banking & Finance.
Ka sorkar Meghalaya ka la wanrah ïa ka jingtreikam jong ka Early Childhood Development Mission (MECDM), kaba long ruh ka sienjam treikam eh kaba nyngkong ha ka ri.
Ka thong kaba ha khmat jong kane ka sienjam treikam ka long ban pynlong ïa ki khynnah kiba biang pura da kaba ai ïa ki jingkyrshan kiba donkam ha ka jingim khynnah jong ki: naduh ka por ba dang pun ïa ki haduh ba kin da dap phra snem ka rta.
Ki nongïoh myntoi kiba lah ban ïoh myntoi na kane ki long kito kiba sumar ïa ki khyllung, ki khyllung kiba naduh ka 0 haduh 8 snem ka rta (kynthup ruh ïa kito kiba don jingduna ha ki dkhot met) ki longkmie ba armet bad kiba dang ai buiñ.
Kane ka Mission kan pyrshang ban pynkylla ïa ki Anganwadi Centers sha ki ECD Center khnang ba lah ban ai jingkyrshan ba pura ïa ki khynnah, kynthup naduh ka jingai ïa ki jingbam batei, ka jingïairap ban hikai ïa ki na ka bynta ba kin heh kin san pura, ba kin ïoh ka jingmut jingpyrkhat kaba khlaiñ bad nang ban tip kiei ba kiei ba ki dei ban leh ha kaba ïadei bad ki para briew bad ha kaba ïadei bad ka jingsngew jong ki, bad kumno ba kin lah ban tip shaphang kiei ki jingdonkam ba kin lah ban leh bha ha skul bad ha ka jingim.
Shuh shuh, ka don ruh ka sienjam treikam ka ban phai khmat ruh sha ki bynta ban wan rah ïa kiei kiei kiba ïadei bad ka ECD ba lah ban leh ha shong ha thaw bad ha ki ïing ki sem.
Ki lah ban long ba, ki seng ïarap lade jong ki kynthei bad ïa ki kpa ba kin ïoh ïa ki jinghikai khnang ba ki lah ban long kum ki nong-ai jingïarap sha ki nongpeit ïa ki khynnah bad ba kin lah ruh ban hikai ïa ki nongpeit ïa ki katto katne ki bynta ba ki lah ban leh ha ïing ban kyntiew ïa ka jingsngewthuh jong ki khynnah ïa ki phang bapher bapher bad ban tei ïa ka khynnah ha ka rukom kaba pura.
Kawei na ki kompany ba paw nam bha ha ka liang ban ai jingshakri ha ki Telecom, ka Vi ka la pynmih sa ïa kawei pat ka sienjam treikam ha ka sien kaba nyngkong kata ka ‘Choice’.
Ka Vi ka ailad ïa kito kiba pyndonkam da ka Postpaid ba kin ïoh ïa ka mon ba laitluid ban jied ïa ki jingmyntoi kiba ïahap bad ka jingim jong ki la ka long ha kaba ïadei bad ki jingpynbyrngia ne Entertainment, ka bam ne Food, ban leit jingleit ne Travel, bad ka jingshngaiñ ha ka jingpyndonkam ïa ki mobile ne Mobile Security.
Ki nongpyndonkam ïa ka Vi kin ïoh lad ruh ban ïoh ïa bun kiwei pat ki jingmyntoi kum ki Vi Games, Vi Music, Vi Jobs & Education, Vi Movies & TV.
Shuh shuh ka Vi Max kaba long ka Postpaid Plan ka wan rah sa ïa kiwei pat ki jingtyrwa ba kham pher kum ka Set Your Own Credit Limit bad Priority Customer Service.
Da ka jingthmu ban nang kham pynkup bor shuh shuh ïa ki nongpyndonkam ïa ka Postpaid, ka Vi ka dei ka kompani Telecom ba nyngkong ban wanrah ïa kum kine ki sienjam treikam kaba ailad ïa ki nongpyndonkam ïa ki Postpaid ba kin ïoh ban jied ïa ki jingmyntoi kiba bun kiba ïahap ruh bad ki.
Hapoh jong kane ka jingtyrwa kaba thymmai, ki nongpyndonkam ïa shimet ïa ka Vi ne Vi Individual bad kiba pyndonkam Postpaid baroh shi ïing ne Family Postpaid ki lah ban jied ïa bun ki jingmyntoi na kine ki thup ba bun katkum ka jingkwah jong ki – (i) Entertainment, (ii) Food, (iii) Travel, (iv) Safety of Smartphone na ka bynta ban wan rah ïa ka jingshngaiñ bad ban pynsuk ruh ïa kiba pyndonkam ïa ka phone.
U CMO jong ka Vi, u Avneesh Khosla u ong, “Ka Vi Max ka dei ka sienjam kaba khraw kaba ngi shim ha ka jingïaid lynti jong ngi ban trei radbah bad wan rah ïa ki buit treikam ba thymmai bad kiba long ruh kiba ïahap bad ki nongpyndonkam ïa ka.
Katba ngi ban wanrah ïa kane ka sienjam treikam ka ‘Choice", ngi la pyrkhat ruh shaphang ki lad ki lynti ba lah ban ïoh na ka bynta ki Postpaid Plan.
Ka Vi Max kam dei tang shaphang ka Connectivity hynrei la saiñdur ïa ka da ka jingthmu ba ka lah ban pynkup bor ïa ki nongpyndonkam jong ngi ba ki lah ban jied ïa ki bynta bapher bapher kiba lah ban biang tam khnang ba yn lah ban ïoh ïa ka jingpyndonkam ha ka rukom ba bha tam ka ban ïahap ruh bad ka jingpynlut jong ki ïa ka pisa.
Da kaba wan rah ruh ïa ka OTT Subscription, ka jingbuh ïa ki lada ïada ba skhem, bad ka jingïoh lad ban treikam katkum ka rukom im jong ki, ngi la lah ban wan rah shisha ïa kita ki lad ki lynti kiba ïahap bad ka jingim kaba ïadei ki nongpyndonkam ïa kine ki jingshakri ha kine ki sngi ba mynta.
".
Ka seng BJP kaba bat ïa ka jingsynshar ha Tripura ka la jop kput ïa ka ilekshon shiteng samoi sha ki ar tylli ki Assembly konstitwensi ha ka jylla hynnin ka sngi.
Kane ka seng ka la ïohbat biang ïa ka jingsynshar ha Dhanpur konstitwensi bad knieh ïa ka jingsynshar ha Boxanagar konstitwensi na ka seng CPI(M) na ka bynta ban nang pynbun shuh shuh ïa ki dkhot sha ka 33 ngut ha ka kynhun jong ki 60 ngut ki dkhot ha Assembly.
U Taffajal Hossain jong ka seng BJP u la pynrem ïa u Mizan Hossain jong ka seng CPI(M) da 30,237 vote ha Boxanagar.
Kumjuh, u Bindu Debnath jong ka seng u la pynliem ïa u Kaushik Chanda jong ka seng CPI (M) da 18,871 vote ha Dhanpur.
Kum shibynta ban ai ka jingshakri ïa ki paidbah nongleit nongwan sha ki jaka kiba ki thmu ban leit la ka long hajan lane sha jngai, uwei na ki ’riew rangbah ka jylla ïa uba la tip kyrteng kum u Bah Donboklang Dohling u la sdang ïa ka kam shakri paidbah kaba la ai kyrteng kum ka Designated Driver Shillong ka ban ai jingshakri ïa ki paidbah da kaba wan shaw ïa ki na ki jaka kiba ki don bad leit buh sha ki jaka kiba ki thmu ban leit kiba donkam ïa ki nongñiah kali.
Ha katei ka sngi la plie paidbah ïa katei ka Designated Driver Shillong da u Myntri ka sorkar jylla, u Bah Alexander Laloo Hek ha ka 8 tarik mynta u bnai ha Shillong Press Club.
Haba kren sha ki lad pathai khubor, u Bah Donboklang Dohling uba dei u Proprietor & Chief of Operations Designated Driver Shillong, u la ïathuh ba ïa katei ka Designated Driver Shillong ka dei ba la peitngor ruh da ka tnad pulit bad ki bor synshar distrik khnang ba ki nongñiah kali kiba la ithuh kin pyntikna ba ki nongleit jingleit kin don hapdeng ka jingshngaiñ ha ka leit ka wan.
Na ka liang u Bah Hek u la ai khublei ïa u Bah Donboklang uba la wanrah ïa katei ka lad kamai ka ban ai jingïarap ïa ki samla ha ka ïoh kam ïoh jam khamtam lei lei ha kane ka por kaba mynta ba kyrduh kam kyrduh jam.
“Ka sorkar kam lah ban ai kam ïa baroh, kumta ka long kaba donkam ban don kum kine ki lad ai kam ai jam bad kum ki briew kiba long kum u Bah Donboklang ki ban thaw ïa shibun tylli ki lad ai kam ai jam", la ong u Bah Hek.
U Bah Hek u la ong ba kane ka lad jingshakri paidbah kan ai jingïarap shikatdei eh ïa ki paidbah ym tang ïa kiba sah ha Shillong hynrei kiba sah kham pajih na sor ruh kumjuh.
U Bah Donboklang u la ong ba katei ka Professional Designated Driver Services kan pynbiang ïa ki nongñiah kali bad kitei ki nongñiah kali kin leit sha ki jaka kiba ki paidbah ki don.
Katei ka Designated Driver Shillong kan treikam baroh 24 kynta bad ki paidbah ki lah ban phone ha une u nombar 923341541 bad ka dor ka long T.
600 ha ka jingjngai kaba 8 kilomitar.
Kawei ka liengsuiñ Co.
777 ba la pyniaid da ka tnat Pakistan International Airlines Corp.
ka la shah bat bad pynsangeh noh ha Kuala Lumpur ha ka 29 tarik u Jymmang namar ka jingsah ram jong katei ka kompeni, ha kaba ia kitei kiba shong baroh la hap ban phah kit noh da kawei pat ka liengsuiñ na katei ka jaka ba shah bat ban leit poi sha ka jaka ba ki mut ban leit hiar.
U nongrah ktien ka PIA, Abdullah Hafeez Khan u la iathuh ba ka ïingbishar jong ka Malaysia ha katei ka sngi ka la bthah ban pynsangeh bad ban bat noh ia katei ka liengsuiñ.
Kumta u Khan u la ong ba ka PIA kan pyrshang shitom ban ioh pyllait noh kloi ia katei ka liengsuiñ bad la iathuh ruh ba katei ka pisa ba sah baroh la dep ban siew noh.
Ka long ruh ka sien kaba 2 hadien ki 2 snem ba la leit ba ka liengsuiñ jong katei ka tnat kan shah bat ha katei ka ri jong ka South Asia.
Katba, na ka liang jong ka AerCap Holdings NV, kam shym la pynphai ktien ne ai jubab halor katei ka jingkren jong u Khan haba iadei bad ka jingpyllait noh ia katei ka liengsuiñ.
Ka PIA ka la mad ia ki jingeh kiba khraw haba iadei bad ka ioh ka kot jongka hadien ba ka European Union ka la khang pyrshah ia ka ban treikam hapoh jong u snem 2020 namar ka jinglap ia ki license thok jong ki nongñiah ‘Pilot’.
Uwei u Lot Mondol uba trei ha Land Records Branch jong ka GHADC u la shah ujor ejahar halor ka jingkynnoh ba u la ai ïa ka kot jaka ba be-aiñ sha uwei u Idris Ali haba ïadei bad ka jaka kaba long trai da 3 ngut ki briew ha ka shnong Asikandi, West Garo Hills.
Ïa katei ejahar la ujor da u Nurul Islam, uwei na ki trai jaka pyrshah ïa u nongtrei ka GHADC, u Rashidur Islam ha thanat Phulbari.
Katba 2 ngut kiwei pat ki trai jaka ki kynthup ïa u Aziar Rahman bad ka Asma Bibi, kiba na ka shnong Asikandi.
Katkum ka jingïathuh u Islam, la ai ïa kawei ka kot jaka be-aiñ ha ka kyrteng u Idris Ali sha u Rashidur Islam haba ïadei bad ka jaka kaba long trai da ma u bad 2 ngut kiwei pat.
U Islam u la kam ba katei ka ‘patta’ be-aiñ la ai ha ryngkat ka ‘Sale Deed’ kaba thok ba la thoh ha ka ktien Bengali ha u Lber, 1982.
Ha ka ejahar, u Islam u la kdew ïa katto-katne ki daw balei ba katei ka ‘Sale Deed’ kam long kaba shisha.
“Ïa katei ka ‘Sale Deed’ la thoh da u (L) Mozial Hoque Master.
Hynrei u pyrsa kurim jong u – Baharul Ulam Sarkar u la kyntait ha ka jingïalang ba dang shen ha ka Panchayat ba ka jingsoi ha ka ‘Sale Deed’ kam ïasyrïem bad jong u kpa jong u.
Sa kawei ka long ba ïa katei ka ‘Sale Deed’ la thoh ha ka kot ‘A4’ ka bym pat shym la don ha u snem 1982," ong u Islam.
U Islam u la kdew ruh ba katkum ka ID thep ‘vote’ jong u, u Idris Ali, uba la dep thied ïa ka jaka na u kpa jong u un dang don dang 13 snem ka rta ha u snem 1982, (u dang hapoh 18 snem ka rta bad um pat lah ban thied jaka).
U Islam u la kam ruh ba ki don ki kot ki sla kiba pyni ba u kpa jong u, u la thied ïa katei ka jaka ha u snem 1986 bad buh jingkylli kumno la die sha u Idris Ali ha u snem 1982, 4 snem hashuwa.
Na ka liang ki nongshong shnong ka Phulbari bad Bhaitbari dang shen ki la pyrshah ïa jingwan shimti jong u Rashidur Islam kum u Lot Mondol na bynta katei ka thaiñ halor ka jingkynnoh ba la ju bna ïa u ba u donkti ha ki kam be-aiñ.
Ïa ka jingujor la phah sha u Deputy CEM ka GHADC, u Nikman Ch Marak, bad ka la mih ruh ha ki lad pathai khubor.
Ki ar shaka ki la mih ban kamai ha kylleng ka nongbah Shillong, hynrei ka Sorkar kam pat lah ban ai jingkheiñ katno tylli ki ar shaka kiba la dep ban pynrung kyrteng.
Ki ar shaka khamtam ki scooty ki la mih ban kamai na ki jaka paidbah kum na Motphran, Khyndai Lad, Malki Point, bad kiwei kiwei ki jaka ban kit ïa ki nongleit nongwan kiba donkam kyrkieh ban poi sha ki jaka ba ki thmu ban leit khamtam namar ba jur eh ka dheng kali.
Haba kylli na ki bor ba dei khmih shaphang ki ar shaka kiba la ïoh permit ban kamai, kim pat lah ban ai jingkheiñ.
Ha ka jingshisha, ki ar shaka kiba kamai ki dei ban pynrung kyrteng bad kamai katkum ka Meghalaya Taxi Aggregator Operational Rules, 2020.
Ha ka jingshisha, ka Sorkar ka la dep buh dor ïa ka bai kali lada shong da ki ar shaka bad ka dor ka dei T.
10 shi kilometre, bad lada shong tam sa shi kilometre, hap siew tam sa T.
5 kaba mut ba lada shong 2 kilometre, ka dor ka long T.
15.
Ka Kynhun Myntri ka la dep mynjur  ïa ki ar shaka kiba ju kamai khlem siew khajna sha ka Sorkar ba kin kamai da kaba siew ïa ka bai laisen bad bai permit sha ka Sorkar, bad kine ki ar shaka kin ngat ha ka kyndon aiñ “Meghalaya Taxi Aggregator Operation Rules, 2020.
"Na ka bynta kawei ka ar shaka, u nongñiah un hap ban siew kum ka bai laisen kaba long T.
700 shisnem, katba ka bai permit ka long T.
200 shisnem lada ki kamai tang ha ki jaka kiba la batai lypa kum ha nongbah ne district, hynrei lada kamai ha baroh kawei ka Jylla, ka bai laisen ka long T.
1300 bad ka bai permit ka long T.
200.
Ka dor kaba dei ban oh lada shong da kine ki ar shaka ka long T.
10 man ka 1 km.
Yn kheiñ tam sa T.
5 man lada shong tam ïa ka shi kilometre, bad lada kiba shong da ka ar shaka ki phah ap ïa u nongñiah, ka bai phah ap ka long T.
4 tyngka man ka 5 minit.
Kine ki ar shaka kiba kamai ki dei ban don GPS, hap ban pynrung kyrteng bad ka tnat Transport, ban dei ban pyni kyrteng jong ki nongñiah na ka bynta ka jingshngaiñ ki nongshong ar shaka.
U nongtrei mon sngewbha, u Nilberth Ch Marak u la buh ïa ka jingujor ha Meghalaya Lokayukta, pyrshah ïa ki ophisar ka tnad PHE ha Williamnagar halor ki jingbym biang hapoh ka tnad.
Ïa katei ka jingujor la ujor ha ka Sngi Thohdieng pyrshah ïa u Executive Engineer, Sujeet P.
Marak lem bad 3 ngut kiwei pat- Junior Engineers: Salseng M.
Sangma bad Roshan T Sangma bad Superintendent Engineer, Simsanggre Circle, Saljrang Sangma.
Halor kane, ka jingtohkit kan sa sdang hapoh ka jingkhmih u A.
K.
Sangma, MPS (Retd) bad u dkhot ka Inquiry Wing, Meghalaya Lokayukta bad yn sa aiti ruh ïa ka kaiphod hapoh 3 bnai.
U President ka United States, u Joe Biden ha ka Sngi Palei u la kyllon hapdeng ka jingleit jong u sha ka sngi ba kyrpang jong ka tnat liengsuiñ ka United States kaba la pynlong hapoh Colorado.
Hynrei tang mar ia khie naba kyllon, u Biden u la pynpaw ba um shym la mynsaw ne shitom eiei na katei ka jingjia ha katei ka sngi bad tang hadien khyndiat por ruh u la kren biria noh shaphang katei ka jingkyllon jong u.
U Biden, u la don 80 snem ka rta bad ha katei ka sngi u la ai jingkren sha katei ka tnat shipai bad u la ioh ruh ban khublei kti bad ki pulit kiba dang don hapoh ka jingpyntbit bad hadien kata u la iaid biang noh sha ka jaka shong jong u kaba u la kyllon hangta.
Dei ki dkhot jong ka tnat shipai liengsuiñ kiba la iarap ban pynieng ia u ha ka por ba u kyllon ha katei ka sngi.
Hynrei u Biden u la pynpaw ba um shym donkam jingiarap eiei shuh nadien ka jingiarap pynieng jongki na katei ka jaka ba u kyllon.
Hynrei hadien ba u la khie nangta, u Biden u la kdew ia kawei ka byrni shyiap kaba don hajrong stage bad kaba u kum ioh lymbup bad dei na katei ka daw ruh kaba pynlong ia u ban ur bad kyllon.
Ki heh kiba iadon lang ha katei ka sngi ki la pynpaw ka jingsngew synei haba ki iohi ia u President ba un leit ur bad kyllon kumtei ha katei ka sngi namar katkum ha ki rta jong u, ka long ruh kaba ma ban ur bad mad ia kum kitei ki jingjia watla ki long kiba rit bad ki bym da ktah.
Naba ki ong ruh ba ka jingshaniah jong ki, ka long tang ha u hi ba un dang bat biang ia ka shuki President tad haduh u Kyllalyngkot jong u snem 2029.
Ka United States ha ka Sngi Balang, ka la pynbna biang ia ka song jingiarap da ki tiar iakhun ba la poi kumba $300 Million ia kiba yn phah sha Ukraine khnang ba ka tnat shipai Ukraine kan lah ban iakhun pyrshah ia ka Russia katba ka thma ka nang jur bad nang rhem ha kane ka por.
Ka tnat iada jong ka US ka la iathuh ba da katei ka song jingiarap kaba thymmai ha kane ka kynti, baroh ki song jingiarap ba ka US ka la phah sha Ukraine naduh ba sdang ka thma ha u Rymphang jong u snem 2022, ka la kot ia ka $37.
6 Billion baroh.
Kumta la ong ba ka United States kan nang bteng ia ka jingiatrei lang bad ka jingai jingkyrshan ia ki para marjan ri naka bynta ban ioh phah ia ki lad jingiarap sha ka Ukraine khnang ba ka Ukraine kan long kaba bit bad kot bor ban iakhun pyrshah ia ka Russia.
Shuh shuh ruh la ong ba ka United States ka la lam khmat ia kiwei ruh ki ri ba kin phah ia ki jingiarap sha ka Ukraine da kaba phah ia ki tiar siat bad tiar iakhun kum shi bynta ban ai jingkyrshan ia ka Ukraine hapdeng ka jingiakhun thma jongka pyrshah ia ka Russia.
Katei ka jingiarap na ka US ha kane ka kynti, ka long ruh ha kum kane ka por katba ka Ukraine ka dang pynkhreh ban iakhun shitom ban iada ia la u jong u pud- u sam na ki kti jong ka Russia khamtam ha ki bynta East bad South jong ka Ukraine, kiba ka Russia ka pynjur ia ka jingthombor.
Katei ka song ba $300 Million na ka US, ka kynthup ruh ia ki kuli na ka bynta ki Patriot Air Defence System, ki ‘namding AIM-7, ki Avenger Air Defence System bad ki ‘namding Stinger.
Hadien ka jingphla jong u Dinesh Gope, uba long u nongïalam jong ka seng People’s Liberation Front of India (PLFI) ha ka por ba ka la don ka jingtohkit, ka kynhun National Investigation Agency, ha ryngkat ka jingïatreilang bad ki pulit jong ka Jharkhand Police, ki la ïohlad ban kurup biang ïa kiba bun ki tiar pynbthei, ki tiar siat bad ki kuli ïasiat na ki lai tylli ki distrik jong ka Jharkhand.
Ka jingïohlum jingtip na u nongïalam jong ka kynhun PLFI kaba long ka kynhun jong ki lehnoh Naxal, uba dang don mynta ha kti jong ka kynhun NIA na ka bynta ka jingshah tohkit ha ki phra sngi naduh ba u la shah kem ha ka 21 tarik, Jymmang, ka la ïarap ïa ki kynhun wadbniah ba kin pynlong ïa ka jingleit khynra sha Jhariatoli, Garai, kiba hap hapoh ka jingkhmih jong ki pulit ka Rania kaba don ha Khunti distrit ha ka lah sngi u Blei ha kaba la ïoh ban kurup ïa 62.
3 kilo u Gelatin bad kumba 732 song ki kuli ïasiat jong ka 5.
56 mm.
Ha kane kajuh ka sngi, kawei ka pistol, 11 song ki kuli ba 5.
56 mm bad kumba 30 song ki kuli jong ka suloi 303 la ïoh ban kurup na ka shnong Kisni kaba don ha ka thaiñ Kamdara jong ka Gumla distrik.
Kham hadien, ha ka sngi ba-ar ruh, ar tylli ki bom IED la ïoh ban kurup na ki khlaw ba long lum jong ka Mahuatoli, kaba hap hapoh ka jingkhmih jong ki pulit ka Mahabuang kaba don ha Simdega distrik da ka kynhun NIA bad ka kynhun pulit jong ka jylla.
Ha ka taïew ba la lah ha ka sngi Thohdieng ka kynhun NIA ha ryngkat ki pulit jong ka Jharkhand ki la ïoh ban kurup ïa shibun ki tiar ïasiat na kawei ka khlaw kaba rben kaba don ha ka thaiñ Kamdara jong ka Gumla distrik kaba don ha Jharkhand ha kaba ïadei bad ka jingpynlong ïa ka jingleit khynra na ka jingpynlong ïa ka jingtohkit ha kaba ïadei bad ka jingdon jong ka jingthong pisa jong ka seng PLFI halor ki kam pyntriem.
Kumba la ïathuh ka tyllong khubor kaba la wan na ka kynhun NIA la ong ba ka jingïoh kurup ka kynthup ïa 1245 song ki kuli ba 7.
62 MM bad 271 song ba 5.
56 MM.
Ïa kine ki tiar siat ba la ïoh ban kurup ha Siksohara, Nalanda (Bihar) ha ki ar snem ba la leit.
Ka Manipur unit jong ka seng Shiv Sena, ha ka 1 tarik mynta u bnai ka la ai jingmut ïa ka sorkar Jylla bad kumjuh ruh ïa ka Porkar Pdeng ba ki dei ban pynkut noh ïa ka soskular sangeh ïasiat (suspension of operations) bad ki kynhunj kieng atiar kiba na ka jaitbynriew Kuki.
Na ka liang ki nongïalam ka Manipur Shiv Sena ki la ong ba ka jingpynkut ïa ka soskular bad ki kynhun kieng atiar ka long kaba donkam kyrkieh na ka bynta ban wan rah biang ïa ka shong suk shong saiñ ha ka jylla Manipur.
Ïa katei ka jingai jingmut jong ka seng la pynbna da u president ka Manipur unit jong ka Shiv Sena – M Tombi Singh ha ka jingïalang bad ki lad pathai khubor ba la pynlong ha nongbah Imphal.
Ha ka jingïalang, na ka liang u nongïalam ka Manipur Shiv Sena u la kyntu ruh ïa ki kynhun kieng atiar kiba na ka jaitbynriew Kuki ba kin pynsangeh noh ïa ki kam thombor pyrshah ïa ki paid Meitei.
Na ka liang u Tombi u la ban khia ruh halor ka mat kaba ïadei bad ki sienjam kiba ka sorkar ka dei ban trei tyngeh pyrshah ïa ki dkhot seng kieng atiar kiba la donkti ban thombor pyrshah ïa ki paid Meitei kiba shong ba sah ha ka jylla Manipur.
Ha ka jingïalang, na ka liang u Tombi u la pyntip ba shen ka seng kan sa phah da ka dorkhas sha ka President bad kumjuh ruh sha u Myntri Rangbahduh jong ka ri India.
Ki pulit ha Jammu & Kashmir ha ka sngi Palei ki la ong ba ki la lah ban pynpulom ïa ka jingthmu pyntreikam jong ka kynhun khaïi drok ha ka jylla bad arngut ki dkhot jong ka kynhun ki la shahkem ha ryngkat 22 kilo u jingdih pynbuaid uba la kot sha ka T.
150 klur ha ka ïew bar ri.
Katkum ka jingïathuh jong ka tyllong khubor kumba la kren da ki heh pulit, la ong ba arngut ki dkhot jong ka kynhun runar kiba dei ki nong Punjab ki la shahkem noh hajan ITI Sunderbani ha ka sngi Balang.
“Ka kynhun wad bnaih ka la ïoh jingtip shaphang ka jingïaid lynti jong kine ki arngut kiba la wan na Rajouri ban poi sha Jammu ha ka kali ha ka sngi Balang janmiet," la ong u Senior Superintendent of Police jong ka Rajouri u Amritpal Singh ha ka jingïakren bad ki nongthoh khubor.
“Kum shi bynta ban pynsted ïa ka jingpyntreikam ha kaba ïadei bad ka khubor ba la ïohpdiang, ki kynhun pulit ki la  long adkar na ka bynta ban pynlong ka jingkhmih bniah ha baroh ki bynta jong ka distrik bad buh ruh ïa ki Checkpost na ka bynta ban ïohkem ïa ki," la ong u Singh.
Ïa katei ka kali jong kitei ki briew la ïoh ban bat da ki pulit ha ka Checkpost jong ki kaba don hajan ITI Sunderbani ha ka surok bah Jammu-Rajouri.
Ha ka por ba la pynlong ïa ka jingkhmih bniah na ki bad ïa ka kali jong ki, ki kynhun pulit ki la lap ïa u Heroin ba 22 kilo, la ong u SSP.
Ïa kine kiba la shahkem la tip kyrteng kum u  Onkar Singh bad u Shamsher Singh, kine baroh arngut ki dei ki nongshong shnong jong ka Gurdaspur distrik kaba don ha Punjab, la ïathuh ki pulit.
Ka la don ka jingbuh jingujor pyrshah ïa kine baroh arngut bad ka jingtohkit ha kaba ïadei bad ka jingjia ka dang ïai bteng, la bynrap ki pulit.
“La khmih lynti ba nangne shakhmat yn sa nang ïohkem shuh shuh ïa kiwei pat hadien ka jingtohkit," la ong u SSP, ha kaba u la bynrap shuh shuh da kaba ong ba kane ka jingkem ïa kine ki runar mynta ka long ka jingjop kaba khraw ha kaba ïadei bad ka jingpynpulom ïa ka jingpyntreikam jong ki halor ki jingdih pynbuaid.
Ki heh pulit ha Jammu & Kashmir ha ka sngi Palei ki la ong ba ki la don kumba 217 ngut ki nongkhaïi druk kiba la shahkem bad ki jingdih pynbuaid kiba la kot sha ka palat T.
7 klur la ïoh ban kurup haduh mynta.
Ka tyllong khubor ka la ïathuh shuh shuh ba ki pulit ki la ong ba kum shi bynta ban pynpulom ïa ka jingpyntreikam ha kaba ïadei bad ka jingkhaïi drok, ki pulit jong ka Baramulla ki la buh jingujor halor 144 tylli ki jingjia kiba la shah pynngat halor ka Narcotic Drugs and Psychotropic Substances (NDPS) Act ha ki san bnai jong une u snem.
Ka Khasi Hills Autonomous District Council (KHADC) ka la pynmih da ka byrta ban pyntip ba ki don bun bah ki ‘riew paidbah kiba la pynkylla ïa ka jait jong ki bad ban shim da ka jait ka kur Khasi da kaba pyndonkam da ka ‘Affidavit’.
Ha u kyrwoh khubor, u Registration Authority ka KHADC, u la ong ba ka kyndon 12 jong ka Khasi Hills Autonomous District (Khasi Social Custom of Lineage) Act, 1997, ka khang ban pynkylla ïa ka jait bad ban shim da ka jait ka kur Khasi khlem da ïoh shwa da ka jingthoh na u Registration Authority bad Executive Committee ka Khasi Hills Autonomous District Council.
Namarkata, ka Executive Committee ka la pyntip sha ki paidbah baroh ba mano-mano ruh kim dei ban pynkylla ïa ka jait jong ki bad ban shim da ka jait ka kur Khasi khlem da ïoh jingbit da ka jingthoh na u Registration Authority bad Executive Committee ka Khasi Hills Autonomous District Council katkum ki kyndon jong ka Khasi Hills Autonomous District (Khasi Social Custom of Lineage) Act, 1997.
Ha kajuh ka por, ka Executive Committee ka la bthah ïa baroh ki bor ba dei khmih kiba treikam hapoh u pud u sam jong ka Khasi Hills Autonomous District Council ba kim dei ban pdiang satia ïa ka jingpynkylla jait sha ka jait ka kur Khasi da kino-kino ki briew khlem da ïoh jingbit shwa da ka jingthoh na u Registration Authority bad Executive Committee ka Khasi Hills Autonomous District Council.
Ha ka sngi kaba khatduh jong ka jingleit jong u sha Manipur, u Myntri Sorkar Pdeng ba dei khmih ïa ki tnat Kam Pohïing bad Cooperation, u Amit Shah ha ka 1 tarik mynta u bnai u la ïakren bad ki lad pathai khubor ha nongbah Imphal.
Une Myntri u la kyntu ïa baroh ki bynta ka imlang sahlang ha Manipur ba kin pynthikna ïa ka jingïasuk, pynlong ïa ki jingïakren bad kyntiew ïa ka shongsuk shongsaiñ.
U la kyntu ïa ki nongshong shnong ba kin kyntait ïa ki khubor hamsaia bad ba kin pynthikna ïa ka shongsuk shongsaiñ.
Na ka liang jong ka Sorkar Modi, u la pynpaw ka jingsngewlem ïa ki longïing jong kito kiba la duh ïa la ka jingim ha ka jingïaumsnam ha Manipur.
U myntri u la ong ba hapoh ka jingai jingïarap pisa, ka Sorkar Pdeng bad ka Sorkar Manipur kin ai mar san lak tyngka lyngba ka DBT ïa ki bahaïing jong kito kiba la duh ïa la ka jingim ha ka jingïaumsnam.
U la ong ba na ka bynta ka jingïatreilang jong ki kynhun kiba pynthikna ïa ka shongsuk shongsaiñ ha Manipur, yn seng ïa ka Inter-Agency Unified Command hapoh ka jinglong khliehduh u Security Advisor – Kuldeep Singh.
U Myntri u la ong ba 6 tylli ki jingujor kiba kynthup ïa 5 tylli ki jingujor na baroh ki jingujor ba la ïoh pdiang bad kawei ka jingujor halor ka jingïasuhbuit ki dei ki ban buddien da ka kynhun ba kyrpang jong ka CBI.
Yn wad ïa ka daw jong kane ka jingïaumsnam bad yn leh da kaba tyngeh ban pynshitom ïa kito kiba donkti ha kane khnang ban lait na kum kine ki jingjia hadien habud.
U Myntri u la ong ba khnang ban pynthikna ïa ka jingbteng jong ka jingpynpoi ïa ki mar ba kongsan sha Manipur, ka Sorkar India ka la phah 30,000 metric ton u khaw ha ryngkat kaba dei ban ïoh.
Ha ryngkat kane, la pynbiang ruh ïa ki lad pynpoi ïa ki tyndong gas, ka petrol bad ki jhur.
U la ong ruh ba ïa ka jingpynpoi ia ki mar ba kongsan sha Manipur na kiwei kiwei ki bynta jong ka ri yn pynthikna da kaba thaw ïa ka rynsan kaba shipor ha steshon rel Khongsang.
U Myntri u la ong ruh ba ka jingai jingshakri ‘helicopter’ ba shipor ka dei kaba dang sdang na Churachandpur, Moreh bad Kangpokpi ban pynsuk ïa ka leit ka wan da kaba siew T 2000 shi khlieh ban pyndonkam ïa kane.
U la ong ba ïa kaba sah jong ka jinglut jingep na ka bynta kane yn bah da ka Sorkar India bad ka Sorkar Manipur.
U la ong ruh ba na ki 8 tylli ki kynhun nongai jingsumar ba la thaw da ka Sorkar India, 3 tylli ki kynhun ki la poi sha Manipur bad shen yn sa poi sa 5 tylli ki kynhun, kine ki kynhun kin pynbiang ïa ki lad ai jingsumar ha ki thaiñ Moreh, Churachandpur bad KangpokpiU Myntri u la ong ruh ban pynthikna ïa ka jingïaid beit ki eksamin bad ki lad ai jinghikai khlem kano kano ka jingthut na ka bynta ki khynnah pule jong ka Manipur, ki ophisar na ka tnat Pule Puthi jong ka Sorkar India, ha ryngkat ki ophisar ha ka Tnat Pule Puthi jong ka Manipur ki dang pynkhreh ïa ka rukom treikam ban pynbiang ïa ka jingai jinghikai, ki eksamin bad kiwei kiwei lyngba ki lad ‘online’ bad ba kane kan long ka ban pyndep ha kine ki ar sngi ban wan.
U la ong ba la pynbiang ïa ki lad ban leit mih hakhmat ka Ïing shari Manipur High Court na Churachandpur, Moreh bad Kangpokpi lyngba ki lad ‘online’.
U Myntri u la ong ba khnang ban pynthikna ka jingïaidbeit jong baroh ki jingpynbiang ha Manipur, ki ophisar ha ka kyrdan Joint Secretary na ka tnat Kam Pohïing jong ka Sorkar India bad san ngut ki ophisar ha ka kyrdan Director jong ki tnat sorkar bapher bapher kin don ha ka jylla.
U Myntri u la pyntip ruh ba ka jingpyrshang ïa ka jingker ia 10 km ki jaka khappud hapdeng ka Manipur bad Myanmar ka dei kaba la pyndep da ka Sorkar India, katba ka kam thep ‘tender’ ïa 80 km ka jingker ka dei kaba la pyndep bad ka jingleit peit bniah ïa ka jingker ha ki jaka ba sah ka dang ïaid shakhmat.
U la ong ba la shim ïa ki ‘biometric’ bad ki ‘eye impression’ jong ki briew kiba wan na kiwei kiwei ki ri khnang ba yn ym don mano mano ba lah ban pynshit ia ka jingïaumsnam ha kane ka thaiñ.
U Myntri u la ong ba kano kano ka jingpynkheiñ ïa ka soskular ‘Suspension of Operation’ ka dei ka ban pynbeit da kaba tyngeh bad yn kheiñ ba ka dei ka jingpynkheiñ ïa ka jingïakut, kito kiba don bynta ha kane ki dei ban bud ïa ki kyndon jong ka jingïakut.
U Shah u la ong ba kito kiba don ïa ki suloi ki dei ban leit buh ia kine bad ki pulit, yn leh da kaba tyngeh ïa kito kiba don ïa ki suloi haba pynlong ka jingwad kaba bniah da ki pulit.
U Myntri u la kyntu ïa baroh ki kynhun ha ka imlang sahlang ba ka la dei ka por ban wanrah ïa ka jingïasuk bad kyntiew ïa ka jingïadei kaba bha ha ka imlang sahlang.
U la ong ba baroh ki dei ban trei na ka bynta ka jingwanrah ïa ka jingïasuk bad ka jingpynthikna ia ka jinglong jingman kaba plie lad ïa ka jingïakren bad ka jingiasuk.
U Myntri u la ong ba ka jingïaumsnam hapdeng ki artylli ki jaitbynriew ka la sdang ha Manipur ha ka 29 tarik u Ïaïong.
U la ong ba ha kine ki 6 snem ba la dep, ka Manipur ka la lait na ka jingpakhang, ka jingkhang surok bad ka jingïaumsnam bad hapoh ka jingïalam jong u Myntri Rangbah Duh – Narendra Modi bad u Myntri Rangbah – N.
Biren Singh ka kor kaba ar bynta jong ka Sorkar Manipur ka la kot sha ka roi ka par ka bym pat ju ïohi ha baroh ki bynta jong ka jylla.
U la ong ba kine ki 6 snem ba la dep ki dei ki snem jong ka roi ka par bad ka shongsuk shongsaiñ ha ka histori jong ka Manipur.
La shim ia katto katne ki sienjam kiba kynthup ïa ka jingplie ïa ki jaka treikam jong ka Sorkar Pdeng ha ka thaiñ, ka jingkyntiew ïa ki jingdon jingem, ka jingwanrah ïa ka jingbei tyngka ha ki karkhana, ka jingpynkylla ïa ka Manipur sha ka jaka pdeng jong ki kam ïalehkai bad ki kam ai jinghikai ha ka thaiñ shatei lam mihngi lyngba ka jingïaid beit ïaid ryntih jong ki jaka ai jingpule.
U Myntri u la ong ruh ba ha kine ki sngi ba u la sah ha Manipur, u la ïakynduh ïa ki briew bapher bapher, ki jaka sah shipor jong ki shemlanot, bad u la ïakren ruh bad ki kynhun bad kito kiba mad ïa ki jingthombor ha Imphal, Moreh, Churachandpur bad Kangpokpi.
U Shah u la ong ba u la pynlong jingïalang bad ka kynhun Myntri jong ka jylla bad ruh ki kynhun longkmie.
Shuh shuh, u Shah u la pynlong jingïalang bad kumba 22 tylli ki kynhun na ka imlang sahlang jong ki Meitei bad kumba 25 tylli ki kynhun jong ki Kuki.
U la ïakren ruh bad ki riewshemphang, ki ophisar ba la shongthait bad ki briew bapher bapher ha kine ki ar sngi ba la dep halor ki lad ki lynti na ka bynta ka jingwanrah biang ïa ka jing jai jai.
La pynlong ruh ïa ki jingïakren bad ki nongïalehkai bad ki nongmihkhmat na ki kynhun saiñ pyrthei bapher bapher.
Ka tnad pulit ka East Khasi Hills ka la ong ba ka jingdon jong ki kali bad ki ar-shaka kiba shah tuh naduh u snem 2022 haduh mynta ka long 170 tylli.
Na kitei ki 170 tylli, 145 tylli ki kynthup ïa ki ar-shaka bad 25 tylli ki kali.
Ha kajuh ka por, na ki 145 tylli, ka tnad ka la lap biang ïa 33 tylli ki ar-shaka bad 7 tylli ki kali na ki 25 tylli kiba shah tuh.
“Ka jingshah tuh jong ki kali ka kham duna haba ïanujor bad ki ar-shaka.
Kane ka dei namarba ki lad jingïada ha ki kali ki la kham bha ha ka liang ki kor ka juk stad teknoliji ba mynta, kata naduh u shabi ba la pyndait ïa ki ‘chip’ bad kiwei-kiwei," la ong u SP (City), Bah Vivek Syiem ha ka Sngi Thohdieng.
U la ong ruh ba ka jingthmu jong ki runar khamtam haba ki tuh ïa ki ar-shaka, ka long ban leit na kawei ka jaka sha kawei pat bad ban ieh noh ïa ka mar ha kata ka jaka.
“Sa kawei pat ka daw haba ïadei bad ka jingshah tuh jong ki ar-shaka ka long ban die ïa ki sha Bangladesh namar ka jing-heh ïew jong ki (ar-shaka) ha katei  ka ri," u la ong.
U la ïathuh ruh ba ha u snem ba la dep, ka tnad ka la ïoh kurup palat 20 tylli ki ar-shaka ba la shah tuh ba kynthup ïa kito kiba na Assam.
Haba kylli, utei u heh pulit u la ong ba bun ki briew ki buh ïa ki ar-shaka jong ki ha ki surok – kiba long ki jaka ki bym shngaiñ.
“Kawei ruh ka long ba ki briew ki thied kali watla kim biang ki jaka pynïeng bad kumta kim banse ban shu pynïeng ïa ki ha surok," u la ong.
U la ong ruh ba ka jingbuh ïa ki kali ha surok ha kawei ka liang ka buh jingeh shi kat dei lada don ka jingjia pluh ïing namar ka shem jingeh bha ïa ki kali pynlip ding ban rung sha ki shnong ki thaw.
Na ka liang u Bah Syiem u la ïathuh ba sa kawei na ki daw jong ka jingshah tuh jong ki ar-shaka ka dei namar ka jingjyllei palat ki nongdih drok.
Haba kylli halor ki ‘High Security Registration Plate’ (HSRP), u la ong ba kim don ïa kino-kino ki tiar ba la pyndait ha ki (HSRP) kiba lah ban buddien haba shah tuh ki ar-shaka ne ki kali.
“Ki HSRP ki kam pher bad ka kham eh ban pyrthuh ban shna bad ka don ka dak jingshon (punching) ha kaba kiwei ki ‘number plate’ kim don," u la ong.
Shuh shuh haba kylli halor ki lad ki lynti kiba ka tnad ka ju pyndonkam ban buddien ïa ki ar-shaka bad ki kali ba shah tuh, u SP u la ong, “Ka ‘App’ ba ïadei bad ka ‘E-Challan’ ka ïarap bha ïa ngi.
Kano-kano ka kali kaba shah tuh yn hap hi ban pyndonkam bad haba pynlong ïa ka jingtalasi, bunsien ngi lap ba dei ki kali kiba shah tuh bad don ruh kito kiba wan shane na shabar.
"Kumban shu kdew hangne, ki pulit ki la kem ïa 31 ngut ki briew kiba donkti ha ki kam tuh kali.
Ha ka jingïaid lynti kum ka jaitbynriew Hynñiewtrep naduh ba sdang kynthong jong kane ka pyrthei ngi tip shai ba ngi long kawei ka jaitbynriew kumba ka jingrwai ba la rwai da u E Brektis Roy Wanswett u Khynriam u Pnar, u Bhoi, u War,  ngi dei u paid Khasi ba ïar.
Kynthup lang u Khasi Maram bad Khasi Lyngngam, lada ngi phai khyndiat shaphang ka jingïaid lynti jong ka jaitbynriew Hynñiewtrep naduh ka por ba ka jingsynshar Hima ka dang khlaiñ bad ka dang ïatylli mlon kawei ban pynlong ïa kane ka ka Ri Hynñiewtrep.
Hooid, lada ngin kyrtiang dien khyndiat sha ka mynnor kaba la leit noh naduh u snem 1835, bad balei ngi hap ban da kren bha naduh une u snem namar ba dei ha une hi u snem ba ki phareng ki la sdang knieh noh ïa ka bor synshar khamtam hapoh ka Hima Sutnga (Jaiñtia), bad nalor kata ki la sdang ruh ban pyntrei kam ïa ka buit pharia bad pynpait jaitbynriew.
Ki phareng kum ki nongsynshar mynder ki la pyntreikam da kane ka buit phiah bad synshar bad dei ruh lehse naduh kane ka por ka la rung ha ki jingmut jingpyrkhat jong ki katto-katne ki para doh ki para snam jong ngi namar ïoh lehse kim pyn shitom ïalade ban wad ïa la ka tynrai bad ka thymmei jong ka jinglong kawei ka jaitbynriew.
Ha ka por ba u Syiem Rajendra Singh u long u Syiem jong ka Hima Jaiñtiapur, bad dei ruh ha kane hi ka juh ka snem ba ki phareng ki la knieh noh ïa ka Jayanta Pargana bad ka Gobha bad ki la pynïasoh (Merged) ïa kine ki jaka kawei bad ka Sylhet bad kawei pat bad ka Nowgong.
Bad ki la ieh tang ïa ki bynta ba long lum (Hill Area) jong ka Hima Jaiñtiapur ba un synshar u Syiem Rajendra Singh bad une um treh bad ki phareng ki la pynlong British Area syndon ïa ka Hima Jaiñtiapur baroh kawei.
Te hangne ngi sngewthuh ba ki phareng kum ki Nongsynshar mynder ki la pyndonkam da kata ka buit phiah bad synshar (divide et impera policy) bad dei lyngba kane ka buit pharia jaitbynriew jong ki la pyrshang ban pynsngewthuh bakla ha ngi ki khun ki ksiew jong u Hynñiewtrep bad khamtam eh ha kito ki jaka ba ki ïoh ban synshar la pynrung ïa kane ka rukom pyrkhat kaba sniew bad la ïohi ba tad haduh mynta dang don hi katto katne ki bym pat sngewthuh ba ngi ïalong kawei ka jaitbynriew Khasi ha khmat ka ri India baïar.
Namar ha kum kane ka por ba kum ka jaitbynriew Hynñiewtrep ka ïakhih ïaksaid na ka bynta ban ïoh ïa ka hok kaba shongnia kaba ngi dei ban ïoh ha kaba ïa dei bad ka thung kam thung jam bad kiwei kiwei de ki hok kiba ngi dei ban ïoh kum ka jaitbynriew.
Hynrei kyndit-kynsan ka mih pynban ka sur na ki katto katne ki ‘Riew Rangbah ban dawa noh la ka jong ka bhah na ka bynta ka Jaiñtia.
Lada ka mih kaba kum kane ka sur na ki katto katne ki briew ka lah ban ïalam bakla ïa ka jaitbynriew lehse ki sngew ba ngi  ïapher, ngim beiñ ne kynthoh ïano ïano, hynrei lehse ïoh kim pat tip bha ïa ka thymmei jong ka jaitbynriew Hynñiewtrep.
Ka kyrteng Jaiñtia kam thew ïa ka jinglong jaitbynriew, hynrei ka thew ïa ka jaka bad ha ki por ba kham mynshwa la ju khot ruh ka Hima Sutnga, bad ha kane ka Hima la shong la sah da ki Khasi (Pnar) na sha ki thaiñ ba long them pat la shong da ki Khasi (War).
Dei na kata ka daw ngi sngewthuh ba ka kyntien Jaiñtia ka mut ne thew ïa ka jaka bad ngi long beit kawei ka jaitbynriew.
Namar ngi don ka kur kaba tehsong ïa ngi la ngi shong ngi sah ha la ka jong ka jong ka jaka Hima ne Elaka bad ngi dang don ka jingïadei kur bad ka jingïateh kur na kawei ka Hima sha kawei pat ka Hima.
Lada ngi sngew ba la ka Hima ngi kheiñ la la ka jong ka Ri bad la ka kur ngi kheiñ la ka jong ka jaitbynriew, te hangta la kulmar bad kan mih shibun ki ri bad shibun ki jaitbynriew hapoh ka Bri Hynñiewtrep, hynrei kam long pat kumta ngi dang ïateh kur ngi tip ïa ka kheiñ kur kheiñ kha, ta ka daw ngi long beit kawei ka jaitbynriew Hynñiewtrep.
Hapoh ka Bri jong u Hynñiewtrep ngi don shibun ki Hima bad ki Elaka naduh ki por barim bajah bad ngin bynrap lang ïa kine ki Hima ngi ïoh ïa ka Ri khasi bad hapoh ka Bri Hynñiewtrep ngi don ruh shibun ki kur ki jait bad ngin bynrap lang ïa kine ki kur ngin ïoh ïa ka jaitbynriew Hynñiewtrep.
Te na kata ka daw ngim dei ban sngewthuh bakla ba lada ngi ong ba la ka jong ka Hima ne Elaka ngin kheiñ la ka jong ka Ri te katno tylli shuh ngin don Ri ha poh ka Bri Hynñiewtrep? Bad hapoh ka bri jong u Hynñiewtrep ki don shibun ki kur ki jait bad lada ngi kheiñ ba kita ki kur bapher bapher ngin kheiñ noh ba ki ïapher te katno tylli yn don jaitbynriew hapoh ka Bri Hynñiewtrep?  Te ngin bynrap lang ïa kine ki kur ki jait ngin ïoh ïa ka jaitbynriew Khasi.
U Dr.
Homiwell Lyngdoh Nonglait ha ka jinglamphrang ha ka kot jong u ka ‘Niam Khasi’ u ong ka kyrteng Khasi ka kynthup ïa ki Khasi baroh ki Khasi Pnar ki Khasi War ki Khasi Maram ki Khasi Khynriam ki Khasi Bhoi ki Khasi Lyngngam.
Ka jingwan jong ka sorkar phareng bad ka jingïoh jong ka ban tuklar ïa ka synshar ka khadar hapoh ki Hima Khasi ka la pynsakma riang ïa kaei kaei kaba bha ba la buh la seng u longshwa u manshwa.
Ka iktiar bad ka kyrdan jong ki bakhraw bad jong ki khun ki Hajar jong ki Hima Khasi ha ki por synshar phareng ka la nang hiar nang hiar.
Ka Subsidiary Alliance System ka la wanrah bun kiei kiei kiba sniew bad ki kynrum kynram ha ka synshar ka khadar.
Hapoh ka Bri Hynñiewtrep don bun tylii ki Hima kumba ka kdew sha khmat, te ka ri jong ngi ha ka por jong u Dr.
John Roberts ka la don hapoh ka jingsynshar jong ki phareng.
U Dr.
John Roberts u dei u briew jong ka Welsh Mission kaba ïoh ban trei ha ka ri jong ngi da ka jingai jingbit da ka sorkar phareng.
Ha ka por ba u Dr.
John Roberts u don ha ka ri jong ngi ïa ka ri jong ngi la bynta ha ki ar bynta ba la tip kawei kum ka British India ne British Area bad ïa kawei pat kum ka Indian Native State haba shu kren kyllum kawei na ki Indian State kaba heh ka dei ka Hima Jaiñtia kaba la ïoh ban long British India naduh ka snem 1835.
La pynduh ïa ka jinglong Syiem hapoh ka Hima Jaiñtia da ki phareng bad la pynneh  tang ïa ki Daloi, wat la ym don Syiem shuh hapoh Hima Jaiñtia namar ba ka la kylla British Area pynban u Dr.
John Roberts u sngew ba ka Hima Jaiñtia ka don hi hapoh ka jylli jong kawei kajuh ka jaitbynriew.
Ñiuma, u la lah ban pynpaw ha ki kyntien kiba mar ïa sdang ka jingrwai ieit ri (Khasi Anthem ) ‘Ri Khasi Ri Khasi Nga Ïeit Ïa Pha’.
U Dr.
John Roberts um pdiang ba don ar tylli ki Ri, hynrei tang kawei bad kumta um shem pyndonkam ïa ki kyntien Ri khasi Ri Jaiñtia nga ieit ïa phi.
Ka paw shai ba ka kyntien Ri khasi ka kynthup ïa ki Hima baroh kiba dei na kajuh kawei ka jaitbynriew.
Hooid, ym lah ban len u Dr.
John Roberts u la pynpaw ba don ar jait ki rukom synshar ha kato ka por, hynrei ym lah khlem peit na kawei pat ka liang ïa ka jingskhem jingmut jong u Dr.
John Roberts uba pynpaw ba ka ri bad ka jaitbynriew ka dei kajuh bad tang kawei.
Ka rukom pyndonkam ïa ka ktien" War" lane “Pnar" lane Bhoi te ka kham thew ïa ki thaiñ kiba don jingïasoh bad ka Geography ha ka liang ka physical features ka shu long ka rukom kren ba ïa kiba wan na thaiñ war la shu khot War ïa kiba wan na thaiñ Pnar, la khot Pnar ïa kiba wan na thaiñ Bhoi, la shu khot Bhoi kam mut ba War ne Pnar ne Bhoi ka dei ka kyrteng jong ka jaitbynriew.
Kum ban shu ai nuksa ki don ki jait Laloo kiba shong ha Pnar ki jait Lamin ha War bad ki Diengdoh ha kiwei pat ki jaka kum ha Khyrim ne ha kiwei kiwei pat ki Hima kine baroh lai ki ïa dei shikur ki mih na kajuh ka ïaw bei ki dang ïateh kur.
Te haba ïa dei shikur kam lah long ba kin ïa long la ka jong ka jaitbynriew.
U Nongrwai u rwai hapoh ka Bri u Hynñiewtrep, Talawiar U Sohpetbneng, ngi dei ki khun u Hynñiewtrep.
Tang kawei ka kyrteng.
ki Hima ki bun, jaitbynriew tang kawei Nongkhlaw lane Khadsawphra, Khyrim lane Nongkrem, Jaiñtia lane Sutnga ki dei tang ki kyrteng jong ki Hima hapoh ka Bri Jong u Hynñiewtrep Talawiar U Sohpetbneng ka ri shnong pdeng pyrthei.
Halor kitei ki mat bad ki pung ba la kdew kaba donkam ka long la ngi pdiang ne em ba ngi long kajuh kawei ka jaitbynriew? U Rev Dr.
John Roberts bad u Rev.
G.
