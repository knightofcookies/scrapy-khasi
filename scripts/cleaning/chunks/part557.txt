Ka 10tarik Iaiong 2020, kan sah khana pateng pakit ha ka histori jong ki balang Khristan ha ka pyrthei baroh kawei bad kata ka long ba ka jingrakhe ia ka sngi Good Friday lane ka Sngi Thohdieng ba khuid, ka dei kaba hap rakhe, ha la ki jong ki jong ki iing bad ba la khang da ka pakhang shnong jong ka sorkar India, namar ka jingtieng ia ka jing ia pur u khniang jingpang  coronavirus.
Kane ka jingkhang, kam dei kaba la khang tang ha India, hynrei kiba bun ki ri ka pyrthei ruh ki don ha ka jingkhang shnong bad kitei ki kynthup ia ka Bangladesh, kaba don ha syndah jongngi bad nangta sa kiwei pat ki ri ba khraw bor, kum ka United States, United Kingdom, France, Germany bad kiwei.
Hynrei ha kat kane ka jing khang shnong, ka long pynban ka jing kyrkhu kaba khraw ia ki riewngeit Khristan kiba don ha Shillong, lane ia kito kiba ioh internet bad kata ka long ba ha ka jaka ba kin leit sha kawei ka jing iaseng bad ban sngap ia kawei ka jing iathuh khana halor ka mat jong ka Good Friday, hynrei lyngba ka youtube bad lyngba ki cable tv, ki la lah ban iohsngew ia ki jingrwai kiba biang bad kiba shngiam, na ki balang bapher jong ka sor Shillong bad nangta sa ki nongkren kiba khraw bad kiba pawnam, ba kin iathuh shaphang ki jing shisha jong ka jing shah iap U Jisu Khrist.
Kane ka jing sam ia ka khubor jong ka Good Friday, kan iai bteng ruh ha ka Easter Sunday bad lada ka long ha kane ka rukom pynbeit, ka pyni ba ki nongialam jong ki balang Khristan, ki la shemphang shibun, ha kaba ki la iasam ia ka ktien U Blei, lyngba ka juk thymmai bad lada ka long ha kane ka dur, khlem pep, kin lah ban iai bteng nangne shakhmat, wat ha ka por suk pyrthei ruh, ba ki para ba ngeit, kin ioh sngew ia ki kyntien ba shong blei na ki Phadar, ki Bishop, ki Pastor bad ki Tymmen Basan, kiba don ha kylleng ka Ri Khasi Jaintia.
Kane ka dei ka juk digital, kaba ka sorkar India, ka ju hikai bha sha u paidlang ka Ri Khasi Jaintia bad kaba kongsan, ka long ba ka internet, ka dei ban biang, ha  man la ki shnong bad lada katei ka la biang, kumta ka siew ka tda, ka  jing pule khubor bad ia baroh ki jingtip kiba donkam hapdeng ka sorkar bad ki paidbah, hapdeng ki balang bad kumta ter ter, yn lah ban pyniaid da ka jingstad thymmai tam jong kane ka juk.
Ka jingiap ha United State, ka la jubor shi katdei ha ki 24 kynta ba ladep, ha kaba ka la poi sha ka  1,920 bad lyngba katei ka jingiap, kiba iaroh baroh ha katei ka Ri, ki la poi sha ka 20 hajar ngut, ong ka  khubor na ka Johns Hopkins University.
La iathuh ba baroh kiba iap ha kylleng ka pyrthei, ki la poi mynta sha ka  1,08,702 bad nangta sa kiba ioh pang, ki la poi sha ka  17,73,358 ngut, ong shuh ka Johns Hopkins University.
Ha China, ki don 99ngut kiba dang ioh pang tymmai ha ka 11tarik Iaiong 2020 bad katei ka la nang kiew na kaba long hynnin ka sngi bad kaba dei ruh ka jingkiew kaba bun tam ha ka shibnai kynthih.
La iathuh ba tang ha ka 11tarik Iaiong 2020, ki don 63 ngut kiba ioh pang thymmai, ong ka kaiphod jong ka  National Health Commission (NHC) jong ka China.
Ha India, ka Odisha,  Punjab, Maharashtra bad Telangana, ki la pynjlan ia ka jing pakhang shnong, sha ka 30tarik Iaiong 2020.
Ha jing pynmih khubor, U Narendra Modi, myntri rangbah duh ka Ri, ula ai khublei ia baroh ha ka sngi Easter Sunday bad ha ka jingthoh jongu, ula ong “May this Easter give us added strength to successfully overcome Covid-19 and create a healthier planet (Ai ba kane ka jingrakhe Easter, kan pyn khlain bor ia ngi, ba ngin ia khun tyngeh ia ka jingpang Covid 19 bad ba ngin ioh ia ka koit ka khiah ha satlak ka pyrthei.
"Ka jing ai khublei ia baroh ha kane ka Eastern.
Ngi kynmaw ia ka jingieid jong U Trai Jisu, khamtam ia ka jingiarap jongu, ia kiba duk ba raitoi.
U Arvind Kejriwal, myntri rangbah ka Delhi, ula ai khublei ha kane ka jingrakhe ia ka Easter bad ula ong ba ka jingmih pat U Khrist, ka dei ka mynsiem jong ka jingkyrmen, ka jing shaniah bad ka jingjop.
Ai ba kane ka Eastern, kan pynshai ia ngi, ha kane ka por kaba eh shi katdei bad ba kan ai ia ngi ia ka jingkoit jingkhiah, ka ban sa wan ha ki sngi ban sa wan bad ba kan pynkhlain ia ka jingialeh jongngi pyrshah ia kane ka jingpang khlam.
Ka tnat ka koit ka khiah ha India, ka ai jingkhein ba kiba ioh pang haduh mynta, ki poi sha ka  8,356 ngut bad kiba iap ki la poi sha ka  273 ngut bad  715 kiba la jem ne kiba la mih noh na ka jingshah sumar.
Kiba iap ha ki 24 kynta ba ladep, ki long 34 ngut bad kiba dang ioh thymmai ki long 909 ngut.
Ha Vatican, U Pope Francis, un sangeh noh, na kaba ju pynlong ia ka mass bad ki riewngeit bapher, hynrei yn shu pyni paidbah lyngba ki lad pathai khubor, na ka bynta ban ia don bynta bad ki 1.
3 billion ngut ki khristan ha satlak ka pyrthei.
Ka jingiap briew ha Spain pat, ha ki 24 kynta ba ladep, ka long 510 ngut bad ka la hiar shi katdei, na kaba long ha ki 19 sngi ba ladep.
Shillong: Ka Khasi Students’ Union (KSU) Sonapyrdi Unit ka la pynpaw ia ka jingkmen ba la jyrngam biang ka Wah Lukha kum ha ki por mynshuwa.
Ki dohkha ki la sdang ban don biang ha kane ka wah.
Ka jingkhang khyrdep ki karkhana dewbilat ha thaiñ narpuh na ka khang shnong jong ka sorkar pdeng bad sorkar jylla namar u khñiang jingpang Covid19, ka la wanrah biang sa shisien ka jingitynnad bad jingjyrngam ka wah lukha kum ha ki por ba la leit shwa u snem 2007.
Kane ka pyni ba haduh katno ka ktah ia ka wah Lukha da ka jingpyntuid jaboh kitei ki company.
Ka seng ka dawa na ka sorkar jylla ba ka dei ban leh da kaba tyngeh bad daiñ kuna da ki klur lada kitei ki kharkhana ki dangiai bteng ka jingpyntuid jaboh sha ki wah.
Ka sorkar ka dei ban hukum mardor ia kitei ki kharkhana ban pynbiang ki STP, ETP , ne ki jaka pynlang jaboh ban ym pyllait pathar.
Kiwei kiwei ki jylla ne ki ri ka pyrthei ki roi ki par namar ba don ki Karkhana ne Industries, ki wanrah ka iohkam iohjam, hynrei ki wah ne ki um kim juh jaboh namar ki biang ki jaka pynlang jaboh katkum ka juk shai mynta.
Ka kyrwoh na katei ka seng, ka ong shuh shuh ba ka wah lukha kan ym khuid lano lano ruh lada kitei ki company ki iai bteng ban pyntuid jaboh.
Kumta ka sorkar ka dei ban shimkhia ia kane ka kam na ka bynta ban pynneh pynsah ia ka jingitynnad ka wah lukha, ki dohkha ha kane ka wah na ka bynta ka jingmyntoi ki longdien bad ia ka pateng ban wan.
Shuh shuh ka seng ka iohsngew ruh ia ka jingiathuh ki nongshongshnong ba don marjan bad kitei ki karkhana dewbilat, ba mynta naduh ba la khang khyrdep kitei ki company, ki shnong ki thaw ki la khuid biang, ka mariang sawdong jong ki shnong ka la jyrngam, ym don pum pum shuh.
Katto katne ki longkmie kitei ki shnong ki la iathuh ba la suk ka sar ing sar sem ym don pum pum shuh naduh ba khang company bad kane ka pyni ba haduh katno ka tdem bad pum pum ba mih na kitei ki kharkhana ka ktah ia ki briew bad ki shnong ba don marjan.
Kiba ioh ia ka jingpang Covid 19, ki kiew sha ka 1,035 ha India ha ka shisngi bad sa kiba iap, ki la poi sha ka 40ngut bad baroh kiba iap haduh mynta ka sngi, ki la poi sha ka 40ngut.
Ka khubor na ka tnat ka koit ka khiah ka sorkar India, ka iathuh ba baroh kiba ioh ia katei ka jingpang, ki la poi mynta sha ka 7,529.
La iathuh ba ki don  6,565 kiba dang don  ia katei ka jingiap bad ki don sa 643 ngut kiba la jem.
Mynta ka sngi, ki don sa 10ngut kiba ioh ia katei ka jingpang ha  Kerala  bad baroh kiba don ia katei ka jingpang ha katei ka Jylla, ki la poi sha ka 228 ngut.
Ha Jammu and Kashmir, ki don sa 17ngut kiba ioh bad baroh ki la poi sha ka  224 ngut.
Ha Rajasthan ki don 117 kiba dang shu ioh ia katei ka jingpang bad baroh kiba ioh ia katei ka jingpang, ki la poi sha ka  678 ngut.
Ki nongtrei jong ka  Delhi State Cancer Institute (DSCI), ki don 21 ngut kiba ioh ia katei ka jingpang bad ka sorkar, ka la khang ia katei ka Institute ia mynta shipor.
La iathuh shuh shuh ba ki don 52 ngut ki briew, kiba sah ha ki mosque bapher jong ka Chandni Mahal ha Delhi, ki la ioh ia katei ak jingpang bad kitei ki dei kiba leit sha ka jinglehniam ha Nizamuddin.
Ka jingdon kiba iap ha Maharashtra, ka la poi mynta sha ka 110 ngut, nangta ha Madhya Pradesh 33 ngut, ha Gujarat 19 ngut bad ha Delhi 13 ngut.
Ha Punjab, ki don 11ngut kiba iap, ha Tamil Nadu 8ngut bad ha Telengana 7ngut.
Ha Gujarat, ki don 54 ngut kiba dang shu ioh ia katei ka jingpang bad baroh ki la poi sha ka 432 ngut.
Ka jingiap briew ha England, ha ki 24 kynta ba ladep, ka long 823 ngut bad baroh kiba iap ha katei ka Ri, ki la poi sha ka 8,937 ngut.
Ka jingiap briew ha Britain, hynnin ka sngi, ka long 980 ngut bad ka dei ka jingiap kaba bun tam ha Britain.
Na ka daw jong ka korphiw ha Shillong bad kiwei de ki kynrum kynram, ka la mih shibun ka jing sngewthuh bakla jong ki paidbah ha ka nongbah Shillong bad khamtam ha ki nongkyndong jong ka Ri Khasi Jaintia bad kaba la poi ruh bunsien sha ki jingjia ba sngewsih.
Kumta ban ioh ia ki jingtip kiba dang shu jia lane ki rai jong ka sorkar, sngewbha pule thikna ia u rupang.
com.
Ki khubor, ki mih mar ia jia, lada dei ha ka por mynstep, mynsngi ne mynmiet ruh.
Ym donkam ruh ban siew pisa shi naia ruh, hynrei phi shu pule ei beit kumto.
Kynmaw ruh, ba haba phi pule ia u rupang.
com, phin ioh lut ia ki khubor na ka Ri Khasi Jaintia, na ka thain shatei lam mihngi, na ka Ri India bad na kylleng ka pyrthei lane kat shaba don ka jingjia.
Sngewbha iarap lem iangi, sngewbha iarap lem ia u rupang bad pule ia u rupang.
com bad phah ia ki khubor jongphi ha rupangnews@gmail.
com lane phone ha 8837320491 lane 0364 2560059.
bad pule haba shong, haba thiah, haba shongkai, tang da kaba plie lyngba ki mobile ne ki computer jongphi bad kat haba phi don ha kano ka bynta jong ka pyrthei.
Khublei shibun na kane ka Website jong phi nga ioh shibun ki jingtip ha kaba iadei bad ki jingjia khamtam eh haba kum kane ka por bym ioh ban mih.
Ki marbam kin poi,khlem ioh leit bylla,ka Pisa la lut,ki pds Kim ai ram,hato ka biang Tang Bala poi ki mar???kiba bun kin iap ym na u kovid19,hynrei naka bym ioh jingbam.
Khublei shibun rupang , nga la ioh shibun ki jingtip na phi.
Naka liang  jong ka West Jaintia National Council (WJNC) ngi sngewphylla ban iohi ia ka jingmih jong ka khubor ba khlem sam khaw ka seng ha Iooksi  bad Khonshnong,West Jaintia Hills District.
Ha ka jing shisha ka seng ha i bor ba rit ka la sam khaw sha katto katne ki longing jong ka shnong Iooksi, kiba shong basah haka dong Umdiling, Shiliang Masar bad KyanMasar, hynrei ngi sngewphylla ban iohi iaka jingmih jong ka khubor na u Rangbah Shnong.
Ngi panmap naki nongshong shnong jong ka Iooksi, namarba ka seng kam kot bor ban iarap sha baroh ki Longing longsem jong ka Shnong hynrei ka WJNC lyngba i bor i barit jong ka seng,ryngkat ka jingiatreilang bad WJNC – Iooksi Circle, ka la pyrshang ban iarap shaki katto katne.
Ha kaba iadei bad ka Khonshnong haka jingshisha hi kadei ka jing bakla kyrteng shnong , ha kaba ka seng kala ai jingiarap ha Shnong Thymmae , hynrei ngi kum bakla ban thoh kyrteng shnong, tangba kaba sngewlyngngoh ka long ba mynnin ka sngi 10/04/2020 por ba ki  Nongialam jong ka WJNC ki thmu ban leit ai jingiarap ha Khonshnong, na ka liang u Rangbah Shnong u la kyntait ban pdiang iaka jingthmu jong ka seng ban iarap iaki Paitbah jong katei ka Shnong.
Watla kiwei ki dang kynnoh hynrei na ka liang  jong ka WJNC ka dang iai bteng ban iarap ia ki paradoh parasnam ki ba la shah ktah shisha ha kane ka Janta Lockdown, ha kaba mynnin ka sngi 10/04/2020 ka WJNC – Iooksi Circle, hapoh ka jingialam jong u President, Bah Nidaiohi Dhar, ka seng ka la sam da u khaw 3kilo shi ing, sha ki 30 tylli  ki longing jong ki 2tylli ki shnong kiba kynthup iaka Iawthymmae bad Umsalait,WJHD.
Khublei Shibun.
Kitborlang DkharPresident WJNC.
Shillong: U Lamphang ka Ïing Dorbar Thawaiñ ka jylla, Bah Metbah Lyngdoh mynta ka sngi Saitjain, u la lum ïa ka jingïalang kaba kyrkieh bad ki nongïalam jong ka Liang Synshar bad Liang Pyrshah na ka bynta ban ai ka jingkyrshan kaba pura ïa ka sorkar Jylla.
Ha kane ka jingïalang kaba kyrkieh kaba la khot da u Lamphang, na ka liang synshar la wan mihkhmat da u Symbud Myntri Rangbah ka Jylla, bah Prestone Tynsong bad u nongïalam ka Liang Pyrshah, u Dr Mukul Sangma.
Ha kane ka jingïalang la shim rai ban noh synñiang sngewbha mar 10 persen na tulop ba ki ïoh sha ka Chief Minister Relief Fund kum shi bynta ban snohkti lang met bad mynsiem ha ka jingïakhun pyrshah ia ka khlam Corona Virus.
“Nga sngewkmen ba kitei ki arngut ki la pynskhem ïa ka jingdonkam ban don bynta lang da baroh ki 60 ngut ki MLA ban ai mar 10 persen na ka tulop ba ki ïoh ka ban sdang naduh ka 1 tarik u Ïaiong mynta u snem haduh u Lber jong u snem 2021 ha ka jingïakhun pyrshah ïa katei ka khlam," u la ong.
Na ka liang u Lamphang u la ong, ba u dap da ka jingkmen ba baroh ki arngut ki nongïalam khlem ka jingkyrngah ki la ai ka jingmynjur ba kin ai ka jingkyrshan lyngba ka jingkhate tulop kaba 10 persen kata haduh shi snem.
“Kane kadei ka mon sngewbha na baroh ki 60 ngut ki MLA ban synñiang sha ka Chief Minister Relief Fund," bynrap u Lamphang.
U Lamphang u la pyntip ba u Myntri Rangbah ka jylla u Conrad Sangma u ladei ban ïadonlang hynrei na ka daw jong ka jingdon ka Video Conference bad u Myntri Rangbahduh ka Ri, u khlem lah ban wan.
Ha kajuh ka por u la ai ruh ka jingïaroh ïa ki paidbah khamtam ki nongsynshar shnong kiba la ai ka kti ka mon kti ka diang ha kine ki ar taïew ba la dep ba ka jylla ka don ha ka jingkhangdam.
Kum ban shu kdew hangne, katei ka khlam ka la shim palat spah ngut ki mynsiem briew tang ha India bad da ki hajar ngut kiwei pat ki don mynta ha ka jingshah sumar.
Shillong: Ym lah ban len ia ka jingtrei shitom jong ki tnad pulit jong ka jylla Meghalaya ban pahara ia ka jylla ba kin lait na ka no kano ka jingma na ka khlam Covid -19.
Ym tang ba ki pyndep ia ka kam jong ki ha ka jingpahara hynrei ki ju leit peit ban ialeh ban pynsngewthuh ia ki paidbah shaphang ka jingdonkam ban bud ia ka jingbthah ka sorkar bad ban noh synniang ruh ia ki marbam kham tam sha ki thain nong kyndong.
Ki pulit jong Byrnihat out Post  ym tang ba ki la trei shitom  ban pahara bha ia ki nong leit nong wan sha kane ka jylla khlem da pynlait ia ki  na ka jing shah check la ki la long ne em ki briew ki ba lait na  u khniang jing pang Covid-19.
Na duh ba ka sdang ka jingpakhang shong (lockdown) ha ka ne ka jylla ki don na ki dribar trok ki ba na kiwei ki jylla kum na Giri Hills bad na jylla Assam ki bym shem la ioh ban leit sha la ki ing ki sem bad sah ha surok.
Na ka liang  ki pulit ka Byrnihat Outpost ba la ialam da u A.
Sangma naduh ba sdang ka jingpakhang shnong, ha ka jylla ki  ju leit ban sam bam ia ki ne ki dribar trok  ki ba khlem ioh ban leit phai ing bad hap ban sah ha ka ne ka jylla.
Mynta ka sngi ruh na ka liang u Pulit ka Byrnihat Outpost ki la pynshet bad sam ia ka bam ia ki 29 ngut ki draibar trok, kiba khlem ioh leit phai ing ha CTI Camp ka ba don ha Byrnihat Ribhoi District.
Ki arngut ki Waheh Shnong jong ki artylli ki shnong, kata ka Shnong Iooksi bad ka  Shnong Khonshnong kila pynshai paidbah halor ka jingmih khubor haka 5 tarik u Iaiong (April)  kaba ong ba kadon ka jingsamkhaw daka Seng West Jaintia National Council (WJNC) ha kitei ki ar tylli ki shnong.
Kitei ki arngut ki Waheh Shnong hadien ba kila iohi iakatei ka khubor kila wad jingtip naki nongshong shnong ioh lehse ba don ki nongshong shnong kiba ioh  shisha ia uta u khaw kumba la mih haka kotkhubor, hynrei haka jingwad jingtip la lap ba ymdon wat tang uwei ruh u nongshong shnong uba ioh ia utei u khaw.
Katkum ka khubor ba la mih la ong ba katei ka Seng WJNC hapoh ka jingialam u Kitborlang Dkhar President Ka WJNC (CEC ) ki la leit sam khaw sha kiba duk ba shitom mar 5 kilo sha kumba 10 tylli ki longiing ha Shnong Iooksi, bad sha 13 tylli ki longiing ha shnong Khonshnong.
Kumta kum ki Nongialam shnong ki la kwah ban pynshai paidbah khamtam sha ki para nongshong shnong ba ym shymdon kum katei ka jingsam khaw dakatei ka Seng hapoh ka Shnong bad hakajuh ka por la maham jur ruh iakatei ka Seng ba nangne shakhmat kamdei shuh ban shu pynmih khubor thala ia ka kyrteng shnong khlem dadon ki daw kiba shisha bad sa kawei nangne shakhmat lada ki mut ban leh iakino kino ki kam haka shnong kidei ban ai jingtip lem sha ki Waheh Shnong ka shnong ruh.
" Kane ka jingpynmih khubor jong katei ka Seng ba ka Sam khaw haki shnong jong  ngi khlem dadon kano kano pat ka jingsam khaw ka pyllong iangi kum ki nongialam shnong ban shah suba sniew haki Nongshong shnong, namar umdon tang uwei ruh u nong shong shnong uba ioh ia uta u khaw" la ong kitei ki Waheh ShnongKane ka long katkum ka kyrwoh ba la phah da u Ma Sumarhok Passah Waheh Shnong Khonshnong bad Ma C Tangliang Waheh Shnong Iooksi.
Shillong: U Bah Prestone Tynsong u symbud Myntri rangbah ka jylla halor ka rai ban plie noh ia ki iew ki ju long shisien shitaiew ha ki thain nongkyndong u la ong ba wat la ka sorkar ka la shim ia ka rai ban shah ban plie noh ia ki iew ha ki nongkyndong hadien ka 15 tarik mynta u bnai, hynrei na ka liang ka sorkar, ka la aibor  ha ki Deputy Commissioner ba kin shim ia ka rai ban plie ne khang shuwa ia ki ne ki iew.
Haba ia dei bad katei ka rai jong ka sorkar Jylla, na ka liang ka Deputy Commissioner jong ka Ri Bhoi District ka la dep ban pynmih jing pynbna ba ha Ri Bhoi District, yn ym pat shah ban plie ia ki iew hapoh jong ka District.
Ha ka wei ka liang ka seng ka ba na ri lum  Garo ka AWYO  ka la mih sha khmat ban pynpaw ia ka jingsngewkhia  jong ki ha kaba ia dei bad  ka rai jong ka sorkar ban plie noh ia ki iew ha ki thain nong kyndong namar ba bun na ki iew khamtam ha ki thain khappud ki dei ki ba ia jan bad ka jylla Assam ki nongdie kiba bun ki wan na ka jylla Assam.
Kumjuh na ka  seng Federation of Khasi Jaintia Garo People  na East Jaintia Hills District ruh ka la pynpaw ia ka jingsngewkhia halor kane ka rai jong ka sorkar da ka ba kyntu ruh na ka sorkar Jylla ba wat la ki la shah ban plie ia ki iew ha ki thain nong kyndong, hynrei ki dei ban don ka jingpyrkhing bha bad ban buh ruh ia ka jing bthah ka Sorkar Jylla.
Ma phi kiba pule ia kane ka jingthoh jong nga lehse phi lyngngoh balei ba ngam ju pyndonkam ia ka ktien “parabangeit" kumba leh kiwei.
Hynrei nga ju pyndonkam da ka ktien “paralok".
Ka daw ka long- lada nga ong ‘parabangeit’ nga sheptieng ioh ba ka jingngeit jong phi kam iadei bad ka jingngeit jong nga.
Kumta nga sngew ba kaba bha tam ka long ba ngan khot ia phi baroh da ka ktien “paralok".
Paralok baieit, ha kum kine ki sngi ba shu shong khop ha ïing ka bha ia nga ban ai jingthoh eiei kaba iadei bad ka jinghikai ktien Blei.
Lehse ka jingthoh jong nga kan ai jingmyntoi ia ki katto katne ngut napdeng jong phi.
Bad kan long ka jingmyntoi bakhraw ia nga hi haba nga puson ia ka Baibl.
Ynda la kut kane ka lockdown te lehse phin iohi sa tyngkhat ia ki jingthoh jong nga namar nga don shibun ki kam ban pyndep.
Ka 12 tarik ka dei ka Easter Sunday, kaba long ka sngi bakhraw tam namarba U Trai jong ngi u la mihpat na ka jingtep.
Shuwa ba ngin poi sha ka khubor Easter to ngin ia khmih aiu ba u nongthaw jingrwai ha ka KHB No.
86 u ong.
Ha jingtep U la thiah,Jisu Nongpynim,Ka sngi ba lai U ap,U Trai jong ngi.
Joit, na jingtep U la mih,Da ka jingjop bah ia ki nongshun,Kum U nongjop u la mih na jingiap dom,Bad U im bad riewkhuid ban synshar junom,U la mih U la mih,Haleluiah! U la mih.
Shaphang ka jingmihpat U Jisu la kren haduh 104 sien ha ka Testament bathymmai.
Kumta ngi sngewthuh ba ka jingmihpat jong U Jisu na ka jingtep ka long kaba khraw bad bakongsan tam na ka bynta kiba ngeit ha U.
Ki don bun ki nongseng niam kiba khraw bad bapawnam ha ka pyrthei.
Kita ki long kum u Buddha uba la seng ia ka niam Buddhism, u Muhammad uba la seng ia ka niam Islam, u Marx uba la seng ia ka niam Communist, u Brahma uba la seng ia ka niam Hinduism bad U Jisu jong ngi uba la seng ia ka niam Khristan.
Napdeng kine ki nongseng niam dei tang U Jisu jong ngi uba la mihpat na ka jingtep bad jingiap.
Ka jingmihpat U Jisu kam dei kaba shu thaw hynrei ka long kaba shisha shisha.
Lada khlem ka jingmihpat jong u lehnohei ka jingngeit jong ngi bad lehnohei kito ki kambah baroh kiba u la leh mynba u dang don ha ka pyrthei.
Ki don ki jingpynshisha shaphang ka jingmihpat jong u.
Kita ki long (1) ka jingtep ia u Jisu ka la suda.
Ngi shem na Mt.
28:6; Lk.
24:3 – Haba ki la bsut hapoh te, kim shym la shem ia ka met u Jisu uba u Trai.
‘Ki’ hangne ki dei ki kynthei kiba ieit ia u Jisu kiba la leit dangstep phyrngap ryngkat bad ki jingsleh kiba kordor.
(2)U angel u Trai u pynshisha.
Mt.
28:5,6.
Haba kita ki kynthei ki la sngewdiaw bad artatien ba ka met u Jisu kam don shuh hapoh ka jingtep, ki la tharai ba la don mano re mano ba la wan tuh ia ka.
Te u angel u la iathuh bad u la ong ha kita ki kynthei, “To wat sheptieng phi, naba nga tip ba phi wad ia u Jisu ia uba la sahnarphna: um don hangne, naba u la mih noh…ale to khmih ia ka jaka ha kaba u la thiah u Trai.
"(3)Ka jingiohi shynna ki 500 ngut.
1Cor.
15:6.
U Paul u iathuh ba ki khristan ha Corinth kiba artatien shaphang ka jingmihpat u Jisu, ba ki 500 ngut tam ki briew ki la iohi ba u Jisu u la mihpat shisha.
Bad kata kein ka la long ka sakhi kaba skhem.
Don sa ka jingkylli – Ha kano ka dur ba u Jisu u la mihpat? Ka jubab ka long ba u la mihpat ha ka met.
Lk.
24:39- katba ki synran ki dang shong ha kawei ka kamra ba la khang khop hapdeng ka jingsheptieng, u Jisu u la wan ieng hapdeng jong ki.
Ki synran te ki la ia sheptieng naba ki nang iatharai ba ka dei ka rngai.
Kumta u Jisu u la ong ia ki, “To khmih ia ki kti jong nga bad ia ki kjat jong nga, ba nga dei ma nga hi, to tba ia nga…u la pyni artad ia ki dien sahprek…Kumta ki synran ki la ngeit skhem.
Ngi lah ruh ban shem na u Ioan.
20:19,20 – ynda kumta haba la janmiet ha kata ka sngi, ka sngi nyngkong jong ka taiew (sngi nyngkong ka mut ka sngi U Trai ba ngi ong mynta kam dei ka Monday.
Hynrei da ka jinglehstad ki briew la pynkylla sngi nyngkong ia ka Monday), bad haba la khang ia ka jingkhang ha kaba ki synran ki la don namar kaba sheptieng ia ki Jiw, u Jisu u la wan bad u la ieng hapdeng jong ki bad u la ong, “Long ka jingsuk ia phi.
" Haba u la ong te ia kine ki ktien u la pyni ha ki ia la ki kti bad ka krung ba la mong.
Sa kawei pat ka jingkylli ka ong – Da ka bor aiu u Jisu u la mihpat? Ka jingmihpat u Jisu ka long da kine:(1) Da ka bor phylla Kpa.
Kam.
2:24- ïa uba U Blei u la pynmih pat, da kaba u la law noh ia ki jingkhum jong ka jingiap, namar kam lah ban bat ma ka ia u.
(2)Da ka bor jong U hi.
Ioan.
2:19 – U Jisu u la iathuh bad u la ong, “Phin pynjot ia kane ka temple, te lai sngi ngan pynieng pat ia ka.
"(3)Da ka bor u Mynsiem Bakhuid.
1Pet.
3:18…haba la pyniap ia u ha ka doh, hynrei ba la pynlong im ia u ha u Mynsiem.
Sa kawei pat ka jingkylli ka long- Kiei ki jingmih (results) na ka jingmihpat u Jisu?Ki jingmih ki long (1)Ka pynshisha ba U Blei u don watla ngim iohi da ki khmat doh.
(2)Ka pynshisha ba u Jisu Khrist u long U Blei.
(3)Ka pynshisha ba ka don kata ka jingim bymjukut.
(4)Baroh ki briew la kiba hok ne kiba pop kin sa mihpat ha kawei ka sngi.
To ngin ia ngam khyndiat shaphang ka jingmihpat jong ki briew.
Ka jingmih pat jong ki briew ka don 2 jait.
(1)Ka jingmihpat ha kaba sdang jong ka 1000 snem kaba long ka sngi jingwan arsien u Trai Jisu sha kane ka pyrthei ha kaba tang ki riewkhuid ki ban leit sha bneng kin ia mih pat ha kata ka sngi.
(2)Ka jingmihpat ka ban sa long ha kaba kut jong ka 1000 snem ka ban long ka sngi ban pyllait noh ia u Soitan na ka byndi.
Kata ka long ka jingmihpat jong ki nongpop ki ban shah bret lang bad u soitan bad ki 2 tylli ki mrad khlaw sha ka pung ka ding ban mad ia ka jingiap kaba ar.
Ïa kata la shem ha Jingpynpaw.
lynnong 20.
Ha u Mt.
27:52,53 la thoh kumne, “…bad ki jingtep ki la ang, bad shibun ki met jong kita ki riewkhuid kiba la iohthiah ki la ia mihpat, bad haba ki la mih noh na kita ki jingtep…ki la leit sha kata ka nongbah bakhuid.
Ha u Ioan.
5:28,29 la thoh kumne, “…naba ka por ka jia, ha kaba kita baroh kiba ha ki jingtep kin iohsngew ia ka jingpyrta jong u, bad kin ia mih noh: kiba leh bha sha ka jingmihpat ka jingim; hynrei kiba leh bymman sha ka jingmihpat ka jingpynrem.
"U Paul u ong ha 1Cor.
15:39 " Ka doh baroh ruh kam long kajuh ka doh…" Nangta ha ka dk.
51 u ong, “Ngin ym iohthiah baroh, hynrei yn pynkylla ia ngi baroh shisyndon ha ka shikhyllipmat, ha ka turoi bakhatduh.
" Kata ka mut ba yn pynkylla dur ia ngi baroh ha kata ka por.
Tangba ngin dang ia ithuh kumba u riewspah u ithuh ia u Lasaros u bathymmai(Lk.
16:23,24).
Lada don kiba la pyniap briew bad kiba la kylla bamut to tip ba kita kiba ki la pyniap da kaba pynpait ia ka khlieh, ynda ki la mihpat kin iohi ba ka khlieh jong kiba la shah pyniap kam shym la mong.
Ah kordit ia kita kiba leh bymman ha kane ka pyrthei bad ki bym shym kylla bamut, namar ha kata ka sngi jingmihpat kin long kiba la shah pynrem.
Kordit ruh ia kita kiba sngewhok ki bym don jingisynei bad jingmap ia ki para briew.
Kane ka khubor Easter ka ai jinghikai ia ngi baroh ba ngin pynkhreh ia ka jingwan arsien u Trai Jisu.
To ngin ym long kum ki theisotti kiba bieit hynrei to ngin long ki theisotti kiba stad da kaba pdiang ia u Mynsiem Bakhuid bad leh katkum ka jinghikai u Jisu.
Ban pynkut ia kane ka khubor to ngin ia rwai sa na ka Jingrwai Ki Seion jong ka Balang U Blei(E) No.
416: 3 kaba ong:Ha kata ka step jingmihpat,Kiba hok, kiba pop ruh,Kin mih lang hangta baroh khoit,Ha jingput turoi khadduh,Ha khmat U Trai kin sa ieng,La ka bainong ba kin pdiang,Yn bishar da ktien jong u,Ha ka step ka jingmihpat.
Khoros: Ha kata ka step jingmihpat,Ngin iohsngew turoi kan put,Khrist un wan ha jingtyngshain bah,Da ka bor bad burom bah.
To U Blei Un kyrkhu ia phi baroh kiba pule ia kane ka khubor.
Amen.
Ka jingkylli jong nga.
1)Hato kumno yn pynmihpat ia kiba iap? Bad da ka met kaba kumno kin wan?.
New Delhi: Ka pakhang shnong, kaba la buh da U Narendra Modi, myntri rangbahduh ka Ri, kan lah ban dang bteng wat hadien ka 14tarik Iaiong 2020 bad ka daw, ka long namar ba ka jingiap briew, ka la jan poi sha ka 250ngut bad kiba ioh pang, ki la kot sha ka 7, 400ngut na ka jingpang coronavirus, ong ka khubor.
Ka jing pynjlan ia katei ka pakhang shnong, la khmih  lynti ba kan nang jlan sha ka 30tarik Iaiong 2020, namar ba ki don bun ki myntri rangbah, kiba kyrshan ban nang pynjlan bad katei ka dei ha ka jingiakren jongki bad U Modi, mynta ka step jong ka Sngi Saitjain.
“Ki don bun ki Jylla, kiba la kyrpad ia u myntri rangbah duh, ban nang pynjlan ia ka pakhang shnong, sa ar taiew shakhmat bad ka sorkar India, ka dang pyrkhat ia kane ka jing kyrpad" ong U  PS Dhatwalia, u nongkren jong ka sorkar India.
Shillong: Ka Jaintia youth federation Lakadong ummat-unit (JYF-LU ), hadien ba ka la ioh ia ka jing ujor na ki paitbah ba don ki briew ba shim kabu ban wan thied kiad na poh Shnong kam banse ban shim ia ka sienjam kaba tyngeh bad maham ruh ba lada lap ia ki nong die kiad beain bad ia ki nong wan thied kiad beain sha poh Shnong ha kum ka ne ka por ba dang don ka Lock down ban ia da na ka jing saphriang ka jing pang Covid-19 kan pynshitom ia ki da ka ba tyngeh bad ban aiti ruh ia ki sha ki bor jong ka ain.
Khatduh na ka liang jong ki nong ialam ka seng JYF Lakadong ummat -unit ki buh ka jing kyrpad ia baroh ki paitbah nong shong shnong ban ia trei lang ryngkat da ka ba bud ryntih kat kum ki kyndon ba la bthah da ka sorkar  khnang ban lah teh lakam ia ka jing saphriang ka jing pang Covid-19.
Shillong: Namar ka Lockdown na ka jingsaphriang ka Covid 19 ki paitbah ka shnong Umlaper Ri Bhoi District, ki la mad ka jingeh khamtam ki longing baduk ba rangli.
Da ka jingsngewkhia iaka jingeh jong kiba duk ba rangli ki bym ioh lad shuh ban leit bylla kala pynlong iaki katto katne ki samla bad ki riew Rangbah ban shna da kawei ka Whatsapp Group kaba la ai kyrteng “Kner Ban Iarap" ha kaba ki member jong kane ka group ki la ianoh synniang kat kaba ki lah bad ki la thied ia u khaw bad sam sha ki shiphew tylli ki longîng kiba duk eh hapoh ka shnong mynta ka sngi.
Ha ka jingkren ha ka por ba sam ia u tei u khaw, U Convener jong katei ka group Bah Joplin Muktieh, u la iathuh ba ki don kumba sanphew ngut tam ki dkhot jong katei ka group ba kynthup ki Nongialam Shnong, Nongialam Balang, Ki Pro Pastor, Ki Nonghikai, Ki Riew Rangbah, Ki Longkmie bad ki Samla kiba la noh synniang.
U Convener u la ai khublei kyrpang iaki para member kiba don ka mynsiem ban iarap lem ha kiba duk ha kum kane ka por ba jynjar.
Shuh u la pyntip ba ka Group kan nang bteng ban leh iaka kam isynei haki sngi ban wan sa sha kiwei pat ki longing ba donkam jingiarap.
U Rangbah Shnong Umlaper, Bah Oversel Khymdeit haka jingkren khublei ula iaroh ia katei ka group kaba don ka jingkitkhlieh na kabynta ka bha ka miat haka imlang sahlang hapoh ka shnong bad kular ruh ban iatrei lang bad kane group.
Ngi don ha ka juk jong ka jingkiew rasong jong ka jingtip ia ki kor ki bor teknoloji (Technology) ym shuh tang ki samla ne ki heh ki san hynrei wat ki khynnah ruh bun ki la tip shaphang kane.
Katkum ka jingiohlum jingkheiñ, kat kum ka jingiathuh bad ka jingwadbniah ba la pynlong daka Bank jong ka America ki iathuh ba tang ha ka snem 2016 palat 96% ki khynnah samla kiba pyndonkam ia ki mobile phone, hynrei mynta leilei u 2020 ngi la nang kiew sted bad kane ka long ruh ka jingmyntoi shibun eh ia ka long briew man briew haba la nangkiew ka jingstad.
Bad da ka jingmih ki smartphone ka lah ruh wat ban pynkylla wat ia ka longbriew man briew la ka long ha ki liang baroh da ka jongdon ki smartphone ka la nang pynsuk bad pynkloi shuh shuh ia ki kam ki jam khamtam ha ka por kyrkieh (emergency)  bad ha ka juk stad mynta ka la iarap ruh wat ia ki khynnah samla kiba pule bad kane ka la long ka jingmyntoi shisha baroh kiba pyndonkam ia ka.
Hynrei kaba sngewsih pat ka long haba peit ha kine ki juk mynta pat bun ki la pynlong kum ki kynrad ia ki mobile phone ha kti jong ngi, kiba bun ki samla ki ba pyndonkam ia ka ki kylla long noh ki mraw ha khmat jong ka, kawei na ka jingshah teh mraw ka long bun kiba shim ia ka mobile phone tang kum:-Don da ki spah jait  ki jingpynbyrngia ha ki mobile phone khamtam ha ka juk internet mynta,  katkum ka jingioh lum jingkheiñ ki riew wadbniah ha u snem 2016, la ong ba ki don palat 63.
7 million ngut ki briew ki pyndonkam ia ki mobile phone jong ki ban pynbyrngia ialade ha ki jingialehkai kiba bunjait.
Bad kane kawei ka la hiar thma ban pynlong mraw ia ngi, don bun ki samla haba kiba la kyrni (addict) bha ha ki Game kum ki PUPG, FREE FIRE bad ha kiwei kiwei ba laiphew jait, kaba sngewsih ka long ki fail noh wat ha ka exam jong ki namar kim lap shuh bam pule kot nga lap wat ia la ki paralok jong nga dei hangne kein ba sa ong u myllung ynda la kyrni ki jingmlien la eh ban bthat iu kynjri.
Ka jingkyrni palat ha ki Whatsapp, Facebook, Instagrame, bad kiwei kiwei kam long kaba bha khamtam eh ia kito kiba dangrit rta (teenage) dei ha kane ka rta ba bun ki khynnah samla ki jot noh ka jingim, tengteng wat ka rta kam pat dei por  ka la pynlong ia ki ban shah khot mei shah khot pa noh kane ka ktah wat ia ka koit ka khiah ruh.
Kane baroh ka dei namar ba ki kmie ki kpa kim peit thuh bha ia ka aiom bad ia por jong ki la ki la kot bor ne em ban leh ia kata, ka long kaba ma shibun ban ai leh kai ia ki khunlung da ka wait.
Da kaba burom ngan kren shai kdar ha ka juk internet mynta ba bun hi ki samla ne wat kiba la heh la san ki pyndonkam ia ka mobile phone tang kum kawei na ki lad ban peit ia kiei kiei kiba jakhlia, kane leilei ka long kaba ma shibun eh, lyngba kane ruh ka mih ka jingshah thombor ia ki khynthei namar haba ka jingmut jingpyrkhat ka shong da ka jingkwahbrai ka doh kumta ka pynkhihwin ia jingmut sniew ban leh ia kata, ka jingpyrkhat kaba sniew ka ju pynshlur ruh ban leh kamsniew.
Ngam mut ban ong ba ka mobilr phone ka sniew, ka mobile phone hi kam nang ban sniew kam nang ban bha namar ka dei tang ka nar bym don jingim ka shah ban pyndonkam ha u briew,  hynrei kaba sniew bad kaba bha ka dei ka dohnud jong u briew u ba pyndonkam ia ka.
Namar ia ka la pyniaid ban pyntrei kam da ka ktienbad ka jongmut u briew,  lada ngim nang ban pyndonkam ia ka ngi la kylla long mraw noh ha bad ka da ka jingkyrni palat ia ka ki la pulom bad sepei lut baroh ki kam ki jam bad ki jingthmu baroh namar na ka mobile phun ka ktah ruh ia ka thiah ka dem.
Hoiod la pynmih ia ka ban long ka jingmyntoi ia u briew tangba kynmaw lada phi pyndonkam palat pud ka long kaba ma haduh katta katta.
Hynrei haba nang pat ban pyndonkam ka long kaba da ai jingmyntoi shibun eh.
Kiei kiei ki long kiba dei ban leh tangba kim long pat kiba myntoi, Wat shah  ban lute noh ia ka hok jong phi da ka ba phi pynlong  blei thaw ia kiei kiei bym don ring mynsiem ha ka jingim jong phi, hynrei to shim phi ia ka jingshisha da kaba bat ia la u lakam ha kti kum u syiem u ba halor ban hukum ia ki.
Khublei shibunKumno ka ktah ia ki khynnah puleKumno ka ktah iaki khynnah pule.
Kiba ioh pang  coronavirus, ki la kiew da 1,035 ngut ha India ha ka shisngi bad sa 40ngut kiba iap bad baroh kiba iap haduh mynta ki la poi sha ka 239ngut, ong ka khubor na ka tnat ka koit ka khiah mynta ka sngi.
Haduh mynta, kiba ioh ia katei ka jingpang, ki la poi sha ka 7,447 ngut, ong ka khubor sorkar.
Na kitei kiba ioh pang, ki don 71ngut ki mynder ri.
Ka jingdon kiba ioh pang, ka kiew shibun ha ki ar tylli ki Jylla, ha Tamil Nadu bad ha Maharashtra ruh.
Ka jingiap briew ha France, na ka jingpang Covid-19, ka la tam shuh da 987 ngut bad baroh kiba iap mynta, ki la poi sha ka 13,197ngut.
Ka jingdon kiba ioh pang thymmai, ka kiew sha ka 7,120 ngut bad baroh kiba ioh pang ha katei ka Ri, ki long  124,869.
Ha India, kiba ioh pang baroh ki la poi sha ka 6,565 ngut bad kiba iap, ki long 239 ngut bad 642 ngut, ki la jem ha ka jing shah sumar, lane ki la mih noh na hospital.
Ka jingwad jingtip jong ki riewstad, ka iathuh ba ka jingpang Covid 19, ka lah ban her ha ka lyer ruh, ha ka jingjngai kaba kumba 13 phut lane saw meter bad katei ka kdew shai, ba ka dei ban don ka jing ia jngai kaba pajih bha hapdeng iwei na iwei pat.
Ka jingiap ha ka pyrthei, ka la poi mynta sha ka shi la ngut bad ha Brazil, kiba iap ki la poi sha ka shi hajar ngut, nangta ha Italy kiba iap, ki la poi sha ka  18,000 ngut, United States 18,000 ngut, Spain 16,000 ngut bad la khmih lynti ba ka jingiap kan nang kiew shen ha Brazil, ha une u bnai.
Ka jingiap briew ha ki 24 kynta ba ladep, ha US, ka la poi sha ka 2,108 ngut bad ka dei ka sien ba nyngkong ha kylleng ka pyrthei, ban don palat ia ka 2hajar ngut ki ban iap na ka coronavirus ha ka shisngi.
Ka jingiap ha US, mynta ka la poi sha ka  18,586 bad ka la jan ia ryngkat bad ka jingiap ha Italy, kaba long  18,849 ngut ha Italy.
Kiba ioh pang coronavirus ha Bangladesh, ki la kiew sa 94 ngut ha ka sngi thohdieng bad baroh kiba ioh pang ki la poi sha ka 424 ngut, ong ka  Director ka Institute of Epidemiology, Disease Control and Research (IEDCR), ka Prof Dr Meerjady Sabrina Flora, ha kaba la iathuh ba ki don shuh sa 6ngut kiba dang iap na katei ka jingpang bad baroh kiba iap, ki la poi mynta sha ka 27ngut bad 33ngut kiwei pat ki la ioh jingkoit ha ka jingshah sumar na katei ka jingpang.
Ka sorkar Bangladesh, ka la nang pynjlan ia ka pakhang shnong bad pakhang suin, haduh ka 25tarik Iaiong 2020, ban khanglad na ka jing pur katei ka jingpang iabit.
Na kitei kiba dang shu ioh thymmai ia ka jingpang, ki kynthup ia 69ngut ki shynrang 25ngut ki kynthei bad 37ngut ki dei kiba na Dhaka bad 16 nut na  Narayanganj bad ki don ruh san ngut kiba na Jatrabari kaba ha Dhaka.
Ka jingpang coronavirus ha Bangladesh, ka don ia ka thymmei bah jongka, na  Dhaka bad Narayanganj bad la iathuh ruh ba ka  Narayanaganj, ka dei ka thymmei bah jong ka jingpang.
Shillong: Ki pulit jong ka Andhra Pradesh, ki la ioh ban pyllait hynnin ka sngi, ia kawei ka thei samla, kaba 21 snem, kaba na ka Jylla, kaba la shah pyndik tasam ha u trai jongka, ha kine ki sngi jong ka pakhang surok bad ka pakhang suin, kaba la jia ha kylleng ka Ri.
La pyllait im ia katei ka samla, da ka jing kitkhia ki pulit ka Jylla lem bad ki dkhot jong ka KSU New Delhi.
La sngewthuh ba katei ka samla, ka trei ha ka  Anees Ladies Beauty Parlour, Hair Spa & Solutions, hynrei ha ka jingkhang shnong, ka la hap sah lang bad u trai jong katei ka dukan bad hangta ki sa sdang ban pyndik ia ka.
La iathuh ba U DGP ka Meghalaya, U R  Chandranathan, ula kren ia U DPG ka Andhra Pradesh ban iathuh ia kaba la jia baroh bad hadien ka jingiakren, la leit shimti ia katei ka khynnah na katei ka jaka da ki pulit ka Andhra Pradesh bad mynta la pynsah shipor ia ka, ha ka jaka sah jong ki riew khlem iing ha Vijaywada.
Ka jingiap briew, mynta ka sngi, ka la poi sha ka 980ngut ha Britain bad baroh kiba iap, ki la poi sha ka  8,958 ngut haduh mynta.
La iathuh ba ki don sa  5,706 ngut kiba la ioh ia katei ka jingpang ha ki 24 kynta ba ladep bad baroh kiba ioh ia katei ka jingpang ha England, ki la poi sha ka 70,783.
Ka jingiap ha England, ka long 866ngut bad sa 114 ngut ha Scotland, Wales bad  Northern Ireland.
Ha kine ki sngi ba don ka national lockdown shim kabu ki nongdie cement da kaba pynkiew dor palat ia ka cement.
katkum ka jinglap la Shem ba ka dor jong ka cement Amrit company kaba juh die ha ka dor 380-390 Shi byrni.
Mynta ki la die haduh 500-520 Shi byrni.
ka jingkiew kaba long haduh 110-120 tyngka Shi byrni…ngi kyntu is ki bor ba dei peit ba kin leh ei ei halor kane ka jingshim kabu palat ki Cement dealer.
Lukas Kharkongor.
Shillong: Ka Hynniewtrep Youth Council  Upper Shillong Circle mynta ka sngi ha ka por kumba 1:30 baje  nohphai sngi ka la ioh ban kem  ia ki 3 ngut ki bar jylla ha 3mer Upper Shillong kiba dang iaid lynti ha ryngkat ki jaiñ ki nep bad ki blanket ba ki rah ha kti.
Ha ka jingtohkit, ki la iathuh ba ki dei ki nongbylla jong ka Dhar Company Construction kiba trei ha Ranikor bad ka shnong trai jong ki kadei na Patna Bihar.
Ki la iathuh ruh ba la wan buh iaki daka ka kali private Ambulance ban wan leh Checkup ha Civil hospital Shillong hadien ba uwei na kitei u don hapdeng ka jingshitom jyrhoh bad katkum ka jingsakhi na kawei ka slip ba u pyni la sngewthuh  ba une u bar jylla ula dep ban thiah pang ruh ha Government Health Centre kaba ha Ranikor.
Katkum ka jingiathuh jong ki, ki la iathuh  ba la phah iaki ban leit leh iaka medical test bapher bapher sha Civil Hospital Shillong bad ynda ki la poi ha Civil hospital pat ki iathuh ba ki doktor kila  phah noh iaki ba kin wanmih lashai ka sngi bad dei halor kane ki thmu ban leit phai ban leit sah shuwa sha kawei ka jaka trei kaba dei hi jong ka Dhar company construction kaba don jingtrei ha Laitlyngkot da kaba ki la iaid kjat naduh na Civil haduh ba la shah bat noh haki dkhot ka Seng ha 3mer.
Ka seng haba ka la kylli ruh iaki la ki don ne em ka labour licence, ki ong kim don bad k ka Seng ka la pyntip noh sha ki bor pulit ka Jhalupara Outpost bad ia kine ka tnad pulit ki la iathuh ba kin sa leit rah ia ki sha Civil hospital.
Kat kum ka  kyrwoh na U General Secretary ka HYC Upper Shillong Circle u Bah Francis Gee Mawlong, la pynpaw  ka jingsngew lyngngoh kaba khraw ba kumno kine ki  bar jylla ki ioh ban iaid laitluid, wat hapdeng kane ka jingialang shnong (lockdown).
Ka Seng ka sngewlyngnoh ruh ba lada ka dei shisha, kumno kita ki doktor jong ka Civil Hospital Shillong kin shim sting ban shu phah leitphai bad phah wan pat ia ki hadien khlem kano kano ka jingexamin ia kitei ki bar jylla kiba don ka jingshitom kaba buh jingma pat ia kiba bun balang.
Ha ba shitom ym long ban iaid.
Ka sorkar India, ka iathuh mynta ka sngi, ba ki don 37 ngut kiba iap bad sa 896 ngut kiba ioh pang thymmai ha kine ki 24 kynta ba ladep bad kane ka dei ka jingkiew kaba jur jong kane ka jingpang  coronavirus ha ka Ri.
La iathuh ba haduh mynta, ki don 6,761 ngut kiba ioh pang bad kiba dang shah sumar, ki long 6,039 ngut bad 516 ngut kiba la jem ha ka jingshah sumar bad sa 206 ngut kiba iap, ong ka khubor na ka tnat ka koit ka khiah ka sorkar India.
Ka Punjab mynta ka sngi, ka la rai ban pynjlan ia ka pakhang shnong jongka, haduh ka 30tarik Iaiong bad ka daw, ka long namar ka jing nang jur jong katei ka jingpang.
Ha ka jingialang jong ka kynhun myntri, U Amarinder Singh, myntri rangbah ka Jylla, ula iathuh ba ka pakhang shnong, kan dang iai bteng, ha kaba ula ong ruh ba ka jingkren jong ki stad halor katei ka jingpang, ka dei kaba sngew triem shi katdei.
U Singh, ula ong ba ka sorkar Jylla, kan ailad da ka bhah ki district ba ki nongrep, kin lah ban leit thung, ha kane ka aiom thung Rabi jongki.
Ha Tamil Nadu, ki don 77 ngut kiba dang shu ioh thymmai ia ka jingpang Covid-19 bad baroh kiba ioh ia katei ka jingpang, ki la poi sha ka  911, ong U CS Shagmugam, Chief Secretary ka Tamil Nadu.
Ha Punjab, ki don sa 21 ngut kiba dang shu ioh thymmai ia katei ka jingpang bad baroh ki la poi sha ka 151 ngut.
Ha Srinagar, ki don sa 8 ngut kiba ioh ia ka jingpang Covid-19.
7 ngut na kitei, ki dei kiba leit sha kawei ka jing lehniam, ha ka 27tarik Lber, katba uwei pat, u dei uba ia bit na ki para marjan, ong U   Rohit Kansal, Principal Secretary-Planning, Jammu & Kashmir.
Ka Spain, ka la hiar shibun kiba iap mynta ka sngi, hadien 17 sngi kynthih, ha kaba kiba iap ki poi tang 605 ngut.
Kiba iap ha Spain, haduh mynta, ki la poi sha ka  15,843 bad kiba ioh ia katei ka jingpang mynta, ki long 157,022.
Ha kylleng ka pyrthei, ki don 1 million ngut kiba ioh pang bad ki don kumba shilak ngut antad kiba la iap.
Shillong: U Lamphang ka Ïing Dorbar Thaw-aiñ ka Jylla, bah Metbah Lyngdoh u la kyntu jur ïa u Myntri Rangbah ka Jylla, u Conrad K Sangma ban pynjlan biang ïa ka jingkhang dam ïa ka jylla haduh ban da kut bnai da kaba kdew ba ka jingdon kiba ïoh ïa u khñiang COVID -19 ka la nang kiew ha ka ri.
Ha ka shithi sha u Myntri Rangbah kaba u phah ha ka miet jong ka sngi Palei, u Lamphang u la ai bun ki jingmut kiba dei ki lad jingïada kiban ïarap ïa ka Meghalaya ba kan lait na ka jingsaphriang jong katei ka khlam ba kaba kawei na kitei ki lad ka long ban bteng biang ïa ka jingkhangdam ïa ka jylla haduh ban da kut une u bnai.
Da kaba pynshong nongrim bha, na ka liang u Lamphang u la ai jingmut ba ïa mynta shipor dei ban khang shwa ïa ki ïew kiba kham heh ha ka jylla kum ha nongbah Shillong, Jowai, ïew Tura bad kiwei kiwei.
“Dei ban shah shwa tang ïa kito ki ïew shnong kiba rit ban plie namar ïa kitei dang lah ban teh lakam ïa ka jingïalum briew," u la ong.
Ha kajuh ka por u kyntu ruh ïa ka sorkar jylla ba kan khangdam shwa shipor ïa baroh ki ïew kiba don ha ki khappud jong ki jylla kynthup bad kito ki ïew kiba don ha khappud bad ki ri ba marjan.
“Baroh ki jaka rung jaka mih jong ka jylla la ka long kiba pyniasoh bad kiwei ki jylla ne bad ka Ri dei ban khang shwa bad dei ruh ban teh kyndon ïa ka leit ka wan na kawei ka distrik sha kawei pat," u la bynrap biang.
Da kaba ai jingmut pat halor ka leit ka wan jong ki kali shimet, u Bah Metbah u la ai jingmut ba dei ban shah ïaid da ka odd-even system.
U la kyntu ruh ïa u Myntri Rangbah ban ai jingmut ïa ka sorkar India ban pynsangeh shwa ïa ka leit ka wan jong ki bor pahara ka sorkar pdeng sha ka jylla ïa mynta shi por.
Nalorkata, u la banjur ruh halor ka jingdonkam ban synreit dawai ïa baroh ki kali kiba wan ban kit ia ki marbam mardih ha ki khyrdop hashuwa ba kin rung sha poh ka jylla.
U Lamphang u la kyntu ruh ïa u Myntri Rangbah ban wad lad shuh na ka bynta ban kit ïa ki mar rep jong ki paidbah ka jylla nalor ka kynhun kaba la don lypa, ka 1917 iTEAMS.
Shuh shuh, u kyntu jur ruh ba donkam ka jingpeitngor kaba jur halor ki dor ki mur jong ki marbam mardih khamtam u khaw bad u dai bad kiwei kiwei ha ka jylla.
Ioh ki shu iap thngan ki paitbah ym na u covid 19 namar haduh mynta shaei kata ka jingiarap na ka sorkar.
La biang katto namar ba ngi la Jan iap thngan  ym ioh bam shuh la kwah leit trei palatKam long kaba bha ban pyn I dur ba ki ia khublei kti kumnePynjlan.
Tangba dei ban ioh jingbam ki paitbah.
Lada khang dam shi kham dam, la iap thangan hi ngi ki paidbah nong shong shnong.
Lada ka sorkar ka la ban pynbiang bam ia ngi te ym lei2, hynrei te ngin sa iap thangan baroh.
La sngew kum ban biej,ban shong sah hajuh,wat lada biang ka bam,ngi la donkam ban leit trei ktah,hynrei te kumne no income only out going te,jynjar kumne.
Guwahati: U  Himanta Biswa Sarma, myntri ka koit ka khiah ka sorkar India, ula pynbna ba la khang dam ia ka masjid ha Guwahati, ka  Athgaon Kabristan Masjid bad ka daw ka long, namar ba la lap ba ka dei ka jaka kaba ia bit jingpang COVID-19.
La iathuh ba ka jingkhang ia ka masjid, ka dei hadien ba ki don lai tylli ki jingjia, kiba ia snoh bad ka jingpang jong ki briew, hadien ba ki la don ha ka  jing ia kynduh ha ka 12tarik Lber 2020.
“Ki don lai tylli ki jingjia jong ka  COVID-19, kiba don jingia snoh bad ka jing ia lum lang, kaba ha ka 12tarik Lber 2020, ha kaba ki don kumba 100ngut eiei, kiba don lang ha katei ka jing ia lum" ong U Sarma, haba kren sha ki kotkhubor mynta ka sngi.
U Sarma, u iathuh ba ki don ar ngut ki nongpang, kiba ha Dhubri, ki dei kiba wan na  Athgaon Kabristan Masjid bad uwei ruh uba iap, uba na   Hailakandi, u dei uba la sah shipor ha katei ka Masjid.
La iathuh ba la khang ia katei ka iingmane, na ka bynta 14 sngi kynthih bad ha kitei ki 14 sngi, yn nym shah ban don ba rung bad ba mih na katei ka jaka mane blei ki Muslim.
Shillong: Ka Dorbar Shnong Mawiong Umjapung kala shim katto katne ki rai kum shi bynta ban teh lakam iaka jing saphriang u khñiang jingpang Corona Virus (Covid – 19 ) bad kumjuh ruh hadien ka jing ud bad jingujor jong ki nongshong Shnong kiba bun.
Kine harum ki long katto katne ki jing pyrkhing kiba ka shnong Mawïong Umjapung kala shim:-1) Ia kiba nabar Shnong ym shah ban wan die jingdie hapoh Shnong khlem ka jingbit naki nong pyniaid Shnong.
2) Ia mynta shipor katba la Lockdown ka dang treikam,kito kiba ju wanrah bam ha ïing (Home delivery) ne kiba ju die haki kali ki hap ban pan jingbit naki nong pynïaid Shnong.
3) Ki nongdie jingdie kiba na Shnong ruh ki hap ban pyntip sha ki Rangbah Dong naka bynta ka bit ka biang jong ka Shnong.
Khatduh eh ka Shnong ka kyntu ia baroh ki Nongshong Shnong ba kidei ban don lang iaka jing kitkhlieh,kum shi bynta ba bud ryntih bad kohnguh ia baroh ki jingbthah jong ki bor ka Sorkar kaba long kum shi bynta ban iasnohkti lang ban iakhun pyrshah iaka khlem Corona Virus, ong ka kyrwoh na U bah  Joe Marbañiang, Publicity Secretary  Dorbar Shnong Mawïong Umjapung.
U nongialam ka balang Orthodox, U Iliy Nozdrin, uba don 88 snem ka rta, ula shong da ka liengsuin ba kyrpang ban her ha ka haw haw jong ka Moscow bad ka  St Petersburg bad ka daw, ka long na ka bynta ban iada ia ka Russia na ka jingpang coronavirus.
U Nozdrin, u don ryngkat bad u, ia ki nogialam ba rangbah jong katei ka niam, ha katei ka liengsuin, ha kaba ki bat ruh bad duwai ha ka diengphna.
Ki nongialam jong ka balang Orthodox, ki iathuh ba U Iliy, u her ha suin jong ki nongbah bapher jong ka Russia, ban duwai, na ka bynta ban pyllait ia katei ka ri, na katei ka khlam corona.
U Nozdrin, u dei uwei na ki riew niam, uba khlain bor bha ha Russia bad u dei uba la ithuh bha da ki heh sorkar jong katei ka Ri.
La ju tip, ia u, kum u nong pynkhiah bad u dei uba la ju wad, da ki nongialam sorkar bapher bad u dei ruh uwei na kiba la ju btin lynti ha ka kam sain pyrthei jong U Vladimir Putin, President ka Russia.
Ka bor jongu, la iathuh ba ka long, ba shisien, ula bthah ia uwei U Governor ka Russia, ba un kiar shi syndon na ka jing iajan jongu bad la ka jong ka tnga bad kumjuh na la ka jong ka samla bad ha ka por ba U Putin, u ia pyllait sanshyieng bad ka tnga jongu, ha u snem 2013, U Iliy, ula kylli ia katto katne ki riew sain pyrthei, da kaba ong “Phi ju iohi, la ki don ne em ki kynthei kiba ju iajuh iajan bad U President?.
La iathuh shuh shuh ba lyngba U Iliy, ia ki khubor, kiba donkam, lah ban pynpoi sha ki shkor jong U President, tang hapoh ar sngi.
Haduh mynta, ym shym la tip satia, la katei ka liengsuin, kaba la pyndonkam da U Iliy, ka dei ka jongno.
Nongpoh: U Myntri ka tnad ka koit ka khiah jong ka sorkar jylla, u Bah A.
L Hek ha ryngkat u Director ka DHS, u Dr.
A.
War, hynnin ka sngi sngi ki la hiar sha Ri Bhoi, na ka bynta ban wan jingtip na ki Bor Distrik ka Ri Bhoi, halor ki lad ki lynti kaba ki la pynkhreh ban iada na u COVID-19 hapoh ka jylla.
Utei u Myntri Sorkar, ha kaba nyngkong u la leit ban jurip ia ka CHC kaba don ha Bhoirymbong, hadien kata u sa leit ban jurip ha Civil Hospital Nongpoh, kumjuh ruh sha ka kaba ba don ka Screening test centre bad ka Isolation centre kaba don ha CTI, 12mer, Umpher   ha Ri Bhoi District.
Kiba la leit ban synranglang ia ka jingleit jurip da utei Myntri ka sorkar jylla, ki kynthup ia u MLA ka Nongpoh, u Bah Mayral Born Syiem, ka Deputy Commissioner ka Ri Bhoi, ka Kong R.
M Kurbah, u Dr.
M.
Mawrie, DMHO ka Ri Bhoi lem bad kiwei de ki heh ophisar ha Ri Bhoi.
Lyngba jong katei ka jingleit jurip, u Myntri ka tnad ka koit ka khiah ryngkat u Director ka DHS, ki la pynlong ruh ka jingialang ha Civil Hospital Nongpoh, na ka bynta ban pan jingpynshai na ka bor District bad ruh na ka ophis u DMHO halor ki lad jingiada ba la pynkhreh ha kane ka District ban lait na ka jingpur u khniang jingpang Coronavirus sha kane ka jylla.
Haba kren sha ki Nongthoh Khubor, u Myntri ka tnad ka koit ka khiah, u Bah A.
L Hek u la ong kumba u la wan ban kynduh ia ka bor district bad ruh na ka ophis u DMHO ka jingpynkhreh ban iada na ka jingwan hiar thma uta u khniang jingpang Coronavirus ka la long kaba bit ba biang bha ha Ri Bhoi bad kaba sah mynta ka long ka jingiatrei lang na baroh ki liang ban pynthikna ba une u khniang jingpang un nym poi sha kane ka jylla Meghalaya.
Shillong: Ka District Magistrate, East Khasi Hills, ka la pynjari korphiw naduh lashai ka por 6baje mynstep, haduh ka por 6 baje mynstep jong ka 14tarik Iaiong 2020.
Shillong: Ka Khasi Student Union (KSU) Shella Unit mynta ka sngi ka la ioh bat kumba 20 ngut ki bar jylla ha ka shnong Disong kaba hap hapoh Shella.
Ki dkhot ka KSU hapoh ka jingialam jong u president u Pynkmenlang Sanmiet ki bat ia ka kali Bolero Camper kaba don nomber plate ML 10 B 3595 kaba kit kumba 20 ngut ei ei ki briew na ka bynta ban leit sha PHC ban shim ia ki kaiphod halor ka koit ka khiah.
Katkum ka jing iathuh u samla Pynkmenlang Sanmiet hadien ba ki dkhot ka seng ki la tohkit bniah la lap ba bun na ki ki dei na ka jylla Assam bad kila sah hapoh kane ka thain naduh u lber 2020 haki jaka khlaw ba ki bylla.
Ka seng ka la buh jing kylli ia ki bor pulit kiba ba pahara ha katei ka jaka halor ka jing pyllait ia kitei ki briew bad kumjuh ruh ia u trai kali kata u bah Batyngshain Rynga u ba la shah ia ki bar jylla ban pyndonkam ia ka kali jong u.
Ka seng ka la pynpaw ba ka jingleh thurmur jong utei u briew bad ki bor ba dei peit ka wanrah pynban iaka jingshong syier iaki nongshong shnong kiba ju burom bad bud ryntih ia ki kyndon ba la pynbna da ka sorkar.
Ka seng ka kyntu jur iaki bor sorkar ba dei peit ban pynshitom iaki ba pynkhein bad khamtam ban nym shah iaki poi wir ban wan rung hapoh shnong bad ha ka thain Shella hi baroh kawei.
Shillong: Nalor ka jingeh kaba ki paidbah ki iakynduh na ka khlam COVID-19, ki paidbah ha Ri Bhoi, ki la iakynduh sa ia kawei pat ka jingeh, kata na ka jinghap phria kaba la jur bha mynta ka miet.
Ka la don ka jinghap slem bad ther phria kaba jur ha kiba bun tylli ki shnong ha Ri Bhoi, ha kaba ki don ki jaka ba ka jinghap phria ka la ktah ia ki paidbah bad khamtam eh ia ki nongrep.
Katei ka jingjia, ka la jia ha ka por 9 duna mynta ka miet bad la iathuh ba ki don bun bah ki shnong jong ka thain Ribhoi, kiba la shah ktah.
Ki sengbhalang ha ki 13 tylli ki Jylla bad ki jylla rit, ki dang ai bam bun ma ki ban ia ki sorkar bad katei ka dei, naduh kaba sdang ka jingkhang shnong bad khang suin, kaba la sdang naduh ka 25tarik Lber 2020.
Ka jubab jong ka sorkar India, kaba la ai sha ka Supreme Court, ha ka sngi hat majai, ka pyni ba ki don  84,26,509 ngut kiba la ai ja ei ha kylleng ka Ri, naduh ba ka sdang kane ka pakhang shnong bad na kitei, la pyni, ba ki don  54.
15 lak ngut ba la ai da ki sorkr Jylla bad sa  30.
11 lak ngut ba la ai da ki sengbhalang.
Ka khubor,  ka iathuh ba ha Kerala bad ha Telangana, la bsa ia ki nongshong shnong da ki sengbhalang.
Ha Gujarat,  Andhra Pradesh bad ha Mizoram, ki sengbhalang, ki ai bam ia  92.
8 per cent, 91.
7 per cent bad 88.
5 per cent of ia ki nongshong shnong.
Haba khein lang, la iathuh ba ki don 9 tylli ki Jylla bad ki jylla rit, ha kaba ki seng bhalang, ki bsa ia 75 percent ki nongshong shnong, ha ki sngi pakhang shnong.
Na ka jingkhein, ba la ai da ka sorkar India sha ka Supreme Court, la pyni ba ha Mizoram la bsa ia 6779ngut ki briew, ha Arunachal Pradesh ia 2,970ngut, ha Nagaland 2494, ha Meghalaya 1413, ha Assam 90,954.
Kawei pat ka jingjia, ka iathuh ba uwei u briew, ula sdien phasi noh ialade, namar ba u kynjah palat ia la ka jong ka lok bad ka daw, ka long ba ka sah kut ha iing kmie, haba ka leit kai bad ka wan noh ka pakhang shnong.
Katei ka jingjia, ka dei ha  Radha Kund, ha kaba ka la jia hynnin ka sngi balang bad la iathuh ba utei uba iap, u dei U  Rakesh Soni, 32.
La iathuh ba katei ka lok, ka shu leit sah kai sha iing kmei, hynrei ka wan noh ka pakhang shnong bad kumta, ka la sah kut noh sha iing jong ka kmie bad katei ka la pyn khuslai mynsiem jur ia U Soni bad ha ka jing dukha mynsiem, ula sdien phasi noh ialade, ong U Alok Rao, uwei na ki heh pulit, uba tohkit ia katei ka jingjia.
Shillong: Ki  pulit Umkiang, pulit infil check gate Ratachera, ka tnat ka koit ka khiah na ka District Medical Health Officer, tnat Transport, ki briew na ka ophis u Deputy Commissioner EJH bad kiwei kiwei ki department jong ka sorkar, ki phikir bha ban peit ia ka rung ki kali ba kit mar bam na bar jylla ba wan na Assam.
Ia kane ka jingpyrkhing ia ka jingrung kitei ki kali la leh ha Ratachera ha ophis barim ka Motor Vehicle Inspector ( MVI).
Ka Khasi Students’ Union (KSU) Narpuh Circle kum shi bynta ban ai ka jingiatrei lang bad ban ai mynsiem ia ki briew ba trei miet la bad sngi ban peit bniah bad Screnning ia ki nongñiah kali ne ki briew ba wan rung, ka seng mynta ka sngi hapoh ka jingialam u President bah KS Suchiang, u Vice President bah Phanuel Tongper, u Sanatomba Bamon General Secretary bad katto katne ki dkhot ki la leit hiar sha katei ka jaka.
Ka seng ka lap da lade ia ka jingtrei shitom jingpyrkhing ia ka jingrung ki kali ba nabar.
Haba kylli, uwei na ki nongtrei na ka tnat ka koit ka khiah u la ong ba mar saw ngut ki hap ban trei 24 kynta miet bad sngi.
La synreit dawai ruh ia baroh ki kali ba wan rung.
Katba ki pulit Umkiang pat ki pynlong ia ka jingtalasi hajan jingkieng Malidor ban shim jingkheiñ bad register ia baroh ki kali kiba rung shapoh ka jylla.
Haba kylli pat ia ka jingrung ki kali ambulance ba nabar jylla man ka sngi, ki pulit ka Ratachera ki la iathuh ba la dep ban peit bniah bad yn shah tang ia nongpang ban don ha kawei ka ambulance kynthup ia u draibar bad tang ia kito ba long emergency.
Ka seng ka ai jingiaroh ia ka tnat sorkar ba trei shitom ban pynlong ka jingpeit bniah bad ha kajuh ka por ka seng ka kyntu ia ki paidbah ban ai ka jingiatrei lang bad ka sorkar, namar kumba long mynta sha ki thaiñ nongkyndong ki paidbah ki kheiñ sting ban bud ia ki jingbtah ka sorkar kum ka jingia lum bun briew ne ban ia jngai iwei ia iwei ( Social Distancing).
Hynrei la iohi ba ki paidbah ki leh kum bymbna eiei.
Ka jingpang khlam Covid19 ka nangkiew man ka sngi, kumta ki paidbah ki dei ban phikir.
Kane ka jingpang kan ym lah ban saphriang lada ngi lah ban kiar na kaba ia lum briew.
Katkum ka jinglap na ka tnat ka koit ka khiah, ka jylla haduh mynta ka danglait na une u jingpang ba iabit (Covid19), ainguh ia u Blei.
Kumta long kiba ia shah shitom ban iatrei lang khnang ba ngin jop ia kane ka thma.
Shillong: U symbud myntri rangbah ka jylla Meghalaya u bah Prestone Tynsong mynta ka sngi, u la ong ba ka sorkar Meghalaya lyngba ka jing btah ka sorkar pdeng ka dang pynkhreh ban sam ei 5 kilo, u khaw sha ki long ing baduk hapoh ka jylla Meghalaya.
Haba kren bad ki lad pathai khubor u bah Prestone Tynsong, u la ong ba ka sorkar Meghalaya ka dang pynkhreh ban wanrah 11,728.
8 metric ton u khaw bad 11,000 metric u la poi hapoh ka kudam ha Guwahati.
“11,000 metric ton u khaw ka sorkar Meghalaya ka la ioh bad mynta ka jing leit kit na ki kudam ba don ha Guwahati ka dang iaid shakhmat bad la aiti ruh sha ki DC jong ka jylla na ka bynta ban sam sha kiba dei hok ban ioh" la bynrap u bah Prestone Tynsong.
Na ka liang u bah Prestone Tynsong u la ong ba ki don kumba 7098 tylli ki long ing kiba yn ioh jing myntoi na ka skim AAY bad kumba 3,51,305 tylli ki long ing kin ioh jing myntoi na ka skim PHH haba kaba kin ioh ei ia u khaw kumba 5 kg bad kiwei kiwei de ki marbam na ka sorkar.
Haba dei bad ki marbam kiba hap hapoh ka NFSA skim, u symbud myntri ka jylla u la ong ba ka jylla Meghalaya ka dang pahuh ia ka jing don marbam na mar kata ki paidbah ka jylla kim dei ban sngewthuh bakla ba kin iap thngan namar ka jing pakhang shnong ne ka ‘lock down’ ha baroh ka ri India.
Khliehriat:Mynta ka sngi,U bah Marshall Biam, u la lap ba ki dang don ha Masjid ha Ladrymbai bad hadien ka jing tohkit bad kumta  u dawa na ka sorkar ba dei ban buh shuwa sha kawei ka jaka (Isolation Room) ïa ki 11 ne 12 ngut ki Muslim kiba don mynta ha Masjid ha Ladrymbai.
Ha ka jingleit jurip mynta ka sngi lem bad ki pathai khubor la lap ruh ba kine ki dkhar Muslim ki don mynta ha kawei ka jaka sah ha Ladrymbai (Masjid) bad kaba sngew phylla ka long ba kitei ki dkhar Muslim ruh ki sah ha ka umdum ba kat haduh mynta ruh ka tnat jong ka koit ka khiah bad ki pulit kim pat lah ban ai ïa ki Medical Report ïa ki.
Ha kaba ïakren ruh bad  u wei na kitei ki Muslim u la ong “Ngi sngew khuslai bad ngim ju nang thiah nang dem namar ngi ruh ngi kwah ban ioh ïa ki kaiphot (Medical Report) ha kaba ïadei ba ka jingpang COVID-19, ngi shong khop hapoh kamra ngim ju mih shuh shano shano ruh kumba la bthah da ki pulit"Ki la iathuh ruh thik ïa ki jingiaid lynti jong ki bad ki jaka sah jong ki kumto kumba la pynpaw u bah Marshall Biam lyngba ki pathai khubor bad lah ban ong ba kane ka jing bym shim khia ki bor ba dei peit ka buh jingma haduh katta katta ïa ki paidbah jong ka East Jaintia Hills District,ha kaba ha ka jingshisha ki bor ba dei peit ki la dei ban pynkloi ban ai ki medical report lane ki la dei ban bud dien ruh ïa ka koit ka khiah jong kitei ki dkhar Muslim.
U bah Marshall Biam,u la pynpaw ka jingsngew khia halor kane ka jingbym shim khia ki bor ba dei peit ban bud dien ia kitei ki muslim phet wir.
Kum ban shu phai dien biang, u bah Marshall Biam, uba na shnong Ladrymbai dongwah, myn ha ka 2 tarik mynta u bnai, u la buh ka shithi ujor hakhmat u myntri rangbah ka jylla,u Conrad Sangma halor ka jing iohlad ban rung bad ban iaid kylleng kylleng ki dkhar muslim kiba don haduh kumna 11 ne 12 ngut kiba dei na ka Masjid na Ladrymbai bad kynnoh ruh ba ïa kitei ki muslim pet wir la lah ban pyn poi kylleng kylleng ki jaka da ki kali kit mar kiba kit tuh bad buhrieh ïa ki ha ki kali kit mar jong ki.
Katkum ka shithi ujor,u bah Marshall Biam, u la iathuh ba kitei ki Muslim phet wir ki mih na Nawgoan District Assam ha kaba naduh ka 11/02/2020 haduh 18/02/2020 ki la sah miet ha Byrni Hat (Masjid) kata haduh phra sngi,naduh ka 19/02/2020 haduh 23/02/2020 ki la sah ha masjid ha Nongpoh,kata san sngi,naduh ka 24/02/2020 haduh 3/03/2020 ki sah ha Dhobi masjid Jhalupara bad ha Bilal masjid Jhalupara Shillong bad naduh ka 3/03/2020 haduh 14/03/2020 ki sah ha  Jaintia Cement,15 tarik bad16 tarik u lber ki sah ha Umbir Masjid (Cement Road umpleng-EJHD) bad naduh 17/03/2020 haduh mynta ki sah ha Msjid ha Ladrymbai.
Dei ha ka 31 tarik u lber ba ki briew jong ka thaiñ, ki la pyntip sha ki pulit ha kaba ki pulit ruh ki lah rah ïa kitei ki muslim phet wir ban tohkit ïa ki bad hadien ka jingtohkit la pyllait noh ïa ki.
Shillong:Ki Rangbah Shnong, ka thain Pyn ursla, ki pynpaw ia ka jingsngew shitom jingmut ha kine ki sngi, halor ka jingleit wad khaw bam, na ki dukan sha Shillong, ha kaba ki hap ban pynlut por baroh shisngi lynter, ban leit ap khaw, na ka bhah jong ki shnong jongki.
Ki Rangbah Shnong, ki pynsngew ba ka sorkar Jylla, ka iai pynbna paidbah, ba ka mar bam ka pahuh bad haba kumta, ki dawa, ba dei ban pynpoi ia ki mar bam sha ki block headquarter bad lada ka long kumta, kan nym don ka jing ia tur jong ki paidbah sha Shillong bad ba kin nym leit ap khaw na ki kharkaia bad pynlut por da ka sngi lynter ban ioh sei khaw na bynta ki nongshong shnong.
Nangta kaba ki ia lyngngoh ka long ba ka sorkar, ka ju mana ia ki Rangbah Shnong, ba kin khang lad ia ka jingkiew dor, ki dor ki mur ha ki shnong jongki, hynrei la iathuh shuh shuh ba ha Shillong, u kharkaia u oh dor katba mon ia u khaw bad u majistret, uba don ha khmat dukan, hynrei, um nud satia ban kem ia u kharkaia.
“Haba kumta, kumno ngin lah ban khanglad ia ki dukan nong kyndong, haba u kharkaia, ia u khaw, uba ju thied T.
1,250 baroh shi katta, mynta u die T.
1,500 shi byrni, uba 50 kilo".
Nangta la iathuh shuh shuh ba ha kine ki sngi, ki trok kit khaw byrni, ki hiar sha kylleng ki shnong bad ki don bun ki riew paidbah, kiba kylla mahajon die khaw bad katei ruh ka pyn lyngngoh ia ki Rangbah Shnong, kiba iakren bad U Rupang, ba u khaw die blak, u poi pahuh sha man la ki shnong.
La ujor shuh shuh ba ha kat kane ka pakhang shnong, hynrei ki trok kit masi pat ki iaid sahuh bad katei ka pyni ba ki pulit, ki ailad ia ki trok ba kin pynhiar mar sha Bangladesh, wat ha kane ka por pakhang shnong bad la kynnoh shuh shuh ba wat ki BSF ruh kim shym khanglad satia ia ka iaid ka ieng bad ka leit ka wan jong ki khar Bangladesh, kiba dang iai poi haduh ha kine ki sngi sha kiba bun ki shnong khappud jong ka thain Riwar.
Ka England, ka Scotland bad ka Wales, ki la duh ia  887 ngut ki jingim briew mynta ka sngi bad katei ka la poi sha ka  7,984 ngut kiba iap na ka  coronavirus.
Ka jingiap, ka nang duna mynta ka sngi, na kaba long 938ngut mynhynnin ka sngi, hynrei ka dei pat kaba wan ba ar, ha ka jing iap briew, naduh kaba sdang jong kane ka khlam.
Ka NHS England, ka pynbna ia  765 ngut kiba iap ha ki hospital bapher bad baroh kiba iap ha ki hospital ha England, ki long 7,248ngut.
Ka sorkar Scotland, ka iathuh ba ki don kiba iap 81ngut bad baroh kiba iap, ki la poi sha ka 447ngut bad ha Wales, ki don 41 ngut bad baroh ki la poi sha ka 286 ngut.
,Haba ka pop ka la shong tynrai ha ka jingim, ka jingim ka la long lypa kaba kordit naduh na pyrthei ha duh ha bneng ha khmat ka khet U Blei ruh ngi la hap lypa ha ka jingpynrem ba shyrkhei.
Bad ka ktien U Blei ruh ka la ong shai ba ka bainong jong ka pop ka long ka jingiap.
(Rome 6:23) Dei na ka pop ki   mih  kiei kiei baroh ki jingleh basniew ha ka jingim jong ngi, wat ia kaba ngim mut bad ngim mon ban leh ruh hynrei ka pop kaba kyrsoi hapoh dohnud jong ngi ka kwah ban leh ia kata ka ba sniew.
Te lada nga leh ia kata ia kaba ngam mon, nga iakohnguh lem bad kata ka hukum ba ka ka long kaba bha.
Mynta te ym dei shuh ma nga uba leh ia ka, hynrei kata ka pop kaba shong sah ha nga.
" (Rom 7:14-17) bad ngi sngewthuh  shai lada ka ngi leh ia ka pop ngi la kylla long u shakri ne u mraw jong ka pop.
Baroh u ba pop u duh noh ia ka  jingkyrmen ha ka jingim la u phai sha ka diang ka mon bad wat ka pyrthei ruh ka kren bein ia u, uno uno u ba leh kam sniew naduh na pyrthei u la ioh lypa ka jingpynshitom lane ka jingpynsaja da kaba shah bishar bad shah teh ha ki bor ka ain, bad don ruh kiba la mad lypa ia ka jingshah pynrem da ka jingiap phasi naduh nangne na pyrthei, bad kata ka dei ka bainong ba un ioh u nongkam sniew.
Hynrei kaba phylla pat ka long haba nga pule na ka ktien U Blei shaphang u wei u briew wat ia ka kyrteng jong u la pynkyrteng da u Dakaid, namar ka kam kam jong u ba u leh u la hap lypa ha ka jingpynrem shyrkhei naduh nangne na pyrthei u la shah lypa ia ka jingiap kaba poh kaba hap ha ka rain ka rem bad u ta u dei u Dakaid ba la sah narphna lang bad u Jisu Khrist ha kajuh ka sngi ha kajuh ka kynta ka minit.
Lada ngi pule na ka Gospel u Loukas 23: 26 terter ka ia thuh shaphang ka jingjia ba la sah narphna ia u U Jisu bad ba la sah lem bad arngut ki nongleh kam sniew ban pyniap ia ki, ha kane ka por ba la sahnarphna ia u Khrist bad kine ki arngut u wei na kine u la tim u la kren bein ia u Jisu da kaba ong: Mem long u ta u Khrist ? to pynim ia lade bad ia ngi de.
Hynrei uta u wei pat u la sneng ia u, u da ong Mem sheptieng satia ia U Blei?  naba me long ha ka juh ka jingpynrem  ma ngi shisha da kaba hok ruh namar ngi iohdiang ia kaba dei na ki kat kum ka jingleh jong ngi, hynrei u ne te um shym la leh eiei ka bym dei.
Bad ha kata ka por  ka dohnud maw  jong u ka la lwet noh bad ha ka sur kaba jem u da ong ruh: Ko Jisu to kynmaw lem ia nga ynda men poi ha ka hima jongme.
U Jisu da ka durkhmat ka ba kmen bad kaba dap da ka jingieit u phai sha u bad u ong: " Shisha nga ong ha me ha kane ka sngi men long lem bad nga ha Paradais.
(Louk 23:43) ka jubab kaba kmen tam u iohsngew na U Jisu bad kaba da pynhun shisha shisha ia u kaba ym don shuh ka jubab ka ban pyn hun ia u lait na kine ki kyntien ba U Jisu u kren ha kane ka sngi namar u la ioh ia ka hima ki bneng.
Kumta ki paralok baroh don bun na pdeng jong nga jong phi kiba ngi la sngewduh jingkyrmen noh ha la ka jingim ka pyrthei ka bein ka khoh ia ki kam ba ngi leh bad ngi sngew ba kane ka jingim kam myntoi shuh hynrei to phai sha u Jisu khrist da ka dohnud bad kaba aiti lut baroh ai ba ka pyrthei kan bein kan khoh ia nga ia phi hynrei sa shisien un sa jubab ia nga ia phi kumba u la jubab ia u dakaid halor ka diengphna.
Kynmaw ba u Khrist hi u long u nongbah noh ia ki pop jong nga jong phi bad  naduh ka por ba ym pat sah narphna ia u u la pyllait im lyoa ia u wei u nongpyniap briew ba shyrkhei u Barabbas (Louk 23:18) kumta kane ka khubor kan thaw thymmai ia phi lada phi  phai sha u Jisu da ka dohnud baroh.
Phai noh mynta wat ong lane wat buhteng  ba ngan sa phai la shai lane ha ka kynta ban dkut mynsiem da kaba shim kabu ia u dakaid halor ka diengphna kynmaw ka ktien U Blei ka la ong shai.
Ngam ithuh nangno phi ïawan.
Khie leit noh na nga, phi baroh ki briew kiba bymman!’ katno phin ïam bad kyr-iat ïa la ki bniat haba phi ïohi ïa u Abraham, u Isaak, bad u Jakob, bad baroh ki nongïathuhlypa ha ka Hima U Blei, katba ïa phi la bret noh shabar! (Loukas 13:27-28)phai noh mynta hi.
U Blei un kyrkhu ia phi.
Nongpoh: Wat hapdeng ki jingthwet kaba jur, hynrei ki Pulit kam Ri Bhoi, kim pat iohkem satia ia u Shahjahan Ali, u runar uba la shah suba jur ba u la pyniap ia la ka jong ka Lok ha Nongthymmai Byrnihat.
Lah ruh ban kdew hangne, ba kawei ka Longkmie ba dang armet, kaba la tip kum ka Shainaz Begum (20) snem ka rta, ka la shah pyniap dusmon bad kaba la shah pom da ki kynja tiar ba dep na ryndang tad haduh ba kan da khlad noh hashen.
Kaba la pynsuba eh ia kiba bun ba u Lok jong katei ka u dei uba la donkti ha katei ka kam, ka dei hadien ba u la phet noh bad kat haduh kine ki sngi ym pat lap dien satia haei u don.
ban leh ia ka post mortemHalor katei ka jingjia, ki Pulit ka Ri Bhoi kin dang trei shitom shuh shuh, na ka bynta ban kem ia utei u runar uba la shah suba jur ba u la donkti ha katei ka kam pyniap briew.
Shillong:  U Chief Executive Member (CEM) ka Khasi Hills Autonomous District (KHADC) u bah Titossterwell Chyne myn hynnin ka sngi, u la ong ba ka Council ka kyntu ia ka sorkar ba ka dei ban phah plie lut ia baroh ki dukan die marbam ha ki shnong, khnang ban lait na ka jingiatur bad jingkhap ngiah na ka jingiabeh ki paidbah ban thied marbam ha kum kane ka por hiran na ka jingiakhun ban iada na ka jingpang Coronavirus.
Mynta ka sngi, u CEM u la lum ia ka jingialang bad ki mahajon kiba die marbam bahap hapoh u pud u sam ka Council, ban iakren ia ka jingeh jong ki paidbah ban ioh marbam.
Haba kren sha ki lad pathai khubor, u CEM u la ong ba ha ka jingialang la rai ba ki mahajon ki dei ban pyllait ia ki khaw la kumno kumno 20 byrni sha kawei pa kawei ka shnong, namar ba ka jingpyllait tang khyndiat ka la buh jingeh ia ki paidbah ba wan thied marbam ban pynpoi pat sha ki shnong bapher bapher.
U bah Titossterwell u la ong ba ha ka jingialang la iakren shibun ia ki jingeh jong ki paidbah kaba la mih na ka jingkhang kdam ka sorkar ha kine ki sngi, kaba dang bteng ruh haduh kine ki sngi.
“Ngi la ioh ia ka jingujor na ki paidbah ia ki jingeh ba ki paidbah ki iakynduh ha ka liang ka jingioh ia ki marbam mardih kum u khaw, shini, bad kiwei", la ong u CEM.
“Ka long kaba lyngngoh ba ki phah plie tang tang katto katne ki dukan ha ki shnong namar ba don ki shnong ba don 15 tylli ki dukan, ki phah plie tang 2 tylli bad kane ka la wanrah ka jingkhapngiah bad ka jingiatur na ki paidbah", la ong u bah Titosster.
Kawei pat ka long ba kito ki nongthied ba wan thied na Shillong ia ka shnong baroh kawei bad hadien ba la ap baroh shi sngi, ki ioh slip na ka sorkar ban thied khaw tang 2 ne 3 pocket bad kane ka la bijai ei ka jingthmu ha kaba kam mih wat tang ia ka bai kali kaba rem, bad namar kane, hap ban pynkiew ia ka dor bad ha kane, ka la ktah pat ia ki paidbah.
“Ngi sngew ban ai jingmut ia ka sorkar ban plie ia ki dukan baroh ban die marbam bad kam dei shuh ban shu sam reshon namar ba ki mahajon ki la ong ba kam pat don ka jingkyrduh marbam hynrei ka don tang ka jingtyngkan ia ka rukom die ia ki marbam", u la ong.
Ha kiwei ki jylla, ki dukan ki plie lut bad kam don ka jingiatur na ki paidbah bad hangne ruh ka sorkar ka dei ban ailad ia ki dukan die marbam ban plie baroh.
Nongpoh:  Ka kynhun ki nongialam shnong ha ki shnong kiba don ha ka thain Mawrong Road ha Ri Bhoi, myn hynnin ka sngi ki la pynlong da ka jingiakyn duhlang hapdeng ka nongialam shnong jong katei ka thain bad lyngba jong katei ka jingialang, ki la shim ia ka rai ban khangdam ne ban buh khyrdop noh ha ka surok na Umsning sha Maw rong, kaba dei ruh ka surok kaba la pyndonkam da shibun tylli ki shnong jong katei ka thain.
Ha katei ka jing ialang kaba ki la pynlong ha shnong Bir, ki la shim ruh ia ka rai ban buh ia ka khyrdop ha katei ka jaka, ia kaba kin sa buh briew ban phah ap, khnang ban khanglad ia ka iaid ka ieng jong ki paidbah, kiba sah ha katei ki shnong kiba don ha katei ka thain.
Haba pyntip sha ki lad pathai khubor, kitei ki nongialam shnong jong katei ka thain, ki la ong ba kin sa buh briew ha katei ka khyrdop, ia kaba ki hap ruh ban siew da ka bainong.
Kumta lyngba katei ka jingdon jong katei ka khyrdop, kan pyrkhing ia ka rung ka mih jong ki briew, hynrei kin shah tang ia kito kiba don ia ki kam kiba kyrkieh bad ruh kiba la ioh jingbit na ki bor sorkar.
La sngewshuh ba ka nongrim kaba la pynlong ia ki nongialam jong katei ka thain ba kin shim ia katei ka sienjam, ka dei hadien ba ki don bun ki briew kiba sah ha katei ka thain, ba kim shem la burom ne kohnguh ia ki jingbthah jong ka sorkar bad kiba dang iai bteng ban mih shabar da kaba leit sha kiwei ki jaka, kaba la long ruh kum ka jingleh pyrshah ia ka hukum jong ka sorkar, halor ka jingthmu ban khanglad ia ka jingsaphriang u COVID-19.
Shillong:  Myn hynnin ka sngi ka sorkar Meghalaya lyngba ka tnat ka koit ka khiah ka la shna ia ki kyndon na ka bynta ia ki dribar bad ki nongbud ki ba wan kit marbam shapoh ka jylla na Assam ne na kiwei pat ki jylla ka ri India.
Ka kyrwoh da ka ophis Secretary ka ka tnat ka koit ka khiah ka jylla la kdew ba baroh ki trok kiba thmu ban kiew shapoh ka jylla Meghalaya kin shah synreit dawai bad ki draibar lem bad ki nongbud kin hap ban shah ‘screen’ ha man la ki khyrdop.
Ka kyrwoh ka kren ruh ba ki draibar bad ki nongbud ki dei pynbiang ia ki kyrteng bad ki phone number jong ki bad jong ki trai ha man la ki khyrdop ka jylla bad ki dei ban phong jing iada syntur bad khmut (mask) bad ki dei ban pyndonkam ia ki dawai sait kti lane (hand sanitizers).
Ka kyrwoh na ka tnat ka koit ka khiah ka la kdew ruh ba ki dribar bad ki nongbud kali kidei ban song ja lypa bad kim dei ban sangeh khlem da donkam kyrkieh bad lada ki donkam ban sah miet ki dei ban pyntip shwa sha ki bor sorkar.
Nalor kine ka tnat ka koit ka khiah ka hukum ruh ba ki trai jong ki kali kit marbam kidei ban pynbiang hi da ki briew ka jylla na ka bynta ban pynhiar ia ki mar sha ki kudam bad la hukum ruh ia ki ‘petrol pump’ ba ki dei ban pynkhuid ia ki jaka leit shabar ban pyndonkam ki draibar trok bad ki nong bud.
Shillong: Ka Seng Khasi Kmie, Shillong, myn hynnin ka sngi, ka la kiew pat sa sha u Lum Shyllong ban pynlong ia ka nguh ka dem khnang ban pan ia ka jingiada na u ‘Lei Shyllong, uba long uwei na ki Ryngkew ki Basa jong ka Ri bad jaid bynriew ba un un ker un da un ri un sumar ia ka it ka hima bad ia ka jaidbynriew Hynniewtrep hi baroh kawei ba kan lait na ka jingwan ban lyngshop jong ka khlam jingpang ka Covod:19 ne Coronavirus.
Ia kane ka nguh ka dem ba la pynlong la ia donlang ruh da u Syiem ka Hima Mylliem, u Pa’iem Ainam Manik Syiem.
U Rgh Skor Jala, ba dei u Chairman jong ka Komiti U Tymmen U San, ryngkat u Rgh Donbokstar Kurkalang ki la pyndep ia ka nguh ka dem ka duwai ka phirat ha ka jing iadonlang bad sakhi ruh da u President ka Seng Khasi Kmie u Rgh Don Kupar Dkhar, bad u Chairman ka Lum Sohpetbneng Committee Seng Khasi Kmie u Rgh Dipshon L.
Nongbri.
Ka jingleit ban pynlong ka Seng Khasi Kmie ia ka nguh ka dem ha u Lum Shyllong ka dei hadien ba ka la dep ba kan pan jingbit na u Pa’iem Ainam Syiem, kaba la wan hadien ba ka la pyndem ia ka nguh ka dem ha kliar u Lum Sohpetbneng ba kyntang ha ka 24 tarik u bnai Lber bad ruh shi sngi hadien ba ka Seng ka la dep ba kan pynlong ia ka nguh ka dem ka dwai ka phirat ha iing seng Khasi, kaba la long hynnin ka sngi.
Ka nguh ka dem na u Tymmen U San ka long ba la ud la nam ha u ‘Lei Shyllong’ bad kumjuh ha u Blei Trai Kynrad, ba ha kum kane ka por jong ka jingsaphriang ka khlam ka ngoh, ba ki bor blei kin iarap ha kaban ri ban ker ban da bad ban sumar ia baroh lang khlem da niew da tang ia ki niam ki rukom, pynban ha kum kane ki por jong ka saw ka sian kaba ka pyrthei hi shityllup ka mad shisha ia ka jingeh, ba ki bor blei ba maian ba kin ri kin ker kin da kin sumar ia kane ka khlam ka ngoh ba kam dei ba kan ioh ba kan wan ban saphriang ha kane ka bri hynniewtrep, kaba da ka bor ba maian blei, kin pyndem pynthiah ne ban pynher krad na kane ka sla jong ka pyrthei.
Hadien ba la dep ka nguh ka dem, na ki dak ki shin kiba la paw, ka kren shai kdar ba ka bor blei ki ai ia ki dak ki shin jong ka jingkyrshan lem ka jong ki ban ban ri ban ker ban da ban sumar.
Shillong:   Ki mahajon kiba die marbam, kila kam ba kam pat don satia kano kano ka jingkyrduh marbam ha kane ka jylla bad ka jaka lumthup ki marbam ne stock ruh ka dang biang.
Haba jubab ia ka jingkylli halor ka jingshim kabu ki nongdie marbam ha kum kane ka por ba khang kdam ban ialeh pyrshah ia ka jingpang Coronavirus, u CEM u bah Titossterwell Chyne u la ong ba katkum ka jingiathuh ki mahajon, ki marbam ki dang biang bad kam don eiei ban syier hynrei ha kajuh ka por, la iathuh ba ka dor ruh ka dang neh kajuh naduh ba la pynjari ia ka jing pakhang shnong ha ka ri bad ha ka jylla.
“Ki mahajon kila pynthikna ba ka dor die ka kham tad ha Meghalaya ban ia ha Assam bad kam don satia kano kano ka jingpynkiew ia ka dor bad ka dor ka dei kajuh naduh ba la sdang ka jingkhang kdam ha ka ri bad ha ka jylla", la ong u bah Titosster.
Ha kajuh ka por, u la iathuh ba katkum ka jingong ki mahajon, kam don satia kano kano ka jingdie tam ia ka dor ha kine ki sngi.
“Ka dor kaba ki (mahajon) ong ia ngi, ki ong ba ka dei 16 spah shi packet u khaw hynrei lada don ba shim ne die tam, ki lah ban ujor ba ngin thoh sha ki", la ong CEM ka kHADC.
Ha kajuh ka por, u la iathuh ba ka Council ka la dep bhah ia uwei u MDC mar 10 lak tyngka na ka skhim ban thied ia u khaw sha ki konstitwensi.
“Namar ba ki mahajon ki dei kiba die ia ki marbam, ngi la iakren ba kin ai ia ka bhah khnang ba ngi ki MDC ngin lah ban thied ia u khaw ban sam sha ki paidbah", la bynrap u CEM.
Shillong: Ka Balang Presbyterian Mawkhar kan pyni iaka Live Telecast ha ki Local Cable TV iaka jingshakri Blei ha ka Good Friday bad Easter Sunday kaban long ha ka 10 tarik bad 12 tarik mynta u bnai.
Katkum ka kyrwoh na u Rev M.
Pyngrope u la pyntip ba ia kane ka Live Telecast jong ka Good Friday bad Easter Sunday yn pyni ha ka por 12:30 shiteng mynsngi, kumta la iawer bad khot sngewbha ia ki paralok ban shim bynta lang ha ka jingshakri Blei ha la ki iing ki sem jongki.
Yn ioh iaka jing ialap ha ka Good Friday na u Rev G.
P.
Kharpan bad ha ka Easter Sunday yn ioh iaka jingkren na u Rev M.
Pyngrope.
Jowai:  U Myntri badei peit ia ka tnad ka koit ka khiah jong ka sorkar jylla, u bah AL Hek ha ryngkat ka jingsynran u Local MLA, Wailadmiki Shylla u la wan hiar sha Jowai ban shim jingkhein bad peit pyrman ia ka long ka man ha kaba iadei bad ka jingialeh pyrshah ia u Kniang jingpang Corona uba la pur sted sha kylleng ka pyrthei.
U myntri u la pyn long ia ka jingialang ba kyrpang hadpeng ka bor district kaba la mihkhmat da u Deputy Commissioner bad ki sahep kiba hapoh jong u kumjuh ruh bad ki Doctors, ki Nurse bad kiwei kiwei kiba trei shitom na ka bynta ka koit ka khiah ki paidbah.
Hadien kane, u myntri ha ryngkat u DC bad ki Doctors ki la iakynduh ia ki nongthoh khubor bad ha ka jingiakren, u Myntri u la kyntu jur ia ki paidbah ba kim dei ban ialeh pyrshah ia une u Khniang jingpang da ka jingsheptieng hynrei da kaba bud rynti ia ki lad ki lynti kiba ka tnad ka koit ka khiah bad ka sorkar jylla ka la buh bad ba la dep pynbna paidbah na ka por sha ka pork ham tam eh ha kaban sait ia ki kti bunsien ha ka shi sngi, ban nym ktah ia ka ktien, ka khmut ne khmat bad ban tapmoh ia ka khmut, ka ktien da ki jain rumar lane ki Mask bad kaba kongsan eh ka long ban ia jngai na uwei u briew sha kawei pat kaba dei ka Social Distancing.
U la iathuh ruh ba ka bor District bad ka tnad ka koit ka khiah ha katei ka district ka la pynkreh ha barok ki liang ban ai ka jingiarap ia kino kino kiba ioh ia utei u Khniang jingpang lada jia ba u wan shapoh ka jylla.
Ka jingpynbiang ka long naduh ki quarantine lane Isolation Ward ha ki bynta bapher bapher ka District nalor kiwei kiwei ki lad jingiarap bad jingiada.
Hadien kane, u myntri u la leit jngoh ia ka Jowai Civil Hospital kaba barim kaba don ha Panaliar Jowai ia kaba la dep tei thymmai mynta na ka bynta ban pynkylla ia ka sha ka Maternity, Women and Children Hospital.
Ha kaba iadei bad ki kor ki bor bad ki tiar iada ia ki Nurse ki Doctors na ka liang u Director ka Health Service, u Dr.
A Warr u la iathuh bad katba kiba dang poi, la dep phah sha ki district bapher bapher naduh ki sapkti, ki dawai saitkti, ki jain Tap khmut nalor kiwei kiwei.
Ha kaba iadei bad ki Ventilators, Thermal Scanner, Non-Touch Thermometer kiba dei ki tiar kiba donkam bha ha kaba iadei bad kane ka jingpang, u Dr.
Warr u la iathuh ba ki dang don ha lynti bad mar synpoi yn phah sha la ki district.
Ha Jaintia Hills, la mang tang ar tylli ki Ventilators kawei ha Jowai Civil Hospital, Ialong bad kawei pat ha Khliehriat CHC, East Jaintia Hills.
Shillong:  Ka dorbar Shnong Umsyiem, ka pynpaw ia ka jingsngew nguh kaba khraw ia U bah Olando Kongwang, uba dei u riew rangbah jong ka Shnong bad uba dei ruh U Tymmen Basan jong ka Balang Presbyterian, Umsyiem,  halor ka jingsbun mynsiem jongu, ban iarap kylluid mynsiem, da ki tiar bam bad ki jhur ba bunjait sha baroh ki longiing jong ka Shnong Umsyiem, ha kaba la sam paidbah ruh ha ki ar sngi ba ladep sha ki nongshong shnong kiba donkam.
Ha ka jingkren sngewnguh sha utei u Rangbah shuwa ban sam iaki tei ki marbam, U bah Sanjeev Kongwang, Rangbah Shnong, ula ong “Ngi sngewthuh shai, ba ka jingnoh synniang jongphi, ka shongdor rem shibun ha ka dor jong ka pisa, hynrei namar ka jingieid jongphi ia ka Shnong bad ia ki nongshong shnong baroh, phim shym la sngew bynnud ban sei na ka pla jongphi bad ban ai sha ki paidbah jong ka shnong, ha kaba kum kane ka por jong ka jinghiran ha ka pyrthei hi baroh kawei.
Ngim don eiei ban siew kylliang pat ia phi, hynrei ngi kitbok ba phin ioh ia ka met kaba koit ba khiah bad ba phin nang lah ban shakri ia u paidlang ka Ri Khasi Jaintia, lyngba ka sap ai dawai kynbat jongphi bad kumjuh ruh, ba phin ioh ia ka met kaba koit ba khiah bad ba phin nang ioh ia ka bor ba maian na U Blei Trai Kynrad, ba phin nang lah ban bteng ia ka jing shakri jongphi ruh ia ka Balang ha Umsyiem bad ha ka Ri Khasi Jaintia hi baroh kawei".
Ban shu pynkynmaw, U Tbn Bah Olando Kongwang (65)snem ka rta, u dei uwei na ki nong sumar kynbat, uba la paw bha jong ka Ri Khasi Jaintia ha ki 20 snem ba ladep bad ka jingsumar jongu, ka la iarap ban pynjem ia kiba bun ki jingpang kiba har rukom.
Dei da ka jinglah bad jingtbit jong u ban sumar ia kiba iohpang Tumor haki snem bala leit, utei u Tbn Rangbah, ula iohlad ban iaid kylleng ka Ri India da ka jingbthah ka sorkar Meghalaya ban pyntbit shuh shuh ialade bad ban ai jinghikai ruh iakiwei ha kaba iadei kumno ban sumar bad pynkoit iaki jingpang ba har rukom bad haduh kine ki sngi, u ju ai dawai ha Dawki, ha Mawngap, ha Amlarem bad kumjuh ha la shnong ha Umsyiem.
Jowai:   Ka Eriong kaba la wan rahlang bad u Lapbah ryngkat u Phria ka la lynshop ia ka thain Sahsniang bad Thangrain -Borato kaba la sdang naduh ka por 12 baje shiteng sngi myn hynnin ka sngi bad ka la sangeh suki suki naduh ka por kumba 4:30 baje janmiet.
Ki paidbah na katei ka thain ki la iathuh ba ki don ki jaka ba u phria u la rben bha hynrei ym lah ban tip la ki don ne em ki jingduh ki iing ki sem jong ki paidbah.
Ha sahsniang la iathuh ba ka lyer kaba her sted bha ka la pynkhyllem ia ki dieng ki siej bad wat ia ki dieng Elektrik ruh.
Ha kane ka thain u Phria ruh u Rben bha tang ba haduh ba la thoh ia kane ka khubor ym pat shym la ioh pat ia ka khubor haduh katno la shah pynjot ki iing shong briew.
Ha ka shnong Thangrain ruh ka la jia kumjuh bad wat ha ka shnong Borato ruh ka lyer, u slap ki la ther tyngeh haduh ba ka kynroh ka PHC Borato ruh ka la khyllem.
Mar syndang ka Eriong, kitei ki shnong ki la ha ban shong hapdeng ka jingdum mynta ka miet namar ka jingduh light noh.
Ka jingduhlight ka la jia ruh shaduh Mynksan bad shaduh Khatkasla bad Psiar.
Ngi im ha kane ka juk mynta kaba ka jingstad ka la nang kiew rasong bha ha duh katta katta haba ia nujor na kawei ka por sha kawei pat ka por kaba bun na ngi ngim lah shuh ban peiphang lane shemphang lut ia ka jingstad kat kum kane ka juk mynta.
Ka jingstad ha ki juk computer kaba la pynglyngngoh ngain ia ki ba bun balang khamtam eh ia ki longshwa manshwa jong ngi kim lah shuh ban shemphang ha kane ka juk mynta.
Ka jingnang jingstad lyngba ka pule puthi ka khie rasong bha ha kine ki khyndiat snem, u Alvin toffler ha ka kot Future Shocks u ong ba ka jingstad ha ki por mynshwa ka suki bha, hynrei ka don ka jingkhie rasong ha kane ka juk mynta kumba 90% , bad ia kane ka jingtip jingstad kaba ngi ioh mynta kam don satia ha ka juk mynshwa.
Bad ngim lah ban niew ban jer lut ia ka jingkhie rasong bha ka jait jingnang jingstad ha ki lain ba pher bapher , bad da kane la kyntiew ia u briew ha ka kyrdan ba kynjang eh na ki para jingthaw jong u Blei baroh.
Hynrei watla katne ka jingstad ka la kiew rasong kumba 90% ha ka pyrthei baroh kawei lane wat ha ri khasi jong ngi ruh ka la kiew sted bha , hynrei ka ba sngewsih pat ka long bun bah kiba la nang la stad kim pat tip satia ia ka nongrim ba shisha jong ka jingstad watla ki la pynlut por bun bha ha kaba wad ia ka jingstad.
To ngin shu ia phai kyndiat halor ka Nongrim ba shisha jong ka jingstad.
Ka nongrim ba shisha jong ka jingstad hi ka wan shwa na ka jinghikai (education)  kane ka kyntien Education kawan na ka kyntien nongwei na ka ktien Latin ‘Educare’ kaba mut ka jingsei ia u briew na kata ka jinglong ba shapoh jong u (Potential) bad ban saindur sha ka jingsan ba pura (holistic development) jong ka met( physical)ha ka jingmut bad ha ka mynsiem.
(spiritual & moral).
Lymda ka jinghikai kam shuwa ia u briew , da lei lei un ym long u ba stad.
Ka jingai ne jingioh ia ka bor jingnang jingstad jabieng ( intellectual) kam long satia kaba dap rynieng pura ia u ne ka briew lymda ka long ruh ka bor ban saindur ia ka jinglong jingim babha.
(Moral) u Mahatma Gandhi kum u wei na ki sain pyrkhat u ong " ba ka thong jong ka education hi ka dei ka jingsaindur ia ka jinglong jingim babha.
( character building) lymda lah ban sain dur ia u briew ne ka briew ha ka akor bad burom babha jong ka longbriew manbriew lyngba ka jinghikai hangno ngin shem ia kata ka dor  bad nongrim ba shisha jong ka jingnang jingstad? Bad ban shu jubab pynshai beit hangne ka long ba ka dor bad ka nongrim ba shisha jong ka jingstad hi ka dei ka jinglah ban sain dur shwa ia kiei kiei ki jinglong jingim ha ka longbriew man briew ha ka akor burom tipbriew tipblei, ki riewtymmen ki ju ong: Lehnohei khun ka jingstad jong phi lada phim long shwa kiba don burom don akor bad tip briew tip blei, ka pyrthei kan bein kan khoh ko khun ia phi, nangta  ki ong shuh shuh, ngam ju dap bad ngam ju ngiah ban peit ia u briew u ba stad u ba iaid ha ka burom akor , kine ki kyntien ki iaisah haduh mynta mynne.
Ka jinghiar ka long briew man briew ha ka akor burom tip briew tip blei bad ha ki liang baroh watla ngi la kiew rasong bha ha ka jingstad ka dei namar kiba bun hi kim tip ia ka nongrim ba shisha jong ka jingstad, ki la tap lup noh da ka shang ia la u Mawlynnai ba u ju thaba dei na kata ka daw ka hiar dor ka longbriew man briew ha kane ka sngi ha ki liang baroh.
Kumta ka don kam kyrkieh ia ngi namar kata ban phai thymmai sa shisien pat sha kane ka tynrai ba nylla jong ka longbriew manbriew da kaba ngin saindur ia la ka longrynieng da ka jingstad kaba shisha kumba la hikai naduh dangrit.
Ka Jingstad kaba khlem u Blei, ka pynmih shibun ki ksuid ba sianti.
Khublei shibunBatai sa shaphang ka Jing myntoi ba ngi ioh na ka Jing pule kot seh ki briew mynta ki donkam bha ia kane namar Kim sngewthuh ia kaei kaba ki pule te nga kyrpad khnang khnang ia phi ban leh kumta.
Jowai: Ym pat don ba ioh satia ia u Khniang jingpang Corona ha West Jaintia Hills la pynshai ki Doctor bad ki heh District hadien ba ka la don ka jingiasngewthuh bakla haba kylli ia u health Minister bah AL Hek da ki nonglum khubor ha Civil Hospital ha Ialong Mynta ka sngi.
Kitei ki lain gut kidei kiba wan sha shabar bad kiba la shong quarantine lane Isolated bad hadien bala kut 14 sngi ym lap satia ba ki don ia utei u khniang jingpang la pyllait noh ia ki (namar ba ki test ki long Negative) la ong u DM&HO uba dei ruh u khlieh jong ka Surveillance Unit ka Office u DM&HO.
Ha ka juh ka por, na ka liang u SP ka West Jaintia Hills u bah Lakador Syiem u la kyntu ia paidbah ka district ba kim dei ban kulmar, syier ne sheptieng namar ym pat don satia kiba shah suba ba don ki briew kiba don ia utei u Khniang jingpang.
“Ha kum kane ka por haba u briew u wan nabar, kadei ka kamram ba kylli tohkit bad ban phah shong marwei ia u haduh 14 sngi bad hadien 14 sngi lada ym don kano kano ka jingpang lane ka test jong u ka long Negative, la pyllait ia u", ong u bah Syiem.
Ka sorkar Delhi, ka la pynbna mynta ka sngi ban khang ia ki 20 tylli ki jaka kiba dei ki thymmei, kiba ka pur bha ka khniang jingpang  coronavirus bad kitei ki dei ki jaka sah briew bad ka sorkar Delhi, ka la rai ruh ban bthah ba baroh kiba mih na iing, kin dei ba tap da ki jain tap khmut, ban khanglad na ka jingsaphred ka virus.
Mynta ka sngi, ka nongbah Delhi, ka don 93 ngut kiba dang shu ioh thymmai ia katei ka jingpang bad baroh kiba la poi sha ka 669ngut.
Halor katei ka jingnang syier ka nongbah, U  Arvind Kejriwal, myntri rangbah ka Delhi, ula ia kynduh bad ki myntri jong ka sorkar Delhi bad ki la shim ia ki rai, kiba dei ban pyntrei kam mardor.
U Kejriwal, u la pyntip ba ka jingdeng jing tap khmut, ka long kaba donkam ia baroh, haba ki mih na la iing bad ki don ruh ki jingtap khmut kiba sop da ki jain ruh.
Ki jaka kiba la rai ban khang dam, ki long ka  Sangam Vihar, Malviya Nagar bad ka Jahangir Puri bad nangta la pynbna ruh ba ka  Bengali Market, ka dei sa kawei pat ka jaka kaba don katei ka jingpang iabit.
Ki jaka kiba la dep khang da ka sorkar Delhi, ki long harum –Entire affected street near Gandhi Park, Malviya NagarEntire affected street of Gali No 6, L 1 Sangam Vihar3 Shahajahanabad society, Plot no 1, Sector 11, Dwarka7.
B Block Jahangirpuri.
Ngi kyrpad ia ka sorkar meghalaya dei ban husiar bha ia ka jing leh buit tuh ki khar Muslim bad ki wei ki wei ki bar jylla, ban wan rah ia ka covid 19 sha poh jylla jong ngi, ha ka jing rung tuh jong ki.
Namar haduh mynta ka meghalaya ka shong syier bha, ki la kohnguh ia ka jing pthah jong ka sorkar kmie tang na ka daw ba ngin lait na ka jing pang khlam ba shyrkhei.
Tang da ka jing trei shitom sorkar meghalaya, kan lait na ka khlam bah khlam San.
Kitbok kit rwiang ia ka jylla jong ngi ba kan shong suk shong saiñ tang da ka jing trei shitom ka bei sorkar jong ngi.
D.
C.
L.
K chanel.
Ngi laduh bun kiei kiei ha kaba la wan kyndit kane ka lockdown ha kane ka Ri jong ngi bad ha ka jylla.
Kawei na ka jingduh kaba khraw eh nalor ka “ Good Friday" sa  ka “Easter Sunday"  ruh ngi duh noh ka jingshakri ha ki iing mane.
Nga pyrkhat ka long kaba sngewduh shuh ha kito ki Khristan kiba poi sha ki Jingiaseng tang ha ki sngi ba kyrpang.
Hynrei ia kiba ieit ia ki Jingiaseng lang barabor ki sngew kumjuh hi ha ka mynsiem wat la ka dei tang khyndiat ngut ha la ki rympei la ka jong hi.
Ha ka rta barit jong ngi lehse kan dei kaba Nyngkong ba ngi mad ia kaba kum kane.
Ngi la duh ban sngew ki jingrwai “Good Friday", ki khubor “Easter Sunday", hoid ngin rwai ha ki ing ki sem, ngi la duh ki khubor ba tei ia ka jinglong mynsiem ban pynsan shuh shuh ia ngi sha ka jinglong mynsiem, haba pyrkhat ia kine baroh ka la long shisha ka jingduh nong ba kynja mynsiem.
Ka jingmihpat ka long kaba maian bad kaba phyla haduh katta katta.
ym ju don riewkhraw ha ka pyrthei bad yn nym don shuh kum U Jisu, ha kaba U Blei U la pynpaw ia la ka bor kaba phylla tam eh.
Ka jingmih ka dei ka jingioh ia ka spah jingim kaba long tynrai bad pynskhem ia ka jingngeit Khristan jong kiba ngeit.
Lada kam don ka jingmih pat ka jingngeit Khristan ka long kaba lehnohei.
U Blei U la pynmih ia U Jisu ban long u soh nyngkong ia kiba ngeit baroh.
U Apostol Paul U la pynpaw ia ka jingkyrmen ba skhem ha kane ka shithi kaba nyngkong ki Korinth 6:14.
“ Hynrei U Blei la pynmih pat ruh ia U Trai bad Un pynmih pat ruh ia ngi da ka bor jong U".
Ia U Jisu la pynmihpat namar U la iap, bad la tep ia U, bad U la mihpat ha ka sngi kaba lai.
Ban pynmih pat ia ngi, mynno ngi iap bad kumno ngi iap, namar kumba la ong haneng, “ Un pynmih pat ia ngi ruh da ka bor jong U".
Ia ki bynriew baroh ha ka pyrthei, kynthup ia nga bad ia phi, ngi la long kiba la iap, namar naduh u Adam bad ka Im, kiba la long ki soh nyngkong ha ka jingiap.
Ka pop U Adam bad ka Im ka la pynlong nongpop ia ki bynriew baroh ha ka pyrthei.
Ha ka jingwan U Jisu U khun marwei jong U Blei, ka wallam ia ka jingpynim ha kita baroh kat kiba ngeit ha U, “ Namar kum ba ha U Adam ba ki la iap noh, kumta ruh ha U Khrist yn pynim ia baroh".
1 Kor 15:22.
Ka jingmih pat ka dei ka kam ki kti jong U Blei hi, “ Bad ha ka kti jong Me long ka bor bad ka jingskhem, bad ha ka kti jong Me long ban pynkhraw bad ban ai bor ha baroh".
1 Kor 29:12.
Da ka bor U Blei hi, U la phah ia U Angel jong U hi ban wan ha ka step kaba lai, bad haba U Angel U Blei u la pynkhynniuh ka jaka ba la buh ia U Trai, “ Ha khmih la khih U Jumai bakhraw, naba U Angel U Trai U wan hiar na bneng, U la pyntyllun noh ia u mawkhang bad U la shong halor jong U".
Mat 28:2.
Ha kane ka por, ngin ia peit katto katne ki mat halor katei kaba la ong U Apostol Paul, ba “UN PYNMIHPAT RUH IA NGI DA KA BOR JONG U".
Kumno Un pynmihpat ia nga ia phi, ha kaba ngin sngew hi da lade bad kata ka jingim ba la mihpat kan paw ha ka pyrthei, kaba iohi ia ngi kumno ngi im man ka sngi.
Kaba Nyngkong: KA BOR BAN PYNTHYMMAI IA KABA SHAPOH.
Uwei pa uwei u briew ne ka briew ki sngewthuh ia la ka jong ka jingim, kumno ki don ka jingiadei bad U Blei ha ka jingngeit bad jingpdiang ia U Jisu kum U Nongpynim bad U Trai ha ka met bad ka mynsiem.
Lada ka jinglong ba iap ha ka met ka dang synshar donbor, ka mut ba dang sah ha ka pop.
Hynrei lada U Mynsiem jong U Blei.
U la synshar hapoh, ha ka jingim jinglong ba la pynkhuid da ka jingngeit, da ka jingkylla kabamut kaba shisha, ka snam U Jisu ka la pynkhuid da ka jingai ia ka jingmap ei na ki pop baroh.
Ka shithi sha ki Rom 8:11, “ Hynrei lada U Mynsiem jong Uta U ba la pynmihpat ia U Jisu na kiba iap U shongsah hapoh jong phi, U ta U ba la pynmihpat ia U Khrist na kiba iap, Un pynlong im ruh ia ki met ba iap jong phi, da Uta U Mynsiem Uba shongsah hapoh jong phi".
Kaba Ar: KA BOR BAN PYNPAW IA KA JINGIM U JISU HA KI MET JONG NGI.
Ka met jong ngi ki briew ka dei ka jaka kaba ka pop, lada ka ioh ban synshar, ban jop, kumta kata ka met ka pynsngewthuh ha ki trai met bad ruh kan paw ha kiba iohi, kata ruh ia ka pop kaba lah ban iohi.
Ia ka pop ka bym lah ban iohi dei tang U Blei U ba ha U ym lah ban buhrieh la kaba paw ne kaba rieh tam hapoh ka jingim marwei marwei.
Kumno ngin lah ban pynpaw ia ka jingim U Jisu ha ka met jong ngi?.
Tang ki briew kiba ka pop kam don bor shuh ha ka jingim jong ki man ka sngi, kiba la long riewblei riewkhuid shisha.
U Apostol Paul U ong, : “Da kaba bah kylleng ha kane ka met ha la ka sngi ia ka jingiap U Jisu Uba U Trai, khnang ban pynpaw ia ka jingim U Jisu  ruh ha ka met jong ngi".
2 Kor 4:10.
La ngi dang don ha kane ka pyrthei doh jong  ka jingim, hynrei man ka sngi ban iap na ka bynta U Jisu , da kaba im kumta , ngin pynpaw ia ka jingim U Jisu ha ki met ba iap jong ngi : U Paul u iai ban ia kane ka phang, “ Namar ngi kiba dang im ngi long ba la aiti noh  ha la ka sngi ia ka ban iap na ka bynta U Jisu, khnang ban pynpaw ia kata ka jingim U Jisu ruh ha ka doh kaba iap jong ngi".
2 Kor 4:11.
Kaba Lai :KA BOR BAN THRANG BAN SLIANG IA KIEI KIEI KIBA SHANENG HADUH BAN DA LONG LEM BAD U HA KA BUROM : Ha ka jingim briew, kano kano ka thong kaba ngi don ha khmat, lymda la shim ia ka rai kut jingmut haduh ban theh lut shisha ia kaba ban aiti met bad mynsiem, da kaba thrang bad sliang naduh la dohnud yn ym lah ban poi sha ka thong ha kaba kut.
Ka jingngeit ruh kaba ngi ngeit ha U ta Uba la khot ia ngi, lymda ngi iaineh haduh kaba kut da shisha shisha yn nym poi ha ka thong.
U Apostol Paul, U la kyntu jur ia kiba ngeit ha U Khrist, ba kin ioh ban kynjoh sha ka burom.
“ Namar kata lada la pynmih lem ia phi bad U Khrist, to wad ia kiei kiei ruh kiba haneng, ha ka U Khrist U don U ba shong ha ka kti ka mon U Blei".
“To phin mut brai ia kiei kiei ruh kiba haneng, ym ia kiei kiei  kiba ha ka khyndew, namar phi la iap noh, bad ia ka jingim jong phi la buhrieh lem bad U Khrist Uba ka jingim jong ngi, ynda kumta phi ruh phin paw lem bad U ha ka burom".
Parabangeit bad para Khristan baroh, to iit ialade marwei marwei, “ KA BOR U BLEI HA KA JINGMIHPAT", ka la trei donbor ne em ha nga ha phi??, Ba kan paw ha kane ka jingim ba ngi la mihpat shisha ha ka jinglong jingim kaba man la ka sngi.
Ka pyrthei ka lah ban iohi; hynrei ka jingshai mynsiem kan don hi ha ka dohnud marwei marwei bad ha ka jingiohi ka khmat U Blei ….
AMEN…….
Ka jingiap briew ha ki 24 kynta ba ladep ha United Kingdom, ka la poi sha ka 938 ngut.
Ka NHS England, ka ai jingkhein ia ki 828 ngut, kiba la iap ha ki hospital bapher.
Ka Scotland, ka pyntip ba ki don 77ngut kiba iap, katba kiba ioh pang, ki don 336ngut, nangta ka  Public Health Wales, ka iathuh ba ki don 284ngut kiba ioh pang thymmai bad sa 33ngut kiba iap, katba kiba iap ki don 5ngut ha Northern Ireland.
Ka jingdon jong kito kiba ioh ia katei ka jingpang, ha United Kingdom, ka long 55hajar ngut, wat la ia ka jingtip kaba thikna, ym pat shym la tip bha satia.
Ka jingiap haduh mynta ha England, ka long 7,097 bad haba khein lang ha UK, ka poi sha ka 7172.
Khliehriat:Ka Seng FKJGP Bataw Unit ka ai khublei kyrpang ia ki bor nongpyniaid district ban pynbun ia ki jaka pynpoi marbam mardih sha ki thain khappud ha kane ka por Lockdown.
Khyndiat shaphang ka iew ba shisien shi taiew hapoh shnong Bataw, ki bor sorkar ki sngewdei ban phah khang noh shipor ia ki iew nongkyndong kum ka iew Bataw, iew Chiehruphi bad kiwei kiwei kum shi bynta ban khanglad na ka jingsaphriang u khniang jingpang Coronavirus.
Ban nang kham pynbha shuh shuh ia ki lad jingiada na ka jingpur sted u khniang COVID-19, ki bor nongpyniaid district ki la pynlong ia ka jingleit jurip sha ki thain Bataw da kaba peit bniah ia ka jingbiang ki jaka ba ki paidbah kin ioh lad ban bud ia ka Social Distancing,jaka pynieng kali bad kiwei kiwei de ki jing donkam.
Ha kane u Bah Deihok Sumer, President FKJGP Bataw Unit uba la iadon lang kum u dkhot shnong da ka jingphah u Waheh Shnong ryngkat bad kiwei pat ki nongialam Shnong na ka Shnong Umlangsha, Lad-Lakadong.
Ha kane ka jingleit jurip naduh Bataw shaduh Lad-Lakadong, ka sorkar ka la ibit ban jied ha Madan ialehkai Football ka Shnong  Umlangsha kaba long ka jaka kaba biang tam napdeng baroh.
Hynrei hadien kane ka jingleit be jurip don ki riew shim kabu ban ialam bakla ia ki paidbah ki bym don ka jingnang jingstad da kiwei pat ki rukom bad ruh ban pynsngewthuh bakla ia ka jingthoh jong nga ha Facebook  ba ioh ngam tharai ba ka Shnong Bataw kan long ka Centre kaba biang pura ia ki shnong kiba don mar khappud bad ka ri Bangladesh kum ka Hingaria,Huroi,Lejri bad kiwei kiwei de.
Ka Cabinet Meeting ka Sorkar Jylla Meghalaya ka la rai ban plie biang ia ki iew nong kyndong naduh ka 15 tarik mynti u bnai.
Ka Seng ka dawa ia ka sorkar dei ban pyrkhing bha lada ka  sngewdei ban plie ruh khnang ba u khniang un nym ioh rung khlieh hapoh ka Jylla jong ngi.
Ka Seng ka kyntu jur ia ki paidbah ba kim dei ban shah ialam bakla  ha kino kino ki riewshim kabu bad ka  Seng ka  pynshai ruh ba kam don kano kano ka jingpyrshah lada ibit ban jied ha shnong Bataw namar kane ka dei ka kamram jong ka Sorkar.
Ka Seng ka kyntu jur ia kino kino ki riewshim kabu ba pynsngewthuh bakla ia ki paidbah, lada lap kan ka Seng kan sa leh ia kaba donkam ong ka kyrwoh na ka Seng.
Shillong: Ka seng AYWO ba na ki thain Rilum Garo ka la phah ia ka shithi sha u Myntri Rangbah ka jylla u Conrad K Sangma ban pynpaw ia ka jingsngew pyrshah halor ka rai ba la shim ha ka Cabinet ba dang shu dep, ban shah noh ban plie ia ki iew nong kyndong ki ba ju long shisien shitaiew  khamtam ha ki thain khappud khlem kano kano ka jingpynkhreh namar  ba la da plie ia kine ki iew khappud ki briew na ka jylla Meghalaya  bad jylla Assam ki ba sah ha ki jaka  khappud  kin wan sha ki ne ki iew.
Na ka liang ka seng AYWO ka la kyrpad ia ka sorkar Jylla ba kan pyrkhat biang sa shisien ia ka rai ka ba ki lashim ha ka Cabinet na mar ka jing plie ia ki iew ki ba ju long shisien shitaiew ha ki ja ka ba khappud  hadien ka jing pakhang ka ba  21 days ka ba lah ban wan rah ia ka jing ma ia ka jing wan kiew u  khniang jing pang Covid-19 ha ka jylla namar ba ha  ka jing long jing man jong ka jylla Assam ha ka ba man ka sngi ka dang kiew ha ki jingbun ki briew ki ba la ioh ia  u khniang jingpang  Covid-19  ha ki jylla ba marjan eh bad ka jylla Meghalaya.
Ki la ong ruh ba lada ki ailad  ia kine ki iew shisien shitaiew ha ki thain khapud ba kan long ka jingma ka ba khraw wat ha dien ba na ka liang u Myntri Rangbah duh ka Ri u Narendra Modi u la pynbna ia ka jing pakhang shnong ka ba  21 sngi ban iada ia ki ki nong shong shnong ka Ri na kane ka khlam  COVID19.
Ka jing shim jong ka sorkar Jylla ia ka rai ba sdang noh ia ka jingpynlong iew ha ki thain khappud  bad ka jing pynlait ia ki jingtrei tei ing (construction work) ka long ka ba ym pat don kam eh khamtam ha kum ka ne ka por bad ka long ruh kum ka  jing bym kit khlieh jong ka sorkar jylla ban ialeh pyrshah ia u Virus.
Ki la ong ba jylla Assam ka long ka jylla ka ba ia jan bha bad ka North Garo bad ka jylla  Assam, ka don hapdeng ka jing saphriang ka ba khraw jong u khniang jing pang COVID19 bad  Palat 20 ngut ki briew ki ba la bit ia une u khniang jing pang  bad man ka sngi hi kane ka jingiabit ka dang kiew.
ki la iathuh ruh ba u wei u briew u ba na ka shnong Salmara Region, ba ia jan bad ka  shnong Phulbari  Meghalaya u la ioh ia ka ne ka jing pang Covid-19 bad bun ki ba don ha  Goalpara District.
Ki la kyrpad ruh na ka sorkar ba kan kiar shuwa ia ka jing wan shalan ia ki jhur na bar jylla namar ba bun na ki jhur ki ba wan na ka jylla  Assam kum ka Mankachar bad Singgimari bad Krishnai  ki ba na Goalpara District bad ka jing shalan ia ki ktung (dry fish) ka dei beit na Jagi Road, kaba long ki jaka ki ba la shah ktah ha ka ka khlam Covid-19 ha ka jylla Assam.
Na ka liang ka seng ka la ba kum ba na ka liang ka sorkar Jylla  ki la rai  rai ban plie ia ki iew ba ju long shisien shitaiew khamtam ha ki thain Khappud kan buh ia ka jing ma ka ba khraw namr ba ka jylla Meghalaya duna ia ki briew  ha ki bor pahara (manpower)  bad kan long ka ba eh ban teh lakam ia ki briew ki ba wan ha kine ki iew, khlem kano kano ka tiar ban peit (chekup) bad khlem ka jing don ki briew na ka tnad ka koit ka khia ban peitngor ia ka jng rung jing mih jong ki ne ki barjylla.
Ki la ong rh ba ka rai ban plie ia ki iew ha khappud ha GaroHills,ha ka ba ki briew kin wan na baroh ar liang ki jylla ha ka ba ki briew kin ym lah ban pynbud ia ka jing bthah ka sorkar ban pynlong ia ka jingia jngai  iwei na iwei (social distancing) kham tam ha ki ki iew ki ban long shisien shitaiew ka ba wanrah ia ka jing ma ia ki briew rit paid  (indigenous people).
Na ka liang ka AYWO ka la ong ba ka seng  kin ym shah ia ki bar jylla ba kin wan ha ki ne ki iew khlem kano kano ka jing pyntikna ba ki dei ki ba la sha jurip ban pyntikna ba ki dei ki bym don ia ka jing pang Covid-19 ,ki kyntu ruh ia ki bor ba dei peit ba kin kyntiew ia ki jhur ki ba mih hi na ka jylla ha ki iew shnong wat la ka jing pynmih ia ki ne ki jhur Ka dang duna.
kin  pdiang sngewbha ia ka jing plie ka iew  shisien shitaiew ha ki thain khappud tang yn da na ka liang ka sorkar kam pynbiang ia ki jing donkam ki bal ah ban iada na ka khlam Covid-19.
Halor ka jingpynlait ia ki nongtrei bylla kiba trei ha jingtei (construction work)  ki la kyntu ia ki contractor jong ki ba kin long ki ba kit khlieh ia la ki jong ki nongbylla ba kin dei ki bal ait na ka jing pang Covid-19 bad na ka liang ka seng kan sa leit ban jurip ha ki ja ka trei jong ki ha lor kane ka bynta.
Ki la ai khublei ruh ia ki  briew ka tnad ka koit ka khia ki briew ka tnad pulit, ki briew ka tnad  District Admimistration, ka tnad  MeECL, bad baroh ki tnad sorkar bad ki riew shimet ki ba la leh shitom ban iada na ka jing saphriang kakhlam Covid-19.
Shillong: U Myntri ka tnat pule puthi, u bah Lahkmen Rymbui mynta ka sngi u la buh ïa ka jingkyrpad sha ki nongpynïaid skul, nonghikai, kmie kpa bad ki khynnah skul baroh ba kin long kiba  kham pynkhreh ïa ka lawei ym ban duh mynsiem lane ban sngew ba la kut lut ki lad ki lynti.
“La shibnai tam ka por ka la ïaid bad ngim tip sa katno por kan dang ïaid.
Baroh ki jingmut, ki jingthmu jongngi ha une u snem 2020 ka la thut lut.
Ha kane ka por ngi lynga, ngi pisa, ngi dom bad ngi babe.
Hynrei ha kum kine ki por kiba thom ka jingeh ka don hi ka jingkyrmen bad nga ngeit skhem ba kane kan pynkhlaiñ ïa ngi met bad mynsiem, bad ka jingmut jingpyrkhat ba ngin long kiba kham pynkhreh ïa ka lawei," ong u myntri ka tnat pule puthi ka sorkar jylla ha ka kyrwoh kaba u phah mynta ka sngi.
Nongpynïaid skul baieid, nyngkong eh nga ai khublei ïa ka jingkyrshan lang jongphi ha kane ka por kaba khim.
Hynrei nga pynshlur ïaphi ba phin kyrshan ïa ki nonghikai bad ki khynnah skul kumjuh.
Ha kane ka por ba ngi hap ban shong pajih, kiar ka jaka ïalum briew, kam long kaba suk ban pynlong skul.
Dei na kata kadaw ngi dei ban shim kabu ia ki lad jingtip lyngba ka internet digital, e-learning bad ki lad ai jingtip lyngba ka information technology.
Kine kin ailad iangi ban hikai bad btin lynti ïa ki khynnah skul ha kum kine ki por.
Ka jingai jinghikai ia ki khynnah skul kadei ka kamram ba kongsan jongngi.
Mynta ki bun ki skul ki la sdang ban pyndonkam ïa ki lad ai jingtip (virtual aids) ban hikai ïa ki khynnah.
Nga ïaroh shikatdei eh, hynrei ngi dei ban pynphriang ïa kane sha baroh ki skul ban poi sha ki khynnah skul.
Ngi dei ban bteng ban ai hikai da kaba pyndonkam ïa ki lad kum ka Google Classroom, Zoom app ne da kaba shu email na WhatsApp ïa ki assignment sha ki khynnah skul.
Ka Education department ka pynshlur ïa kane ka jingthmu ha ryngkat ka jingïatreilang bad ka seng trei mon sngewbha ka cr.
online.
Nonghikai baieid, Nga ai khublei ïa ka jingtrei shitom jongphi ban ïalam lynti ia ki khynnah ha ka jingpule.
Nga kyntu ïaphi ba phin wad ki lad ki lynti ban ïasyllok bad ki khynnah skul da kano re kano ka lad.
Kane kadei ka por ba ki khynnah skul ki lynga, ki pisa, kumno kin pule, kumno kin dep ia ka syllabus bad ki tieng ruh shano kane kan ïalam.
Kumta ki donkam bha ïa ka jingai mynsiem jongphi.
Nga tip ba ka kam nonghikai kam dei kaba suk kumta nga sngewnguh ia ka jingtrei shitom jongphi.
Nga kyrmen skhem ba ynda la sdang biang ki skul, phi la long kiba la pynkhreh bha kumno ban hikai hapdeng kine kiei kiei.
Na ka liang ka department  ngi la pyrshang katba lah ban pyllait ia ka tulop ki nonghikai kaba dang sah ha ka por kaba biang  ryngkat kiwei de ki jingsiew kynthup ki school grants, ki uniform grant ia ki khynnah skul.
Kmie ki kpa baieid, nga kyrmen skhem ba kine ki sngi kiba ladep phi la pynlut ïa ka por da kaba janai bad ki khun ki kti.
Baroh ki por ngi ki kmie ki kpa ngi bunkam hala ki jong ki jong ki kam ba man ka sngi bad ngim ju don por ban pynlut bad ki khun ki kti.
Kumta pyndonkam janai ïa kane ka por bad ki khun da kaba hikai, pynshlur ha kino kino ki kam kiban tei ïa ka lawei jongki.
Hikai ïa ki ba ngi donkam ka imlang sahlang kaba don jingkyrmen, kaba ai jingkyrmen iwei ïa iwei.
Ha kum kine ki por btin lynti ia ki ha ka liang ka akor ka burom bad kin tip khamtam ba u don u ba synshar ïangi na jrong bad ngim long eiei khlem ma U.
Hikai ba kin burom ïa ka mariang, ki dieng ki siej, ki doh lum doh wah.
To ngin hikai ïa ki ba ka jingstad ym tang naka jabieng, hynrei ngi dei ban tip ban im bad kumno ngin im.
Nga kyrmen shibun ba ki khun jongngi khamtam kiba ha sor ba ngi ki kmie ki kpa ngi ailad ïa ki khun ban nang ha ki kam ïing kam sem, haduh ka shet ka tiew.
Kynmaw ba baroh kine kin ïarap ïa ki ba kin lah ban im ha kano kano ka jaka ne ka jinglong jingman.
Khatduh khynnah skul baieid, kine ki shibnai tam ki lah ban long kiba pyndap ïaphi da ka jingkmen, jingdom, jinglynga ba phin donkam ban leit shaei shaei ne phim  lah ban leit shaei shaei, ki sngi ki kynta ki lah ban long kiba jrong bha.
Ka jingpule ka long kaba bteng bad iai bteng, kumta pynlut por khyndiat ban pule ïa ki kot jongphi, pyndep lada phi don ki assignment jongphi ba ki phah ki nonghikai da kano kano ka lad.
Pynlut ka por ban hikai bad tip ïa kiei kiei kiba thymmai.
Ai ba ka jingïajan bad kiba ha ïing ha sem kan nang khlain.
Pynlut ka por ha kper ha prah, ha ki kam ïing kam sem ne ha kino kino kiba phi sngewtynnad hynrei kiban tei ia ka lawei jongphi.
Nga ngeit skhem ba kine ki jingjia kin phrang ïaphi ba phin lah ban im ha ka jingim jongphi.
Nalorkata pat, u bah Lahkmen u la pyntip ba ïa ki eksamin ba dang sah ngin sa pynlong ha kata ka rukom ka ban ïabiang lang baroh, ki khynnah skul kim dei ban lynga ban pisa.
U la ong ruh ba ngi dei ban shim ïa kane ka jingjia kum ka lad ban wanrah ia ka jingkylla ha ki skul, rukom hikai, jingpule na ka bynta ka jingmyntoi ki khynnah skul bad ka lawei hi baroh.
“Ka jingai jingmut jongnga ka long ba ngin long ki briew kiba don jingkyrmen bad shaniah skhem ba kine ki jingjia, kin long tang ki jingtynjuh bad kin kutnoh.
Ngi dei ban mih na kane ka jinglong jingman ba skhem jingmut.
Ai ba kane ka jingjia kan hikai ïa ngi ba ngi dei ban long kiba sngewnguh ngin ym kheiñ dewthala ïa kiei kiei," ong u myntri ka tnat pule puthi.
Shuh shuh u la ong, da kaba shong ïing ngi khlem ïada tang ïalade hynrei ïa ka jaid bynriew hi baroh bad kyntu ba to ngin ïatei iwei ïa iwei ban jop thiaw ïa kane ka khlam kaba wan lynshop ïa ka pyrthei namarba ha kane ka por ngi baroh ym nga marwei ban lah ban jop, shong ha ïing, duwai bad kynmaw ïa kaba bha.
Ki Khristan ha shikhrum ka bneng shityllup ka pyrthei ki rakhe buromman la ka snem ia ka sngi “GOOD FRIDAY" Ha kum kane ka sngi ki Khristan ki don san tylli ki mat puson shaphang u Jisu.
( 1) ka jingkha (2) ka jingshah pynshitom bein (3) ka jingiap thadrong halor ka Diengphna (4) ka jingmihpat jong u na ka jingiap bad (5) ka jingkiew jong u sha bneng.
Haba u Jisu u mih na ka shnong Bethania sha Jerusalem myn arhajar snem mynshwa, ki paidbah Ju ha kata ka por ki da risa kmen bad pdiang burom ia u Jisu kum u Syiem, u Kynrad jong ki bad ka risa iaroh ia u kum u Messaiah lane kum Uta uba ki la khmih lynti ban wan pynim ia ki.
Ha kane ka sngi kaba u Jisu u wanrung hapoh ka Nongbah Jerusalem, ki paidbah ki la dap da ka jingkmen da kaba ruwai iaroh “ Hossanna Hossanna", hynrei pat tang hadien saw sngi kiba bun ki dei ki juh ki paidbah na ka “Hossanna Hosanna" ka kylla pat “Sahnarphna Sahnarphna".
Kumno kane ka lah ban long ba kine ki juh ki paidbah tang hapoh saw sngi kin kylla ktien? Ki paidbah ki dei ban kylla ktien khnang ban urlong ia kaba u Jisu u la kren bad la iathuhlypa ha ki Synran jong u ba Un sa shah shitom bad shah pyniap khnang ban pynim ia ki khun bynriew ha shikhrum ka bneng shitylluk ka pyrthei.
U Issaiah, uwei na ki Nongiathuhlypa uba khraw uba la kren shwa ka jingkha ia u Jisu sha kane ka pyrthei, u la iathuhlypa ia kiei kiei ki ban sajia shaphang u Jisu da kaba ong “La pynmong ia u namar ka jingleh bymhok jong ngi, la shoh la sympat ia u la pynmong pynmynsaw ia ka met jong u namar ki Pop jong ngi.
Ka jingshoh jingsympat halor ka met jong u na ka bynta ka jingpyniasuk ia ngi, da ka jingmong jong u la pynkoit ia ngi, da ka jingiap jong u, u la kit ia ki Pap jong kiba bun (Issaiah:53)U Khrist u dei ban iap bad haba la mon da u Blei Nongbuh Nongthaw ba u Jisu Khrist, u khun ba marwei jong u ba u dei ban iap ban pynim ia ki briew ym don bor pyrthei kaba lah ban khang ia u Jisu na ka jingshah pynshitom, shahlehbein bad shah pyniap.
U Pontius Pilatus u briew uba don ka bor bad ka iktiar ban pynlait im iano iano lane ban phah pynshitom bad ban phah pyniap ia kiba don ka daw, hynrei pat ym shym la lah ban pynlait im ia u Jisu wat lada hadien ba u la kylli la pyrthew ba um shem daw eiei ba u Jisu un shah pynshitom bad shah sahnarphna haduh ban da iap thadrong halor ka Diengphna ha Lum Calbari.
U Pilatus um shym la lah ban pynlait im ia u Jisu naba la mang da u Blei ba u Jisu u dei ban iap kum u jingknia saitpap ia ki pap ki sang jong kiba bun.
Ia ka jingshah pynshitom bein bad ka jingshah pyniap u Jisu halor ka Diengphna ki briew kim sngewphylla eiei naba ki jingthoh bad ki jingiathuhlypa jong u Issaiah, ki kren shai ba u Jisu u dei ban shah pynshitom bad shah pyniap na ka bynta ka jingpyniasuk ia u briew bad u Blei.
Haba shim na ka jingphla jong u Rangbah Shispah bad ki Shipai jong u (Lukas 27:54) bad kito kiba iadonlang ha Lum Calbari, ki phla ba u Jisu u long da shisha u Khun jong u Blei, uba long hi ruh u Blei bad uba don ka bor bad ka iktiar.
U Jisu u la pynkoit ia kiba pang,u la pyniohi biang ia kiba matlah, u la pyniaid beit ia kiba dkhoh, u la pynim ia kiba la iap, u la pynroi ia ki San tylli ki Kpu bad ia ki Artylli ki Dohkha ktung haduh ba la dap bam ia palat ki san hajar ngut ki briew, u la beh ia ki Ksuid ki Khrei kiba long ka tyllongbah jong ki jingsniew baroh, u la jopthiaw ia ka jingiap da kaba im bad mihpat na kaba iap.
U Jisu u don kat kane ka bor bad ka iktiar, lada u kwah ban lait na ka jingshah pynshitom bein bad na ka jingshah pyniap ha ki briew, u lah ban pynlait im ialade da kaba suk eh pynban um shym la pynibor eiei naba la thoh ba u Jisu u dei ban iap kum u ‘langsaitpap na ka bynta u khun bynriew.
La nangpynskhem shuh ia kane ka jing ong ba u Jisu u dei ban iap da u Ioannis Nongpynbaptist kaba ong “HA KHMIH U KHUNLANGBROT JONG U BLEI UBA WAN BAN KITNOH IA KI PAP KI SANG JONG KA PYRTHEI" U ‘Langsaitpap um lah ban saitpap ia ki Pap ki Sang jong ka pyrthei lymda un shah pyniap.
U Lukas uwei na ki Nongthoh ia ka Khubor babha u Jisu Khrist, ha ka jingthoh jong u, u la thoh ia kine ki kyntien" U KHUN U BRIEW UN IAP KUMBA LA RAI U BLEI".
U Ioanis Apostol uba u Jisu u ieid eh, uba la shaniah ha ka Shadem jong u Jisu ha ka miet jingkhawai miet kaba khatduh, uba la don ha kjat ka Diengphna ha ka sngi ba shah pyniap u Jisu halor ka Diengphna, u kdew ia kine ki kyntien “KA JINGIEID KABA KHRAW TAM BA U BRIEW U LAH BAN DON NA KA BYNTA KI LOK JONG U KA LONG BAN AITI IALA KA JINGIM NA KA BYNTA JONG KI".
U Lukas, u Nongthoh Gospel ha ka jingthoh jong u, u ong “Ki arngut ki Synran u Jisu bad uwei u briew kiba dangleit jingleit na Jerusalem sha Emmous ha lynti ki ia kren para ma ki shaphang bun kiei kiei kiba la jia ha Jerusalem.
Une u briew uba ia iaidlang bad kita ki arngut ki Synran, haba u iohsngew ba kine ki arngut ki Synran ki ia kren shaphang ka jingjia ia u Jisu ba u la shah pynshitom bein bad u la shah pyniap da ka jingiap sdien halor ka Diengphna, u la kylli ia kita ki Synran “HATO KAM SHYM LA DEI IA U JISU U MESSAIAH BA UN SHAH IA KINE KIEI KIEI BAD KUMTA UN RUNG SHA KA BUROM?"Shuh shuh u Lukas Nongthoh Gospel ha ka jingthoh jong u, u kdew ia kine ki kyntien “KA JINGSHAH LEHBEIN KA JINGSHAH PYNSHITOM BAD KA JINGSHAH PYNIAP U JISU KA LONG KA DAK BA U BLEI LYNGBA U KHUN JONG U (U Jisu) U LA SIEWSPAH IA U KHUN BYNRIEW".
La nang pynskhem shuh shuh ia kane ka jing ong da ki kyntien jong u Petros, uwei na ki Synran uba radbah tam jong u Jisu kaba ong “U Jisu u la siewspah ia u khun bynriew ym da ka Ksiar ka Rupa ne da ki mar ki mata, hynrei da ka Snam ka jingiap jong u Jisu".
Haba la pynlum lang na ki jhingthoh Baibel kiba kren shaphang ka jingim jong u Jisu bad ka jingiap jong u ha kata ka sngi “GOOD FRIDAY" ki briew kim shym sngewphylla eiei naba ki jingthoh Baibel ki kdew ba u Jisu u dei ban shah pynshitom bein bad shah pyniap ban siewspah ia u khun bynriew bad ban mihpat na ka jingiap ka long ka jingjop ia ka jingiap.
Ka long ka jingjop ym tang ia ka jingiap, ka jingjop ia ka Pap ka Sang bad ka jingjop ia u Ksuid u Khrei uba long ka tynrai bad ka tyllong jong ki jingsniew baroh".
Ka tnat ka koit ka khiah ka sorkar India, ka iathuh ba mynta ka sngi, ba kiba ioh ia ka jingpang coronavirus ha India, ki la poi sha ka  5,194 ngut bad kiba iap, ki la poi sha ka 149ngut.
La iathuh ba ha ki 24 kynta ba ladep, ki don 773ngut kiba ioh ia katei ka jingpang bad ki don kiba iap 32ngut, ong ka khubor na U   Lav Aggarwal, joint secretary jong katei ka tnat.
Ka jinglong jingman ha ka Ri, ka long kum ka social  emergency bad ka donkam ia ki rai kiba eh shibun, ong U Narendra Modi, myntri rangbahduh ka Ri, haba iakren bad ki nongialam sain pyrthei bapher, ha kaba iadei bad ka jingkhie jong ka jingpang COVID-19, ha kaba u ong shuh shuh ba ka thong jong ka sorkar, ka long ban iada ia kawei pa kawei ka jingim briew.
U Modi, u ong shuh shuh “Ngi dei ban long kiba husiar shi katdei eh".
Ki don ki Jylla, ki bor district bad ki riew shemphang, kiba ai jingmut, na ka bynta ban dang bteng ka jing pakhang shnong, hadien ka 14tarik Iaiong 2020, ban khanglad ia ka jingsaphred ka jingpang, ong shuh U Modi.
U nongialam ka seng BJD, U  Pinaki Misra, u iathuh shuh shuh ba U Modi, ula kren shai ba ia ka pakhang shnong, yn nym weng satia ha baroh ka Ri, hadien ka 14tarik Iaiong 2020.
La iathuh ba ka rai kaba shai halor katei ka mat, kan mih ha ka 11tarik Iaiong 2020, haba U Modi, un iakynduh bad ki myntri rangbah bapher.
Kito kiba leit sha katei ka jingialang, ki long U Ghulam Nabi Azad nongialam ka liang pyrshah ha Rajya sabbha bad u nongialam ka NCP, U Sharad Pawar.
Lada la pyllait lockdown kan kham triem ban iaka U.
S ka jingphriang ka kong CoronaHa India jongngiPyllait ha poh jylla jongngi pynrkhing ha thain khappod.
[ba bteng]Ka bai skul khun lait ei, ka bai phone lait ei, ka kali ioh ei, kawei ia lade, kawei ia ka tnga, kawei ia ki khun bad kawei ia ki shakri shakor jong ki bad ia ki tulop jong ki la siew da ka pisa paidbah ba la khlong da ka sorkar na ki paid knup paid trab.
Haba kumne hato ngi la laitluid na ka jingshah teh mraw ha ki phareng ne ngi nang shah teh shuh shuh pynban?Ha u Jylliew 2013, uwei u nongkyndong u la shitom khie shit bad ktha khlieh bad u la leit phah sumar ha PHC kaba don ha shnong jong u.
U doctor jong kata ka PHC hadien ba u la iohi ba u khie shit, u la ai da ka injek bad u la phah noh ia uta u nongpang sha iieng.
Hadien ar sngi uta u nongpang u la khie shit biang; hynrei ba ka dei ka sngi u Blei, u hap ban leit phah sumar noh sha Civil Hospital Shillong, namarba ha ka sngi u Blei, u doctor um ju don ha PHC.
Ynda la poi ha Civil Hospital Shillong, ka khun jong u, kaba trei kam sorkar ha Shillong ka la kyrpad ia ka doctor kaba sumar ia u ha emergency room, ban phah (refer) noh sha ki private hospital kiba kham bha; hynrei kata ka doctor ka la ong ba ka dei ka jingpang kaba ka lah ban sumar ha Civil Hospital, kumta ym lah ban phah shabar.
Ka da pynshai ruh ba lah ban leit da ka mon sngewbha lajong; hynrei ka sorkar kan ym siew bai sumar.
Kumta, la phah sah noh ia uta u nongpang ha Civil Hospital Shillong, da kaba kyrmen ia ka babha.
Shi sngi hadien, ki nurse ki la bthah ia uta u nongpang ban buh um pynjhieh ha uwei u bilor rit ba la ai na hospital khnang ban phah test.
Nangta, ki la ialam ia u ban leh ia kata ka CT Scanning bad ki la lap ba don wieh ha u ksang.
Hadien kata, u doctor uba sumar ia uta u rangbah, u la ong ba un hap aiti noh ia kata ka case ha u doctor specialist ban leh ia kaba donkam.
Uta u doctor specialist u la phah test snam ha Memorial Clinic kaba don ha Laban hajan ka Masjid baheh duh ha North East.
Kane ka la pynlyngngoh ia ki para nongpang ba kumno mo kat kata ka hospital sorkar kam lah ban test ia kata ka snam? Hadien ba la dep leh ia kata ka test snam, u doctor specialist u la thoh ha ka Discharge Slip ‘Referred to Robert/Super Care Hospital for needful’, kata ruh hadien ba la thiah shi taiew ha Civil Hospital.
Hynrei haduh kata ka khyllipmat, ym don mano mano ba wan shim ia kata ka um pynjhieh ban phah test.
Utei u nongpang jait ba u ioh ka khun kaba trei kam sorkar, u dang ioh lad ban im ha pyrthei; hynrei kumno kan jia ia kito ki bym don ei ei ne ki bym trei kam sorkar? Hato kim hap ap tang ia ka sngi ban khot noh u Blei?Jan man ka khyllipmat ngi ju iohsngew na ki nongialam jong ngi, ba ha India ym don baheh, ym don bakhraw; hynrei baroh ki iaryngkat kyrdan.
Ha ka jingiohi jong nga, kine baroh ki dei ki ktien lamler suda.
Kawei ka longkmie Khasi kaba sah ha Germany, ka iathuh khana ba ha Germany, u kup knup kup trab, u nongrep, nongbylla sngi, u nongñiah kali, u thiah ha ka juh ka jynthiah ba ju thiah ki heh ki haiñ sorkar bad u ioh ka juh ka jingsumar kumba ioh u heh duh ka ri jong u.
Ym ju don kata ka General Ward, ka Private Ward ne kata ka Deluxe Ward.
Baroh ki ward ki long kumjuh.
Hangne ha ngi pat? U baheh u thiah khlem siewdor ha Private Ward bad ki doctor ki nurse ki leit jngoh khah khah ia u, katba u baduk pat u hap thiah ha ka ward ba iewtung kaba long kum ka sem masi, ryngkat ka shah peit ibeiñ! A! u bapli u kup knup kup trab, u la ioh lypa ka dujok ha pyrthei, hato un dang hap leit biang sha kawei pat ka dujok ynda u la khlad na pyrthei?Nalor kata, bun na ki minister jong ngi, pang tang i tyrsim ruh ki ia mareh wut wut sha Vellore, Bangalore, Chennai bad kumta ter ter.
Nangno ki ioh pisa? Hato kam dei ka pisa paidbah? Lada ki ieid shisha i a ka jaidbynriew kumba ki kular ha ka por election, balei pat kim wanrah ia kita ki kor ki bor shane sha shnong lajong khnang ba u baduk barangli, un ioh lad lem ban im kham slem kum ma ki? Da ki spah klur tyngka, ka sorkar jong ngi ka pynlut man u snem na ka bynta ka bai sumar jong ki shakri jong ka, kiba leit phah sumar shabar jylla.
Nga ngeit ba lada thied ne wanrah ia kita ki kor ki bor baiaryngkat kyrdan bad ki hospital kiba don sha kiwei pat ki bynta jong ka ri India, khlem pep ym tang ki briew jong ngi ki ban myntoi; hynrei ka pisa u paidbah ruh kan ym tuid kai ban pynriewspah ia ki thie ki jaidbynriew jrong khmut kiba shu nguid lut ia ka spah jong ka jylla jong ngi, la kum uta u iak jakor.
Ka jingiap ha ka Jylla New York, ka la nang kiew bad la iathuh ba ki don shibun ki jingjia, ha kaba ki ia don shi iing kiba ioh lut ia katei ka jingpang ha katei ka Jylla bad la iathuh ba ha ki 24 kynta ba ladep, ki la don 731 ngut kiba iap ha katei ka Jylla.
Katei ka jylla, ka la duh ia kumba 500 ngut ki mynsiem man ka sngi, mynta la shi taiew kynthih bad kiba ioh ia katei ka jingpang ha katei ka Jylla, la iathuh ba ka poi sha ka  139,000 ngut ha ka Jylla baroh kawei.
Haduh mynta, kiba iap ha katei ka Jylla, ki la poi sha ka 3,202, ong ka khubor sorkar.
Kiba ioh ia ka jingpang  coronavirus ha India, ki la poi sha ka  5,149 ngut bad kiba iap haduh mynta, ki la poi sha ka  149 ngut, kynthup ia kiba iap 25ngut ha ki 24 kynta ba ladep, ong ka khubor.
Haduh mynta kiba la thikna ba ki don ia katei ka jingpang, ki long 4,643 ngut bad 401 ngut kiba la jem na ka jingshah sumar bad kiba bun ki jingjia, ki dei ha Maharashtra.
La iathuh ba ka la don sa kawei ka jingjia mynta ka sngi, ha kaba ka nos kaba trei ha Breach Candy Hospital, ka la ioh ia katei ka jingpang mynta ka sngi.
Sa uwei u briew, ula ioh pang COVID19 bad mynta kiba la ioh ia katei ka jingpang, ki la poi sha ka 28ngut.
Utei u dei u briew, uba na Hailakandi District jong ka Barak Valley.
U Himanta Biswa Sarma, myntri ka koit ka khiah ka sorkar Assa, ula pyn thikna ba utei u dei u briew, uba ju leit bha sha Saudi Araia bad la ong shuh, ba utei uba pang, u don jingiadei ruh bad ka jinglehniam  Tablighi Jamaat ha Delhi.
Kawei pat ka khubor, ka iathuh ba kawei ka nos, kaba trei ha  North Bengal Medical College and Hospital, Siliguri, ka la ioh ia ka jingpang COVID-19.
Katei ka nos, ka dei kaba ai jingsumar ia kawei ka nongpang, kaba na Kalimpong, kaba la khlad ha ka Lah Sngi U Blei ba ladep, ong ka khubor.
Nongpoh:   Ki la don haduh lai tylli ki Karkhana kiba don ha Industrial Area ha Umiam, ki la julor bad kawei pat ka Karkhana ka ka la ingkhong hi khait, na ka jingjia pluhding kaba la jia kynsan hynnin ka sngi ha ka por 11 baje ei ei mynstep.
Ka jingtip kaba la iohlum, la ong ba ka daw kaba la pynlong ia katei jingpluh jong kitei ki Karkhana kiba don ha katei ka jaka, ka dei namar ba ka la don ka jingthang khlaw hajan jong katei katei ka jaka kiba don hajan ka NESAC, ha kaba katei ka ding ka la pur sha katei ka jaka bad kaba la wanrah ruh ia ka jingpluh kaba shyrkhei bad wanrah ruh ia ka jingjulor kaba la kot da ki phew lak tyngka.
La ioh jingtip ruh, ba ha kaba nyngkong katei ka ding ka la sdang ban klang ia katei kawei ka karkhana bad kaba la kham julor palat, hadien kata pat ka sa sdang ban pur sha kitei ki lai tylli ki Karkhana kiba don marjan bad katei kawei.
Shuh shuh, la ioh jingtip la ioh jingtip ruh ba katei ka Karkhana kaba la julor lut khait ka dei kaba la tip kum ka Shiny Timber, nalor kata kitei kiwei pat ki kynthup ia ka L.
Nongrum RNB, ka NETL ply bad ka Lodry L Lyngkhoi, kiba la julor tang malu mala.
La ong ruh ba ki Pulit pynlip ding, tang mar ia tip ia katei ka jingjia, ki la leit mar mar sha katei ka jaka bad kiba la rah ia 2 tylli ki kali pynlip ding napoh ka Umiam PS, hynrei namar ba kitei ki 2 tylli kim lah ban leh ei ei, la wan biang sa 5 tylli kiwei ki kali pynlip ding na Nongbah Shillong.
La ioh jingtip ruh, ba ka nongrim kaba la pynlong ia ki nongtrei ka Fire & Emergency Service, ba kim lah ban leit ai jingiarap ha ka por ba biang, ka dei namar ba la don ka jingkhyllem u wei u dieng bah hapdeng surok bad kaba la pynshim por ia ki ban leit ai jingiarap ha ka por kaba biang, namar ki hap ban pynkynriah shwa ia utei u dieng uba la khyllem ha pdeng surok.
Jowai: U Deputy Commissioner jong ka West Jaintia Hills District u la khang pyrshah ia baroh ki bor shnong, ki dong – ki kyntoit, ki kynhun niam bapher bapher bad ia ki kynhun-seng lane riew shimet ban pyndonkam ia ki tiar pynsawa namar ka pynthut bad wanrah ruh ia ka noise pollution kum ha ka ne ka por ialeh pyrshah ia u khniang jingpang Corona.
Nongpoh:  Ka Synjuk ki Rangbah Shnong ka thain Sonidan ha Ri Bhoi, hynnin ka sngi ki la lum da ka jingialang kaba kyrkieh bad kata ka long ban iakren halor ka jingma kaba ap ia katei ka thain, namar ha ki shnong ba marjan bad katei ka thain, ki don shibun ki lynti kiba la pyniasoh bad ka Assam.
Ha katei ka jing ialang ki Rangbah shnong, la wan ban iashimbynta ruh da u Bah Charles Marngar, MDC ka Mawhati, ha kaba ki la ioh ban iakren halor shibun ki jingeh bad ki jingma kaba ap ia katei ka thain, namar ka dei ruh ka thain kaba ym pat don ki bor pahara na ki Pulit, hynrei la shu ap pahara tang da ki paidbah nongshong shnong.
Lyngba jong katei ka jingialang, ka la don ruh ka jingiakren halor ka jingdon jong ki briew kiba dei na Meghalaya bad kiba dang bteng ban leit rungtuh sha Assam, na bynta ki kam kiba kyrkieh kum ha ki kam thied Dawai, thied jhur lem bad kiwei.
Haba pyntip sha ki nongthohkhubor, u Bah Charles Marngar, u la ong ba ha katei ka jingialang, la wan da ki rangbah shnong ka Korhadem, Lamalong lem bad kiwei de ki shnong kiba iajan bad ka Assam, kumta lyngba katei jingialang, ki la pynmih ia ka sur jingdawa ia shibun tylli ki mat jingdonkam jong katei ka thain.
U Bah Charles Marngar, u la iathuh ruh ba ka la don ka jingkyrpad na ka sorkar ba ka dei ban thaw ia ki lad ki lynti, na ka bynta ban pyrkhing ia ka rung ka mih jong ki briew kiba nabar sha katei ka thain, namar kumba ka long mynta la pahara tang da ki paidbah nongshong shnong bad khlem da don ki bor pulit.
Shuh shuh, u la ong ba ha katei ka jingialang, ka la don ka jingiakren halor ka jingeh ki paidbah halor ka jingbymioh dawai na ki jaka sumar kiba don ha katei ka thain bad kaba la pynlong ruh ia ki paidbah ba kin iaid tuh na ki surok khlaw, khnang ba kin poi sha Assam ban leit thied Dawai lem bad kiwei de ki tiar jingdonkam.
Kum u MDC nga don ka jingkyrpad ia ka sorkar jylla ba ka dei ban pyrkhat bha na ka bynta ki paidbah jong katei ka thain bad kata ka long ba ka sorkar ka dei ban pynbiang ia ki dawai dashin ha ki jaka sumar paidbah kiba don ha katei ka thain, kaba lah ruh ban ong ba ka dei kawei na ki thain khappud ha Ri Bhoi.
Na ka liang utei u MDC nalor ka jingkyrpad ia ki jingbynbiang na ka sorkar, u la kyrpad ruh ia ki paidbah jong katei ka thain ba ki dei ban iaishah ia kaba mynta shipor, namar kane ka jingeh kaba ki iakynduh mynta kam pat long ei ei haba ianujor bad uta u COVID-19, namarkata u la kyntu ia ki paidbah ba ki dei ban kohnguh ia ki jingbthah ka sorkar bad ruh ba ki dei ban pyrkhing ia ka rung ka mih jong ki briew kiba nabar, u la bynrap.
Shillong:   Ka tnat pulit jong ka jylla Meghalaya myn hynnin ka sngi ka la maham tyngeh ia ki briew ba pyn saphriang khubor hamsaia halor ka jing pang ‘corona virus lyngba ki ‘social media’.
Lyngba ka kyrwoh na u bah G.
K.
Iangrai u Asstt.
Inspector General of Police ka jylla Meghalaya, la iathuh ba haduh mynta ki pulit ki la dep ban mudui 3 tylli ki ‘case’ hapoh ka Cyber Crime Police Station bad ha Williamnagar Police Station pyrshah ia ki briew bad ia ki kynhun kiba don kti ban saphriang khubor hamsaia lyngba ki ‘social media’ khamtam na ka ‘Facebook’.
Na ka liang ka tnat pulit ka jylla ka la kyntu ia ki paidbah ba kin kiar na ka jing saphriang khubor hamsaia halor ka jing pang ‘corona virus’ bad lada lap ia ki ba donkti ki pulit kin pynngat ha ki kyndon jong ka ‘Indian Penal Code’, ‘Information Technology Act’ bad hapoh ka ‘National Disaster management Act’.
Kum shi bynta ban tip bniah halor ki khubor ba shisha na ka liang ki pulit kila kyntu ia ki paidbah ban wad bniah na ka website ka tnat pulit ka jylla kata   @  bad na ka @.
Nongpoh:  Ha kine ki sngi kiba la don kata ka (Lockdown) ne ka pakhang shnong ha ka ri hi baroh kawei, la iohi ba ki briew jong ka koit ka khiah, ki bor District bad khamtam eh ia ki Pulit ka Ri Bhoi, ki la trei shitom shisha bad ki la duh thiah duh dem, na ka bynta ban pahara ha kiba bun ki jaka kiba rung shapoh ka jylla.
Ha kine ki sngi ba la don ka pakhang shnong, ki Pulit ka Ri Bhoi ki la pynlong ia shibun ki kam babha bad kata ka long ba la don ba ki la sam mar bam sha ki longiing baduk ha manla ki don bad thain hapoh ka Distrik.
Dang hynnin ka sngi, ki Pulit ka Ri Bhoi, kaba la ialam khmat da u Bah VDS Rymbai, DSP ka Crime ha Ri Bhoi lem bad u Bah P Marwein, CI ka Nongpoh Police Station lem bad kiwei, ki la leit sha ka shnong Korstep, na ka bynta ban leit noh synniang da ki mar bam sha ki longiing baduk tasam bad ka bym don shuh wat ia u khaw ban shet.
Kitei ki heh Pulit ka Ri Bhoi, kiba la leit hynnin ka sngi sha Korstep, ka dei hadien ba ki la ioh jingtip ba ki la don ki longiing hapoh katei ka shnong, kiba la iakynduh jingeh namar ka jingduk bad ka jingbym don shuh wat ia u khaw ban shet hapoh iing.
Haba batai halor kitei ki longiing, kiba la shem jingeh ban ioh bam, ki Pulit ka Ri Bhoi, ki la iathuh ba ki la lap ba ki don ki iing kaba baroh kiba don hapoh ka iing ki dei kiba don ia ki jingduna ha ki dkhot met bad kiba la mut ban thiah khlem bam baroh shi miet namar ka jingbym don shuh u khaw ban shet, nalorkata ki la lap ruh ba don kiwei ki iing kiba la shem ia kaba kum katei hi ka juh ka apot.
Kumta haba lap ia kitei ki longiing, kitei ki heh pulit ka Ri Bhoi, ki la sam da u khaw, ki jhur lem bad kiwei ki mar bam sha kitei ki longiing baduk hapoh ka shnong Korstep.
Nongpoh: Ha ka jingjia pluhiing ha Ri Bhoi, ar-tylli ki iing hapoh ka shnong Nongmawlong Thymmai, ka shnong kaba hap hapoh ka Umsning C&RD Block, ki la ingkhong khait bad duh lut ia baroh ki jingdon jingem, kaba la wanrah ruh ia ka jingjulor kaba khraw.
Katei ka jingjia ka la jia hynne ka sngi ha ka por 12 baje ei ei mynsngi, kaba dei ruh ka por ba ki trai jong kitei ki iing ki dang leit trei sha khlaw.
La ioh jingtip ba ka nongrim kaba la pynlong ia ka jingpluh ia kitei ki iing, ka dei namar ka jingdon jong ki riew dusmon kiba la thang khlaw bad katei ka ding ka la poi haduh katei ka jaka kaba don artylli ki iing.
Kitei ki iing kiba la kem ding bad ingkhong khait, ki dei ki jong ka Kong Klon Wardkhar bad ka Shailin Wardkhar, kumta ha katei ka jingjia ka la wanrah ia ka jingduhnong kaba khraw ia kitei ki trai iing, namar baroh ki jingdon jingeh hapoh katei ka iing ki la shah bam lut khait ha ka ding.
Tang mar ia tip halor katei ka jingjia, na ka liang ki Pulit pynlip ding ka Ri Bhoi, ki la leit mar mar ban lei tai jingiarap, hynrei kim lah shuh ban leh ei ei namar kim shem la lap shuh ha ka por kaba biang bad kaba dei ruh ka jaka kaba kham long kyndong.
Donbok ha katei ka jingjia pluh iing, kam shem la wanrah ia kano kano ka jingjia ba sngewsih lane duh ia ki mynsiem briew, hynrei lait noh tang ka jingjulor ia baroh ki jingdon jingem hapoh kitei ki artylli ki iing.
Jowai: Ha kaba iadei bad ka jingialeh pyrshah ia u khniang jingpang Corona ka Jaintia Development Society (JHDS) ha ryng kat ka Jowai Diocese ki la noh synniang 3 lak sha ka Chief Minister’s Relief Fund ha ka sngi nyngkong.
U Bishop ka Jowai Diocese u Most Rev.
Victor Lyngdoh u la aiti ia ka cheque sha u Myntri Rangbah ka Jylla u Conrad Sangma ha ophis trei kam jong u ha Secretariat.
Ha ka juh ka por u Bishop u la kular ruh ban aiti sha ka sorkar haduh 18 tylli ki school bad hostels jong ka Jowai Diocese kiba don ha Jaintia Hills na ka bynta ban pynlong ia ki kum ki Isolation Ward.
U Bishop u la ong ruh ba ka Jowai Diocese kan sa wan aiti ia ki 10 hajar tylli ki jingtap ktien-khmut na ka bynta ban ioh sam sha kiba donkam ban iada na u Khniang jingpang Corona Covid 19.
Kine ki jain tap tien-khmut (Mask) kidei kiba la shna hi da ki sister jong ki convent bapher bapher ka rilum Jaintia.
Ha kajuh ka por u Bishop u la ai khubor ia baroh ki paid riewngeit khristan bad kin duwai jar jar na ka bynta ban jop ia une u khniang jingpang bad da kaba kohnguh ia baroh ki jingbthah ka sorkar.
Nongpoh:  Myn hynnin ka sngi ki arngut ki nongmihkhmat ka Jirang, kiba kynthup ia u Bah Sohsthenes Sohtun, MLA, u Bah Victor Ranee, u Rohit Jain, u heh ka CMJ Breweries PVT LTD Byrnihat lem bad kiwei ki riew rangbah jong katei ka thain, ki la pynlong ia ka jingsynreit um kaba la khleh dawai ha shibun ki bynta jong ka surok na Byrnihat sha Khanapara.
Shwa jong katei ka jingsynreit um Dawai, kitei ki nongmihkhmat ka Jirang, ki la pynlong shwa da ka jingsam ia 1 hajar byrni u khaw sha ki longiing baduk kiba hap hapoh ka Umling C&RD Block ka Jirang Constituency.
Haba synreit um Dawai sha katei ka surok, la sdang na Byrnihat, ha kaba u Bah Sosthenes Sohtun bad u Bah Victor Ranee, ki la shim lem ia ka bynta ban synreit um dawai ha katei ka surok, lyngba katei ka jaka la synreit ter ter ha ki jaka ba kham ialum paidbah bad shaduh Khanapara.
Haba iadei bad katei ka jingleit synreit um dawai ha katei ka surok, u MLA ka Jirang, u la ai ka jingiaroh sha utei u heh ka CMJ, uba la kloi na ka bynta ban iarap ne kyrshan lem ia u MLA, ym tang na ka bynta ban synreit um dawai ia katei ka surok, hynrei uba la donkti ruh ha ka ban pynioh khaw na ka bynta ban sam sha ki longiing baduk.
U la ong ruh, ba ka nongrim kaba la pynlong ia u ba un shimkhia ha ka ban synreit dawai ia ki bynta jong katei ka surok, ka long kum shi bynta ban khanglad ia u khniang jingpang COVID-19, namar katei ka jaka ka iajan eh bad ka Assam, ka dei ruh ka jylla kaba la don ki briew kiba la ioh ia u khniang jingpang COVID-19.
Ka jingkyntu na utei u MLA ka long ba u la kyntu ia ki paidbah ba ki dei ban long kiba kohnguh ia kaei ka jingbthah jong ka sorkar, khnang ba ka jingthmu ka sorkar jylla ban khanglad ia ka jingwanpoi u COVID-19 hapoh ka jylla kan long kaba jop.
Namarkata, utei u MLA ka Jirang u la kyntu ruh ia kito ki longiing ba duk bad ki bym pat ioh ka jingiarap ba kin iaishah lem bad u, namar kum u nongmihkhmat u don ia kata ka jingkitkhlieh na ka bynta ki paidbah hapoh ka Constituency hi baroh kawei.
Shillong:  Myn hynnin ka sngi ka Dorbar Shnong jong ka Nongrim Hills ha ka jing ialam da u rangbah shnong u bah Bantylli L.
Barry ki la ia kynduh ia u myntri rangbah ka jylla u Conrad K Sangma na ka bynta ban kyntu ba dei ban pyntrei kam da ka Disaster Risk Management Action Plan (DRMAP) kum shi bynta ban ia khun pyrshah ia ka jing pang ‘corona virus’ hapoh ka jylla.
Haba kren bad ki lad pathai khubor u bah Bantylli L.
Barry u la ong ba na ka liang u myntri rangbah ka jylla u la pyni ia ka jing kmen ka ba khraw ba ka shnong ka la wanrah ia ki buit kumno ban iakhun pyrshah ia ka khlam COVID-19 hapoh ka jylla.
“U myntri rangbah u la ong ba ka sorkar kan sa shong jing ialang shwa ban pyrkhat na ka bynta ban pynrung lang ia ki buit na ka dorbar shnong Nongrim Hills sha State Disaster Management Action Plan" u la bynrap.
Katkum ka jing iathuh u rangbah shnong ka Nongrim Hills u bah Bantylli L.
Barry, ka ‘Disaster Risk Management Action Plan’ lane ka DRMAP bala pynkhreh da ka dorbar shnong ka la batai ba donkam eh ban pyrkhing bha ia ka iaid ka ieng ki paidbah hapoh ki shnong da kaba khanglad ia ka jign ialum paidbah.
Ka DRMAP ka la kdew ruh ba ki paidbah ki dei ban ia treilang bad ka sorkar da kab pyntip sha ki bor sorkar lada don kano kano ka jing suba don jing pang na ka bynta ban khanglad ia ka jing pur sha kiwei pat.
Ka dorbar shnong Nongrim Hills ka kyntu ruh ba dei ban phikir bha ia ka jing ia shim bynta bun ngut kum ha ki jaka iap briew bad ba ka jing lei tong tep kadei ban long noh ba kham kloi.
Na ka liang ka dorbar shnong Nongrim Hills ka kyntu ba ki nong trei ha ka tnat ka koit ka khiah ha ki shnong kidei ban ai kyrteng na ka bynta ban ioh ia ki jing iada ia ki paidbah ha ki shnong.
Haba dei bad ki lad lynti ban pynpoi marbam, katkum ka Ka DRMAP ka batai ba ki dorbar shnong kidei ban kit khlieh haba dei ban pynpoi ia ki marbam sha ki long ing ba duk ha ka jing ia treilang bad ki bor sorkar.
Shillong: Ka sorkar Meghalaya lyngba ka tnat pule puthi ka jylla mynta ka sngi ka la kyntu ia baroh ki skul bad kolej hapoh ka jylla ba kin pynlong klas lyngba ki buit ‘online’ lane ka ‘CR School’ kum ha kine ki sngi ba pakhang shnong lane ka ‘lock down’ habaroh ka ri India.
Ka ‘CR School’ ba la pynwandur da I Christopher Rani, ka dei ka lad ia ki skul bad ia khyn nah bad ioh jing hikai lyngba ki buit ‘online’ lyngba ka internet.
Lyngba ka ‘CR School’ ki skul ki lah ban ai jing hikai ia ki khynnah da lyngba ka ‘video conference’ ha ka ba ki khynnah ki lah ruh ban kylli jing kylli ia ki nong hikai.
Ka kyrwoh lyngba director ka tnat Higher and Technical Education u A.
Ch Marak ka kyntu ia baroh ki skul bad ki kolej ka jylla ba kin pynrung kyrteng sha ka ‘CR School’ kum shi bynta ban iaid beit ka pule puthi hapoh ka jylla ha ka por ba phang shnong ne ‘lock down’ ha baroh ka ri India.
Kum shi bynta ban pynrung kyrteng ne ‘register’, ki skul bad ki khynnah ki la ban phone ha u number 1800-572-0907 na ka bynta ban tip kham bnaih.
Lah ban kdew ba haduh mynta ki la don kumba 15 tylli ki skul kiba la pynrung kyrteng ialade na ka bynta ban ai jing hikai lyngba ka ‘CR School’.
Jowai:  Ka bor badei peit ia ka East Jaintia Hills District kiba kynthup ia ka bor District bad bor pulit, ki la pynlong ia kiwei ha ki madan bad madan ialehkai kum shi bynta ban pyntrei kam ia ka Social Distancing lane ka jingpyniajngai iwei iwei na ka bynta ban iada ia ka jingsaphriang u Khniang Jingpang Corona na uwei u briew sha kawei pat.
Ia kine ki iew la pynlong ha la ka thain ka thain, kum ha Kong-ong, Lumshnong, Umkiang, Umpleng bad mynta ka sngi la pynlong ia ka ha Samasi na ka bynta ki paidbah jong ki bun tylli ki shnong ha katei ka thain.
Ki pulit ha ryngkat ki Rangbah Shnong bad dkhot Shnong ki la iatreilang ban nym don ka jingiapngiah hynrei ban ieng jngai parabriew ban lait na ka jingpur utei u Khniang jingpang.
Na ka liang u SP ka EJH u Vivekanand Singh Rathore u la iathuh ba lashai ka sngi kan don biang ki iew ha Sohkymphor bad ha Lad-Lakadong.
Katba ha ka sngi Saitjain pat yn pyllait ia ki paidbah na ka bynta 3 lane 4 kynta.
Ka jingkiew ka jingpang coronavirus, ka la nang jur bha ha Maharashtra, ha kaba ki don mynta 150 kiba dang shu ioh ia katei ka jingpang bad tang ha Mumbai, ki don 116 ngut bad baroh kiba ioh ia katei ka jingpang ha katei ka Jylla, ki don 1,018ngut.
Ka jingiap ha katei ka Jylla, ka la poi sha ka 64ngut.
Ka jingiap ha Mumbai, ka long  40 bad ka jingdon ki nongpang, ka long 642 ngut.
Nalor ka Mumbai, kaba don 116 tylli kiba ioh ia katei ka jingpang, ki don 18 ngut ha Pune, lai ngut na  Ahmednagar, Nagpur bad Aurangabad, bad sa arngut na Thane bad Buldana bad uwei na  Satara, Ratnagiri bad Sangli.
Jowai: Kum shi bynta ban iarap para briew khamtam ha ka por ka jingtieng ia ka jingiapthngan na ka daw ka jingialeh pyrshah ia ka jingpang Corona Virus da kaba pakhang shnong bad shongkhop ha iing khlem iohlad shuh ban leit bylla.
Ha kum kane ka por bun ki kynhun bad ki riew shimet ki la theh ia ki jingiarap katba  lah ei sha kito ki nongiing kiba duk ba kamai na kti ha ktien.
Mynta ka sngi kawei ka longkmie, ka kong Chiarmon Dkhar na Wapungskur bad ka kynhun ba lai ngut na Wapungshnong, ka kong Rihaka Dkhar, u Leinipyniodame Dkhar bad u Yeslangki Dkhar ki la noh synniang sha ki katto katne ki longing kiba duk ba kyrduh kiba don ha la ki shnong jong ki.
Ka kong Chiarmon ka la iarap sha ki 58 tylli ki longing ha ka dong Snahlein Wapungskur.
Ha shwa kane, ka la dep ban iarap ruh ia kiba bun ki longing ha don Umshongpet.
Katei ka kynhun pat ka la iarap ia ki longing kiba duk kiba don ha ka dong Wapungtre, Wapungshnong.
Baroh ki jingiarap ki la long da u Khaw, u Phan bad kiwei kiwei ki tiar donkam kum ka mluh bad Shini slasha.
Shillong:   Ka Executive Committee jong ka Raid Kongthong  kaba la shong pyrkhat kyrkieh ha ka  6/4/2020 ka la rai ban khang noh shwa shipor ia ki briew kiba na bar shnong ban rung laitluid hapoh shnong Kongthong naduh ka 8 tarik Iaiong 2020 tad haduh ban da pyntip da kumwei pat.
Kane ka long halor ka nongrim ban iada bad khanglad  iaka jingma jong ka khlam covid 19 kaba la saphriang haki ba bun ki jylla jong ka ri India kIba kynthup ruh iaka jylla Assam kaba don marjan eh bad ka jylla Meghalaya.
Kumta kino kino kiba donkam ban wan hapoh shnong, kin hap ban pyntip bad pan jingbit shwa inki bor pyniaid shnong kata ia u Bah Sylloklang Majaw Sordar Raid Kongthong (Mobile no-9366429882) bad Bah Stogent Lynrah (Mobile no 8787585646)  khnang ba kan long ka jingshngain iaki paid nongshong shnong hi baroh, ong ka  kyrwoh ba la phah da u Bah Stogent Lynrah, Secretary Raid Kongthong, Sohra Syiemship.
Shillong: Ka Khasi Students’ Union War Jaintia Circle hapoh ka jingialam u President Samla Laitphar Syngkrem, Samla Lurman B Talang General Secretary bad Samla Kindly Khyriem Finance Secretary ryngkat bad ki dkhot ha ka 7 tarik mynta u bnai ka la leit ai jingiarap da u khaw sha ki 24 tylli ki shnong kiba hap hapoh ka Amlarem Sub Division.
Ka Seng hadien ba ka la ioh jingtip ba don shibun ki longiing longsem kiba kup shiliang sem shiliang wat tang ban thied ia u khaw ruh kim ioh bad ki don ruh kiba la duna khaw ban shet ka seng kam banse ban shimkhia ia kane ban pynpoi ia u khaw sha ki shnong bapher bapher hapoh War Jaintia.
Ha kane ka jingleit ai jingsam jingiarap la aiti beit ia ki khaw sha ki Rangbah Shnong bapher bapher ban peit bad sam ia ki khaw sha kito ki longiing longsem kiba ibit bad dei hok ban ioh ba la jied da ka shnong.
Ka seng katba lah I bor barit kan iai kner ki kti ban kit ban bah lang ha kum kine ki por ba ki briew ki shem jynjar shem lanot ban iarap ia ki.
Ka seng ka pynpaw ia ka jingpynrem namar ka jingiohthiah lyngngai ki Nongmihkhat jong ngi hapoh War Jaintia namar wat haduh mynta kim pat shym la don kino kino ki lad ban leit ai jingiarap sha ki paidbah ka thain baroh kawei.
Ka seng ka kyntu sha baroh ki nongmihkhmat jong ngi ba kin sngewbha ban leit jngoh ne leit mih sha ki shnong briew khnang ba kin iohi da la ki jong ki khmat haduh katno ki briew ki donkam ka jingiarap.
Ka seng ka panmap sha kito ki shnong kiba ngim pat poi ban leit ai jingiarap bad ngi kyrmen skhem bad ialeh shitom katba lah ban wan ai jingiarap iaphi ruh ha kawei pat ka por, ong ka kyrwoh la phah da u General Secretary Samla Lurman B Talang.
Shwa ban poi ka sngi Good Friday ka la don jingkhih phaloh lyngba u Mynsiem bakhuid U Blei ka ba jur bha ha ka ka mynsiem jong nga ha ka ba ka mynsim ka kwah ban leh eiei na ka bynta ka Good Friday, bad nga la kwah ruh ban thoh katto katne haba iadei bad ka sngi Good Friday ia kaba ki khristan ha baroh shityllum ka pyrthei ki ju kynmaw burom ia ka ha man ka shisien shisnem,kane kan long kum ka khubor sha baroh kiba pule ia kane.
Haba nga pyrkhat bad puson ia ka sngi Good Friday ka long ka ba eh da shisha ban pyrkhat bad ban lap lut ia ka tynrai Jong ka hynrei ha i jingpyrshang barit nga la shu oyrshang ban wad ia katto katne kat ba nga lah ei, bad nga ju kynmaw naduh karta ba dang 10 snem ba dang shong ha ka kyrdan Junior ki nonghikai klas ki la hikai ia ngi ba ka Good Friday ka dei ka sngi ka ba khraw ia ki Khristan ha pyrthei baroh kawei, hoiod nga sngewthuh ba ka long ka sngi kaba khraw ia ki ba ngeit baroh ha ka pyrthei baroh kawei, hynrei kitei ki jingtip ba ki long ka sngi ka ba khraw ia ki ba ngeit kam pynhun satia ia ka mynsim jong nga bad nga la pyrshang ban wad bniah shuh shuh bad ba ngan wanrah lang ruh ha phi kiba pule mynta ia kane ka khubor.
To ngin shu ia phai lyngkot Ka Mut aiu Good Friday ?Ki khristan shityllup ka pyrthei ki tip ia ka Good Friday ba ka dei ka sngi kaba la sah narphna ia u Jisu Khrist na kabynta ki pop jong ngi u bynriew ha kaba u la siewspah ei noh ia ngi.
Balei la khot ia Ka Good Friday ?Ka dei namar ka Jingshah iap U Trai halor ka Ddiengphna bad ka dei ka sngi ka ba kmen ia ngi ki nongpop bad dei ha kane ka sngi la siew spah ia ki pop jong ngi, bad jingkhot ia kane ka sngi da ka Good Friday ka dei namar ba ka jingshah iap U Trai ka dei ha ka sngi basan (Friday) jong ka taiew namar lada ngi pule na ka Ktien U Blei ka ia thuh ia ngi ba ka jingshah iap jong u ka dei ka sngi hashwa ka jingpynkhreh ia ka sngi Sabbaton (Mark 15 :42).
Bad haba pyrshang ban wad bniah shuh shuh ia ka sngi Good Friday don bun ki ri jong ka pyrthei ki ba iapher ha ka rukom khot ia kane ka sngi kim shym la khot satia da ka Good Friday bad ki khot da kawei pat ka kyrteng ia kane ka sngi, kum ban shu kdew hangne ha ki Ri Isreal ia Ka Good Friday ki khot da ka Big Friday Nangta ha ri Germany ki khot da ka  Friday of Lementation, nangta Ha Denmark, Norway, Sweden, ki khot da ka Long Friday, ha Greece ki khot da ka Great Friday, bad ha England, Netherland, India, bad bun kiwei kiwei ki ri pat ki khot da ka beit da ka Good Friday.
Ka tarik kaba ki Riewstad Theology ki ngeit ba ka dei ha ka 3rd 33AD ba la sah narphna ia u Jisu.
Dei ha Kane ka sngi ka jingdum ka la tap ha sla khyndew haka ba ka saian (science) ka batai da kata Lunar eclipse ha kaba ka syrngiew Jong ka pyrthei ka la leit noh sha u bnai bad kane ka jia ha ka por pyllun (fullmoon) bnai haba ka pyrthei ka iaid ha ka Sngi bad u Bnai.
Ban pynshisha ba u Trai Jisu u wan sha ka pyrthei ban Shah iap halor ka diengphna bad U Blei u la pyni paw lypa  ha u Ioannis ba un iathuh lypa ba U Jisu u dei u khun langbrot U Blei.
()  ia kaba yn sa pynmih ia Ka snam jong u bad ka snam jong u kan long ka jingsait ia ki pop jong ngi U Trai Jisu da lade ruh u la iathuh lypa shaphang ka jingiap bad ka jingmih pat bad u pynsyriem ia lade bad u Jonah.
(Math 12:38-42) kumba u Jonah u long ka dak ia ki nong Ninabeh kumta ruh u khun u briew u long ka dak ia Ka pateng bynriew.
Bad kumba u Moses u kyntiew ia U Bsein ha ri khlaw kumta kadei ruh ban kyntiew ia u khun u Briew.
(Ioannis 3:14) U Jisu u la kren ha ki synran shaphang ka jingshah iap halor ka diengphna bad u la kren ha u Loukas ruh.
(Luok 29:43-45.
15 :31-34) Hynrei ki synran Jong u kim shym la pei Phang eiei shaphang kane  ka daw ka long namar ka jingbymngeit Jong ki kam pynpei phang eiei ia ki, kine baroh ki jingiathuh u Jisu ki long ki dak ban pynshisha ba u jisu u long u Messiah bad u wan sha ka pyrthei ban shah iap halor ka Diengphna ban siew spah ia nga bad ia phi na ka pop.
Khyndiat ngi shu ia Phai Sha Ka DIENGPHNA ha ka por ki nong Rome ka diengphna ka dei ka dak Jong ka jingleh rain, ka jingshah kyntait bad ka jingibein, bad ka jingshah u Trai halor ka diengphna lah ban ong ka dei ka jingiap kaba poh bad kaba i bein haduh katta katta, namar ka sorkar Rome ha kito ki por ka ju khein ba ka dei ka jingpyniap ia ki runar bad ki dakait kumba long mynta ia kino kino ki runar ba la leh palat ka iingbishar kan rai ha U Tyllai phasi.
U Jisu u shah ia ka rain ka rem na ka bynta ki pop jong nga jong phi um khein ia ki kita baroh hynrei da ka jingieit u pynim ia ngi.
bad ka jingkylli mynta ka long.
U Jisu u ong:Nga la ai la ka jingim.
AIU PHIN AI NGA ?U Blei un kyrkhu ia phi.
