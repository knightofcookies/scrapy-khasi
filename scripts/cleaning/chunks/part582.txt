C.
Paul), u Missionary ka Serampore Mission ban hikai thoh dak ia ki Khasi haki ktien Shella, da ki dak Bangla bad ula pynmih ruh kawei ka kot ha kata ka por; pynban ymdon ba nang ban pule iaka bad kala long lehnohei.
Kata ka kot haka ktien khasi (ktien Shella) daki dak Bangla, la ong I Rev.
Dr.
O.
L.
Snaitang, ka kyrteng jongka ka long ka “Khasi New Testament".
Ka dang don haduh mynta ha kawei ka Library jong kawei ka Theology College, ha Kolkata, ka Carey Library, Serampore.
{Dei ha katei hi ka snem 1831, daka jingtrei u Bengali, la ithuh syndon iaka ktien Khasi kum ka Modern Indian Language (MIL)}.
Ko ki para ri para jaidbynriew baroh, to kylli hi ia lade, hato ngi dang dei ban duh noh sa shisien pat ia kane ka grammar bad ka rukom thoh dak jongngi mynta?  Bun naki bala nang la stad ruh, namar ka jingbeh iaka por imat ne tip ka dei ka jingjaituh aiu (negligence ne ignorance) kim sngewthuh satia ba kila kum pynbud lem kumba leh kito ki bym pat nang bad ki bym pat tip shisha ban spel dak bha (da kaba burom ia kito kiba khlem leitskul bha pynban kila pyrshang ban thoh katba ki lah watla teng teng ka lait hangne hangtai: To U Blei Un iarap – Un kyrkhu iaki).
Nga kyntu iaphi, namar kata, haba phi thoh mesej (message) ne thoh email ne thoh kano kano ka jingthoh ruh kynmaw ban da spel dak bha, thoh pura thoh bha kat kumba dei ban thoh.
Namar lymda ngi leh kumta kan long pynban ka jingiuhroit iaka thoh ka tar ka jongngi hi kumba iuh ki laiphew jaid mrad iaka tungtoh (tungrymbai) jong ka ksew haka iew luri-lura bad kan long kumba ngi beiñ ngi kynshi (insult) hi da lade ia lade.
Ka long ka jingbeiñ iaki nonghikai jongphi bad ruh ka jingiuhroit ia ka jinghikai ba phi la ioh naki nonghikai bad ki skul ba phi la leit.
Pyrkhat ka lawei ki khun ki kti jongngi bad ka pateng ban wan, kin leh kin long kumno lada ngi hi kiba la tip la nang, ngi lyndet pyrshah ia kaba dei ka jingshisha.
Shri.
B.
Chesterfield Suja,Madan Laban, Shillong, the 2nd June, 2020Ka jing thoh jong iShri.
B.
Chessterfield Suja.
Ka long kaba dei eh, kada long shisha kumta hi kumba batai ma i, nga ruh nga ïohi ïa kata imat kan duh ha kawei ka sngi lada ma ngi ki Khun samla kiba la nang la stad ngim ñiewkor ïaki dak thoh Khasi.
Ko ki khun samla jong ka bri u Hynñiew Trep to ïa kynmaw/kyndit bynriew noh ban pyndonkam hok ïala u dak thoh Khasi Khnang ba ka Ktien Khasi kan im bad ba ka sorkar India kan ïoh ithuh noh haka Six Schedule.
Khublei shibun.
Shillong: U Symbud Myntri rangbah ka jylla u bah Prestone Tynsong,  u la iathuh ba ha ka jingialang cabinet, mynta ka sngi ka sorkar jylla ka la pdiang ban pyntrei kam ia ka ain jong ka sorkar pdeng  ka Motor Vehicle Act ban pyntrei kam ia ka “Metre System" ha ki kali kamai kynthup ia ka Local Taxi bad ki Auto Rickshaw.
Haba iakren bad ki lad pathai khubor, u bah Prestone u la iathuh  ba shen ka sorkar jylla lyngba ka tnad Transport, kan sa sdang noh ban pyntrei kam da u meter system ia ki kali kamai ka ba long ia ki Local Tasi bad Auto Rikshaw bad ka  bai kali kan long T26/- tyngka shi kilometre bad ha man ba tam ka shikilo meter kan long T13/- tyngka shi kilometre.
Ha kaba ia dei bad ki kali Auto Rickshaw la pynbeit ba ka bai kali kan long 14 tyngka shi kilometre bad man ba la tam ia ka shikilo metre  kan long T6/- tyngka shi kilometre.
U bah Prestone mynta ka sngi u la iathuh ba ha ka jingialang jong ka Cabinet la shim ia ka rai ban pynkiew noh ia ka bai kali jong ki kali kit mar kit mata bad ki kali heh kum ki bus kamai, ka bai kali ka ba long T 1.
05 tyng ka la pynkiew sha ka T1.
80/-tyngka ha man ka shikilo metre.
Ha ka ba iadei bad ki kali kamai kiba kit ia ki briew naduh ka 7 ngut haduh 12 ngut ka bai kali ka ba ki ju shim ka long T2.
05/- tyngka shi kilo metre ka ba la pynkiew sha ka T3.
60/- tyngka shi kilo metre.
Ngi tip ba u Blei u long uba dap da ka jingieit bad jingisynei.
Nakata ka daw u laphah sha kane ka pyrthei ia la u khun ba tang marwei jong u, u Jisu Khrist kein.
Ioanis 3:16.
Haba u laphah ia la u khun ban pynim ia ka pyrthei, ka pyrthei pat ka kyntait ia u.
“U la long ha ka pyrthei ka pyrthei kala long da u, pynban ka pyrthei kan shym la ithuh ia u.
U la wan sha kiei kiei la ki jong kita kiba dei la ki jong kim shym pdiang ia u.
Ioanis 1:10-11.
U lawan sha la ki jong (ki jiw) ha Israel hynrei ki Israel ki kyntait ia u haduh ka jingiap halor diengphna.
Mynba u Khun u Blei u la wan sha ka pyrthei, u la long kynja doh.
U ta khun,  udei uta u ktien.
Uta u ktien te u la kynja doh bad u la shongsah hapoh jongngi.
Ioanis 1:4.
Kamut ba u u ktien ne u khun u Blei u la don ha ka pyrthei hynrei ka pyrthei kam ithuh ia u.
u Khun u  Blei  u long u jingshai hynrei ki briew ki ieit pat ia ka jingdum.
Kane te kalong ka jingpynrem, baka Jingshai ka lawan sha ka pyrthei bad ki briew ki iaieit khamtam ia ka jingdum ban iakata ka jingshai; Naba ki la ong bymman ki jingleh jongki.
Ioanis 3:19.
Ki jiw ne Israel ki ladei ban ioh shynshar ia ka pythei Jentil baroh kawei, hynrei na kidaw  ka jingbymngeit  ki laduh noh ia kalad ban long ki Lyngdoh ha u Blei.
“kumta ka jingeh ka lajia long haduh shiteng shiliang  na ki Israel, tad ynda ba kata ka jingdap jong ki Jentil (hima pyrthei) kan da ioh wan hapoh, Ynda kumta te yn pynim ia ki Israel baroh, kumba la thoh: U Nongpyllait noh  unwan mih noh na seion bad un pynphai ia ka jingbynriew blei na u Jakob.
Rome 11:25-26.
Ong u Blei- “kane kalong ka Jutang jong nga ha ki (Israel) YNDA NGAN KIT NOH IA KA POP JONGKI kamut hangne, haba la kut noh ki ia ki por jong ki Jentil (ki hima pyrthei jaid bynriew baroh), kan poi ka por ba u Blei lyngba u khun jong u, u Jisu Khrist un wan mih noh na seion (Jerusalem) un kit pat ia ki pop ki Israel, bad kata ka dei ka jutang u Blei hapdeng ki Israel.
“Namar kita ki jingai ei bad kata ka jingkhot u Blei, ki long ba khlem jingkylla bamut.
Rome 11:29.
Mynta hi hakane ka pateng bynriew ngi iohi ba u Blei u la pyndep shibun ki jingkular halor ka jaid bynriew Jiw ne halor ki Israel.
U la lum pat ia ki sha la ka Ri, u la pynshong pat ia ki u la pynlong kyrhai ia ki ha ki liang baroh.
Naduh u 1948 A.
D haduh kane ka sngi, ki Israel ki la nang man bun bad roi sted ha ki liang baroh.
Ka Israel ka la ioh mynta ia ka nam “super power" napdeng ki Ri ki hima Jentil mynta.
Kamut baka Israel kala biang wat haduh ki jingstad science bad Technology kajuk mynta.
Kala biang ki shipai bad ki tiar thma ban ialeh thma namar u Blei u la dep kren da kaba ong “Pha long u sdie ia pom bad ki atiar ialeh thma jong nga, da pha ngan pynlwet ia ki jaid bynriew (himaJentil) da pha ngan pynjot ia ki hima.
Jeremaiah 51:20-23.
Haba ngi peit ia kine kiei kiei ngi iohi shisha “baka jingdap ki jentil ka la wan hapoh, ba yn pynim pat ia ki Israel baroh.
Rome 11:25.
U Blei u la ong ha ki Jentil – “Namar kumba maphi (Jentil) ruh mynno mynno ruh phi la ju long ki bym kohnguh ia u Blei hynrei phi laioh ka jingisynei dakata ka jingbym kohnguh jong ki (Israel) kumjuh ruh ia kita (Israel) mynta ki lalong ki bym kohnguh, bad da kata ka jingleh isynei kaba shaphi , yn ioh leh isynei kein ia ki ruh (ia ki Israel).
Rome 11:31.
Kumba ladep isynei ia ki Jentil, yn isynei ia ki Jiw( Israel) ruh da kata ka juh ka jingisynei U Blei un map ia ka pop ki Israel kein da kaba u Blei u la Kular da kaba ong – “Ynda ngan kit noh ia ki pop jong ki.
" Rome 11:27.
Haba ngi peit bad bishar bniah ia ki jingiaid ka por bad ki jingjia kiba jia mynta ha sawdong pyrthei, ngi iohi ba la pynjan ia kine kiei kiei baroh sha kaba kut.
U Blei un map ia ka pop ki Israel bad ynda ka jingjied (election) na kabynta ki 1, 44000 ngut ki Israel, ban shonshap halor jong ki.
Ka ktien u Blei ka ong, ha kata ka por kein, U Blei un theh buk buk halor ka Iing u David halor ki nong Jerusalem, ka mynsiem ka jingaiei bad jingkyrpad kin khmih ha u Jisu ia uba ki la sum (la sahnarphna) kin ia iam briew ia u Jisu (Messaiah) kumba uno uno u iam briew ia la u khun marwei,,…… hakata ka sngi kan long ka iam briew kaba khraw ha jerusalem.
Sekharaiah 12:10.
Kane kanjia ynda u Jisu un wan hiar na bneng halor u lum ki olib ha pyrshah Jerusalem.
Sekhareiah 14:4.
Ki dak mynta ki kdew ba kata ka por ka long hajan, U Blei u isynei ia ki Jentil u isynei ruh ia ki Israel – u Blei u isynei ia baroh.
AMEN.
Nga la ioh ban pule shibun ki report, ki artikil bad ki shithi sha ki Editor jong ki kotkhubor halor ki kynrum kynram, ki jingleh thawlir thawsha, jingleh kulmar bad ki jingleh klop ha kaba iadei bad ki kyrdan bapher bapher ban sam ia u khaw, shini, atta, sharak bad kiwei kiwei sha ki nongbam nongsa rashon jong ki shnong bapher la ha sor ne nongkyndong.
Ha ki snem kiba kham mynshuwa lei lei bun ki jingkynnoh ba u khaw u sniew lane u pyut bym long ban bam, u atta lei lei ym ju sam.
Ka don ka jingkynnoh ia ka FCI ba ka ai da u khaw pyut, ka la don ka jingkynnoh ba la leh thok ki whole seller bad ki dealer (fsd), ba ym pat ioh khaw na FCI bad kumta ter ter bad ki long kijuh shi kumjuh.
La thait bad la ngiah ki paidbah.
Tip ka leh aiu kata ka FCI, ki la leh aiu kita ki wholeseller bad ki dealer, ka la leh aiu kata ka Supply department, ki la leh aiu kita ki director, ki DDS bad ki Inspector, ym don ba ai ka jubab ka ba shai bad ka ba pynhun ia ki paidbah.
Ka jingkynnoh ia ka Supply halor ka PDS ka la long kaba shyrkhei.
La kynnoh ba ki Minister bad ki ophisar Supply ki longbriew manbriew bha bad ki la tei ia ki iing paki dulan ha bun jaka.
Hynrei mynta ha Kane juk ka jingkynnoh na ki paidbah ka la kham duna.
U khaw ration u la Kham bha, ka shini kam poi shuh la 2 snem bad bun u paidbah u ud ba kim ioh ia u Atta bad ia ka umphniang sharak ha ki nongkyndong na ka ration ne PDS.
Ki la pynpaw ia ka jinglyngngoh shibun ban iohsngew ba ha sor ki dukan ration ki sam atta bad sharak katba ha kyndong pat ym sam.
Ki paidbah ki lyngngoh balei ka Supply ka leh shiliang eh ia ki nongkyndong.
Ha kine ki por pat la iohi ha ki kotkhubor ba ha nongkyndong don bun ki shnong kiba shah leh thok bad shah leh klop ha ki dealer, ki shah khate ia ka bhah, ki shah pynkiew for ia ki mar ration, ki phah siew peisa baikit bad wat ia u khaw ba ai ei ka sorkar India ruh ki phah siew peisa.
Ka long kaba sngewsih ban iohi ha ki kotkhubor ba ka la don ka jingleh kulmar ha ka sam ration kum ha Marshan Nongrim, WKH, ha Marpna, EKH, ha Mawshun, EKH, shah pynduh ration kumba 10 ne 15 iing ha Ummat-I bad Ummat-II ha Ri Bhoi bad ha kiwei kiwei ki shnong.
Kine kim dei ki khubor ba sngewtynnat ban iohsngew bad ka pynpaw ba ka Supply Department kam shym la treibha la ka kam, khamtamKi DDS, ki Inspector bad kiwei ki field staff.
Kane ka pynpaw ba kine kim bud-dien, kim trei bha lane ki iasylla bad ki dealer lane bad ki wholeseller.
Sa kawei ka bynta ka bym shym la trei ia la ka jong ka kam ki dei ki Village Vigilant Committee ha ki shnong bad ki dong ne kyntoit ba kim trei ia la ka kam lane ki iasylla bad ki dealer.
Ka Supply Department ka dei ban pyrkhing bha ia ki dealer bad ia ki Vigilant Committee.
Lada dang iai-jia kum kine kiei kiei ka mut ba kam don ka inspection kaba pyrkhing na ka liang ki Supply Inspector bad na ki Sub-inspector lane kine ki ai mon ia ki dealer ba la don ka jingiasngewthuh jingmut.
Ka jingai jingmut hangne ka long ba dei ban pynbeit thymmai noh nadong shadong ia ka rukom sam ration(complete overhauling of the PDS).
Ym lah shuh ban shu bud bad bteng ia kajuh shi kajuh ka rukom leh.
Kumba ka long mynta, ka sorkar na ka bynta ka rashon (ration) lane PDS item, ka ai ia u khaw, u Atta, bad ka umphniang sharak ha kito kiba don ki Card Ration ha ki shnong bapher bapher.
Ki Card Ration ruh ki don lai jait- ka Card AAY kaba stem, ka Card PHH kaba pink bad ka Card NFSA kaba blue.
Ka dor khaw ka long T.
3/- shi kilo ia ka Card stem bad Card pink, bad T.
9.
62p shi kilo ia ka Card blue.
Ha ki shnong ia Card blue ka dor khaw rashon ka dei T.
11 ne T.
12 shi kilo.
Na ka bynta u Atta pat ka dei ia baroh kiba don Card Rashon tangba tang 160.
48 gram shi khlieh briew bad ka dor jong u Atta ka dei T.
8.
50p shi kilo.
Ka umphniang sharak pat la ai 2 litre kawei ka Card ia baroh ki ba don Card Rashon ha ka dor T.
16.
94p shi litre.
Lah ban ai 3 litre run shi Card lada ioh bhah bun nalor.
Na ka bynta ka umphniang sharak pat ka shong ha ka allotment (jingai bhah) ka Supply Department ia ki District bapher bapher.
Ka dor ruh ka kylla na ka por sha ka por katkum ba buh ki kompeni pynmih umphniang.
Bah pynioh lem ia nga ia ka rukom Sam ia u khaw ration,ka dor,bad u jaid khaw ba ai.
nga kwah ban tip kat kum ka guideline kaba mynta.
Khubleishibun.
U Mahatma Gandhi ha kawei ka khep u la ong, “Ka Pule Puthi ka mut ka jingpynpaw pyrthei ia ka ba bha tam kaba don ha u khynnah bad u briew – ka met, ka bor pyrkhat bad ka mynsiem".
Ha kum kane ka por bad ka ia ha kaba ka pyrthei baroh kawei ka iaksaid ban im, ia ka jingdonkam ban sangeh shipor ha ka ban wad bad khmih ialade lah shah tuh noh.
Ka la mih ka jingkhih khohreh klumar jingmut.
Ki ‘Online Classes’ ki la iaid shaid-shaid, ka por ban pyndep ia ki lynnong bad ki kamram ba dei ban leh (assignments)ka pynkhihwin thik kum ki baje alarm.
Nga ruh nga long u nonghikai bad nga sngewthuh ia ka jingdonkam ban pynmyllen iaki khynnah ha ka pule-puthi.
Hynrei ngam lah pat ban sngewthuh balei ba ka dur jongka pat ka pynlongdoh longsnam ia ka jingibein, jingshah shiliang, jingpyniapher, bad ka jingkheinkor banoh shiliang? Nga mynjur, “To ai ia kiba lah ban pule ba kin pule".
Ym don ba khang ia ka jingthmu ba shida ban hikai, hynrei kaba ngam sngewthuh ka long balei kata ka jinghikai ka kup ia ka dur-bula ban pynkordit bad shah pynngop ha ka jingarsap?Ha to, kam dei mo ka jingleh mynleh, haba ia ki iing bad ki dukan ba la aiwai da ki briew bym don lane duna ka jingnang jingstad, ki sngewthuh lem para briew ba kin nym shim bai wai lane ban shu pynjlan noh ia ka jingshim bai wai, ha kum kane ka por kaba eh? Katba ki nonghikai ba lah nang lah stad bha (“HIGHLY EDUCATED") ki pynbor arsap ia ki kmie ki kpa jong ki khynnah ban thied ia ki smartphones (ym don smartphones ba duna iaka 10,000 tyngka ha iew ha kum kane ka por), ki desktops bad laptops bad ruh ban shim ia ka wi-fi connection (namar ka jing suki ka network) tang namar ba kin pyndep ia ki assignment na ki bynta ki eksam internals.
Ia kane phi khot kata ka “Jinghikai naduh ka mynsiem"?!Ym baroh ki kmie ki kpa jong ki khynnah kiba pule ha ki iing-skul paki-dulan jongphi, ki dei kiba don ba em.
Ki don ruh ki kmie ki kpa kiba hap buh bynda ia baroh katba ki don na bynta ka pule-puthi ki khun.
Bun na ki kim dei ki nongtreikam sorkar, te lada phi ki nonghikai bad ki khlieh nongpyniaid, phi don kata ka jingkitkhlieh, phin jin da la tip ia ka jingkylla khongpong ka ioh ka kot ha ka pyrthei hi baroh kawei.
Ia ka khaii ka pateng lah khang khyrdep lut bad ka jing iadie-iathied ruh lah pynsangeh da ki bnai na ka jing wan jong ka lockdown.
Don ba ong, “Kane ka dei ka por ban khmih ia kiei kiei baroh da ka jingsngewlem parabriew".
U nonghikai u long kum u nongshet ha ka jingiathoh shongkurim.
U pynbit pynbiang ia ki jingshet ba laiphewjait na ka bynta ki nongwan sha kata ka jingkhawai.
Ka jinglah ban bam ka iapher, uwei na uwei u briew pat.
U nongshet u lah tang ban shu antad, hynrei um lah ban lah biang thik.
Ym baroh kiba wan sha ka jingkhawai tang namar ban bam.
Ki don ruh kum kita, hynrei yn ym don uwei ruh ban mih khlem bam namar kata ka dei ka rukom.
Kane ka long thik kum ka iit-khmih jong ka jingim ha ka pule puthi.
Ym baroh kiba lah ban bam lut kat kaba la buh, hynrei phim lah ban pynbor iano iano, khamtam kum ha kane ka por.
U nongshet um sngewsih haba ki nongwan ki bam tang khyndiat.
U lah ban sngewsih lane sngewsahnud ba ym don ba niewkor eh katta katta ia ka jingbam ba u la shet kyrpang.
Ka lah ban long ba ki nongbam kim bang.
Namar kata u pyrshang ban shet pynpher noh ha kawei pat ka por.
Ngim lah ban iehnoh ia ka jingshisha ba ngi hap ban jam shaphrang bad ka por.
Ngin hap ban pyniadei bad ka juk.
Hynrei, hato kata ka jingnang jingstad ba ngi ioh na ki kot ka lah biang mo? Lada ka long shisha kumta, balei pat ba ki briew kiba don ia ki kyrdan pule ba shajrong kin hap ban trei hapoh ki luin-jabieng kiba pyniaid iaka jylla bad iaka Ri? Kumno ka lah ban long ba ia ki kynhun trei kam barri kiba heh ba heh (Multi National Corporations) la long trai bad pyniaid da kito kiba la iehnoh shiteng ia ki jingpule jongki ha ki kolej (college dropouts)? Balei ngi iai shukor ialade ba ka jingim ki khynnah ka shong ha ka lynnong pule jongki (Syllabus)?Ngam lah ban sngewthuh ia kane ka jingiamareh kyrkieh ban kham hehspah heh saipan thik kumba lah jan kut ka por.
Ka jingshisha ka long ba kiba bun bah ki khynnah samla kiba la pass ha ki kyrdan babiang ki hap shu shong bijai ei haiing khlem kam khlem jam.
Ka rukom pyniaid ia ka pule puthi jongngi ka hikai iangi tang kumno ban nguid bad ban prie.
ym ailad ban ktha bad ban tylliat iaka bam khnang ba kan tei.
Iaki khynnah pule, la shu buh beit ha ka jaka mareh thong khlem da pyrkhat pat la kin lah mareh ne em.
Ym don lad da kuwei pat.
Mareh! Watlada phim lah ban mareh bad phi iap ruh haba mareh, mareh! Ia ngi lah shu pynthame beit ban mutdur ia kata ka lawei ba phyrnai ha kaba kut jong u lain mareh.
Ynda ngi lah poi ha kaba kut, ngi ngat pynban ha ka kutlad khlem kam khlem jam! Ngi shem ba ki jingkular ki long kiba thylli bad kiba shukor.
Ngi kieng ia ki degree jongngi kum ki medal ki bym lah ban pynkdang iaka jingthgan ka kpoh.
Baroh kito ki jingtrei shitom jongngi ban ioh ia la ki jingangnud ha ka jingim, syndet syndet ki long pynban ki jingkordit kiba buh ia ngi ha ka jingshaiong bym tip shuh shano yn leit!Haba ngi iakren iaka ka jingshisha bun kiba thut, kim lah ban shah bad peit iaka jingiohi jongngi kum kaei kaei kaba khlem nongrim bad bymsngew lah long.
Ka bym sngewlahlong ka dei ba wat la phi tip ba ka dang bun ka por ban buria pat ia ka por ba lah duh noh na ka daw jong kane ka khlam, phi dang iai bat iaka pistol ban sdang iaka jingiamareh thong.
Ngi dang don ia ki bnai Nohprah, Kyllalyngkot bad ar taiew ki jong u Rymphang ha ryngkat ki sngisaitjain, kiba pahuh ia ngi ban pyndonkam.
Hato ka dei ka shuti tlang ne ki shuti sngi saitjain ba baroh baroh ki ia khuslai bad duh thiah duh dem? Lada ka jingdonkam ka kiew arted, ngi lah ruh ban pynjlan shuh shuh ia ka por long klas (academic session).
Ka kham bha ban pyndep ha ka rukom kaba dei bad ba janai ban ia kaba shu leh tang ban pyndep rukom.
Hanga hi shimet nga sngew ba ka lockdown ka long ka kabu ksiar na ka bynta ki khynnah pule ba kin ioh ban shem bad kyntiew ia la ki sap ki phong ba rieh jongki.
Ka rukom pyniaid ia ka Pule Puthi (Education system) jongngi kam ailad satia ia kum kata.
Ka ksih pynban ia ka jingim u khynnah ha kaba pule.
Baroh na ngi, ngi lah ju long langknia mynnor re mynnor.
Ngi pynlut khatsan snem ha ka leit skul, lai snem ha ka leit klas bad ar snem ha ka jing pule ha ki kyrdan ba kham shajrong.
Ngam lah ban ong uba la tbit ia uba pass ha kane ka kyrdan ba khamjrong.
Namar ngam lah ban sngewthuh ia ka jingdonkam ban don kyrdan pule ban long coolie, draibar, nongbylla sngi, peon bad kiwei kiwei de ki kam.
Hadien jong ka jingpule minot daki phew snem, ka nong kaba ngi ioh ka long ka jingbym ioh ka kam ka jam kaba iahap bad ka kyrdan pule lane kut ha ka jingbym ioh kam.
Ka lockdown ruh ka plie ia ka lad na bynta ki kmie ki kpa ban ioh ban pynlut por ha kaba ia syllok bad la ki khun ki kti.
Ka jingiadei hapdeng kine ki ar pateng ka la nang synjor namar ka jingbym don por shuh; kumta kane ka lock down ka maramot biang ia kane ka jingiadei ha ki longiing.
Ngi iohi ba katba ka pule-puthi ka nang kiew stet ha ka jylla jongngi, katta ka nanghiar ka akor ka burom.
Lada ngi phai sha ki ri kiba la roi shakhmat ha ka liang ka pule-puthi – Finland, Japan, South Korea, Denmark, ki pynshong nongrim bha ban pynduna ia ka jingai lynnong ban leh ha iing (Homework) ia ki khynnah.
Ka daw ka long ban ailad ia ki khynnah khnang ba kin pyntbit ia kiwei pat ki sap bad ki jingsngewtynad jongki.
Ka sap tynrai kaba ki khynnah ki don ka long kawei na ki mat ba ka France ka kynthup ha ki jinghikai skul (curriculum) jongka.
Katba ha Philippines pat ka don ka ain ba man la u/ka khynnah ki dei ban thung dieng khnang ban ioh ia ka degree.
Ka jingbankhia lynter khlem pud ia ki khynnah da ki kamram ba dei ban leh (assignments) ka long tang ka jingleh jingkhyllew kum ka shynrong ba thylli.
Bun ki assignments ki long ba la shu bud khlem peiphang (copy-paste) na internet tangba hap ban thoh hi daka kti.
Shah pynshoh jadu ha ka jingpyrkhat lung mynsiem ia u khulom bad ka kotsada! Haei ka jingmyntoi ban pule haba kumta? Haba puson bha, ka kyntien Pyrkhing (Strict) kaba ngi ju pyndonkam barabor ha ki jaka pule ka kylla pynban ka jingpynkordit, pynshaiong jabieng, jingktah ia ka lut ka sep bad jinglehshiliang man ka por.
Ha kawei ka jingjia ba sngewsih, kawei ka khynnah na Kerala ka lah thang im ialade na ka daw jong ka jingbym iohlad ban shim bynta ha ka jingpule online.
Sngewbha ia sngewthuh lem ia ka jingshisha ba ngim lah ban ia tynjuh bor bad kiwei pat ki ri jong ka pyrthei khamtam bad kito ki Ri kiba la kiew shakhmat ha baroh ki liang.
Katkum ka kaiphod halor ka jingroi jingsan u khunbynriew (Human Development Index – HDI) ba la pynmih da ka United Nations Development Programme (UNDP), 2019, ka India ka don ha ka kyrdan kaba 129.
Ka dang wan shakhmat ka Sri Lanka kaba don ha ka kyrdan kaba 71!U Tagore u la thoh, “Ha kaba ka bor pyrkhat kam don jingtieng, ka khlieh ka ieng beit da ka jingsarong, ka jingnang jingtip ka laitluid…"Ko ki para, ngi long shisha mo kiba laitluid?Ha kine ki lai snem ba la dep, ka jingkyang shla jongnga ha kaba iadei bad ka jingiaikylla stet jong ka pule-puthi ban kylla long tang na ka bynta kiba khambit khambiang, ka la poi hap tang ha ki skhor kyllut.
Katba nang mih uwei pa uwei u snem, ka la nang jynjar ia kiba kham duna ka ioh ka kot ban phah pule ia la ki khun namar ka jingremdor jong kata ka jingpule.
Ka jingiapher jong ka ioh ka kot ka la nangheh haduh ba u duk u suk um lah shuh ban kynjoh.
La iohi ba kane ka jingbanbein ia u duk u suk ka sdang na ka jingdie ia ki forms da ki bnai shuwa ban mih ki results.
Ha ka jylla kaba katkum ka kaiphod jong ka RBI, (State wise data Retrieved 17th February 2017) ka ioh ka kot ha khein kyllum jong uwei uwei u nongshong shnong ka Meghalaya ka long 79, 332 tyngka shisnem lane 6611 tyngka shi bnai.
Ka Bairung (admission fee) na bynta ki kyrdan pule XI standard bad shalor kim duna ia ka 20,000 tyngka shisnem.
Ban pule ia ka B.
Ed.
course ha St Mary’s ka sdang ha ka dor 50,000 tyngka shisnem; katba ha PGT ki die ia ki form ha ka dor 1000 tyngka kawei.
Imat ki leh khnang ban pynduh mynsiem lypa ia kiba thrang shisha ban pule, namar ki khynnah ba wan na ki longiing ba duna ka ioh ka kot kim kot bor satia wat tang ban thied ia ki form.
Katkum ki jingkhein ba la ioh lum, ka Meghalaya ka don 369 ki Higher Secondary sections, 250 ki skul ba long ba la ithuh (regular) bad 119 ki skul ba pyniaid da ki ‘riew shimet (private), katba don tang 67 tylli ki college.
Ka jingsangeh pule shiteng por jong ki khynnah ka long kaba shyrkhei.
Ngi lah ban kdew kti bad kynnoh beit ia ka jingpynkiew bai skul/klas rhah kum kawei na ki daw.
Ka jingbuh pud (ceiling mechanism) ha kane ka liang kam don.
Ki skul bad ki college ba ithuh ki dei ban don ka jingshim bai pule katjuh ka dor ka ban iahap katkum ka ioh ka kot jong ki nongshongshnong (per capita data).
Ka Sorkar kam dei ban shah da lei lei ruh ia ki skul sorkar ban pynrung skul lane kyntait ia ki khynnah katkum ka jingioh ki kmie ki kpa.
Haba iatai shaphang ka Pule Putji (Education) ha ka jylla jongngi ka kylla kam thamula ba khraw tam lada ngi ong ba ngi hap ban iaid shakhmat bad ka por.
Ka jingshisha ka long ba tang 10 na ka 100 jong ki khynnah skul ha ki sor ki ioh lad ban pyndonkam ia ki kor teknoloji; katba ngi iehnoh pat shadien ia ki 90 kiba ha nongkyndong ki bym lah ban ia don bynta lem (Katkum ka jingiathuh jong u Education Minister ha Assembly).
Shuh shuh kumba 80 na ka 100 ki khynnah ki dei ki bym lah ne kot bor kat kum kita ki jingdonkam namar kiba bun ki daw nalor ka jingduna ka ioh ka kot.
Hato, ym dei ba ngi iaid biang shadien, sha ka spah snem kaba Khatkhyndai jong ka India ha kaba tang kiba don ba em bad kiba wan na ki longiing ba bit ba biang ki ba iohlad ban pule?Ha kaba pynkut, u nonghikai ba kat u symbai tyrso u kyntu ia phi ki nonghikai ba jrong kyrdan kat u Mt.
Everest – Sngewbha ban hikai, ai mynsiem, pynkhih mynsiem, pynshoh jadu bad shet ia ka jingbam kaba bang tam kaba phi lah ban shet, na ka bynta ki khun jongphi da ka jingieid ba khlem da peit shiliang iano iano ruh.
Wat teh lakam ia ki ryndang jongki ban mastieh kat kum ka jingkwah ka mon bad ka jingpyniaid jongphi.
Shuh shuh, wat shah ialam bakla ha ka jingpynthame jong ki briew ba don ka dohnud nar bym don jingsngewlem shuh para briew.
To ngin kynkynmaw ban kup ia ka mynsiem sngewlem – ban sngewthuh, ban puson, ban ym khwan shimet bad ban ym tieng ne riej ban kren ia ka jingshisha pyrshah ia kaba bakla.
Ngin nym lah ban thew ia ka jingjynjar ka rukom im ki para briew katba ialade ngi suk kynjai hapoh ki kamra jong ki iing paki-dulan.
Toi ngi long kiba donbok haba ngim ioh mad dalade ia ki jingjynjar kiba kiwei pat ki para briew ki ia kynduh.
To ngin nym ia long mangkariang, hangamei, khwan myntoi shimet, bym don shuh ka jingiatiplem bad ba matlah, tang namar ba iangi la kyrkhu kyrpang.
Bun na ngi, ngi khlem jied ia ka jingim kumba ngi long; la shu ai bynta hangi da u Kynrad.
Lada ia phi la kyrkhu ban long ka Sngi, to phin ym klet ban long ka jingshai ia u Bnai, namar iangi la kyrkhu ban long ka jingkyrkhu ia kiwei pat.
Ngi na ka liang ka Officers Club jong ka South West Khasi Hills District, Mawkyrwat ngi pynrem jur halor ka jingjia kaba sngewsih kaba la jia kumba ha ka por 3.
20 eiei janmiet ha kaba kawei ka kali sorkar ka la shah pynjulor ha ki briew ki bym lah ban ithuh.
Ia kane ka kali la ju pyndonkam da uwei na ki ophisar uba la shah thung kum u Executive Magistrate COVID-19 bad uba dei ban peit halor ka jing iaid beit iaid ryntih jong ka iew bad ban peit ba ki briew kiba rung ba mih ryngkat ki nongshong iew ba kin bud ia ki jingbthah jong ka sorkar na ka bynta ban khanglad ba u khniang jingpang Coronavirus un ym ioh ban rung ha kane ka district.
Ha kaba iadei bad kane, ka District Administration ryngkat ki ophisar ki la trei shitom bad aiti met bad mynsiem da kaba shah ia u slap,ka sngi ka lyer tang na ka bynta ban iada ia ki para-doh para -snam bad ban hikai ia ki ia kaei kaba ki dei ban leh bad kaei kaba kim dei ban leh.
Ha kajuh ka por ngi pynpaw ka jingsngewsih kaba khraw namar ngi la aiti lut naduh ka dohnud da kaba ia trei ryngkat ryngkat bad u paidbah na ka bynta ka bha ka miat jong ka district hi baroh kawei da kaba iehnoh shadien ia ki khun ki kti ,kiba haiing hasem jongngi kiba ha ka jingshisha ki donkam bha iangi khamtam ha kum kane ka por ba khim bad ba eh da kaba ngi len lade bad khein duh ia la ka jingim.
Ngi la duh thiah duh dem wat ka bam ka dih ruh ngim biang shuh khamtam ha kine ki por ba don kine ki restrictions.
Hapdeng bun ki jingduna bad ki jingbym biang ngi pyrshang katba lah I bor I buit ban wanrah ia ka bha ka miat ha kane ka district kaba ngi trei ngi ktah bad nhgi sngew ieid sngewjan khamtam ba dei ki para-doh para-snam,hynrei ,haba ka jia da kumne,hato kane ka dei kata.
Ka Mumbai, ka duna nongtrei ha kine ki sngi haduh kumba 30 percent bad kiba duna ki dei ki ward boy bad ki nos ruh kumjuh.
Ia katei la iathuh da ka sorkar Jylla sha ka sorkar India bad la iakren bad U Harsh Vardhan, myntri ka koit ka khiah ka sorkar India, ba un tuklar kyrkieh ia kane.
Ka jingdon kiba pang coronavirus ha Maharashtra, ka la poi sha ka 94,041  ngut bad ka  Tamil Nadu da 36,841, Delhi da 32,810, Gujarat da 21,521, UP da 11,610, Rajasthan da 11,600 bad ha Madhya Pradesh, ki don 10,049.
Na kiba iap, kiba don 8,102 ngut, ki  kynthup ia  ka Maharashtra, ha kaba kiba iap ki long  3,438ngut, ka  Gujarat (1,347), Delhi (984), Madhya Pradesh (427), West Bengal (432), Tamil Nadu (326), Uttar Pradesh (321), Rajasthan (259) bad Telangana (156).
Ka jingiap ka long  78ngut ha Andhra Pradesh, 69 ha Karnataka bad 55 ha Punjab.
Haduh mynta, la iathuh ba ki don 2,028 ngut ki pulit kiba ioh pang covid ha Mumbai bad kitei ki kynthup ia 82 tylli ki  State Reserve Police Force.
Ka India, ka la kiew stet ha ki 24 kynta ba ladep, ha kaba kiba pang, ki la poi sha ka  10,956 bad nangta sa kiba iap, ki long 396 ngut.
Kiba ioh pang baroh, ki la poi sha ka  2,97,535, kiba dang shah sumar, ki long  1,41,842 bad kiba la la jem ki long  1,47,195, katba kiba iap, ki long  8,498 ngut.
Shillong: Ka ophis treikam ka Deputy Commissioner (DC) ka Ri-bhoi district mynta ka sngi ka la pyngat ia 4 tylli ki shnong kum ki ‘Contaiment Zone’ kata kynthup iaka shnong Umsamlem kaba don kumba 1160 ngut ki nong shong shnong, ka shnong Rongpharkong 303 ngut, ka shnong Umnget 326 ngut bad ka shnong Quinine kaba don 520 ngut ki nong shong shnong.
Kumban shu pynkynmaw u rangbah ba la palat 70 snem ra rta watla u khlem leit shano ruh, la suba ba u la ngat ‘COVID-19’ na u pyrsa u badei ruh u ba ngiah kali ba ju leit kit marbam na Guwahati.
Ka hukum na ophis treikam DC la batai ruh ba la mana ban ia mih paidbah hapoh ki shnong bad la kyntu ruh baki paidbah ki dei ban bud ryntih iaki kyndon ka tnat ka koit ka khiah haba dei bad ki rukom ban iada naka jing pang ‘corona virus’.
Kiba ioh pang COVID-19, ki la kiew sha ka 104 ngut ha Mizoram haduh mynta ka sngi.
Katei ka dei hadien ba ki don sa 2 ngut kiba ioh ia katei ka jingpang, ha ki 24 kynta ba ladep.
Haduh mynta, ki don 103 ngut kiba dang don ha ka jingshah sumar.
Ha Assam, ki don sa 111ngut kiba dang shu ioh ia katei ka jingpang bad ka jingdon ki nongpang, ka la kiew sha ka 3,430 ngut ha katei ka Jylla.
Haduh mynta kito kiba dang don ia katei ka jingpang, ki long 1,989 ngut ha katei ka Jylla, katba sa 1,432 ngut, ki la dep mih na ki jaka sumar.
Ki don 6 ngut kiba la iap na ka covid 19 ha Assam.
Ha Arunachal Pradesh, ki don sa 6 ngut kiba ioh pang Covid bad baroh kiba don ia katei ka jingpang, ki long 67 ngut.
Ki don lai ngut kiba ioh ia katei ka jingpang, kiba dei ki shipai kiba trei ha West Kameng.
Ha Manipur, kiba ioh covid 19, ki la poi mynta sha ka 366 ngut bad kiba dang shah sumar mynta ki long 293 ngut.
Kiba dang shu ioh ia katei ka jingpang, ki long 31 ngut bad ki don ha ka jingshah sumar ha Regional Institute of Medical Science (RIMS), ha Imphal.
Shillong:U Doloi jong ka Elaka Darrang Dalloiship, kaba hap hapoh ka Amlarem Sub Division jong ka West Jaintia Hills District, mynta ka sngi u la maham tyngeh ia ki briew ki ba juwan khwai bad wan jngohkai sha kane ka Elaka ka ba don ka wah Umngot, khlem da pyntip ia ki bor shnong.
U Daloi jong ka Darrang, u la iathuh ba ka jingshim ia ka rai ban pyrkhing ia ka jingwan rung jong ki briew sha ka ne ka Elaka ka long kum shibynta ban tehlakam ia ka jingsaphriang ia ka khlam Covid-19 ia ka ne ka thain.
U la ong ruh ba kane ka jingpyrkhing kan long ruh kum ka jingiada ia kane ka wah Umngot na ka jingpynsniew bad ka jingpynjulor ia ka ne ka wah.
Na ka liang u Daloi ka Elaka Darrang u la buh ka jingkyrpad ia ki paidbah ki ba wan ban khwai ne wan jngoh kai ha kane ka wah ba kin pyntip ha u number 8132096302 ban pyntip shuwa ban rung ha ka ne ka thain.
Shillong:Ka Synjuk ki Nongsynshar Shnong mynta ka sngi ka la kyntu ia ka sorkar Meghalaya ban pynbor ia ka sorkar India ban ithuh noh ia ki kum ki ‘Constitutional Traditional Heads’.
Ia kane ka rai la shim myn hynnin ka sngi hadien ba la wai ka jing ia jied ‘Acting President’ jong ka Synjuk ki Nongsynshar Shnong.
’Haba kren bad ki lad pathai khubor, na ka liang u bah R.
L Blah u la ong ba ka sorkar Meghalaya ka dei ban pynithuh noh sha ka sorkar India ia ka Synjuk ki Nongsynshar Shnong kum ki ‘Constitutional Traditional Heads’ namar baroh ki tip ia ka kamram ki dorbar shnong hapoh ka jylla.
’“Naduh ki por mynshuwa baroh ki tip ba ki Dorbar shnong ki don ia ka kamram haba dei bad ka synshar khadar, namar kata ka sorkar India lyngba ka sorkar jylla ka dei ban ithuh noh ia ki, kum kita ki ‘Traditionals Heads’ hapoh ka ri India" la bynrap u bah R.
L Blah.
Nalor kane, u bah Blah u la ong ruh baki Dorbar shnong kum ha kane ka por ki la iatrei shitom ryngkat bad ka sorkar na ka bynta ban rat dkhong iaka jing pur ka jing pang ‘corona virus’ hapoh ka jylla.
U bah R.
L Blah u la iathuh ruh ba ki dorbar shnong ki la iarap shibun ia ka sorkar ban thaw bad ban pynioh iaki jaka ban leh ‘Quarantine’ khamtam naka bynta ki samla ba wanphai na kiwei pat ki jylla ka ri India.
“U Commissioner ka tnat ka koit ka khiah u Sampath Kumar u la iohi da la ki jong ki khmat ia ka jing treikam ki dorbar shnong ban iakhun pyrshah ka khlam ‘COVID-19’ bad u la iaroh ruh bad u la ong ruh ba un sa ia kren bad ka sorkar India ban ithuh ia ki Dorbar shnong kum ki ‘Constitutional Traditional Heads" la ban biang u bah R.
L Blah.
Mynta ka sngi la jied ia u bah S.
Nongdhar kum u ‘Acting President’ ka Synjuk ki Rangbah shnong ka Bri u Hynniewtrep.
Na ka liang u bah R.
L Blah u la kyntu ruh ia ki Dorbar shnong bad ki nongshong shnong ban long kiba phikir bha ha baroh ki ‘Quarantine Centre’ kiba don ha ki shnong na ka bynta ban khanglad ia kiba leh ‘quarantine’ ban khleh lang bad kiwei pat.
Shillong: Ki pulit ka Maw kyrwat myn hynnin ka sngi ki la kem ia uwei rangbah ba kyrteng Rutherford Lyngdoh 35 snem ka rta ba donkti ban thombor ia u Engineer ka NHIDCL ha lynti ban leit sha Ranikor.
Ka tnat pulit ka la iathuh ba ki don haduh 10 ne 12 ngut kiba don kti ban thombor bad pyn mynsaw ia u Engineer bad na ka liang ki pulit ki dang pynlong ka jing tohkit bad thwet jur ia baroh kiba don kti.
Nongpoh: Ki paidbah ka thain Ri Bhoi Sepngi hi baroh kawei, ki la pynpaw ia ka jing sngew khia kaba jur halor ka jingthut kaba khah khah ka ATM jong ka SBI kaba don hapoh ka shnong Patharkhmah ha Ri Bhoi District.
Haba iadei bad katei ka jingthut kaba khah khah katei ka ATM, u Samla R.
Nongtri, Publicity ka RBYF, Western Zone, u la ong ba katei ka ATM kaba don ha shnong Patharkhmah, ka dei tang katei hi kawei kaba la ai jingshakri ia ki paidbah hapoh ka thain Ri Bhoi Sepngi hi baroh kawei, hynrei ka jingthut kaba khah khah jong ka, ka la wanrah jingeh shikatdei eh ia ki paidbah ha katei ka thain hi baroh kawei.
Ha kine ki sngi kiba la leit noh baroh, katei ka ATM, ka la thut shaba palat, namar man ki por kaba ki paidbah ki leit ban sei pisa na katei ka ATM, kam da long kaba thikna, ha kaba don ki khep kaba lada leit ban sei pisa, kam mih kumba long lem kiwei pat, pynban ka rukom mih pisa ka long beit thih kumba shu bret bad nalor kata don ruh ki khep, kaba ym mih pisa hynrei la shu mih tang ki slip kiba la pynpaw ba la dep sei ia ka pisa, iathuh utei u nongialam ka RBYF.
Ha ka jingshisha ha kaba kum kane ka por, ka long kaba donkam eh ia ki paidbah ba katei ka ATM kan treikam bha, khnang ba kan pynsuk ia ki paidbah haba ki thmu ban leit sei pisa na ki Bank bad kan iada ruh na ka jingbun paid ha ki Bank, namar hapoh jong katei ka thain hi baroh kawei, ka don tang katei kawei hi ka ATM, bynrap u Samla R.
Nongtri.
Kumba ka long mynta lei, katei ka ATM, ka la khang syndon bad kam treikam shuh, namarkata, na ka liang ka seng ka kyntu ia ki bor ba deipeit ba ki dei ban pynbha kyrkieh noh ia katei ka ATM, khnang ba kan pynsuk ia ki paidbah ha katei ka thain Ri Bhoi Sepng, u la bynrap.
Nongpoh: Ka kynhun ki nongialam shnong kiba hap hapoh ka Joint Dorbar Shnong jong ki shnong kiba don ha ka thain Mynnar Jirang, kiba kynthup ia ka shnong Nongsier, Mynnar Jirang, Nong thymmai bad Smow kokki, hynnin ka sngi ki la pynlong da ka jingialang kaba kyrkieh na ka bynta ban pynshai paidbah, halor ka khubor kaba la mih hynnin ka sngi, kata hadien ba la don ki jingshah kynthoh ba u Lurstarwell Rani, u briew uba la shah kynnoh ba u la donkti ha ka ban lehbeijot ia kawei ka samla ba duna dkhot met, u dei u Briew ba iajan bad u MLA.
Haba kren sha ki lad pathaikhubor, ki Sordar shnong na kitei ki shnong ha ryngkat ka jingdon kiwei de ki riew rangbah, ki la ong ba ka nongrim kaba la pynlong ia ki ban kin hap ban mih madan na ka bynta ban pynshai paidbah halor katei ka khubor kaba la mih, ka dei namar ba utei uba la shah kynnoh u dei u briew na ka shnong Nongsier bad kaba hap hapoh ka Jirang Constituency, kaba dei ruh ka Constituency kaba la mihkhmat da u Bah Sosthenes Sohtun.
Kitei ki Sordar Shnong, ki la ong ruh ba katkum ba la paw ha kawei na ki Kotkhubor Phareng, ym shem la kdew ia ka kyrteng u MLA, hynrei la shu thoh ba u dei u briew MLA, pynban namar ba katei ka shnong ka hap hapoh ka Jirang Constituency bad kaba la mihkhmat da u Bah Sosthenes Sohtun, pynlong ia ki ba kim lah ban shu sngap, hynrei ki hap ban mih bad ban pynshai paidbah.
Haba batai halor utei u rangbah, uba la shah kynnoh ba u la donkti ha ka ban leh beijot haduh ban da armet kawei ka thei samla, kitei ki rangbah ki la ong ba katei ka khubor ka dei ka bym lah ban pdiang, hynrei ka dei beit tang ka khubor kaba thmu ban pynjah burom ia utei u MLA, uba dei ruh u MLA uba trei shitom na bynta ban wanrah ia ka roi ka par ha ki shnong kiba don ha katei ka thain.
“U Lurstarwell Rani, u dei u briew uba im tang ha ki kam ban trei ha ki khlaw ki btap bad uba ju leit ban bylla haba khot ki briew, ha kaba lah ruh ban ong ba u dei u briew u bym da ithuh briew bad khamtam eh ia u MLA, namarkata katei ka jingkynnoh bad kaei kaba la mih ha katei ka kotkhubor, ka dei ka bym don nongrim haei haei ruh" ong kitei ki riew rangbah.
Nalorkata, kitei ki nongialam shnong kiba kynthup ia u Bah Ophnal Thangkhiew, Chairman katei ka Synjuk, u Bah Welbin Syiem, Sordar ka Mynnar Jirang, u Bah Forming Rani, Sordar ka Nongsier lem bad kiwei, ki la pynrem jur halor katei ka jingjia pyrshah ia katei samla bad ha kajuh ruh ka por, ki la kyrpad ia ki paidbah ba kim dei ban ngeit ia katei ka khubor kaba la ialam bakla ia ki paidbah ym tang ha katei ka shnong, hynrei wat ha kiwei ki jaka ruh kumjuh.
Ha kawei pat ka liang, u MLA ka Jirang, u la ong ba baroh ki briew kiba don hapoh ka Konstitwensi ki dei ki briew ki jong u, namar u peit ia baroh ki paidbah, hynrei haba iadei bad ki kam runar bad khamtam eh halor katei ka jingjia pyrshah ia ka samla, ka dei ka jingjia kaba hap hi ban pynrem bad kaba ym lah ban pdiang lano lano hapoh ka imlang sahlang.
U la ong ruh, ba watla katei ka jingmih khubor kam shem la kdew ia ka kyrteng ka jong u ne ia kino kino ki nongmihkhmat, hynrei namar ba u dei u briew uba napoh ka Konstitwensi kaba u mihkhmat, ka donkam ia u ba u hap ban pynshai paidbah, khnang ba ki paidbah kin nym sha ialam bakla.
Shillong:Ha kum kane ka por jong ka jingialeh pyrshah ia u khniang jingpang covid 19,  na ka liang ka Ri Bhoi Youth Council (RBYC) sengkmie  ka sngewdei ban buh ia ka jingmaham sha baroh kito ki petrol pump ba thymmai ki ban sa plie shen hapoh ka district bad kito ki ba lah plie lypa ba kim dei ban wanrah nongtrei na sha bar ka jylla, namar ia ki kam hapoh ki petrol pump ki lah don shibun ngut ki samla hapoh ka jylla kiba la tbit ban trei.
Na ka liang ka seng lyngba kane ka kyrwoh ba la phah da U Bah Larry Tmung President ba rangbah jong ka seng,ka ong ba ka jing kiew jong ka khlam covid 19 ka dang kiew na kawei ka por sha kawei pat bad kane ka lah ban long na ka jing wanrah nongtrei jong ki katto katne ki riewshimet na kawei pat ka jylla kaba lah shah ktah jur ha une u khniang jingpang covid 19,kumba la tip ba ka jylla Assam ka dei kawei na ki jylla ka ba iajan eh bad ka jing kiew sted jong ka jingpang ha katei ka jylla ka long kaba ima, ia ki nong Meghalaya bad ka seng ka dawa ruh ia ka sorkar jylla ba kan iai pyrkhing ia ka inter state movement ban khanglad ia ka jing saphriang u khniang jingpang covid 19.
Shillong: Ka Working Committee jong ka Executive Committee KJP Synod Mihngi kaba la shong ha ka 11tarik Jylliew, 2020 ha Synod Office, Jowai ka la iakren halor ka jinglong jingman ha kine ki sngi na ka daw ka jing saphriang stet u khniang jingpang Corona virus lane COVID 19 ha ka Jylla, ha ka ri India bad ha kylleng ki ri ka pyrthei.
Ka Khasi Jaintia Presbyterian Synod Mihngi ka pynpaw ka jingsngewnguh ia ka Sorkar Jylla Meghalaya, kaba la pyrshang ban trei shitom katba lah ban wad ia ki lad jingiada kiba bun rukom ban teh lakam ia ka jingsaphriang une u khniang jingpang kaba ka jingthmu ka long ba ki nongshong shnong ha ka jylla kynthup ia ki khun ka Balang kin ioh ka jingshngain ha ki liang baroh.
Ka Khasi Jaintia Presbyterian Synod Mihngi ka pynpaw ruh ka jingsngewnguh shikatdei eh ia ka Sorkar jylla, kaba la shim ia ka rai kaba biang eh ban dang pynsangeh noh shwa ban plie ia ki Iingmane bad jaka mane Blei, ha kum kine ki por, bad ka jingkyntu ia ki Balang baroh hapoh ka Synod ba kin iatrei lang bad ka Sorkar ban ym pat pynlong jingiaseng ne jingialum paidbah ha ki Iingmane katba ka Sorkar kam pat pynmih ia ka rai da kumwei pat.
Ka jingkyntu ruh ka long ba ki khun ka Balang kin bud ryntih ia ki kyndon ba ka Sorkar ka pynmih na ka por sha ka por na ka bynta ka jingkoit jingkhiah bad ka jingsaphriang une u khniang jingpang.
Kum ka dak ka jingiatrei lang bad ka Sorkar, ka Synod ka la iakut ruh ban noh synniang Rs.
2.
00 Lak sha ka Meghalaya Chief Minister’s Relief Fund.
Shillong:Ki nongpyniaid shnong jong ka shnong Umkiang East Jaintia hills District, mynta ka sngi, ki la pynpaw ka jingbynniaw halor ka jingsniew palat ka surok kaba don ha Umkiang ha kaba ka la wanrah ia ka jingeh kaba khraw ia ki nongshong shnong kane ka thain.
Na ka liang u bah Lasting Pala Waheh Shnong jong ka shnong Umiang bad u bah Nicholas Lyngdoh Secretary ki la dawa na ka National Highway Authority of India (NHAI) ba kin maramot noh ia ka surok NH-6 ha ki bynta jong ka shnong Umkiang, namar ba ka la jot rathai bad kane ka wanrah jingeh ia ki nongshong shnong kane ka thain.
Na ka liang ki nongkit kam shnong ki la iathuh ba ka dorbar shnong Umkiang ka pynpaw ia ka jingbynniaw halor ka jingsiew jong kane ka surok kaba iaid lyngba ka shnong Umkiang bad kane ka jingsniew jong kane ka surok ka la buh ia ki paidbah nongshong shnong ha ka jingeh ha ka leit ka wan.
La iathuh ruh ba ym tang ha ka por slap ka wan rah jingeh ia ki nongshong shnong na ka jingjot ka ne ka surok, hynrei ha ka por ba rang ka bneng ka la her sa tang u pum pum bad kane ka ktah ia ka koit ka khiah jong ki nongshong shnong.
Ha ka juh ka por na ka liang jong ka dorbar shnong ka dawa na ka kane ka company shna surok jong ka sorkar pdeng ba kan pynkhuid ia ki rud surok khnang ba kan long ka ba khuid ba suba ba kan wan rah ia ka jing itynnad ha ka shnong ka thaw.
Jowai:Wat lada ki king ia kajuh ka lieng hapoh ia jingialam u ma Thombor Shiwat kum u CEM ka JHADC, u MDC ka 16-Shangpung DC Constituency, mynta sngi u la bujli noh ia ka jaka shong na ka bynta kaba shadien sha ka bynta kaba kham sha khmat.
Ym lah ban tip ia ka daw, hynrei haba iakren bad u, u la iathuh ba ka don ka daw iing daw sem kaba ym lah ban pynpaw pyrthei ia mynta hi.
U ma J.
Treilang Suchiang, u MDC uba la jop ia ka jingiakhun ha ka Election 2019 bad la don hapoh ka Council la kumba shisnem saw bnai u la ieh noh ia la ka jong ka party UDP kaba pynjop ia u bad u la iasoh noh sha ka party NPP kaba ialam ia ka jingsynshar hapoh ka jylla bad hapoh JHADC.
Baroh shi katta ka UDP, NPP ki don ha ka juh ka lieng.
Hooid ka BJP ka la kwah ban kynthih sha kawei pat ka lieng hynrei ka la pei noh bad ki la hap ban ia shonglang biang ha ka juh ka lieng kaba king da u maji jong ka u ma Thombor Shiwat kum u CEM.
Kumban shu pynkynmaw biang ba ha JHADC, ka NPP ka don haduh 18 ngut ki dkhot kynthup ia u MDC ba shu sieh (Nominated) bad ka la ioh ia ka jingkyrshan ki 7 ngut ki MDC UDP bad 3 ngut ki BJP.
Ka liang pyrshah ki dang don hi tang 2 ngut haduh mynta kiba kynthup ia u CEM barim, u ma Awhoi Andrew Shullai bad u ma Hollando Lamin uba la jop mynta saw sien kynthih na ka party INC.
Shillong:Myn hynnin ka nohphai sngi kumba 3:30 baje eiei kawei ka kali kaba don ia u number kali ML 01-8602, ka la shah thang ha ki briew bym lah ban ithuh ha iew Mawkyrwat South West Khasi Hills District.
Na ka liang u SP ka South West Khasi Hills, u bah Maxwell B Syiem u la  iathuh ba kane ka kali kaba la shah thang ha ki briew ki bymlah ban ithuh, ka dei jong u ophisar ka tnad Social Welfare u ba don duty  ban phah khang ia kane ka iew ha ba la dei ka por ban khang noh.
La iathuh ba kane ka jingjia ka la jia ha ka por 3:30 baje nohphai sngi ha ka por ba u ne u ophisar ka tnad Social Welfare Officer, u pynieng ia ka kali bad hiar ban  ban phah khang noh Ia ki dukan ha iew Mawkyrwat.
La iathuh ruh ba mar sien hiar u ne u ophisar na ka kali tang katto katne minit hi ki briew  bym lah ban ithuh ki la thang ia kane ka kali.
U la ong ruh ba kat kum ka jingiathuh jong ki briew kiba don ha kane ka jaka ki la iathuh ba ia kane ka Kali la thang da 3 ngut ki briew,  ki ba la sop  bha ia ka dur khmat, ha kaba uwei ki la pynpait ia ka it ka ba shakhmat, katba ar ngut pat ki la  theh da ka petrol bad thang ia kane ka kali.
Lyngba ka jingiarap jong ki briew kiba don ha kane ka iew la lah ban tem noh ia ka jingklang ka ding hynrei kane ka kali ka la ujor bun  ha ki bynta ba shapoh jong ka kali.
Na ka liang u ne u ophisar ka tnad  Social Welfare, u la ujor da ka ejahar,ha kaba ka jingthwet ia kiba donkti ha kane ka kam ka dang iaid shakhmat.
Nongpoh: Ha shwa ba ki Pulit kin pyntrei kam da ki kyndon Ain, pyrshah ia kito kiba leh pyrshah bad ki bym ju pyndonkam ia ki jingda khmut (Mask), ha ka por ba ki mih sha ki jaka paidbah ne sha ki surok, hynnin ka sngi, ki pulit ka Ri Bhoi District, ki la pynlong ia ka jingai jinghikai sha ki paidbah ka thain Nongpoh bad kata la long ba ki la bat ia baroh ki briew ki bym deng mask bad haba ki lap ia kitei ki briew, kiba pynkhein ia ki kyndon Ain, ki Pulit ka Ri Bhoi, ki la pynban sam da ki Mask sha ki paidbah ka thain Nongpoh.
Ha katei ka sngi, ki heh pulit ha Bhoi kiba kynthup ia u Bah O.
Massar, DySP ka Traffic Branch, u Bah PS Marwein, Circle Inspector, u Bah DSR Lakiang, Incharge ka Traffic Branch Nongpoh PS, nalor ba ki sam mask sha ki paidbah, hynrei ki la bat ruh ia ki nongniah kali ki bym deng mask, ha kaba ki la buh ka jingmaham ia ki ba ki dei ban pyndonkam da ki face mask ha ka por ba ki mih surok.
Nalor ki heh Pulit, la sakhi ha katei ka sngi da ka jingdon u Bah Rayonald K Kharkamni, Secretary ka Nongpoh Town Committee, nalor kiwei kiwei kiba la mih ban pynsngewthuh paidbah halor ka jingdonkam ban deng ia ki jingda khmut bad ruh ban sam ia ki jingda khmut sha kito ki paidbah ki bym shem la don ia ki.
Haba iadei bad katei ka kam kaba la leh da ki Pulit, na ka liang u Bah Rayonald K Kharkamni, u la ai ia ka jingiaroh kaba khraw halor ka sienjam ba la shimkhia da ki bor ka tnat pulit ban pynsngewthuh paidbah halor ka jingdonkam ban bud thik ia ki jingbthah ba la buh beit da ka sorkar ha kaban iada ia ka jingpur stet ka jingpang COVID-19 khamtam kum ka jingdeng ia ki jingda khmut ha ki jaka paidbah.
Kumta hadien katei ka jingtalasi ki Pulit, utei u heh ka NTC, u la kyntu ia ki paidbah ba ki dei ban kohnguh ia ki jingbthah ka sorkar bad kata ka long ba ki dei ban deng ia ki jingda khmut ha ka por ba ki leit sha ki jaka paidbah bad khamtam eh ha ki surok, namar da kaba deng ia ki jingda khmut kan iada na ka jingsaphriang u khning jingpang COVID-19, u la bynrap.
Shillong: U MLA ka North Shillong konstitwensi na ka seng Khun Hynniewtrep National Awakening Movement (KHNAM) u bah Adelbert Nongrum mynta ka sngi u la rai ban nym ia shim bynta ha ka ilekshon ban jied Member of Parliament (MP) sha Rajya Sabha (RS) kaban long ha ka 19 tarik Jylliew 2020.
Naka liang u bah Adelbert Nongrum u la pynpaw ba u la shim ia kane ka rai ban nym ia shim bynta haka jing ia jied MP namar u dang sngewthamula halor ka rai jong ka National People’s Party (NPP) haba dei bad ka Citizenship Amendment Act (CAA) 2019.
“Namar ba ngam pat sngewthuh ia ka rai jong ka NPP halor ka CAA 2019, nga la rai ban nym don bynta haka ilekshon MP sha RS kaban long haka 19 tarik" la bynrap u bah Adelbert Nongrum.
Nalor kane u bah Adelbert Nongrum u la pynpaw ba ka NPP kaba kyrshan ia ka CAA lyngba ka Agatha Sangma, MP na Tura; hynrei mynta pat ka juh ka seng sainpyrthei (NPP) ka kwah ban pyntreikam iaka ILP, bad kane ka pynsngew thamula ban ia shim bynta haka ilekshon MP.
U bah Adelbert Nongrum u la pynpaw ba um lah ban iaid pyrshah ia ki paidbah ka jylla bad namar kane un nym ia shim bynta haka ilekshon MP namar ba u kyrtong udei naka seng NPP.
Shillong: Ka Community COVID-19 Management Team jong ka Shnong Jaiaw Langsning, mynta ka sngi ka la pan jingshai naki bor Sorkar halor ka jingsaphriang jong ka khlam COVID-19 hadien ka jingtest Positive ia uwei u Nongpang hapoh ka Dr H Gordon Robert Hospital.
Ka Community COVID-19 Management Team ba kynthup ia ka Dorbar Shnong, Seng Samla, Seng Kynthei, ANM, ASHA, Aganwadi bad kiwei kiwei, kala lum da ka jingialang bad ki bor Sorkar bala iashimbynta lang da ka District Survellance Team ka East Khasi Hills, ki Doktor ka Dr H Gordon Robert Hospital bad kiwei kiwei.
Ka Jaiaw Langsning kala khot ia kane ka jingialang namar ka jingpynsngew jong ki Nongshongshnong ia ka jing sngew rit mynsiem bad jingsheptieng ia ka jingpur jong ka khlam na u Nongpang ba shah sumar ha Robert Hospital.
Ha kane ka jingialang, u Dr Robert Marak, District Survilance officer, ka Tnad ka Koit ka Khiah, ula pynshai ba ka Shnong ka Thaw kam dei ban sheptieng ia ka jingsaphriang jong ka khlam namar ka Dr H Gordon Robert Hospital kala dep ban buh lypa ia baroh ki lad jingiada hashuwa ka jingwan shah sumar jong une u Nongpang.
Kat kum ka jingong jong u, ki don haduh 45 ngut ki briew kiba la iakynduh ia une u Nongpang bad ia kine baroh la dep ban phah leh test kat kum ki kyndon jong ka WHO bad ka Ministry of Health & Family Welfare ka Sorkar Jylla bad ka result ka long negative.
Haba pyntip ba ka lad jingiada ia u COVID-19 ka dei hi dalade ialade, une u Doktor ula ong “Ban lait na ka jing iabit ia une u khniang, ki paidbah ki dei phikir dalade ialade bad ban bud thik pa thik ia ki kyndon bala buh da ka Sorkar.
Ka jingpynjngai ialade na kiwei bad ka jingsmat ban sait bha ia ki kti, ka dei ka lad ba donkam eh ban iada ialade na kane ka khlam".
Kumjuh ruh na ka liang jong u Dr R.
Nongrum, Medical Superintendent ka Robert Hospital bad Dr Meban Kharkongor, kiba dei peit ia ki nongpang Covid 19 ha Robert Hospital, kila pyntip ba ka Hospital kala dep pynkhreh lypa ia baroh ki lad jingiada hashwa ban wan thiah pang une u Nongpang ba iabit COVID-19.
Ki pyntip ba ka Hospital kala dep pynkhreh ruh ia baroh ki jingdonkam ban lah sumar ia ki nongpang COVID-19.
Kat kum ka jingiathuh jong ki, ka Hospital kala dep buh kyrpang haduh 30 tylli ki kamra ha ki isolation Ward ban sumar ia ki nongpang COVID-19 bad kala dep pynbiang ruh ia baroh ki tiar iada ia ki Nongtrei jong ka Hospital.
Na ka liang ka Kong B Rani, Magistrate kaba khlieh ia ka Survellance Team kala kren halor ka jingdonkam ban kiar na ka jingpeit poh ne ibeiñ ia ki briew bapang COVID-19 ne kiba suba bad kumjuh rut wat ia ki briew kiba shong set slung ha ki Quarantine Centre jong ka Shnong ka Thaw bad ka pyntip ba ka Sorkar kan nym ailad satia ia kino kino ki briew kiba peit matdong ia ki nongtrei jong ki jaka ai jingsumar, ong ka kyrwoh na u bah Eldie N Lyngdoh, Secretary, Dorbar Shnong Jaiaw Langsning.
Shillong: Ki riew shim kabu ha ka miet 10 tarik jylliew 2020 ki la kawang petrol bom, ia ka ophis treikam jong ka National Highways and Infrastructure Development Corporation Limited (NHIDCL) kaba don ha Kharmalki Shillong.
Ha kane ka jing shah kawang petrol bomb ka la don ka jing julor hapoh ka kamra treikam ‘Accountant’ bad katto katne ki kot ki sla lem bad ki shuti hapoh ka kamra kila julor.
Na ka liang ki pulit ki la iathuh ba ia kane ka jing jia la lap nyngkong daki nongtrei ka NHIDCL bad ka jing tohkit ka dang iaid shakhmat ban ioh kem iaki ba donkti.
Nalor kane ha ka juh ka miet ha ka por kumba 11 baje ka la don ruh ka jing shah wiang ding kawei ka kali ba don iaka nomber plate ML 05 T 0727 ha Nongmensong.
Nga ngeit ba baroh ki la iohsngew bad sngewthuh ia ka jingong, “Ka jingiada ka khambha ban ia ka jingpynkhiah"(Prevention is better than cure).
Ha kum kine ki sngi ba ka khlam COVID-19 ka la saphriang kylleng ki ri jong ka pyrthei katei ka jingong ka iadei bha.
Tangba yn leh kumno haba don ki briew ba bym pat sngewthuh.
Ki paidbah ha nongkyndong, wat ha ki jaka sor ruh ki don kiba kheiñ sting katta katta bad kim treh ban bud pyrkhing ia ki aiñ ba la bthah da ka sorkar kumno ban iada na ka jingsaphriang u coronavirus.
Don ki balang khristan kiba ju pynlong jingiaseng ha ïingmane man ka sngi Sunday khlem sait kti, khlem deng mask, khlem leh ia ka social distancing…Lada don ba ong, “Balei phim kohnguh ia ka jingbthah ka sorkar?" Ka jubab jong ki ka long, “Haba hangne ha shnong jong ngi ym pat don ba ioh Corona.
"Kiba leit ieng laiñ ha bank, ki deng mask bad social distancing tang lada wan ki pulit.
Lada don ba kylli, “Balei phim kohnguh ia ki jingbthah ka sorkar?" Ki jubab kumba jubab kiba leit jingiaseng ha ïingmane- ba ym pat don ba iohpang.
Ha ki jaka iew bad ha ki jaka ba don jingkhawai, bun ki bym deng mask, sait kti bad leh social distancing namar ki ong ba ym pat don ba pang Covid-19.
Ka jingkylli ia kum kita ki briew ka long – HATO PHIN SUMAR IALADE SA YNDA LA DON BA IAP CORONA HA SHNONG JONG PHI? Ko para nongshong shnong, wat ap ba phin sumar sa ynda la poi ka khlam, namar ka long kaba eh ban pynkhiah.
Namar haduh mynta ym pat ioh ia u dawai uba lah ban rat dyngkhong.
Wat ap ho ia ka jingpynkhiah sa ynda phi la ioh pang khlam.
Ka khambha ia phi ba phin sumar mynta katba ka khlam ka dang jngai na shnong jong phi.
Ynda ka khlam ka la poi ha shnong jong phi te katno ngut ki ban lait im.
Ka India, mynta ka la wan kum ka Ri, kaba saw ha ka jingdon bun bah ki nong ioh pang Covid 19, ha kaba ka la tam ia ka United Kingdom, ha ka jingbun kiba ioh pang jur man la ka sngi.
Ka jingkhein ba la ai da ka  Worldometer, ka pyni ba ka India, ka don mynta ia  2,97,001ngut kiba ioh pang, katba ka UK, ka don 2,91,409.
Mynta ka India, ka wan hadien jong ka  US, Brazil bad ka Russia.
Ka Maharashtra, ka kiew stet bha mynta ka sngi ruh, ha kaba ki don 3,607 ngut kiba ioh pang mynta ka sngi bad 152 ngut kiba iap bad baroh kiba ioh pang, ki long  97,648 bad kiba iap 3,590.
Ha Delhi, kiba ioh pang thymmai, ki long  1,877  bad kiba iap ki la kiew na ka  984 sha ka 1,085.
Shillong: Mynta ka sngi ka trai jong ka Petrol Pump bad Wine Stone, kaba don ha Urkaliar, Demseiñïong ka la pynshai halor ki khubor ba la saphriang lyngba ki ‘Social Media’ ba ki don 4 ngut ba ioh pang ‘corona virus’ ha katei ka petrol pump.
Ki dei ki khubor hamsaia suda bad ka la kyntu ruh ia ki pulit ban kem mardor ia kiba donkti ban pyn sa phriang kum ia kine ki khubor thok.
Ka trai jong ka M/S Kre Jingim Lina Service Station Urkaliar, ka kong Khamtilin Massar lyngba ka kyrwoh ka pynrem jur ia kiba donkti ban pynsaphriang khubor lamler bad ka kyntu ruh baki pulit ka jylla kidei ban pynlong ka jing tohkit ban lap iaki ban donkti.
“Kum ka trai jong ka Petrol Pump bad Wine Store nga pynpaw hangne ba ym don ba ngat jing pang ‘corona virus’ napoh dukan jong ngi" la bynrap ka kong Khamtilin Massar.
Shillong: U myntri rangbah ka jylla u Conrad K Sangma mynta ka sngi u la pynpaw ba ki la don 5 ngut ki la lait na ka jing pang ‘corona virus’ hapoh Meghalaya bad mynta kiba dang don hapdeng ka jing pang lane kiba dang ‘Active’ ki don satang 25 ngut.
Kumban shu pynkynmaw ha Meghalaya, haduh mynta ki la don 44 ngut ki la ioh jing pang ‘corona virus’ bad 18 ngut ki la lait na ka ‘COVID-19’ bad 1 ba la khlad noh.
Kiba ioh pang COVID-19 ha Assam, ki la poi sha ka  3319ngut, hadien ba ki don 34 ngut, kiba ioh pang mynta ka sngi.
U Himanta Biswa Sarma, myntri ka koit ka khiah ka Assam, u iathuh ba na kitei ki 34 ngut, ki kynthup ia 15 ngut na Nagaon, 6 na Golaghat, 3 na Barpeta, 3 na Baksa, 3 na Sonitpur, 1 na Chirang, 1 na  Karbi Anglong West, 1 na Dibrugarh bad  1 na Lakhimpur.
Haduh mynta, kiba ioh pang, ki don 2,061 ngut bad sa 1,249 ngut kiba la mih na ki jaka sumar bad 6 ngut kiba la iap na ka jingpang Covid 19 ha Assam.
Kiba ioh pang  COVID-19, ki la nang kiew ha Mizoram bad ki la poi mynta sha ka 102 ngut.
Kitei ki kynthup ia ki 9ngut kiba dang shu ioh thymmai ha ki 24 kynta ba ladep, ong ka tnat pathai khubor jong ka sorkar Mizoram.
Ha Nagaland, ki don sa ar ngut, kiba ioh pang Covid 19 ha ka Jylla.
Baroh kiba ioh pang ha katei ka Jylla, ki la poi mynta sha ka 130 ngut.
Ka India, ka nang kiew jubor ha ka jingdon kiba pang covid 19, ha kaba ki don  9,996 ngut kiba ioh ia katei ka jingpang, ha ki 24 kynta ba ladep bad baroh kiba ioh pang, ki la poi mynta sha ka  2,86,579, katba kum ka jingtip, ba la ai da ka tnat ka koit ka khiah ka sorkar India.
Nangta ki don sa 357 ngut kiba iap ha ki 24 kynta ba ladep bad baroh kiba iap, ki la poi sha ka 8,102 ngut.
Haduh mynta, ki don 1,37,448 ngut kiba pang bad sa  1,41,029 ngut kiba la jem.
Ka  jingdon kiba pang ha Maharashtra, ka la poi mynta sha ka  94,041ngut, bud da ka  Tamil Nadu da 36,841 bad ka Delhi da 32,810.
Katei ka khlam coronavirus, ka la pur sha 2 million ngut ki briew ha  United States bad ha ki 24 kynta ba ladep, ki don 1,082 ngut kiba iap, ong ka khubor jong ka  Johns Hopkins University.
Haduh mynta, kiba iap ha US, ki la poi sha ka 112,833 bad sa kiba ioh pang, ki long 2,000,464.
La ai jingkhein, ba kiba pang coronavirus ha US, ki kiew antad, kumba 20 hajar ngut ha ka shisngi ha kine ki bun sngi ba ladep.
Ha Nigeria, ka Pauline Tallen, myntri ba peit ia ka bha ka miat ki kynthei, ka khot ia ki bor sorkar, ba kin thawlad tyngeh ban khanglad ia ka jing jyllei jong ki kam bat bor kynthei, ha kine ki sngi, naduh ba la pyntrei kam ia ka pakhang shnong ha katei ka Ri.
Ha ka taiew ba ladep, ka la don ka jing iakhih paidbah jong ki kynthei ha katei ka Ri, ban pynpaw pyrshah ia ka jing jyllei ka kam bat bor kynthei ha katei ka Ri, naduh ba la pynlong ia ka jing pakhang shnong.
Jowai:U MLA ka Jowai, u ma Wailadmiki Shylla myn hynnin ka sngi u la pynlong ia ka jingialang hadpeng ka Block Development Officer ka Thadlaskein C&RD Block bad District Agriculture Officer, West Jaintia Hills na ka bynta ban iakren halor ka jingeh ki nongrep kiba hap hapoh ka Thadlaskein Block khamtam eh halor ka jingpynjulor bad pynjot ka mariang ha kine ki khyndiat sngi ba ladep.
Ha kane ka jingialang, la rai ban ai jingiarap sha kito ki lanot na ka skim kaba la tip kum ka Land Development kaba dei ruh ka skim MGNREGA (ka shim bylla 100 sngi).
Haba kren sha ki nongthoh khubor myn hynnin ka sngi hadien ka jingialang, u ma Wailadmiki Shylla u la iathuh ba katei ka skim kadei kaba la don lypa hynrei na ki liang ki VEC kim ju pyntreikam namar bunsien ki kham sngewtynnad ban pyntrei ia ki Footpath bad ruh ia ki surok nalor kiwei.
U la kyntu ia ki paidbah ka Thadlaskein Block ba kin ia kynduh ia ka BDO bad ban shim kabu ia kane ka skim.
U la iathuh ba ia ki Application la ai por ban submit sha ka Ophis jong ka BDO hapoh ar taiew.
U la iathuh ruh ba hadien ka jingiakren jong u bad u Agriculture Minister, la lah ban pynioh ia u kba symbai haduh 650 kg hadien ba la dep sam ei khlem siewdor, u kba symbai ba dang sah mynta u dang don haduh sa 450 kg.
“Nga kyntu ia ki nongrep ba kin wan ban shim ia une u symbai na ka ophis jong ka BDO", la ong u ma Shylla.
Une u MLA ka Jowai u la shim khia bha halor ka jingeh ki nongrep hapoh ka Thadlaskein Block bad mynha kine ki khyndiat sngi hadien ha ka jingialang ha DC Ophis Jowai u la pynbna ruh ba un ai jingiarap na ka MLA skim jong u 5000 tyngka kawei ka longing na ka bynta 800 tylli ki longing.
Mynta ka sngi la donlang ruh ki MDCs ka Jowai Constituency bad Moodymmai-Wahiajer kiba kynthup ia u Brightstar Chyrmang jong ka Jowai, North, Lakhon DKhar, Amwi-Khliehtyrshi, u nominated MDC, ma Octtowatt Lamin nalor u MDC ka Moodymmai.
U Colonel, U Major bad arngut ki shipai ki la iap noh, ha ryngkat bad uwei U sub-inspector ki pulit jong ka J&K, ha ka jing iakhun bad ki ehrang mynta ka step ha ki bynta jong ka  North Kashmir.
La iathuh ba ki pulit, ki ioh khubor bad ki don ki lehnoh ha kawei ka iing ha  Changimulla, Handwara jong ka Kupwara district bad ki pulit lem bad ki shipai, ki la leit sha katei ka jaka, na ka bynta ban sei noh ia ki riew paidbah na ka jingshah kerkut ha ki ehrang.
Ha ka por ba ki shipai, ki rung ha katei ka jaka, ki la shah ther kuli tyngeh ha ki lehnoh bad la iathuh ba la siat pyniap ia arngut ki lenoh bad nangta ki don san ngut ki shipai bad uwei u pulit, ki la khlad noh, ong ka khubor jong ki shipai.
La iathuh ba kitei ki san ngut, ki la jah ha ka jingleit thwet lehnoh, ha   Kupwara district jong ka  Jammu and Kashmir, hynnin ka sngi.
U Donald Trump, President ka America, u pynpaw ia ka jingsngew kmen jongu, haba u iohi, ba U Kim Jong-un, uba dei u nongialam ka sorkar North Korea, ula mih pyrthei biang, wat la ka khubor shaphang ka jingiap jongu, ka la saphriang kylleng pyrthei.
U Trump, u shim ba katei ka jingmih pyrthei jong utei u nongialam, uba 36 snem, ka pyni ba u dang im.
Ha ka tweet jongu, U Trump, u ong “Nga ialade, te nga sngew kmen ba ula wan paw pyrthei biang bad ba u shait u khlain".
Ka jingmih pyrthei jong U Kim, ka long ba u plie ia kawei ka karkhana shna sboh, ha ka 1tarik Jymmang 2020 bad katei ka dei hadien ka jingjah rngai jongu, kaba 20 sngi kynthih bad kaba la pynmih ia shibun ki jingkren ba U Kim, u lah iap.
Shillong: U symbud Myntri rang bah ka jylla u bah Prestone Tynsong, u la iathuh ba na ka liang ka sorkar ka la dep pynkhreh ban pdiang ia ki briew jong ka jylla Meghalaya ki ba sah ha ki bynta ba pher jong ka dong shatei lammihngi  ba kin wan phai noh sha la ka jylla.
Haba iakren bad ki lad pathai khubor, u la iathuh ba tang ki briew ki ba la dep register ialade ki lah ban wan phai noh sha la ka jong ki shnong ki thaw.
U la iathuh ruh ba ka sorkar jylla kala pynbeit ia ki saw tylli ki jaka ba kin rung kata ki dei ka Ratacehra East Jaintia Hills, Byrhinat Ri Bhoi District, Bajengdoba North Garo Hills bad Tikrikilla ha West Garo Hills District.
U bah Prestone Tynsong u la iathuh ba ha kine ki saw tylli ki jaka kin don ki doktor bad ki nurse ban peit ia kiba wan phai bad ia ki yn leh da ka Rapid Diagnostic Kits.
Lada shem ba don ia ki jingpang Corona yn ialam ia ki sha ki jaka sumar sorkar bad lada kim don ei ei yn shah ia ki ba kin leit sha la ki shnong sha ki District kaba ki don u la pynshai ruh ba  ynda ki la poi sha ki shnong ki thaw kin hap ban shong ha iing 14 snem bad kane kan long ruh ia baroh kiba don ha ing jong ki.
Ha kaba ia dei bad ka bam jong kine ki ba leh Quarantine ha ing, ka sorkar kan pynbiang ia ki mar bam, na ka bynta ka 14 sngi ki lyngba ki nongkit kam jong ka shnong.
U la iathuh ba hynnin ka sngi ka la don ka jingialang bad ki nongsynshar shnong ha kaba ka sorkar ka la ai sha ki ia ki kyndon kumno ban leh lada ki don kiba na ka shnong jong ki kiba wan phai sha la shnong.
Ha kaba iadei bad ki ba don shabar jong ki jylla jong ki dong shatei lam mihngi u la ong ba na ka liang ka sorkar ka la buh ia ki number bad ki lah ruh ban apply online.
Na ka bynta ban register online ki lah ban leit  phone ha une u number 8258811914/7005728463/8794064688/9089171167/naduh ka 9:00 baje mynstep haduh ka 8:00 baje janmied nam ka sngi.
Ka tnat ka koit ka khiah jong ka sorkar Japan, ka iathuh ba ki don 289 ngut kiba ioh pang thymmai bad 34 ngut kiba iap ha ki 24 kynta ba ladep bad baorh kiba ioh ia katei ka jingpang, ki poi sha ka  15,551 ngut, kiba kynthup ruh ia  712 ngut na ka jhad jong ka  Diamond Princess.
Ka Japan, ka la mad ia 505 ngut kiba iap na katei ka jingpang.
Ka nongbah Tokyo, ka dei kaba la mad ia ka jingpang kaba jur bad la iathuh ba ka don  11,691 ngut kiba pang bad 141 ngut kiba iap.
Ha kawei pat ka khubor, la iathuh ba u doktor uba na India, uba don ha ka nongbah Kansas, ula sdang ban wad jingtip bniah, la ka jing duwai Blei, ka lah ne em ban pynjem, ia kane ka jingpang coronavirus.
Ka tnat ka koit ka khiah ka Brazil, ka don 421 ngut kiba iap ha ki 24 kynta ba ladep bad baroh kiba iap ha katei ka Ri, ki la poi sha ka  6,750.
La iathuh ba kiba dang shu ioh pang, ki long  4,970 ngut bad baroh kiba ioh pang ha katei ka ri, ki la poi sha ka  96,559.
Ha India, kiba ioh pang coronavirus, ki la kiew sha ka 39,980 ngut bad kiba iap ki la poi sha ka 1,301 ngut ha India bad kiba iap ha ki 24 kynta ba ladep, ki don 83ngut.
Katei ka kynthup ia  28,047ngut kiba dang shu ioh pang thymmai bad 10,632 ngut kiba la jem na katei ka jingpang.
Ka jingiap briew ha United Kingdom ha ki 24 kynta ba ladep, ka la poi sha ka  621 ngut bad baroh kiba iap ha katei ka Ri, ki la poi sha ka 28,131 ngut bad kiba dang ioh pang thymmai, ki don 4,806 ngut bad nangta baroh kiba ioh pang ha katei ka Ri, ki long 180,000 ngut.
Shillong: Ka Deputy Commissioner jong ka Ri Bhoi District ka kong RM Kurbah ha ka 2 tarik u jymmang 2020, ka la pynmih ia ka jingpynbna kaba la thoh da ka ktien Khasi, ha ka ba iadei bad ka rukom kamai ki kali ha ki thain Ribhoi District kane ka jingpynbna kan trei kam naduh ka 4 tarik u Jymmang 2020 haduh ka 17 tarik u Jymmang 2020.
Ha  kane ka jingpynbna la iathuh ba ki kali kamai (Tourist & Local Taxi) hapoh Ri Bhoi District kiba lah ban kamai ki dei tang kito kiba don ia ki Pass.
Ki kali rong Stem ki lah ban kamai sngi nyngkong, sngi balang bad sngi thohdieng.
Katba ki kali rong Pink ki lah ban kamai ha ka sngi Ba-ar, Sngi Palei bad Sngi Saitjain.
La ong ruh ba baroh ki nongniah kali  ki dei ban bud ia ki kyndon  ki ba la pynbeit da ka D.
C RiBhoi ki Kali 4 (Saw) shaka ki dei ban kit tang 3(Lai) ngut ki nongshong kali (passenger).
Ki Auto rishaw ki lah ban kit tang 2(Ar) ngut ki nongshong kali (passenger).
Ha kaba iadei bad ka bai shongkali la mana ia ki nongniah (driver) ba kim dei ban shim kabu da kaba pynkiew ia ka bai kali na kaba la ju shim ha shuwa ka lockdown.
Lada lap iano iano ba ia leh pyrshah ia ka hukum lockdown jong ka Sorkar kin hap ha ka jingpynshitom kat kum ka ain.
Ban ia kren shaphang ka jinglong jingman jong ka iing ka sem kan ym kut lano lano namar ba ka jingiaid lynti jong ka ka long kaba jrong bad ba jlan bha, ka kham jrong bun phew shah ban ia ka karta u briew.
Ka karta jong ka kan kut tad ynda jia ba ka pyrthei hi kan kut bad kan wai noh dei hangta hi ka karta jong ka iing ruh ka la kut.
Bad lada yn thoh lut ia ka jingiaid lynti jong ka iing ka sem kan long kawei na ki phang kaba jrong bha bad kan bam por da ki bnai ki snem ban thoh lut ia ka, hynrei hangne mynta ngam kwah eh ban ia kren ia kita kiei kiei baroh hynrei kaba nga thmu ban ia kren hi ka long kat kum katei ka phang ba la buh ha neng “Ki iing khristan kum ka jingiwbih U Khrist".
Liak nga kwah ba ngin ia phai lyngkot eh Ka ei ka ïing? Ban ia kren shaphang ka iing lah ban pynsyriem ia ka kum ka hima barit ha kaba don u kpa ka kmie bad ki khun, lane ban pynsyriem ruh kum ka kynja synjuk ne seng kaba slem tam jong u tnga bad ka tnga lem bad ki khun.
Ka iing ka dei ka jaka jong ki arngut ha kawei ka snam ba la pynitynnad da ki ban sa wan nadien bad kita ki dei ki khun.
Haba ong ka iing kam thew eh tang ia ki iing kaba heh ne dulan hynrei ka thew beit beit ia u kpa ka kmie bad ki khun wat la ka long ka barit eh ruh haba la don kine lai kata ka la dei ka iing.
Namar ka jingheh jingrit kam don jingmut satia lada kine lai kyrdan kim don hapoh jong ka.
Lada ia kren shaphang ka iing kam thew eh ba ngi thaw ia ka iing ban lait na u slap u phria ka lyer ka sngi, hynrei ka iing ka don ka jingthew ba jylliew bad ba maian palat liam ban pyrkhat, namar ka don shibun kiei kiei kiba shongdor bad ba shong nia ban ia kren.
Ha ka pyrkhat saindur u khasi ka kham ia pher na kiwei ki jaitbynriew, namar u khasi haba u kren ia ka iing um ju klet ban kren lang ia ka sem, kane ka pynpaw haba don ka iing don ruh ka sem.
ia ka longiing kaba nyngkong eh ha ka baibl ngin shem ha ka (Gen.
2: 24-25).
Kaei ka iing khristan? Ka iing khristan ka thew beit tang ia kito ki briew kiba la tip ia U Jisu Khrist wat la ki shong ha kano kano ka iing.
Ngim lah bam khot iing khristan lada kito ki briew kiba shong ha kato ka iing kim pat ithuh satia ia U Jisu Khrist kum u Nongpynim jong ki.
Nuksa: Kum ia ki niam Hindu ki Muslim bad kiwei kiwei ki bym pat ithuh ia u Jisu khrist kum u nongpynim ngim lah ban khot khristan ne iing khristan ia ki.
Lah ban pynsyiemdur ia ka iing khristan kum ka skul ha kaba ki kmie ki kpa kum ki nonghikai ba kongsan bad kiba stad kiba ym lah ban buh bujli da mano mano ha ka jaka jong ki, kumba long ha skul ka iing khristan ka dei ban long kham palat.
Ki iing khristan ki dei kita ki nongleit kurim ba rieh jong U Khrist ha kane ka pyrthei.
Dei lyngba ki iing khristan la pynlong ia ka balang ba paw kaba long ka nongleit kurim ba paw jong u Khrist ha ka pyrthei.
Kano kano ka jaka ne shnong kaba ym don Balang ba paw kan ym don ruh ka balang barieh, kaba ym don balang ba rieh kan ym don ruh ka balang ba paw.
Ki iing khristan kiba kumno ki long ka jingiwbih u Khrist?Ngi im ha ki sngi mynta bunsien ki iing khristan i kumba ki long pynban ka jingiwtung ha khmat u Khrist, namar u soitan u la dep hiar thma lut ia ngi ha baroh ki liang.
Ka jingshah hiar thma ha u soitan ka long ka jingiapait ia pra ki iing ki sem ka jingiatyllai ka jingpihuin, ka jingpynsarong ia ka ma lade, ka jingiaknieh spah ka jingiankhwan myntoi shimet, ka jingia kwah bor, ka jingiasngew hok, bad bun kiwei kiwei kiba ngam lah ban jer lut ia ki jingshah hiar thma noh ki iing khristan ha u soitan, bad kine baroh ki kylla long ka jingijli ha khmat u Blei.
Kumta ka donkam ia ngi ban pynthymmai da kaba ngin shim bad ban kynmaw dngong ia kine ki bynta ba u Khrist hi u la hikai na ka por sha ka por.
Ki iing khristan kiba don ka jingiwbih u Khrist ki don ruh ia ka jingiaburom markylliang haiing ha sem:-(a).
Ka jingiaburom shitnga: “To ia burom markylliang da ka jingtieng burom ia u Khrist.
Ki kynthei ki dei ban burom ia la ki tnga la kum ia u Trai.
Kumba ka Balang ka pyndon burom bad pynhapoh ialade ha u Khrist, ki kynthei ruh ki dei ban kohnguh burom ia la ki tnga ha kiei kiei baroh.
Ki rangbah ki dei ban ieid ia la ki tnga kumba u Khrist U ieid ia ka Balang bad U la aiti ialade na ka bynta jong ka, ban pynkyntang ia ka" (Eph 5:22)(b) Ka jingburom hapdeng ka kmie u kpa bad ki khun ki kti: Phi ki khun to kohnguh ia la ki kmie ki kpa ha U Trai namar kane ka long ka ba dei kein.
Phi ruh ki kpa to wat pynbitar iaa ki khun.
To bsa pjiah ia ki da ka jinghikai bad ka jingsneng u Trai.
(Ephesus 6:1) bad dei ban don ruh ka jingiaburom shipara bad ia ki heh ki san.
Jingpynkut: Ban thoh lut ia ki mat baroh shaphang ki iing khristan ka jingiwbih u Khrist kan btai wat ia ka por jong phi ki ba pule hynrei ngan pynkut ia kane da kaba ong: ban long ki iing ki jingiwbih u Khrist dei ban bat ruh ia ka 10 hukum bad ia ki soh u mynsiem ha ka dohnud jong nga jong phi.
Ka iing kaba kumno phin tei ia nga? (Isaiah 66:1-2)U Blei un kyrkhuIt’s very good good news ‘Rupang’ please send me all the daily news every day.
Good news RupangNga sngewtynnad ia Kane ka khubor Jong phi sngew BHA sent lem ianga haia dei bad ka jing I’m khristan.
Shillong:Katkum ka Khubor ba la iathuh da u President jong ka UDP 4-Mowkaiaw Constituency West Jaintia Hills District Bah Eleazer C Dkhar u la iathuh ha ka jingiadei na ka bynta u Khaw, ba la mang na ka MLA Scheme.
U MLA Bah Nujorki Sungoh u la dep ai ia u ne u Khaw sha baroh kine ki 51tylli ki Shnong lait satang ka Shnong trai jong u MLA ka dei ka Shnong Mukhap.
U iathuh ruh ia une u khaw u MLA u lah dep pynpoi naduh kane ka taiew ba ladep bad haduh mynta sha baroh ki Rangbah shnong ki Nongkitkam shnong la ka jong ka jong ka shnong hapoh ka constituency.
Ki kyrteng shnong kiba lah ioh ia une u khaw ki long Mulum, Nongkynriah, Laskeiñ, Mowkaiaw, Mowtyrshiah B, Kyrwen, Madanrwan, Iongkiad, Mynksan, Ionglang, Mowshadep Niawkmai, Mowshrot,Sahsniang-A, Sahsniang-B, Thangthring, Iongsaro, Umsalaid, Tum-Tum, Khadkasla, Psiar, Mowluber, Saphai, Iawthymmei, Kyanmynsar, Iapkhla, Priang, Umdeinlin, Saba, Mukroh, Maitdein, Iongkynshur, Barato, Iongkwang, Thangrain, Khliehsniriang, Shiliangmyntang, Thadsning, Bhain, Samatan, Thadialong, Lummuriap, Thadbamon, Sowkhlieh, Musiaw, Umsalang, Latymphu, Mobondo.
Ia kine ki shnong pat Narkoh, Khonshnong, Lakadong, Pohkseh la ai jingiarap baroh arngut na u MLA bad na u MDC Shri.
WG Sungoh.
U la iathuh ruh bun ki shnong ki la dep sam ia une u khaw mynta kumba 95% bala dep bad kiba yn sa sam mynta ka sngi bad lashai ter ter sah sa tang 5%.
Namar ia une u khaw ladep pynpoi sha baroh kine ki shnong hapoh ka 4- Mowkaiaw Constituency.
Shillong:Ka KSU Mawlai Circle ha ka 30tarik Ïaiong 2020 ka la ioh ban leit ban noh jingiarap sa sha ki longïing kiba don haka Shnong Mawlai Nongpdeng kiba donkam ban ioh iaka jingiarap ha kum kane ka por ba don ka jing hiran naka daw ba kim ioh shuh ban mih ban leit bylla leit sngi naka daw ba dang treikam pura ka Lockdown kaba long kum ka lad ba biang tam ban iakhun pyrshah ia ka khlam kaba wan lyngba u Khñiang jingpang Corona Virus (COVID-19).
Ha katei ka jingleit ai jingiarap la lamkhmat hi da u Samla Biangbor L.
Paliar bad u Samla Rapborlang Nongrum, President bad General Secretary jong ka KSU Mawlai Circle ha ryngkat ka jing iadon lang ki para Nongialam na ka Circle bad katto kane ngut na ki katto katne tylli ki Unit, ha shwa ban sam ia kitei ki marbam mar dih kiba kynthup ia u Khaw,u Dai bad ka Umphniang bam ba la pynbeit ban sam ha Ïingshnong jong ka shnong Mawlai Nongpdeng kala don shwa ka jingialang kaba lyngkot kaba la pynïaid da u Rangbah shnong uba la shim syndon ia ka bynta ban pdiang sngewbha bad ban ai khublei ia kane ka sienjam kaba kum ka Seng kala shim, ha ka jingkren ka jong u ula pynpaw iaka jing sngewkmen ba kum ka Seng ki Samla pule kala long kaba la kloi ban mih sha khmat ha kum kane ka por ba kum ki longîing kiba duna ka ioh ka kot ki shem jingeh ban pyndap iala ka jong ka ïing ka sem.
Na ka liang jong u Rangbah Shnong ula kitbok ruh iaka seng ba kan dang lah ban leh shuh shuh ki kam ba bha naka bynta paradoh para snam haki sngi ban dang wan lada kum ka Jaidbynriew ka ia kynduh iaki ba bun ki jingeh.
Ha shwa ban sa sam noh ia kitei ki marbam bad ban pynwai iaka jing ialang la ioh ia ka jingkren na u President ka KSU Mawlai Circle uba ha ka jingkren ka jong u ula pynpaw iaka jingsngew kmen ba naka liang jong ka Seng watla ha la i bor iba rit, hynrei ka la lah ban noh lang la u synñiang haba kum kane ka por ba ka Ri jong ngi ha ryngkat bad ka pyrthei hi baroh kawei ka mad iaka jingeh kaba khraw naka daw ba hap ban khang dam lut shipor iaki jaka pule,ki jaka trei jaka ktah,ki iew ki hat bad iaka leit ka wan khnang ba ngin lah ban iakhun pyrshah ia katei ka khlam.
Ha ka jingkren jong u ula ong ruh ba kum ka jylla ngi long kaba donbok shibun hooid watla ngi la duh noh ia uwei naki doktor ba pawnam ha kane ka jylla jong ngi na ka daw utei u khñiang jingpang pynban ka khubor ba sngew tynnad ba ngi ioh ka long ba napdeng ki 11ngut kiba la ngat ha katei ka jingpang ba shyrkhei 8ngut napdeng jong ki la lap ba ki la long Negative lane ki la ioh koit pat bad u la ong ruh ba u ngeit skhem ba ha kine ki sngi ki ban wan ba yn ioh noh kloi iaka khubor kaba bha ba kitei ki 3ngut kiba dang sah ruh kin ioh noh iaka jingkoit ba pura bad ba kan long noh ka jingkut jong katei ka khlam.
Shillong:Ka sorkar Meghalaya mynta ka sngi ka la pynbna ba ki samla ka jylla kiba sahkut sha kiwei pat ki jylla kynthup shabar ka thain lam mihngi kidei ban ai kyrteng lane ‘Register’ hapoh ka website www.
meghalayaonline.
gov.
in/covid lane kidei ban phone haki nomber 8258811914, 7005728463, 8794064688, 9089171167, 8974282912, 8974081984, 8575342904 bad 485103194 naduh Ka por 9 baje mynstep haduh 8 baje mynmiet.
Ha badei pat bad ka jing leit shaw, ka sorkar Meghalaya kala kyntu ia ki kmie ki kpa ba kidei ban shna daka ‘ vehicle pass’ na ophis treikam DC.
La batai ruh ba tang 2 ngut kynthup ia u dribar yn shah ha kawei ka kali.
Ka hukum naka sorkar la batai ruh ba baroh kiba wanphai hapoh ka jylla kin hap shah ‘screen’ shwa ban ioh rung hapoh ka jylla.
Ha kane ka saw ka sian jong ka jylla, ngi iohi, ba ki don ar jait ki kynhun kiba iarap ia ki paidbah bad kitei ki long (i) ka kynhun kaba leit pynnoh jingiarap sha ka pla jong u myntri rangbah (ii) kito kiba leit pynnoh jingiarap hi sha ki riew paidbah da ki marbam.
Haduh mynta, ngim pat ioh jing ujor ia ka jing ai jingiarap, kaba leit sha ki paidbah, namar ba ym pat don ba kynthoh eiei, la ka jingioh ka long kaba biang ne kaba duna na ba ka bam ka bha ne ka sniew; hynrei na ka jing iarap sha ka pla jong u myntri rangbah, ngi la iohi, ba kawei ka result ka la mih bad kata ka long negative lane kaba lada buh ha kawei pat ka  kyntien, ka long ba ki kali kiba kit nongpang sha ka Jylla, ki dei ki kali rim, kiba la thied tam da ka sorkar UP lane ba ngi lah ban buh ha kawei ka kyntien bad kata ka long ba ka pisa, kaba la ia noh sha ka pla u myntri rangbah, ka la leit ha kaba  thied da ki kali rim.
Ha kaba iadei bad ki seng bhalang pat, ngim tip, la ki la ioh jingbit ne em, na ki Deputy Commi ssioner haba ki leit sam marbam, lane ki shu leit beit da ka mon lajong, ba ki kwah ban iarap ia ki paidbah kiba donkam khaw bad lada ka long kumta, ka pyni biang sa kawei ka mat bad kata ka long ba ka jingkren jong ki heh sorkar, ka la kylla pyrdet, haba iadei bad ka jingshisha ha ki shnong lane ba ngi lah ban ong, ba ka sorkar, ka ju kren shlur, da kaba ong ba u khaw u pahuh, katba lada u khaw u pahuh, kumne ki sengbhalang, ki ia bunkam ban leit sam khaw, haba ha ki dong kiba bun bah ha sor, ruh ki ia bun kiba ia ap khaw na kitei ki kynhun sengbhalang.
Toi, hap ai khublei ia ki sengbhalang bapher, tangba ha kajuh ka por, hap ruh ban ia tip, ba kine ki sengbhalang, kiba dei hi ki riew paidbah, (ki bym ioh tulop na ka sorkar, kumba ioh ki MLA, MDC bad kiwei ki nongtrei sorkar) bad kaba lyngngoh, ka long ba ki khlem shah ot tulop, hynrei la iohi, ba ka jingioh jongki, ka pahuh pahai bha bad kata ka long ba ki ioh pahuh u khaw u phan, u dai ban bsa ia u paidlang ka Ri Khasi, ha kaba kum kane ka por jong ka jingsohsat ka Ri Khasi Jaintia.
Kam lei lei, lada jia ba ki don ka jing ia noh synniang para ma ki, (hynrei katei ruh kam dei kaba suk), hynrei lada jia ba ki shu leit dakhol na ki kharkaia bad bsa sha ki paidbah, hangta kan long kaba sngew pap sngew sang artad.
Ka jingkren bynniaw une u nongthoh ka long kaba dei palat, nga ruh nga sngew lyngngoh kumno ki sengbhalang ki ioh pisa ban sam marbam sha ki paitbah, watla ktta ruh iaka bam ba iohei te bun kiba kmen, haka jingshisha kadei ka kamram jongki nongmihkhmat bad ki bor sorkar ban shimkhia tang ha kum kane ka por khlam, hynrei wat lakatta ngi iai sngewnguh ia ki nongiarap.
Ha ka sngi babud marsien poi ha dukan bad shaid bad shaid ka la sdang noh hi ban iathuhkhana shaphang ka jingwan kai jong ka na iing ka Khun Kha ha i Kong Mer.
“Mei ieid, nga la wan kai mynnin na iing i Maya i Kmie ka Rida.
" Ka iathuh“Ni sngewtynnat kumno ki ia long ia man… Ym ju iohi shuh bad ym ju iakynduh shuh naduh ba im shong dukan shuh…" La kylli sa i Kong Mer“Ki ia biang ia bit hi…" La jubab i Niakha ka Rida.
" Te ki la ia kyndit tharai mo…Kim poi pyrkhat ba phin ia poi wad…" La ong bniah biang i Kong Mer.
“Hooid kein ki bapli ki la iakyndit hi … Tangba ito i Khun Kha te i da i kmen shi katdei eh marsien iohi ia nga…" La iathuh i Niakha ka Rida.
“Ka dei hi kein… Lehse don jingong ei ei na i Kmie jong ka ba kam wan mih shuh… Hynrei ha kato ka sngi sdang shong dukan phi, bapli ka wan wad ia phi.
" la ban ktien sa i Kong Mer.
“Hooid kein… Uto u Panah te u khlem wan mih syrngiew ei… U shu shong beit ha jingthiah tharai…" La iathuh biang i Niakha ka Rida“Nangne sha khmat te tharai in sa wan hi bapli namar nga la pynsngewthuh bha hi kein ia ki…" La ban nia biang i Niakha ka Rida“Shu kyrmen ban long kumta…" La ong sa i Kong MerHaba phai pat sha ka iing ka Rida.
Ha kata ka sngi babud ki ktien ka Niakha kaba la pynpaw shibun kiei kiei ki la rung ha ka dohnud ka Rida.
Kumta ka la kwah ban leit mih noh sha dukan i Niakha.
Namar ki ktien i Niakha ka la nud ban pan leit iew na la ka Kmie“Mei shah ngan leit iew ban iakynduh bad i Niakha…" La pan ka Rida“Phan leit leh aiu shata…?" La kylli pat la Kmie“Te mynnin i la ong kumto ban wan mih…" La phai ktien ka Rida“Te wat lada i ong makna ruh long shu leit noh…" La phai nia KmieShiphang ka la mih pynban ka jingiania ktien haduh ba ka Kmie kam banse ban pyllait ia la ka khun ban leit.
“To khie kata leit tang ba wat ju slem…" La ong ka KmieKa Rida ruh ka mih beit mar kumta hi.
Bran ka pynbeit la ki kjat sha Iew thiaw ha ban da poi ha dukan i Niakha.
“Niakha.
" Ka la pyrta“Oi khun… " la thie i Niakha“Phi la wan khun ale rung hapoh …" La khot ka Niakha.
Ka Rida ruh ka rung wut wut.
“Nangta phi shu wan iew…" Ka la buh jingkylli pat“Em nga wan mih khnang sha phi.
" La iathuh ka Rida“Ni sngew kmen ba phi wan kumne Khun" la ong ka NiakhaKa Rida ka shu rkhie.
Hangta i Kong Mer i iohi ba ka Rida ka la don hangta i ruh da ka jingkmen i la pyrta“Phi la wan Shane khun…"“Hooid Mei ieid…" La jubab ka Rida“Sngew kumba la slem bha ym ju iohi shuh ia phi.
" La ong biang i Kong Mer“Hooid kein Mei ieid, namar ngam ju poi iew shuh ta ka daw…" La phai ktien ka RidaKumta ka la sdang ban iarap kam ia la ka Niakha haba don kiba wan thied mar thied mata.
I Niakha ruh namar i don beit marwei i la ailad ia ka ban trei katba ka mon.
Ynda haba ym don nongthied i Niakha i la sdang ban kylli mian mian na ka shaphang kaei kaba jia ba kam ju poi wan mih shuh sha iing ne sha dukan.
Haba la kylli ka Niakha ka Rida ruh ka sdang ban iathuh kumba ka dei ban iathuh baroh.
“Haduh katta khun… Ani! ka jingsniew mynsiem ito i Kmie jong phi pleng.
Tangba lah dei ruh na uto u Panah uba nang pynshoi.
" La ong ka Niakha“Ka lah ban dei Niakha namar ha kato Ka sngi bad nga wan wad ia phi shane u Panah u iohi ia nga…u sa iathuh ha i Mei.
" La ban ktien biang Ka Rida“To mynta nga la sngewthuh… Phi wat sheptieng Khun ngin ia leh noh kumne.
" La ong Ka Niakha.
Ha ka jing iadei bad ka jing ai lad ka sorkar Meghalaya ia ki Nongkhaii Assam ban wanrah ia u Dewiong shane shapoh jylla jong ngi ka long kaba bakla haduh katta katta.
Kane kala paw shai ba don kaei kaei kaba sha lyndet ba ngi ki Nong Meghalaya ngin tip lym kumta balei ka sorkar ka thrang haduh katta katta ban wanrah na bar jylla ba dang khein kum ka Red Zone Ha Ri Bhoi bad shane sha East khasi hills jong ngi, tang ka west Jaintia bad East Jaintia Hills ba dang hap hapoh ka Green Zone,lada kumne balei ka dang kwah ban buh kyndon ia ngi hapoh district haba wat iaki kali kamai ka shah tang 2+1 ngut khlem da pynsngew ne pyntikna iaka bai kali,balei ki kali heh hapoh ka jylla haduh mynta kam pat pyllait iaki ban trei ban ktah katba kiba nabar hapoh district khlem da donkam ban shim permission,bad ruh balei ka kwah ban wanrah Dewiong na bar haba,haduh mynta ruh dang don u Dewiong uba dangsah hapoh jylla kat kum ka jingkhein ka sorkar.
Kane ymdei mo ka rai ban pyniap ia u trai ri trai muluk? Kane ymdei mo ka jing iuhroit ia ka hok jong ngi u trai ri trai muluk ? Balei ka sorkar ka khohreh khohrum na bynta Kita ki company balei kim lah ban shong kumba shong mangi ha kum kane ka por,balei kane ka jylla jong ngi lah synshar da ki trai ri ne da kita ki company ne ? Imat ki Dei ki khun khatduh ka Sorkar Meghalaya ki ioh lehmon palatKa jing pyrshah ki sengbhalang (NGOs) bapher bapher kumjuh ka synjuk ki rangbah shnong (SRS) ka East Jaintia Hills District kan long shisha kata ka stieh ban iada ym tang iaka district hynrei ia ka jylla hi baroh kawei.
Namar kane ka jing pyrshah ymdei tang naka bynta u Dewiong hynrei na bynta ban khanglad ia jing saphriang une u khniang jingpang.
Ka sorkar ka dei hi ban sngap iaka sur u ba bun balang bad ia kane ka rai ka hap ban pynsangeh mardor.
Sngewbha wat nym ai lad ne pynbor ia u paidbah ba un shim iaka ain ha kti lajong,haba ngi lah iohi ba phi lah bakla ban ialam lynti,ngi ruh ngi don ka hok ban ialam iaki khun jong ngi kumjuh wat ia phi ruh namar ngi tip ba ym dei tang ka sorkar ba lah ban kit ban bah iaki khun ki kti jong ngi ha baroh  ki jingeh.
Na kata ka daw ngin nym ailad da lei lei ia kine ki trucks kiba wan nabar ba kin rung napoh district bad ki shnong jong ngi.
Khublei Shibun,.
Kat Kum ki jingmih khubor ha ki social media ha ka 21-04-2020 ki kynthoh ba ha ka jingshah pyniap u Bah Kumno Sukhlain ha ka 20-04-2020, ha ka Jaka ba kyrtieng Wah “Tyr A" ba don hajan ka Shnong Daistong, Baroh San ngut   ki briew ba kyrtieng U Thos Lyngdoh,U Toning Lyngdoh, U Hap Lyngdoh, U Baian Longdoh bad u Biang Lyngdoh, ki dei na ka Shnong Daistong Baroh, nga Kum u Secretary shnong Daistong Mr.
H.
Pajuh,  nga Pynshai ba ia u Thos Lyngdoh bad Toning Lyngdoh Kim dei satia ki nongshong shnong jong ka Daistong.
Bad nga Pynshai ruh ba ngi Kum ka Shnong ngim Shem la iarap satia ia ki Pulit ban Kem ia ki tei ki Riew bymman wat tang ia u wei ruh.
Kane ka jingpynshai La ai da u Mr.
H.
Pajuh Secretary Shnong Daistong,EJHD.
Shillong: Ka Balang Presbyterian Iooksi kaba don ha West Jaintia Hills ha ryngkat bad ka Jingiaseng Kynthei, Jingiaseng Samla balang bad ka Kynhun ‘Chirup ha U Khrist’ (ka Kynhun ki khun ka shnong Iooksi kiba shong ba sah ha Shillong) mynta ka sngi kala synniang da u Khaw sha ki 181 tylli ki long iing kiba mad ia ka jingkyrduh na ka daw ka jingkhangdam (lockdown) jong ka sorkar.
Ha shwa ban sam ia u khaw la ioh ia ka jingiaseng duwai ba kyrpang bad la ioh ia ka jingkren lyngkot (greetings) na ki nongialam kitei ki kynhun ba iatrei lang bad ka balang.
La ioh ruh ia ka jingiasyllok na U Pro.
Pastor Emlangmi Sapuh (Adviser ka Kynhun ‘ Chirup ha U Khrist’) bad ka jingpynkyntang ia u khaw.
U Pastor ula ai mynsiem bad kyrkhu kyrdoh ia ka Balang da ki ktien na ka Bible kiba ong “ uta uba isynei ia uba duk u ai kylliang ha U Trai, bad ia ka kam ba bha jong u un sa siew pat ia u’ ki Proberb 19:17.
Ha kane ka jingsam khaw ka Balang ka la mana pyrshah bym bit ban shondur ne ring video ia kito kiba wan shim khaw.
Ka burom ngin ai Sha U Blei ba ka Balang ka la leh katkum ki jinghikai jong U Trai Jisu, katkum na ka Gospel u Mathaios ka lynnong kaba hynriew (6) dkhot 2 haduh 4 (ar haduh kaba saw).
Nongpoh: Ka ophis u District Transports Officer, Ri Bhoi District, mynta ka janmiet ka la pynbna paidbah halor ka jingpyllait ia ki kali kamai, kiba kynthup ia ki Local taxi bad ki Auto Ricshaw, ba naduh ka 4 taik ki ioh ban iaid ha surok bad kit ia ki nongleit nongwan bad halor halor katei ka jingpynbna paidbah, ki don pat ki kyndon kaba ki paidbah bad ki nongniah kali ki dei ban tip bad bud ryntih katkum ki jingbthah ka ophis u DTO, kata ka longNa bynta ki Local Taxi la shah tang 3 ngut ki nongleit nongwan (Passengers) ba kin shong ha kawei ka Kali, kata 1 hakhmat bad 2 ngut hadien, katba ia ki Auto Rickshaw, la shah ban shong tang arngut, kata tang ha ka Seat kaba hadien.
Haba iadei bad katei ka jingailad ia ki kali kamai ba kin iaid ha surok, ka ophis u DTO ka la sam ia ar jait ki kynja kot kiba long kum ki Pass, kiba don ia ka Rongstem bad ka Rong Sawjngum, khnang ba ki nongniah kali kin ioh ban tah ha ki kali ki jong ki.
Haba iadei bad ka rukom ban iaid ki kali, ha ka 4 tarik la shah ban iaid tang ia ki kali kiba don ia ka Pass kaba Rongstem bad ha ka sngi kaba bud yn iaid ki kali kiba don ia ka pass kaba rong Sawjngum bad kumta kan kylla na ka sngi sha ka sngi, tad haduh ban da ioh da kiwei pat ki jingpynbna.
Haduh mynta ka janmiet, ka ophis u DTO, ka la dep ban sam ia kitei ki Pass ki katto katne tylli ki Association Taxi bad Auto ha Ri Bhoi, ha kaba ki la shanniah ruh ha ki nongialam kitei Association ba kin leh ia kaei kaba la bthah da ka ophis u DTO, hynrei lada don kiwei pat ki kynhun nongniah Taksi, kiba donkam ban ioh ia kitei ki Pass, ki lah ban wad jingtip da kaba phun ha u number 8837003923.
Haba iadei bad ka bai kali, ka ophis u DTO kam pat shem la pynbeit satia, hynrei la shu shanniah ha ka jingiasngewthuh jingmut hapdeng ki nongniah bad ki paidbah.
Shillong: U symbud myntri rangbah ka jylla u bah Prestone Tynsong mynta ka sngi, u la ong ba ka sorkar ka la shim ia ka rai ban khang shipor ia ka jing shalan sniang ne doh shniang na kawei ka district sha kawei pat, ha baroh ka jylla Meghalaya.
U bah Prestone Tynsong u la ong ba ka sorkar ka la shim ia kane ka rai hadien ba la don ka jing iap ki sniang hapoh ka jylla Assam bad Arunachal Pradesh hadien baki la ioh pang ‘African Swine Fever’.
“Nalor baka sorkar kala khang iaka jing wankit shniang na kiwei ki jylla shapoh Meghalaya, mynta ka sngi ka sorkar, ka la khang ruh ban ia die ne thied doh sniang ne sniang na kawei ka district sha kawei pat" la bynrap u bah Prestone Tynsong.
U symbud myntri rangbah u la ong ruh ba ka sorkar ka la bthah ia baroh ki tnat peit ri jing ri ban leit jurip ia baroh ki jaka ri sniang naduh ki jong ka sorkar haduh ki riew shimet na ka bynta ban eksamin haba dei bad ka koit ka khiah jong ki sniang.
U bah Prestone Tynsong u la ong ruh ba ki paidbah ba bam doh sniang kidei ban shet bha kumba 25 haduh 30 minit.
Na ka liang u bah Prestone Tynsong u la kyntu iaki paidbah ka jylla ba kin pyntip sha ka tnat ri jing ri lada ki sniang ki don ki dak jing shitom da kaba phone ha 9863316850/9436119910/8414953455 na ka bynta ban ioh jing sumar.
Khliehriat: Ka seng South Border Youth Welfare Association (SBYWA) Elaka:Rymbai & Lakadong, East Jaintia Hills Dist, mynta ka sngi 02tarik u bnai Jymmang, ka la leit ban sam ia ki marbam kum u Khaw (6byrni) Dai (10kg)bad ka umphiang bam na ka bynta ki longing baduk ha ka shnong Lakadong Ummat kaba dei ka shnong kaba don ha khappud Meghalaya-Bangladesh.
La pdiang sngewbha ia kine ki lad jingiarap, da u ma K.
Patwad, Waheh Chnong uba la pynpaw ia ka jingsngewnguh ia ka seng, ia ka jingiarap jong ka ia ki longing ba duk ha kum kane por kaba ki nongshongshnong kim ioh ban leit bylla shuh namar ka lockdown pyrshah ia u Covid 19.
U Skhembor Shadap u la ong “Ka seng kan pyrshang beit ban iarap katba lah ka bor, ha kum kane ka por kaba kito ki longing ba duk ki shem jingeh bha ban leit bylla, namar bym don shuh kiba khot ban leit bylla bad mynta ka sngi ngi la sdang shwa ia ka jingiarap jong ngi ha kane ka shnong Lakadong ummat bad ka seng kan sa bteng ban iarap ruh sha kiwei de ki shnong kiba don ha ka thain jong ngi namar ngi dang ap ia ka jingai jingbit na ka liang ka ophis DC khnang ioh leh ia kaba donkam".
Shuh shuh u Samla S Shadap u la pynpaw ia ka jingai khublei ia u Waheh Shnong uba la iarap ban ai ka kyrteng ki longing duk kiba dei hok ban ioh iarap namar khlem ma ki te ym lah ban tip lut ia kum kita ki longing.
Shillong: U Bah Prestone Tynsong, myntri rangbah ba ar ka sorkar Jylla, u iathuh ba  kito ki jaka trei kam, ki bym donkam ban wan rah nongtrei na shabar, ha ka nongbah Shillong lem bad ki jaka die tiar, ki jaka die tiar elektik, kin sdang trei kam noh naduh ka 4tarik Jymmang 2020.
La iathuh ba ka jingplie ia kitei ki dukan, kaba la khang mynshwa ha Mylliem Block, yn shah noh naduh ka 4tarik Jymmang 2020.
Ki ophis trei kam jong ka sorkar, kin don 33 percent ki nongtrei  (Group C and D) bad 100 percent ki ophisar (Group A and B).
Na bynta ki kyndon trei kam, yn sa pynmih da ka sorkar Jylla.
Ia ka korphiw, yn weng noh, ha ka nongbah Shillong, tangba yn khang ban ialum briew palat ia ka 5ngut.
Ka korphiw miet kan dang iai bteng, naduh ka por 7baje mynmiet haduh ka por 7baje mynstep.
Ki dukan kyiad, kan plie noh, naduh ka 4tarik Jymmang 2020, ha baroh kawei ka Jylla.
Ki don 115ngut ki briew, kiba ioh jingpang  Covid-19, ha ki saw tylli ki District jong ka Sylhet Division, katba kum ka jinglap jong ki doktor.
La iathuh ba haduh mynta, ki don 225ngut ki briew, kiba ioh pang ha katei ka Division bad ar ngut ki la jem bad lai ngut ki la iap, ba kynthup ia uwei u doktor.
La test ia kitei kiba pang ha  Sylhet MAG Osmani Medical College Hospital bad la phah ruh sha Dhaka ia 668 tylli ki tiest bad 78ngut ki ioh jingpang Covid -19, ong U  Dr Anisur Rahman, assistant director (disease control) jong ka Sylhet divisional.
La iathuh ba ki don ki test kiba la phah beit sha Dhaka na  Sunamganj, Moulvibazar bad Habiganj districts bad 21 ngut na kitei ki dei kiba la thikna, ba ki ioh ia katei ka jingpang.
Indore: Ki nongbylla, kiba kwah leit iing palat, ki hap ban rung ha ka mashin khleh dewbilat ha Madhya Pradesh, namar ba ki kwah leit iing palat.
Katei ka jingjia, ka jia mynta ka sngi, ha kaba la lap da ki pulit jong ka  nongbah Indore jong ka Madhya Pradesh, ha kaba 18 ngut ki nongtrei, ki ia rung ialade ha katei ka mashin khleh dewbilat, kaba don ha kawei ka kali.
Katei ka trok, kaba don bad katei ka mashin, ka dei kaba iaid na  Maharashtra ban leit sha Lucknow.
Ki pulit ki la pynlong ka jing talasi ia katei ka trok, hynrei ki leit lap pynban ia 18ngut ki nongbylla kiba rieh hangtei hapoh.
La iathuh ba katei ka jingjia, ka dei ha ka shnong Panth Piplai, kaba don kumba 35 Km na Indore bad la iathuh ba kitei ki dei ki nong bylla, kiba mih na Maharashtra ban leit sha Uttar Pradesh.
New Delhi: 41 ngut ki briew, ha kawei ka iing, ki la ioh jingpang Covid 19 bad katei ka dei ha  Kapashera, kaba ha Delhi.
Katei ka iing, ka dei ha  Theke Wali Gali, kaba don hajan ka ophis U  District collector bad la khang sbak ia katei ka iing, hadien ba uwei na kitei kiba shong, ula ioh ia ka jingpang kaba shitom ban ring bad pynhiar mynsiem.
La iathuh ba uwei na kiba shong ha katei ka iing, u shem shitom ban ring bad pynhiar mynsiem, ha ka 18tarik Iaiong bad haba la test ia 67 ngut kiba don ha katei kajuh ka iing, la lap ba 41ngut na ki, ki don ia ka jingpang coronavirus.
La khang sbak ia katei ka iing bad la test sa ia ki 175ngut kiwei, hadien katei ka jingjia.
Ka long ka khubor ba sngewtynnad katta katta ba ngi la iohsngew ia ka khubor ba hangne ha Meghalaya u khñiang khlam corona u la jan duh.
Kata ka long haba ngi la ioh khubor ba na ki 11 ngut kiba la ioh ia u khñiang, hadien ba la test la jan baroh ki la long negative.
Kata ka mut ba shen ngin sa lait na ka khlam.
Ïa u Coronavirus ki Maram ki khot “Ñiangbamduh", ki Lyngngam ki khot “Ñiangbangdek" bad ki War ki khot “Ñiangsynrang".
Balei ba ki Maram, ki Lyngngam bad ki War ki khot da kitei ki kyrteng ia u corona? Namar utei u khñiang um da iapher than na u ñiangkhnap masi, u treit ne troit ba bam duh ia ki shriew, ka jingpang pynhiar ia ki syiar… Kum kine ki jait khlam ki shait wan biang lada ngim sumar bha.
To ngin ia pynkynmaw ia ka jingwanphai biang ka Spanish Flu ha ka snem 1920.
Ka Spanish Flu ka la sdang ha ka snem 1918 mar ia kut ka thmabah pyrthei kaba nyngkong.
Ka jingiap briew ha ka jingshah pyniap ha ka thma bad ha ka khlam ka la poi tang 20 million.
Ki briew ki la pynlong ka jingkhawai bad ia bam ia dih ryngkat bad ka shad ka kmen la jan man ka sngi man ka miet.
Kata ka la jia ha man la ki ri, man la ki dong bad man la ki shnong.
Ki briew shynrang bad kynthei ki la ia dih buaid haduh ba ki la klet noh ia ka akor ka burom.
Ah! Ki briew ba bieit kim tip ba u nongshun u shu phet rieh shipor bad dang ap peitsuh na kyndong.
Katba ki briew ki nang iashad ia kmen ha ryngkat ka tem ka put, sa shisien ha ka Second Wave, puk la wan tur biang ka Spanish Flu.
Ka jingwan kaba arsien jong ka khlam ka la long kaba kham shyrkhei ban ia kaba nyngkong.
Kumta da ka jingleh bieit, jingkheiñ sting bad bym nang sumar, haduh bakut ka snem 1920 ka khlam ka pyniap haduh 100 million ki briew.
Ah! Lehnohei ka jingbabe ki briew ha kato ka por.
Na ka bynta u Coronavirus ne covid-19 ruh ki stad saian ki la iathuhlypa ba lada ki briew mynta kim sumar bha bad kim husiar, wat lada kane ka khlam kan sangeh hynrei kan sa wan biang sa shisien.
Ka khubor na America ka ong, “Coronavirus may last 2 years, study warns.
And its second wave could be worse than the first.
" Ka khubor na China pat ka ong, “China may be hit by Second Wave of Coronavirus in November 2020 (Chinese expert).
"Ka jingma kaba kham sniew bad kham shyrkhei ia ngi ka ap hadien.
Kumba ong ki stad saian na America bad China, lehse kane ka khlam ka lah ban sangeh shipor.
Bad kan shu phet rieh tang khyndiat por da kaba kan peit suh na kyndong, la ki briew ki nang ne em ban husiar bad sumar ialade.
Bad tang la bakla tiak ka khlam kan khyrwit biang.
Hangta ka jingiap briew kan long bun shah ban ia kaba mynta.
Haba nga iohi ia ki briew jong ngi kiba leh ia ka Social Distancing bad deng mask tang namar ba ki tieng ia ki pulit nga la i ma lypa.
Katba dang ap ki pulit te ki dang bud ia ka jingbthah ka sorkar, hynrei tang shu phai lyndet ki pulit pat ki la ialum lymbung lymbung ryngkat ka dih duma, dih sikret pum shi pum.
Ïa ki mask ba ki deng ruh tang shu phai lyndet ki pulit ki la loit noh.
Ka jingma ka long ba ynda la shah biang ban plie ia ki skul, ki college, ki university, ki ïew ki hat, ki cinema hall bad ki ïingmane, ki paidbah kin ym pyndonkam shuh ia ki mask, kin pynheh ka jingiakdup bad ia khublei kti.
Kan long kumjuh haba don ki jingkhawai kum ha ki jingiathoh shongkurim ne haba iap briew.
Haba kumta, ka khlam ka lah ban khie biang ha ka second wave.
Shuwa ban jia kane ka khlam covid-19, nga la don palat 40 tylli ki syiar tang kiba heh khlem da kheiñ ia kiba dang rit.
Kyndit la wan ka khlam pynhiar ia ki artylli ki syiar jong nga.
Kumta wut nga la mareh sha Nongstoiñ ban thied dawai.
Mar ia poi ha ïing nga khleh ia ka dawai powder bad u khaw; nga la wieh ha ka um ha ka pliang.
Lashai mynstep nga la bret ia u khaw ba la khleh dawai, baroh ki syiar jong nga ki la puh.
Te la iap tang 3 tylli namar la pynsangeh ka dawai.
Shi taiew nga iohi ba ym don shuh ki syiar kiba pang pynhiar.
Nga la kmen bad nga la iathuh khaiñ bad ki paralok jong nga ba ki syiar jong nga ki la lait na ka khlam.
Haba nga iohi ba kiba pang kim don shuh, nga la sangeh noh ban ai dawai.
Hadien ba nga la sangeh ka jingai dawai, tang 3 sngi la trei biang ka khlam.
Nga la khleh biang ia ka dawai powder bad u khaw, nga la ai biang man ka sngi 3 sien shisngi, hynrei ki syiar ki la nang iap nang iap haduh ban da lut plaiñ syndon.
Ah! Jin lada ngam sangeh kaba ai dawai haduh mynta lehse ki syiar jong nga ki iap tang 3 tylli.
Badno ngin pynsyriem ia u coronavirus? Nga kynmaw ia ka jingwan hiar thma u Alexander bakhraw jong ki Greek ia ka ri India ha ka snem 326 B.
C.
Uta u nongwan hiar thma bakhraw u la ialam ia ki shipai ba khlaiñ bor jong u ban hiar thma ia ka hima jong u syiem Porus.
U syiem Porus ruh u la pynieng ia ki shipai bakhlaiñ jong u ha shilynter jong ka wah Jhelum.
U Alexander bad ki shipai jong u kim nud ban tur haba iohi ia ki shipai jong u Porus kiba ieng ryngkat bad ki tiar ialeh kiba khlaiñ bad ki hati ki kulai.
Te u Alexander u la leh mynleh surrender noh da kaba leit phai noh.
U Porus, u khun jong u bad ki shipai ki nang tharai ba u Alexander um wan shuh.
Kumta ki la kmen, ki la pynlong ka jingiabam iadih sngewbha, ki da iashad iakmen.
Ynda haba ki la iohthiah baroh, u Alexander bad ki shipai jong u mynmiet ki la kiew shaphang shatei jong ka wah, ki la jam sha shiliang bad ki la ioh ban kerkut ia u Porus bad ki shipai jong u.
Lashai pher la ong ba u Porus bad u khun rangbah jong u ki hukum ia ki shipai ban ialeh ia kita ki shipai nongwei hynrei kim lah shuh.
Lehse kan long kumta, ynda la kut kane ka lockdown, ki briew jong ngi kin shad kmen, kin pynlong jingkhawai, kin ia bam ia dih sngewbha, kin ialum lymbung lymbung ha ki jaka ialehkai, ha ki ïew ki hat bad ha ki jaka mane blei.
Kin sa klet noh ba ka khlam ka dang peitsuh na kyndong.
Hamar ba ki dang iashad, dang iakdup, dang iakhublei kti, trait ka khlam kan kynrup biang.
Hangta ngin sa long kum u Porus, ban ym lah shuh ban pynher krad ia u nongshun.
Kynmaw ko paralok, ko para ri, ko kiba isih para Khasi lada ngim husiar bha, lada ngim sumar bha ialade haduh 2022 ka khlam kan wan biang ha ka second wave.
Bad kata kan long kaba kham shyrkhei ban ia kaba nyngkong.
Kynmaw ko para ri ba ngim dei ban leh sting, ngim dei ban pynduh ka bam syieng bad ki jhur jyrngam ba ngi thung hi.
Namar kine ki long ka dawai ban iada ia ngi na ka khlam.
Ngi dei ban pyndonkam beit ia ki mask haba leit ïew, haba leit jingiaseng, haba leit sha ki jaka pule ne jingkhawai.
Lada ngi nang ban sumar, U Blei run un iarap.
)Haba ong U Nongialam hangne ngam mut bad ngam thew eh tang ia u rangbah ba u dei ban ialam hynrei kane ka thew Salonsar bad wat ia ki kynthei ruh kiba don ka bor bad ka sap ban ialam ha kano kano ka kynhun ne seng.
U Nongialam u don ka bynta kaba khia bha haduh katta katta ia kaba la bynshet ha ka tyrpeng jong u la ka long ha kano kano ka bynta ba u dei ban leh lah ban long ha ka shnong ka thaw imlang sahlang (Society) lane ha ki kam niam ne seng wat ha ka synshar khadar ruh ki don ia u nongialam ban ialam ia ki paidbah sha ka lynti ba bha sha ka jingsuk jingkmen sha ka jingdap jingroi sha ka lynti ban pynthymmai bad sha ka lynti ba don jingmut jingmyntoi shwa ban leh ia kano kano.
Ban kup ia ka kyrdan nongialam ka dei ka kyrdan kaba ha khlieh ka kyrdan ba don burom bha haduh katta katta bad ka dei ruh ka kyrdan bad ka lynti ba u iaid ka dap da ki shiah kiba thar ia ka mynsiem ym ia ka doh.
Ka ktien ka ong, ia ka pansngiat yn pynphong ha khlieh u nongialam, tangba wat ai ba kan sop sarang ia ka.
Ban long u nongialam ha kano kano ka kynhun ne Seng kam dei ka kam kaba suk namar balei? Ka ba nyngkong hi ka long ba u Nongialam u hap ban don ia ka dor kum u Nongialam (Quality of a leadership) naduh ka jinglong shimet (Personal life) u dei ban long ruh u ba iaid adkar bha ha ki liang baroh, um dei ban long u ba shah rah khana sniew ha kiba kumne kumtai ha ka pyrthei.
Nangta u dei ban don ruh ka jingnang jingtip kumno ban ialam ia kiba shah ialam, bad u dei ban long u ba peit pyrman bha ia kiei kiei kiban sa wan.
U nongialam u dei ban don ruh ka bor synshar halor lade haba la pynkhamti ia u ban kit ia ka kam bad u dei ban long u ba shlur bad u bym khawpud ban kren ia kano kano ka jingshisha.
U nongialam hi borabor u dei ban long u ba sngap lem ia ka jingpyni nuksa ba bha jong kiwei, kum ki longshwa man shwa ki heh ki san ki tymmen ki kro ne wat kiba dang ia ryngkat bor ruh haba ka dei ka ba bha.
Ym tangba long nongialam un shu bat bor ia la u lakam ha ki kti, u nongialam u dei ban long ruh u ba iaishah ha kiei kiei baroh, namar kum u nongialam hi ngin shem laiphew jait ka jingshah kren jingshah kynthoh ha ka por ba u ialam.
U dei ban don ruh ka mynsiem ba sngewrit namar ka jingstad ka shong ha ka jingsngewrit u briew, ka burom ka leit ha shwa ka jingsngewrit bad ka nong ka jingsngewrit hi ka long ka spah bah kaba dap kyrhai ka jingim.
U dei ban don ruh ia ka jingieit, ka jingsbun,ka jingsngewskhem, bad u bym don jingshah shiliang khmat iano iano.
U nongialam u dei ban long ruh u ba sian kum u bsein jemnud kum ka paro, ka dohnud kaba sian ka ioh jingtip bad ki shkor ba jong u ba stad ki wad jingtip, bad u dei ban long ruh u ba tip briew tip blei.
kumba long ki kmie ki kpa ha iing kumta ruh ka long ka kam u nongialam.
Haba long nongialam u dei ban don nyngkong eh ia ka jingkitkhlieh, bad u dei ban tip ruh ia ki jinglong jingman ki paidbah ba shah ialam hato ki long kiba kumno? Lada ki dei ki khynnah, ki Samla, ki longkmie longkpa, u dei ban long u ba lah ban pyniapher ia lade na kawei ka kyrdan sha kawei pat ka kyrdan kat kum ka jinglong kiba shah ialam.
U nongialam um dei ban pyni dur sngewsih than lane ka dur khmat ba bitar ha ki paidbah ba shah ialam kane kan pynduh mynsiem ia kiba shah ialam, u dei ban pyni ka dur khmat bakmen ba dei ban ia shim bynta lem ha ki jingeh ki paidbah bad u dei ban long u ba pyni ia ka jinglong jop jong u kum u nongialam ba kynsai.
U dei ban ioh ruh ia ka jingieit jingshaniah na ki paidbah ba u ialam bad dei ban pynpaw jingieit salonsar ia baroh bad um dei ban don kano kano ka mynsiem sniew ban pynhiat kput ia kiba shah ialam.
U nongialam u dei ban long u ba pyrkhat bunsien shwa ba un leh ne rai ia kano ioh ba ka ialam bakla ia u paidbah, ym don ka jingbakla kaba kham khraw tam ia u ne ka briew, lait na kaba ialam bakla ia ki paidbah.
U nongialm um dei than ban shu shim kylliang ia ki jingtip nangne nangtai khlem da wad bniah da lade ia ki jingshisha batoh, kane ka don ka ma ! Bad u dei ban klet ruh bad don ka bor kaba skhem ban ym shah pynbiej noh ha ka syiem jadu ka spah.
U nongialam u dei ban klet shisyndon ia ka ma lade kum u nongialam ka spah bad ka jingsarong ka long kawei na ki jingeh bad jingma ba khraw tam ia u Nongialam, ka jingsarong ka ju leit ha shwa ka jingpynjot bad ka jingsngewmeng ha shwa ka jingkyllon.
Bun kiwei pat ki nongialam kiba la ieh rta bha ki shem bad sngewthuh khambha ia ka jinglong ka dor u nongialam, hynrei kane ka jingthoh ba nga thoh ka long kat kum ka jingshem (Experience)barit jong nga ba nga mad hi da lade naduh ba nga dang dap 19 snem haduh 22 ki la jied kum u nongialam ban ialam ia ki khynnah, bad ha ka karta kaba 23 haduh 25 kum u Nongialam ia ki para samla bad 25 haduh 27 snem kum u Nongialam ia ki longkmie long kpa.
Kumta nga sngewthuh shai ba ka kam nongialam hi ka long kaba kham palat ka jingjwat ban ia ka doh satar lada ngim long kiba skhem bad kiba shaniah ngin ym long kiba jop.
Kumta kum u nongialam u dei ban long u ba phikir ha ki liang baroh haba u bat ia kam kum u Nongialam, Namar lada ka iktiar ka don ha kti u ba bieit, kan pynjot ia ka pyrthei.
Khublei shibun.
Ki sngi ba ngi im mynta ki dei ki sngi baphylla, ki sngi kiba ngim sngewthuh shuh kumno ka leit ka wan kawei ka sngi hadien kawei Pat.
Shitaiew khlem lap basngewthuh ka lawan biang sngew kumba tang shisngi,katta ruh khlem trei eiei,lait tang ki Kam barit baria hala ing.
Ka phang ba nga kwah ban iakren ka long halor ki jingjia baphylla ba wan jia ha ki sngi bamynta baroh ngi iohi bad tip lyngba ki social media ka jingwan Kane ka jingpang baphylla by ju iohsngew koit wat ki por mynshuwa kum ka khlam ba ki ong.
Ha ki por mynshuwa ka khlam ka jia tang ha kawei ka right ne khyndiat ki jaka katba mynta pat ka ktah baroh ki right ka pyrthei , wat ha ri India jongngi ruh lajan man ki jylla ki ngat ha kane ka jingpang.
Haba ngi phai bad pynshongdor katkum ka Ktien U Blei la nang pyndep ter shi ter, ki thma, ki jingkhynniuh jumai, ki jingshlei um bad ki jingiapthem kaba jia mynta.
Ngi sngew ba Kane baroh ka dei ka jingpynshisha ban pyndep bad pynurlong ia Kaei ba la thoh, khlem lait shuh katkum ka Jingthoh.
Kum kiba ngeit ia U Blei bad Kum ki Kristan bashisha ngi dei ban sngewkmen ba la pyndep Kat Kum ka Ktien U Blei ha kine ki sngi mynta ym ban sheptieng ne kyiuh ne lyngngoh hynrei ban nang sngewskhem ba Kaei ba ngi ngeit ka long bad jia ym ba shu thohkai.
Ngim tip aiu nangne shakhmat kan jia ,ki lah ban don shibun ki nongbatai ne iathuh hynrei ai ba ngin shaniah skhem hu Trai namar dei ma U uba pulling ia ka jingim jongngi bad u Nongiada kumba U la Kular ban long ryngkat hala ka sngi haduh bawai noh ka pyrthei, to ngin sngewskhem bad shaniah tang ha U khlem phai dien noh namar U la Kular bad ong ba Ngim dei ban khuslai Kaei ngin bam ngin dih namar u Kpa u tip khambha wat ia ki sim ing ki bym trei u tip ban pyndap katno tam mangi kiba long ki jingthaw bakordor jongu.
Ainguh iu Blei ba u dang ieid ia ka ri baieid jongngi bad dangbun ki riewduwai ba u la pynkynriah ia Kane ka jingpang wat la ka lawan iuhkjat Kum ka jingpynkyndit bynriew khamtam ba la jyllei ki jingsniew laiphewjait,to ngin kylla ka jingim jongngi Kum ki jingthaw bakordor Jong U, bad iehnoh ki jinglong basniew baroh ngin I’m ka jingim bakhuid bad bahok bad ngin iohi ia ka jingkyrkhu kyrpang u Blei iangi Kum ka jaidbynriew hi baroh kawei.
Nga Kwan tip shaphang la ktien u BleiBah lane Kong na ka Liang jong nga, nga kwah ba fin duwai lem namar lah bunnki por ba nga iaid bad ka pyrthei khlem juh pysngewbha ia u Blei….
bad hikai ia nga ban nang ia ka ktien u Blei ….
Kiba ioh pang coronavirus ha India, ki la poi sha ka  37,336 bad kiba iap, ki la poi sha ka  1218 ngut, ong ka tnat ka koit ka khiah ka sorkar India.
Kiba ioh pang, ki kiew da 2,293 ngut ha ki 24 kynta ba ladep bad kaba dei ka jing kiew kaba bun tam bad kiba iap, ki kiew da 71 ngut ha ki 24 kynta ba ladep.
Ka jingkhang shnong ha India, kan bteng haduh ka 17tarik Jymmang 2020, ha kaba ha kitei ki sngi, yn nym shah ban iaid liengsuin, yn nym shah ia ki rel bad ka leit ka wan na kawei ka jylla sha kawei pat, kan nym pat trei kam bad ki skul, ki iing cinema, ki dukan heh, ki hotel  kin dang iai bteng ban khang, ong ka hukum ka sorkar pdeng, hynnin ka sngi.
Shillong:Kum shi bynta ban ai jing hikai ia ki khynnah skul haka por ba don ka jing pakhang shnong lane ka ‘Lockdown’ ha baroh ka ri India.
Ka sorkar Meghalaya lyngba ka tnat Directorate of Educational Research and Training ka pule puthi ka jylla kala pynbna ban ai jing hikai iaki khynnah skul daka ba pyni i lyngba ka ‘TV Channel’ ka Doordarshan Kendra, Shillong naduh sngi nyngkong haduh sngi saitjain.
Katkum ka kyrwoh naka ophis treikam u Joint Director la iathuh ba naduh 2 tarik jymmang 2020 ki prokram ai jing hikai lyngba ka Doordarshan Kendra yn pyni haka por 11 baje mynstep bad yn sa pynbud pat ha kiwei ki sngi.
Jowai:Ki sengbhalang bapher bapher ka ri lum Jaintia khamtam kiba na East Jaintia Hills, ki la pynpaw ia ka jingpyrshah kaba jur halor ka jingailad ka sorkar ia ki Karkhana pynmih dewbilat ban wan rah dewiong na Assam na ka bynta ban pyniaid beit ia ki karkhana ha East Jaintia Hills.
Ka All Jaintia Cement and Clinker Transporters’ Association (AJCCTA) kaba dei kawei na ka seng kaba peit ia ka kit ka bah khamtam ha kaba iadei bad ka Dew bilat bad Clinker na ki Karkhana sha kiwei pat ki bynta ka thain Shatei Lam mihngi ka la pynpaw ia ka jingpyrshah jur halor ka rai jong ka sorkar.
U ma Balen Thubru u la kynthoh jur ia kane ka sorkar kaba la ailad ia ki heh Cement Factory ban kit ia u dewiong na Assam kaba dei ka jylla kaba jur bha ka jingpang Corona ha ka thain North East.
“Ngi lyngngoh ba ka sorkar hapoh ka jingialam u Conrad K Sangma ka la shah ia ki Company Cement katba ia ki briew jong ngi pat la shu phah shong khop ha iing.
Lada kane ka sorkar ka leh kumne, kata ka lockdown kam don jingmut eiei haba ki trok kit dewiong ki Cement Factory la shah ban iaid ban khaii khaba", la ong u ma Balen Thubru.
“Ka Transpoters Association kan nym ailad satia ba kane ka rai ka sorkar kan treikam, la bynrap ka seng.
Ha kawei pat ka khubor, ka kynhun na East Jaintia Hills bala soi da ka kynhun kiba kyn thup ia u Satly Ryng khlem, President Synjuk Waheh shnong East Jaintia Hills District, u ma Joinriwell Pyrtuh, President, Jaintia Coal Minner and Dealer Association, ma Hambertus Nongtdu, President East Jaintia Coal Supplier Association, u ma Helping Phawa, Presidrent Jaintia Amalgamated Redressal Forum bad u ma Albinus Lamurong, President Meghalaya People Labour union Jaintia Hills District Committee ki la pynpaw ba ki ieng ban pyrshah ia katei ka jingthmu jong ka sorkar.
“Ngi pyrshah jur ia ka rai ba la pynmih da ka sorkar ban wanrah ia u dewiong na Assam sha East Jainta Hills District", la ong kitei ki nongialam na ri lum East Jaintia Hills.
Kitei ki nongialam ki seng bapher bapher ki la pynpaw ba ka sorkar ka dei ban pyrkhat shwa ia ki paidbah nongshong shnong ka East Jaintia Hills bad ka jylla khamtam ha kaba iadei bad ka koit ka khiah jong ki paidbah ha kaba u Khniang Corona u lah ban saphriang da ka jingailad ia ki trok ban wan kit ia u dewiong jong ki Company pynmih Dewbilat sha Assam shaduh East Jaintia Hills.
Kitei ki rangbah ki la pynpaw ba ka Assam kadei ka jylla kaba la shah ktah bad la tip ia ka kum ka Hotspot u Khniang Corona ha ka thain North-East.
Kane ka jingleh ka sorkar kan buh ia ki paidbah ha ka jingma kaba khraw.
U ma Hambertus Nongtdu u la ong, “Ki Khynnah skul bad ki nongtrei kiba don shabar kane ka jylla ym pat shym la ailad ia ki ba kin wan phai iing katba ia u dewiong pat la ailad ban wanrah na ka jaka ba jur ka jingpang iabit bad kane kalong ka bym sngew iahap satia"Kitei ki rangbah ki la kyrpad ban sangeh shi syndon ia kane ka jing wanrah ia u dewiong na Assam bad na kiwei kiwei ki jyllaKitei ki rangbah ki la kyntu ruh ia ka sorkar ba kan iakren bad ka sorkar kmie ban auction lane die lilam noh ia u Dewiong uba dang sah khnang ba ki trai ri trai muluk kin nym kyrduh ha kaba jaka ban pynbiang ia ki Company Cement.
La kyrpad ruh ia ka sorkar ba kan pynbor ia ka sorkar pdeng ban leh Auction noh ia u dewiong uba don mynta 32 lak ton uba don hapoh ka jylla ban ia kaba wan rah nabar.
La ong shuh shuh ba kane ka dei ka iap ka im bad ka koit ka khiah jong ki paidbah bad ka kamai kajih jong ki trai jylla.
“Lada ka sorkar kam sngap ngim banse ban pynlong da ka jingiakhih paidbah wat hapdeng kane ka Lockdown kaba na ka daw u COVID-19"Halor kane ka rai ka sorkar, ki sengbhalang ha ri lum Jaintia kiba kynthup ia ka KSU, JSM, nalor kiwei kiwei ki la pyrshah jur ban wanrah dewiong na sha bar jylla na ka bynta ban bsa ia ki karkhana Dewbilat ha rilum Jaintia Hills.
Ka jingpyrshah kalong kaba dei.
Jowai:U Chief Executive Member ka JHADC, u ma Thombor Shiwat u la khot jingialang kyrkieh mynta ka sngi kaba la tip kum ka joint party meeting na ka bynta ban iakren halor ka jingbym ioh tulop ki nongtrei ka council la 7 bnai kynthih bad ruh halor ka rai jong ki nongtrei ban iakhih da kaba sangeh leit trei lada ka EC kam lah ban siew ia ka tulop jong ki.
Ha kane ka jingialang la wan ban ia shim bynta da u Dy.
CEM, Lasky Rymbai, Wining Garland Sungoh, Phasmoon Dkhar, Brightstar Bareh, Saron Pasweth, u MDC shu thung u ma Octomewat Lamin nalor kiwei de ki dkhot ka liang synshar.
U ma Thombor Shiwat, CEM ka JHADC u la iathuh ba ka Executive Committee ka dap da ka jingsngewkhia shi katdei eh halor ka jingbym ioh tulop ki nongtrei jong ka Council, hynrei wat la katta ruh u la ong ba kin sa ioh ia ka tulop ynda ka sorkar ka la pyllait ia ka pisa jong ka Council.
“Ngi sngewthuh ia ka jingeh jong ki staff jong ngi hynrei nga kyntu ia ki ban iai shah bad ngi.
Wat tieng phin sa ioh hi ia ka tulop jong phi" la ong u ma Thombor.
U ma THombor u la iathuh ba ka JHADC ka dang don ka pisa kumba 100 klur eiei ka ban ioh na ka sorkar jylla kaba dei ka bhah jong ka Council kaba la lum na ki khajna dewiong bad kiwei kiwei ki mar pohkhyndew.
Katei ka 100 klur ka kynthup ia ka 81 lakh tam ka bhah na khajna dewiong bad 16 lakh tam pat ka khajna na kiwei de ki mar pohkhyndew kynthup ia u mawshun.
U la ong lada ka sorkar ka pyllait noh kloi ia katei ka pisa, ka Council kan siew noh hi mar mar ia ka tulop jong ki nongtrei.
U la iathuh ruh ba ha ka jingshisha la dep ban buh sngi ban ia kynduh ia u myntri rangbah halor kane ka jingeh jong ka Council ban siew tulop ia ki nongtrei hynrei namar ka jingsaphriang u Khniang Covid 19 ka la sahteng noh bad u la khmih lynti ba ha kine ki khyndiat sngi kin ioh ka lad ban iakren bad ka sorkar.
Kumba shu pynkynmaw ba ka JHADC ka don kumba 2000 ngut k nongtrei bad tang na ka bynta ka tulop ka shongdor haduh 6 klur eiei ha ka shi bnai.
Kane ka jingialang ba kyrkieh la lum mynta ka sngi ka long halor ka jingiakhih ki nongtrei ka Council hynnin ka sngi bad ka rai jong ki ban sangeh treikam lada ka EC kam lah ban siew ia ka tulop jong ki.
Shillong:Ki pulit ka jylla mynta ka sngi kila kyntu iaki paidbah ban long kiba husiar bad ym dei ban ngeit ia ki nong shim kabu kiba phah ‘email’ thok da ki kyrteng ki ophisar ka jylla naka bynta ban thied iaki ‘online gift’ ‘cards/ vouchers’ bad kiwei kiwei de.
Haba dei bad kane ka jing shah thok ki paidbah, naka liang ki pulit ka jylla ki la dep ban ujor 2 tylli ki ejahar hapoh ka Cyber Crime PS bad ban pynlong ka jing tohkit ban lap iaki ba donkti.
Ki pulit ka jylla kila batai ba don ki nong shim kabu kiba pyndonkam thok iaki kyrteng ki ophisar ka jylla naka bynta ban phah email sha ki riew paidbah ban phah iaki ban thied iaki ‘gift cards’, ki ‘vouchers’ bad kiwei kiwei de lyngba ka ‘email ID’ kata ka principalbv()@gmail.
com, executivedirector4990(Dgmail.
com.
Ki pulit kila kyntu iaki paidbah ban pyntip sha ki bor pulit lyngba daka ba phone ha u nomber 0364-2504001 lane phah da email sha ccw-meg@gov.
in jong ka Cyber Crime Assistance Cell.
Shillong:Ka sorkar Meghalaya lyngba ka ophis treikam u Joint Secretary naka tnat ka koit ka khiah kala pynshai ba ka sorkar kala thied 25 tylli ki kali kit nongpang lane ki Ambulance haka dor 4 klur 50 lak tyngka naka jylla Uttar Pradesh.
Ia kine ki kali kit nongpang la thied naka pisa jong ka ‘Minister’s Relief Fund for COVID-19′ kum shi bynta ban iakhun pyrshah ka jing pang ‘corona virus’ hapoh ka jylla.
Ka ophis na u Joint Secretary la batai ba ka sorkar ka thied iaki kali napoh ka jylla Uttar Pradesh namar ba ym don kali kum ha kane ka por ba don ka pakhang shnong lane ka ‘Lockdown’ ha baroh ka ri India.
La iathuh ruh ba ia kine ki 25 tylli ki kali kit nongpang la thied napoh ka GVK/EMRI ka jylla Uttar Pradesh bad la wanrah beit iaki lyngba ka ‘108 Emergency Medical Transport Services, UP (East)’ ka jylla Uttar Pradesh.
Kine ki 25 tylli ki kali kit nongpang ki don ia ki ‘Registration numbers’ kum: UP32MN 7539, UP32MN 7541, P32MN 7543, UP32MN 7545, UP32MN 7546, UP32MN 7547, UP32MN 7548, UP32MN 7549, UP32MN 7550, UP32MN 7551, UP32MN 7552, UP32MN 7553, UP32MN 7554, UP32MN 7558, UP32MN 7559, UP32MN 7560, UP32MN 7561, UP32MN 7598, UP32MN 7601, UP32MN 7602, UP32MN 7605, UP32MN 7606, UP32MN 7608, UP32MN 7610 bad UP32MN 7613.
Ka kyrwoh naka ophis u Joint Secretary la batai ruh baki kali kit nong pang kidei kiba dang thymmai bad mano mano ruh ki lah ban eksamin ia ka ‘mileage’ jong ki kali ban pynthikna.
da thied da ka thymmai ruh lah ioh….
Jowai: U Deputy Commissioner ka East Jaintia Hills u la buh kyndon ia ki lai tylli ki karkhana dewbilat kiba don ha East Jaintia Hills na ka bynta ba kin wan kit ia u dewiong na Assam sha ki karkhana jong ki.
Haba pyntip sha ki heh jong kitei ki karkhana kiba kynthup ia ka Star Cement, Dalmia Cements bad Topcem Cements ba ka sorkar ka la mynjur ban shah ia ki ban wan kit dewiong na Assam na ka liang u DC u la buh ruh ia ki kyndon ba kitei ki karkhana ki dei ban bud na ka bynta ban iada ia ka jingpur u Khniang jingpang Covid 19.
Tang 30 tylli ki trucks kawei ka karkhana ha ka shisngi la shah ban kit dewiong na Assam bad ban pynpoi sha ki karkhana jong ki.
La bthah ia kitei ki 3 tylli ki company ba kin pynpoi ia ki kali nombor, ka kyrteng ki driver bad handyman hapoh 24 kynta shwa ba kin wan kit ia u dewiong na ka bynta ban ioh ai jingtip sha ki Check Points.
Ban thoh shai ha ka iit ba ha khmat ki trok ‘Transportation of Coal’ na ka bynta ban pynsuk ia kiba don ha check points.
La bthah shuh shuh ba ki trok kiba wan kit ia u dewiong kin iaid tang lyngba ka Byrnihat Check Point.
La hukum ia ki driver bad karkhana ban bud ryntih ia ki kyndon jong ka Health and Family Welfare Department kaba kynthup ia ka social distancing, tap khmut nalor kiwei kiwei.
Ki driver kim dei ban sangeh ha shiteng lynti bad la bthah ia ki ban pynbiang lypa ia ki jingbam.
Nongpoh:Hynnin ka sngi u Bah Mayral Born Syiem, MLA ka Nongpoh, u la phah dorkhas sha u Myntri Rangbah ka jylla, u Conrad K.
Sangma, kaba long ruh kum ka jingai jingmut sha ka sorkar jylla, ba ia mynta hi ym pat long ban plie ia ki jaka pule, ki Iew ne ia kino kino ki jingialum paidbah, khnang ban iada na ka jingsaphriang jong u khniang jingpang Corona Virus ne u COVID-19.
Lyngba katei ka Dorkhas kaba u MLA ka Nongpoh, u la phah sha u Myntri Rangbah, la pynpaw ba na ka liang jong u hi kum u Nongmihkhmat paidbah, u sngewdei ba ia kaba mynta hi ym pat long ban plie ia baroh ki jaka pule hapoh ka jylla, namar kumba ka long mynta hi kam pat da long shngain na bynta ki khynnah skul bad kmie ki kpa, lada plie ia ki skul, ha kaba u la pynpaw ruh ba la kumno kumno yn plie tad ha shiteng u Bnai Jylliew, kata ruh hap da bishar shwa ia ka jinglong jingman jong u COVID-19.
Ha katei ka Dorkhas, u MLA ka Nongpoh, u la pynpaw ruh ba shwa ban plie ia ki skul ne ki jaka pule, la dei ban pynbiang shwa ia ki jingdonkam kiba long kum ki jingda durkhmat, ki sabon saitkti bad ruh la dei ban pynbiang wat ia ka Social distancing, ha baroh ki jaka pule, khnang ba kan iada na ka jingsaphriang u COVID-19.
Nongpoh: Ka Kong RM Kurbah, Deputy Commissioner ka Ri Bhoi, ka la ong ba naduh ba ka sorkar jylla ka la pynmih ia ka hukum ban leit shaw noh ia baroh ki samla pule na ka jylla, kiba la sahkut ha kiwei pat ki jylla kiba don ha Northeast, na ka liang ki Bor District ka Ri Bhoi, ki la shimkhia bad ban thaw ia ki lad ki lynti kiba ai ia ki lad jingiada ia kito samla kiba dei napoh ka District.
Haba kren sha ki lad pathaikhubor, ka Kong RM Kurbah, ka la ong ba ka nongrim hi kaba la pynlong ia ki Bor Distrik ka Ri Bhoi, ba kin shimkhia bad thaw ruh ia ki lad ki lynti ban ai jingiada, ka dei namar ba tang ha Ri Bhoi, ki don kumba 161 ngut ki samla na Ri Bhoi, kiba la dep ban rejister ialade bad kiba dang sahkut sha kiwei pat ki jylla.
Ym tang katta, ka la ong ruh, ba ka Ri Bhoi, ka dei hi ban shimkhia namar ka dei ka jaka kaba long kum ka jaka rung shapoh ka jylla, namarkata ka donkam eh ban thaw ia ki lad jingiada kiba kyrpang, ym tang na bynta jong kito ki samla na Ri Bhoi, hynrei wat ia kito ki samla kiba sah ha kiwei pat ki thain, namar lada jia ba mih kaei kaei ha ka jaka Screning kaba don ha CTI 12Mer, ka jingkitkhlieh kaba hakhmat eh kan dei ia ka Ri Bhoi.
Shuh shuh, ka Kong RM Kurbah, ka la iathuh ruh ba ki Bor Distrik ka Ri Bhoi, ki la dep ruh ban thaw da kawei ka Committee, kaba la tip kum kaCommunity COVID-19 Management Committee (CCMC), kaba dei ka Committee kaba yn sa iatreilang ki briew sorkar bad ki nongiama shnong bad lyngba katei ka Committee yn sa pyntreikam pat ia ka Containment Plan, na ka bynta ban peitngor ia kito ki samla kiba wan na shabar, ban pynbiang ia ki jingdonkam jong ki bad khamtam eh lada jia ba ki mih ki dak ki shin kiba kham pher.
Namarkata, na ka liang ka DC Ri Bhoi, ka la kyntu ia ki nongialam shnong bad ruh ia ki paidbah hapoh ka Distrik ba kim dei ban niewbein lane ban peit poh ia kito ki samla kiba dang shu wan kiwei ki jaka, ha kajuh ruh ka por ka la kyntu ia kito ki samla kiba sa wanphai na kiwei ki jylla, ba ki dei ban bud beit bud ryntih ia ki jingbthah ka sorkar, khnang ba ka jingthmu ka sorkar ban iada na u COVID-19 kan long kaba jop.
Ka thain shatei lam mihngi, kam shym hap satia, wat tang kawei ruh, ha ka thup, kaba la tip kum ka Red Zone lane kane ka thain ka long “Zero Red Zone" bad katei ka dei ka thup, kaba la pynkhreh da ka sorkar India.
Hynrei kane ka thain, ka don tang ia ka orange zone.
Ka Assam, ka don lai tylli ki orange zone, ka Tripura, ka don ar tylli, ka Meghalaya, ka don kawei, katba ka Manipur, Nagaland, Arunachal bad Sikkim kim don eiei satia.
Ha Meghalaya, ka dei tang ka East Khasi Hills, kaba hap ha ka Orange Zone, katba kiwei pat ki District ki don ha ka Green Zone.
Ki jaka kiba hap ha ki Orange Zone, la iathuh ba ki taksi bad uwei u nongniah lem bad arngut ki nongleit jingleit, ki lah ban iaid.
Lada iaid na kawei ka distrik sha kawei pat ruh, yn shah ha ka jingdon jong kitei ki nongshong haneng bad ia ki mar ki mata, yn shah ban kit ha kylleng ki jaka.
Ha ki Green Zone, ki bus ki lah ban iaid tangba, ki dei ban kit briew mar shiteng, ki dukan kyiad, ki lah ban plie, lada kim don ha ki jaka iew paidbah  (shopping complex) bad ki jaka ba don kiba lah mana da ka sorkar.
La khang ia ki briew kiba 65 snem shaneng, ia ki thei ar met ba kin iaid bad nangta ia ki khynnah kiba hapoh 10 snem ba kin leit jingleit.
La shah ruh ia ki dukan dawai ba kin plie, tangba ka donkam ka jing ia shong jngai iwei ia iwei pat.
Ka jingiap na ka jingpang coronavirus ha United States, ka la kiew da  1,883 ha ki 24 kynta ba ladep, ong ka  Johns Hopkins University bad baroh kiba iap mynta ki la poi sha ka  65,000 ngut ha katei ka Ri.
Ka University jong ka Baltimore, ka iathuh ba ki don mynta 1.
1 million ngut, kiba ioh ia katei ka jingpang coronavirus ha United States bad sa 64,789ngut kiba iap haduh hynnin ka sngi.
Ka jingiap briew ha United States, ka dei kaba bun tam haduh hynnin ka sngi.
Ha ka pyrthei baroh kawei, kiba ioh ia katei ka jingpang, ki don 3,400,278ngut bad kiba iap, ki don 239,570.
Ki Ri, kiba ka jur palat ia katei ka jingpang,  ki long ka US (1,131,030 ) Spain (242,988), Italy (207,428), UK (177,454), France (167,346) bad ka Germany (164,077).
Kiei kiei kiba dei jong kane ka pyrthei kin ym neh junom.
Haka mariang, ki lum ki wah, ki dieng ki siej ki khlaw ki btap ki kylla bad kim neh kumba u Blei u la buh ia ki.
Ki don ka jingkut bad jingkylla.
Ha u briew lei u bymneh, u wan tang shipor u leit noh nakane ka pyrthei, bad ka long I kumba u briew u shu wan kai ha kane ka pyrthei.
U briew ba la kha naka briew u long uba khyndiat ki sngi, u wan mih kum u syntiew te la ot noh ia u u phet noh,kum ka syrngiew bad umneh.
Job 14:1-2.
Kiei kiei ki wan bad ki kylla noh kat kum ka jingkylla jong ka por.
Kiei kiei ki wan bad ki kylla noh kat kum ka jingkylla jong ka por.
Kiei kiei baroh ki long tang ki jingthala.
Ka jingitynnad ka long ka jingshukor, bad ka jingbhabriew kalong kaba thala (charm is deceptive and beauty is fleeting).
Proverb 31:30.
Kiei kiei ki long ki bymneh.
Ka jingstad kawan bad ka kylla namar ka long ka jingstad ba kynja bynriew.
Nakata kadaw haba bun ka jingstad don bun ki jingsngewsih.
Eklesiastis 1:18.
Hangne ruh ngi iohi ki jingkylla naka jingkmen sha ki jingsngewsih.
Kumta kiei kiei kiba dei ki jong u briew kim neh junom.
Dei halor kane ka jingbymneh bad jingkylla kiba hakane ka pyrthei, u Blei u kren da kaba ong- “wat ai ba u riewstad un sarong hala ka jingstad, lymne uba khraw un sarong hala ka bor, u ba riew spah un sarong haka spah jong u.
Jeremaiah 9: 23-24.
Namar ba kine kiei kiei kin duh noh kin wai noh na u briew hakane ka pyrthei.
Lada u long u bastad, ka jingstad jong kan kut noh; lada u long u ba riewspah, ka spah kan jot noh, lada u long uba khrawbor, ka bor jong u kan duh noh.
Hynrei ai nguh ia u Blei Trai kynrad ba kita kiei kiei kiba dei jong u Blei kin iai neh junom.
Bad iakata ka jingshisha ka ktien u Blei ka ong “ka bneng bad ka khyndew kin duh noh satia".
Mathaios 24:35.
Ktien jong nga kin ymleit noh, kamduh noh" hynrei kan pyndep ia kata kaba Nga sngewbha kanroi ruh ha kaba Nga la phah ia ka.
Isaiah 55:11.
Hapdeng kiei kiei ki jingbymneh bad jingkylla ha ka pyrthei, hynrei ngi iohi ba ka ktien u Blei ka long kaba iaineh bad la nang iai pyndep hangne ha pyrthei bad bun kiei kiei la pyndep bad nangiai pyndep bad lajan ban pyndep lut artad.
Kaei kaba u Blei u kren kaneh junom.
Ka ktien u Blei kam sepei kam wan thylli sha u hynrei ka pyndep bad karoi ruh.
Lehse ngi lah ban iohi shibun kiei kiei dala ki khmat ia kine ki jingpyndep bad kiba ngin sa iohi ruh kiba wat ki riewstad saian ki shem baka Bible kalong shisha ka kot kaba U Blei u la kren lyngba da ka bad ki kam phylla jong U.
Don shibun kiei kiei ba lathoh haka ktien u Blei kiba la dep jia kiba dang iai jia ki ban sajia.
Katto katne naki; ka ktien U Blei ka kren shaphang ka Sodom bad Gomorrah.
Ha Sodom bad Gomorrah la thang da ka ding bad u kyndok da u Blei.
ki jingshisha (proofs) la shem da ki stad saian (scientist) jong ka Israel hi.
Kaba tep ia u Jisu hapoh ka krem, la lap da ki scientist ba kalong kaba shisha.
Ka snam u Jisu ha kalbari la pynshisha ba ka long kaba phylla.
Ka jingwanphai pat ki Jiw sha Israel ba u Blei un pyllong ia ki kumka atiar thma jong u, la thoh ha u Jeremaiah 51:20-23 thik kalong kumta haba ngi iohi da la ki khmat ba u Blei u la ai pat ia ka Israel ha ki Jiw ha u 1948 haduh mynta ba ka Israel ka long ka Supreme power ha pyrthei na ka bynta ka thma ka ban sa wan haka pyrthei.
Shibun kiei kiei ia kiba ka ktien u Blei ka kren Ki neh bymjukut bad la pyndep nangiai pyndep haduh ki por bakut, namar kane ka pateng bynriew kan ymleit noh satia,tad ynda la pyndep noh ia kine kiei kiei baroh.
Mathaios 24:34.
Ka ktien u Blei ka long kaba iai neh.
Daka lathaw ia ka bneng bad ka khyndew.
Da ka ktien u Blei yn wallam ia ka hok bymjukut, da ka yn pynwan iaka hima ki bneng ha pyrthei ia kaba ki bangeit ki duwai haduh mynta- “Wan ka Hima jongme, long ka mon jongme haka khyndew kumba ha bneng" Mathaios 6:10 / psalm 33:6.
U Blei u long uba shisha umlah ban lamler u Blei umdei u Briew ba un lam ler.
