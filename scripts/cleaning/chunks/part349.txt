D.
Sangma khlieh duh ka West Khasi Hills District.
Katei ka club jong ki samla na ka shnong Mawrusyiar, ka la ïoh ban pdiang ruh sa kawei pat ka khusnam kaba la tip kum ka State State Level Outstanding Youth Club Award bad ïa katei ka khusnam la sam da u bah P.
B War Nongbri, Assistant Director Sport and Youth Affair, Government of Meghalaya ha kajuh ka por kum u shong knor jong ka State Level Selection Committee.
Kitei ki ar tylli ki khusnam ki kynthup ïa ki Syrnod bad ka song pisa kaba la kot sha ki 1 lak tyngka lada kheiñ kyllum lang.
La ong ruh ba ïa ki kam kaba kitei ki samla ki la leh, la phah sha ki bor kiba halor kiba dei khmih ïa ka National level selection ban ïakhun sa ïa ka National Level.
Kumban shu pynkynmaw ba ki kam kaba kitei ki samla ki la ïashimbynta ki kynthup ïa ka Covid 19 Emergency Relief Fund and Food Distribution ha ka por jong ka jingwan lyngshop ka khlam Corona, ka District Youth Convention, ka Fit India Freedom Run, ka Training on Youth Wellness and Positive Life Style and Fit India bad kiwei kiwei pat ki kam.
Haba ïadei bad kane ka phang na ka liang jong u bah D.
Rapsang Deputy Director Incharge District Youth Officer Nehru Yuva Kendra Sangathan Nongstoiñ u la ong, “Ngi pynpaw ïa ka jingsngewkmen ba ki khun shnong jong ka Mawrusyiar, ki la kynjoh sha kane ka thong ban ïoh pdiang ïa kane ka khusnam.
Kane ka la long kawei na ki nuksa kaba bha na ka bynta kiwei pat ki khun samla jong ka thaiñ, ba kin bud ïa kaei kaba ma ki ki la leh.
Kumta ngi pynshlur bad ngi ïawer ruh ïa kiwei pat ki club ba kin mih shakhmat ban wan ban ïashimbynta lang ha kum kane ka rynsan", ong utei u ophisar.
Mawkyrwat, Lber 29: Ha ka sngi saitjaiñ jong ka taïew ka 26 tarik u Lber, 2022, u bah Medalsing Lyngdoh u la plie paidbah ïa u mawkyrteng bad ïa ka madan ïalehkai kynjatbol ha ka shnong Mawbrei-Nongdom ka shnong ba marsyndah bad ka shnong Shngimawlieñ kaba hap hapoh South West Khasi Hills District, Mawkyrwat.
Lah ban kdew ba ïa kane ka madan la ïarap ban pyntrei da u Medalsing Lyngdoh dang ha kine ki khyndiat bnai bad ha kane ka 26 tarik la ïoh pat ban plie paidbah noh ïa ka, khnang ba ki samla, ki hep khynnah kiba don ka sap bad kiba kwah ban ïalehkai kynjatbol ne kilanmet kin ïoh ban pyndonkam ïa ka ha ka rukom kaba dei.
Haba kren kum u kongsan ha kane ka sngi, u la pynkynmaw ba hadien ka jingkyrpad na ka Shnong Mawbrei-Nongdom ha kaba ha kine ki snem ba la dep na ka liang jong u, u la ïoh lad ban ïa kynduh bad ïoh ïa shimbynta ban ai sngewbha da ki jaiñkup thiah ha kane ka shnong, kumta na ka liang ka shnong hadien kata ki la buh ka jingkyrpad ban ïa noh synñiang na u ban shna ïa ka madan ïalehkai jong ka shnong.
Kumta na ka liang jong u u khlem buh ka jingartatien hynrei u la sngap bad kohnguh ïa kane ka jingkyrpad jong ka shnong bad dei ha kine ki khyndiat sngi lyngba da ka jingïarap jong u kum ka shnong ka la ïoh ban phah trei ïa kane ka madan ïalehkai ha kaba ha kane ka sngi 26 tarik u Lber, 2022 da lade hi u la ïoh ruh ban plie ïa u mawkyrteng jong kane ka madan ïalehkai.
Shuh shuh u la ong ruh ba lyngba kane ka jingïarap ban pynshna ïa kane ka madan ïalehkai kan sa long ka jingkyrkhu kaba khraw ïa ka shnong ka thaw ha kaba ki lah ban pyndonkam ym tang ban ïalehkai kynjatbal hynrei ïa kiwei kiwei de ki jait jingïalehkai bad kumjuh ruh na ka bynta shibun ki jingdonkam jong ka shnong bad kumjuh ruh na ka bynta ban pyndonkam ha ki kam paidbah kum ki jingïaseng bad kiwei kiwei de.
Na ka liang jong ka shnong bad ka Seng Samla Shnong ki pynpaw ka jingsngewkmen bad ka jingsngewnguh halor kane ka jingkloi ka jong u ban pyntrei ïa kane ka madan, kaba la bun bun snem ki la ju pyrshang ban thaw lad ban pyntrei ïa kane ka madan hynrei kam shem long kaba sei soh satia.
Hynrei dei ha kane ka kynti kaba mynta ki samla shnong ki la ïoh ïa kaba ki thrang baroh shi katta lyngba kane ka jingïarap jong u bah Medalsing Lyngdoh, kumta ki samla jong kane ka dong ka thaiñ ki kyrmen ba kin sa lah ban sei madan ïa ki samla kiba tbit ha ka kam ïa lehkai kynjatbol.
Jowai, Lber 28: Ka jingïalehkai phutbol mynta ka sngi ba la pynïaid da ka West Jaiñtia District Sports Association (WJDSA) kaba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynlong ha madan Kiang Nangbha Stadium Jowai.
Na ka liang ka kynhun jong ka Newhills bad ka Pamanik kila long kum ki nong jop, katba ka kynhun jong ka Mynso Blazon bad ka Mookaswan Dongneiñ kila ïakhait ha ka jingïalehkai da 0-0 kol.
Haba phai sha ka jingïakhun hapdeng ka Newhills pyrshah ia ka Catholic Youth Mihmyntdu, na la liang ka kynhun jong ka Newhills kala lah ban pynliem ïa ka Catholic Youth da 2-0 kol, Ïa kitei ki kol na ka Newhills la thep da u Iakiru Dkhar ha ka minit ba 10 bad u Aiborlang Sumer ula thep ha ka minit ba 75.
Ka jingïakhun kaba la long hapdeng ka Mulang Ialong pyrshah ïa ka Pamanik ha ka por 3 baje nohphai sngi ka Pamanik ka la jop da 4-1 kol, ïa kitei ki kol na ka Pamanik la thep da u Benedict Langstang ha ka minit ba 10, u Dawan Pakma ha ka minit ba 23 bad u Dame Talang ar kol ha ka minit ba 36 bad 70.
Katba na ka liang ka Mulang Ialong la theh ïa ka shi kol lyngba u Waibha Shylla ha ka minit ba 64.
Ka jingïakhun lashai ka sngi 30 tarik kan long hapdeng ka Ksehsylle Ialong pyrshah ïa ka Khliehmyntdu Neinchnong ha ka por 11 baje mynstep, ka Lumchyrmang Mihmyntdu pyrshah ïa ka Saiñdur Mihmyntdu ha ka por 1 baje nohphai sngi bad ka Moodymmai pyrshah ïa ka Iong I dahi FC haka por 3 baje janmiet.
Shillong: Ka Small Industries Development Bank of India (SIDBI), kaba long ka shnat treikam ban ai jingkyrshan pisa na ka bynta ki kam bad ki karkhana kiba rit bha, kiba kham heh bad kiba shu pdeng, ka la rung sha ka jingiasoi ia ka soskular ia sngewthuh jingmut ne Memorandum of Understanding (MoU) bad ka Meghalaya Infrastructure Development and Finance Corporation Ltd.
[MiDFC], ka sorkar Meghalaya ban kyntiew ia ki kam bad karkhana kiba hap hapoh ka MSME ha ka jyllaIa kane ka soskular la iasoi ha ka jingiadonlang jong u Dr.
Vijay Kumar D, IAS, Commissioner & Secretary, Finance Department, ka sorkar Meghalaya bad kiwei kiwei ki heh sorkar.
Ha kane ka soskular, ka SIDBI bad ka sorkar Meghalaya kin iatreilang ban iarap ban kyntiew ia ki kam bad karkhana barit, bad khamrit bad bapdeng ne ki MSME ha ka jylla.
Ha kane ka sngi, u V.
Satya Venkata Rao, DMD, SIDBI u ong ba ka SIDBI ka treikam bha ha ka liang kaba iadei bad ka jingwanrah ia ki kam pynroi na ka bynta ka bha ka miat bad ka jingmyntoi jong kito kiba shna ia ki tiar kti bad ki kam kumjuh ruh ia ki karkhana MSME jong ka jylla khnang ban kyntiew ia ki, ban kyntiew ia ki lad ai kam ai jam bad kyntiew ruh ia ka buit treikam jong ki briew.
U Rao u la pynpaw ba ka SIDBI ka ai jingkyrshan ban buh ia ki Swavalam ban Alternate Livelihood Unit na ka bynta ka EAST (SALUTE) bad yn phaikhmat khamtam ia kito ki khynnah kiba la iehnoh shiteng ia ka jingpule, kiba don sap hynrei ki bym shym pat la ioh ka, kibym pat don kam hynrei ki donkam ia ki jingpyntbit, kiba hap ban mih noh namar ka covid, kito ki bym ioh lad ki bym ioh ka hok jong ki bad kiwei kiwei.
Jowai, Lber 29: Ki Nongrep kiba ha kajuh ka por ruh ki dei ki nongkunai symbai ha ki jaka pynlang symbai ha ki jaka pynlang symbai hala ki shnong (Community Seed Bank), kila wan ban ïa kynduh ba ban kylliang symbai paramaki bad ïa kane ka prokram jingïakylliang la pynlong haka shnong Mulum kaba hap hapoh ka Laskein Block jong ka West Jaintia Hills District.
Ki nongkunai symbai na ki shiphew tylli ki shnong na East Khasi Hills, Ri Bhoi District, West Jaiñtia Hills District kila ïashim bynta shitrhem ha kane ka jingïakynduh lang ban ïakylliang symbai.
Kine ki nongrep ki dei kiba wan na ki shnong kiba la treikam da ka North East Slow Food and Agrobiodiversity Society, Shillong ha ryngkat ka jingkyrshan jong ka Social Service Committee, Shillong bad ka Society for Urban and Rural Empowerment (SURE) Jowai lyngba ka projek kaba la ai kyrteng ka ‘Empowering Indigenous People through Agroecology Learning Circle for resilient, integrated and innovative natural resource management’ ïa kaba la kyrshan pisa da ka World Bank lyngba ka Meghalaya Basin Management Agency (MBMAS).
Ka bynta kaba kongsan ha kane ka sngi ka dei ka jingïathuhkhana shaphang ki symbai kiba ki nongrep ki pynlang ha ki jaka kunai symbai kiba ki don hala ki jong ki shnong.
Haka jingïalang ki dkhot jong kine ki kynhun pynlang symbai kila ïasam ruh ïa ki khana shaphang ka jingpynlang symbai jong ki bad kumjuh ruh shaphang ki jingthung ba kongsan ha ka thain jong ki.
Ka kong Kitboklang Suchiang kala ïathuh shaphang ka Community Seed Bank jong ki haka shnong Mulum kaba la sdang naduh ka snem 2019.
Ka kong Ambiuos Umsor naka shnong Khapmaw kaba hap hapoh ka Mawkynrem block jong ka East Khasi Hills kala ïathuh shaphang ka CSB kaba ki dang seng da ha u snem 2021.
Ka kong Bibiana Rani naka shnong Nongtraw, East Khasi hills kala ïathuh shaphang ka CSB jong ki kaba la don haduh 200 jait ki symbai.
Na Garoh Hills la ïoh ïa ka jingkren na u Willy B Marak uba na shnong Darichekre bad ka Thunila CH Marak kaba na ka shnong Daribukre baroh ar ki shnong kiba na West Garo hills.
Kiwei pat kiba la ai jingkren ha kane ka sngi ki dei u bah Nestar Kharmawphlang na Lait Sohpliah EKH, ka Komida Rynjoh na Rableng, ka konng Sita Merry Nongrum na Umsawar baroh ar na EKH, ka kong Daphi Merry Lyngdoh na Pahamshken Ri Bhoi Distrik bad u ma Kynsaiborlang Shadap naka shnong Madanrtiang na Ri Bhoi Distrik.
Kham hashwa jong kane ka pynlong ïa ka jingïalang ha kaba la ïoh ïa ka jingkren na u Dr.
H.
H.
Mohrmen Secretary SURE, bah Pius Rani Executive Director NESFAS, Arwanki Mawlong Assistant Manager Knowledge Management MBMA bad ma Diki Suchiang Secretary Dorbar Chnong Mulum bad ka kong Hamsniawpher Suchiang President CSB, Mulum bad ïa ka jingïalang la pynïaid da ka kong Rimaia Suchiang ka dkhot jong ka CSB, Mulum.
Ha kane ka sngi ym tang ba ki nongrep ki ïakylliang symbai hynrei ki ïa die ïa thied ruh ïa ki symbai kiba kim don bad baroh ki symbai ki dei ki symbai tynrai kiba ki ïoh pateng nala ki kmie ki kpa jong ki.
Shillong, Lber, 29: Ka Dorbar Shnong Lumshyiap Upper Golflink, Shillong ka la ïoh ïa u Bah A.
P.
Khongphai kum u Rangbah Shnong bathymmai ha ka dorbar paidbah kaba la long hynnin ka lah sngi u Blei na ka bynta ka samoi treikam kaba lai snem.
Ïa kane ka jingjied rangbah shnong ba thymmai la sakhi lang da ki nongïalam shnong jong ka shnong Lumshyiap Upper Golflink lem bad ki paidbah nongshong shnong shynrang bad kynthei kiba la kynjoh 18 snem ka rta.
Kiwei pat ki nongkitkam shnong bathymmai ki long u Deputy Rangbah Shnong Bah Andrew Sohkhlet, Secretary Bah K.
P.
Phawa, Assistant Secretary Bah C.
R.
Kharraji bad Treasurer Bah S.
B.
Marthong.
Nongpoh, Lber 29: Tang hadien ba ka Seng HNLC ka la jied bad tyrwa ïa u Bah Sadon K.
Blah, uba dei u President ka Hynnewtrep National Youth Front (HNYF)ban long kum u ksiang ka HNLC ban wan sha ka miej jong ka jingïakren ïasuk bad ka sorkar Meghalaya bad ruh sorkar India, ka HNYF Sengkmie mynta ka sngi ka la ai ka jingkyrshan kaba pura ïa u President jongki, u Bah Sadon K.
Blah ba un shim ïa kane ka bynta ban long kum u ksiang ka HNLC ban wan ïa kren ïasuk bad ka sorkar Meghalaya.
Na ka liang ka seng HNYF Sengkmie ka la pynpaw ruh ka jingsngewkmen ba ka HNLC ka la jied ïa u President ba rangbah ka seng ban long u ksiang ban wan sha kata ka lynti jong ka jingïakren ïasuk bad ka seng ka la pynpaw ruh ba ka kwah ïa ka jingsuk bad ym da ka lynti jong ka jingpyntriem kaba ktah ïa ka shongsuk shongsain ki paidbah hapoh ka jylla.
Haba ïa kren mynta ka sngi bad ki Nongthoh Khubor ha Nongpoh, u Vice President ka HNYF Sengkmie bad uba dei ruh u President ka HNYF, Northern Region, u Bah Marcus Marten, u la ong ba kum ka seng ka angnud ban pynpaw sha ki paidbah ka jylla ba ka kloi ban pdiang ba u President ka seng un long u ksiang ka HNLC na ka bynta ban ïa kren ïasuk bad ka sorkar Meghalaya, namar kum ka seng kaba shakri na ka bynta ka bha ka miat bad ka roi ka par jong ka jylla ka angndu ban ïa poi noh sha ka lynti jong ka jingïakren ïasuk hapdeng ka sorkar Meghalaya, sorkar India bad ka HNLC kiba la kloi ban wan sha ka mie jong ka jingïakren bad ym shuh ban dang lah ïa ki kam pyntriem kiba ktah ïa ka shongsuk shongsain ki paidbah.
“Ka Seng ka sngew-kmen ruh ban tip ba ka seng HNLC ka la kwah ban wan ïa kren sha ka lynti kaba bha bad ban ïasuk hapdeng ka sorkar bad ka seng bad kum ka seng ka da sngewkmen ruh ba la jied ïa u President ban long uta u ksiang ba kane ka long ka lynti ban wan rah ïa ka jingsuk hapoh ka jylla" ong u Bah Marcus Marten, bad bynrap ruh ka seng HNYF ka dei ka seng kaba ieng ban shakri ïa ki paidbah bad dei namar kane ka daw ruh ka ai ka jingkyrshan ïa u President ba un long uta u ksiang ka seng HNLC na ka bynta ban wan rah sha kata ka miej jong ka jingïakren ïasuk hapdeng ka HNLC bad ka sorkar Meghalaya" u la bynrap.
Ha kajuh ka por ruh u la kyrpad ïa ki paidbah ka jylla ba kim dei ban sngewthuh bakla ba ka seng HNYC ka kyrshan ïa u President ka seng ban long u ksiang ka HNLC, namar ka thong bad ka jingangnud hi ka long ban poi sha ka jingïakren ïasuk bad ruh ba ki dkhot bad ki nongïalam ka HNLC sa shisien kin wan phai sha ka imlang ka sahlang bad ban long ruh kita ki nongkyntiew ïa ka bha ka miat bad ka roi ka par jong ka imlang ka sahlang ha kaba kum ka seng hi ka kwah ïa ka jingsuk ha ka jylal bad ym kata ka jingïaumsnam.
Shuh shuh, u la bynrap ruh da kaba ong ba ka seng ka dawa ruh na ka sorkar Meghalaya ba kam dei ban shim sting ïa kane ka jingïakren ïasuk ba ka HNLC ka la kloi ban wan sha ka jingïakren ïasuk, namar kane ka jingangnud ban wan ïa kren ïasuk kam dei shuh ka sien kaba nyngkong bad lada ka sorkar Meghalaya ka dang khein sting halor kane ka jingtyrwa ka seng HNLC kam dei shuh ka jingbakla ka seng HNLC bad dei ka jingbakla ka sorkar jylla kaba ym lah ban pdiang ïa kane ka jingtyrwa ka seng ban iehnoh noh ïa ki kam pyntriem bad ban wan sha ka imlang ka sahlang ban wan rah jingsuk bad ka jingbha ha baroh ki liang, u la bynrap.
Na ka liang ka HNYF, Northern Region, lyngba u Assistant Secretary, u Bah Donroy Kshiar, u la ong ba ka seng HNYF na Ri Bhoi ruh ka ai ka jingkyrshan ïa u President ban long u ksiang ka HNLC ban poi sha ka miej jong ka jingïakren ïasuk bad kum ka seng ruh kan don ryngkat bad u Bah Sadon K.
Blah ban long uta u ksiang b akum ka seng ruh ka kyrshan na ka bynta ban wan rah ïa ka shongsuk shonsain bad ka bha ka miat jong ki paidbah hapoh ka jylla Meghalaya.
Jowai, Lber 29: U Superintendent of Police ka West Jaiñtia Hills u B.
D.
Marak, (MPS) ula pyntip paidbah ba ki pulit dang ha kane ka 26 tarik u Lber, 2022 ha ka por 6 shiteng janmiet kila ïoh tam ïa kawei ka met ïap jong uwei u briew bym lah ban ithuh kaba la thiah lyntar harud surok NH-6 hajan ka shnong Ialong bad la suba jur ba utei u briew u lah ban shah lymbub ha ka kali.
Ïa katei ka met ïap ki pulit kila leit buh ha ka jaka buh metiap jong ka Jowai Civil Hospital (Morgue Room), la pyntip haduh mynta ym pat shem la don kiba wan kam ïa katei ka met ïap.
Halor kane ka jingjia ki pulit kila dep ban register kes ha Jowai PS Case No.
32(03)2022 U/S 279/304(A) IPC ban ïoh leh ïa kaba donkam.
Utei u briew ba ïap u don ka jingjrong kaba 5.
2 phut, u shñiuh ba ïong, ka durkhmat ba pyllun, uba phong ïa ka patlun rong ïong bad ka Jacket ba ïong, u don ruh ka dak ing ding ha ki bynta ka shadem.
La pyntip kino kino kiba don jingtip shaphang jong utei u briew ki lah ban ai jingtip da kaba shu phone ha kine ki no Jowai PCR: +919774065467/ 03652-220050, kumjuh ha u I/O ba dei peit ia katei ka kes: +917085965271.
Khliehriat Lber 29 : U Deputy commissioner ka East Jaiñtia Hills District, u Abhilash Banarwal, IAS mynta ka sngi u la pyllait paidbah ïa u injek CORBEVAX ha East Jaiñtia Hills District, uba dei na ka bynta ki khynnah kiba 12 snem kyrta haduh 14 snem kyrta ban iada na ka khlam covid-19.
Ha kane ka sngi ki la don haduh 41 ngut ki khynnah kiba ha ka kyrta kaba 12 snem haduh 14 snem kyrta kiba la shim ïa u injek CORBEVAX, ha ka dose ba nyngkong u ban ïada na ka khlam covid-19.
Haba kren haka jingialang u Abilash Banarwal, u la kyntu ïa baroh ki khynnah ba ki dei ban ïa phylliew jingmut bad ki nonghikai kumjuh ruh bad ki kmie ki kpa lada ki don kano kano ka jingsngew artatien, kumjuh ruh u kyntu ïa ki nonghikai ba ki dei ban iakren ïa phylliew jingmut bha bad ki kmie ki kpa bad pynsngewthuh ba kane ka injek covid-19 , CORBEVAX ka long kaba donkam bha na ka bynta ki khynnah.
U District Medical and Health Officer East Jaiñtia Hills District, u Dr D.
Shylla, u punshlur ba dei ban shim ïa kane ka lad ban iada ïa ki khynnah na ka khlam covid 19 da kaba ai ïa une u injek CORBEVAXKiba la ai jingkren ki kynthup ruh ka Nurse, ka kong O.
Lywait, kaba la batai shai bha ha kaba iadei bad une u injek CORBEVAX Covaxin u ban iada ïa ki khynnah kiba 12-14 snem na ka khlam covid-19Kumjuh ruh ki la don 26 ngut kiba la ha ka kyrta kaba 15 haduh 19 snem kyrta bad 6 ngut kiba ha ka kyrta kaba 18 snem shalor kiba la shim ïa ka injek Covidshield ban ïada na ka khlam covid-19.
Kumjuh ruh la ioh jingkren na u Director, Little Star Secondary School Lasrymbai, u bah P.
Phawa bad kiwei kiwei.
Ïa ka prokram la pynlong ha Little star Secondary school Ladrymbai ha kaba la ïa wan ban ïa shim bynta lang da ki nonghikai bad ki khynnah skul.
Moscow: Ki sakhi sabut bathymmai ki lap ba u President ka Russia u Vladimir Putin bad ki heh shipai ki la pyntyllun ïa ka jinghiar thma ïa ka ri Ukraine na ki krem rieh tngen.
U Nongmihkhmat jong ka Russia sha United Nations dang ha ka taiew ba ladep u la kam ba u Putin u donhok ban siat ïa ki bom niwkliar lada ka NATO ka pynwit halor ka jingleit kurup ka Russia ïa ka ri Ukraine.
Ka jingïaid lynti ki liengsuiñ ba la pyndonkam da ki heh Ophisar ka Kremlin ki la pynpaw ba u Putin u lah ban don ha ka krem rieh tngen hajan Surgut, ha Western Siberia.
U Defence Minister jong ka Russia u Sergei Shoigu uba la jah rngai da ki taiew, katba ka khubor hamsaïa ka kam ba u don hapdeng ka jingshitom, la ngeit ba u don ha ka krem rieh tngen hajan Ufa kaba don ha Urals, bad kaba jngai 725 mer na mihngi jong ka nongbah Moscow, katkum ka jingtohkit jong u Nongthoh khubor u Christo Grozev.
Ïa kane ka jingkam la kyrshan ruh da ka khun jong u, ka Ksenia Shoigu, 31 snem ka rta kaba la leit sha Ufa kaba la shondur lai sngi shwa ka 23 tarik mynta u bnai, katba ki khubor hamsaïa ki her stet ba u Defence Minister u la don mynta hapdeng ka jingpang klongsnam.
La kynnoh ba ka la shah khang ban pyndonkam ïa ka Instagram hadien ba ka la shondur bad i khun da kaba phong ïa ka rong jngum bad stem kaba thew ïa ka lama jong ka ri Ukraine.
Ka jingpynjur ïa ki shipai kiba pahara ha ki krem rieh tngen, lada pynthikna, la sngewthuh shai ba u Putin u la lah ban pynkhreh na ka bynta ban pyndonkam ïa ki tiar thma niwkliar.
Shillong, Lber 29 : Ka la mih ka jingkynnoh na u nongwad RTI Bah Disparsing Rani ba ka sorkar jylla haduh mynta kam pat siew satia ïa ka bai kali ba ki wai ha ka por ba wan Shillong u Myntri Kampohiing ka Ri, u Amit Shah mynta la shisnem tam.
Haba kren bad ki lad pathai khubor, u Bah Disparsing u la kynnoh ruh ba dei hadien ba u la wad da ka RTI ba ki sa tip ba na ka North Eastern Council ki la dep ban pyllait ïa ka pisa kaba 22lak tyngka kaba dei na ka bynta ka bai wai kali katba ka sorkar jylla pat kam pat siew haduh mynta.
Katkum ka jingïathuh jong u, ki la don haduh kumba 400 tylli ei ei ki kali kamai kiba ka NEC ka pyndonkam ïa kiba la shim wai da ka sorkar jylla ha katei ka por ba wan u Amit Shah sha Shillong ha u Kyllalyngkot 2021.
“Hynrei haduh mynta ka sorkar kam pat siew satia ïa ka bai wai sha ki trai kali.
Kumta haba ki trai kali ki pan ïa ka bai wai na ka tnad Transport ka jubab ba ki ïoh ka long ba ka NEC kam pat pyllait satia ïa ka pisa.
" la bynrap shuh shuh u Bah Disparsing.
Ha kajuh ka por, u Bah Disparsing u la ong ruh ba ka sorkar haduh mynta kam pat pyllait satia ïa ka pisa sha ki nong suplai tiar (vendor) naduh u nar haduh ka dewbilat na ka bynta ban pyntrei ïa ka skim 100 sngi ne MGNREGS mynta la kumba lai snem ei ei.
“Kine ki ong ba naduh u 2019 kim pat ïoh ïa ka pisa.
Balei ki pynslem ïa kane ka pisa," la buh jingkylli utei u nongwad RTI ïa ka sorkar.
Shillong, Lber 29 : Ka Shnong Mawpun, Umlyngka kadei kawei na ki dong kiba don ha Umlyngka kaba kynduh jingeh bha mynta la palat phew snem haba ïadei bad ka umbam umdih bad khamtam lei lei ha ka leit ka wan na ka daw ka jingbym biang ki lynti ki syngkien.
Na ka liang u Rangbah Dong, Bah T Buhroi haba pynpaw ïa katei ka jingeh ba ka shnong ka kynduh u la ong ba u sngew kumban jaw ummat haba u ïohi ïa ki khynnah skul bapli tang na ka jingsied ktieh ha por ba ki ïaid lynti ki la hap ban leit phai noh sha iing.
“Ha kine ki phew snem ngi la im ha ka jingkordit na ka jingsniew ka surok bad ka jingtyrkhong um bad kumta baroh ki jingphohsniew ki la long lehnohei lut.
Hynrei mynta ka step pat ngi ïohi ïa u soh ka jingkyrmen da ka jingbuh ïa u mawnongrim ban shna noh ïa ka surok kaba wan lyngba ka jingtrei shitom u MLA jongngi ryngkat ki Rangbah Shnong," ong u Rangbah Dong.
Katei ka jingkren jong u, kadei ha ka sngi ba u Myntri ka tnad C&RD Bah Hamlet Dohling ba dei ruh u MLA ka thaiñ u la leit ban plie ïa u mawnongrim na ka bynta ban shna noh ïa ka surok ba 2.
74 klur tyngka kaba jrong 1kilometer na Mawpun Umlyngka sha Tyllong Um kynthup ruh ïa ka surok ban poi sha jaka jong ka Balang Presbyterian Umlyngka.
Haba bynrap lang, u Bah Stephan Lyngdoh bad Bah Treki Lakiang kiba dei ki Rangbah Shnong jong ka Umlyngka ki la ong ba katei kan dei ka sngi kaban sah kynmaw junom ïa ka shnong Mawpun.
“Kane baroh kadei lyngba ka jingtrei shitom jong u MLA jongngi ryngkat ryngkat u Chief Engineer ka tnad PWD bad khamtam eh ïa ki trai jaka kiba la ai sngewbha ban shna ïa kane ka surok," ong u Bah Treki.
Haba bynrap lang, u Bah Stephan u la ong ba ki sngewkmen haduh katta katta ba ka thaiñ Umlyngka ka la ïoh shibun bha ki kam pynroi na une u MLA ba mynta khamtam eh haba ïadei bad ka projek umbam kaba 12 klur tyngka kaba la dep ban pynbna ha ka Dorbar Mangtyngka kaba dang shu dep shen.
“Ngam beiñ ïa ki nongmihkhmat barim hynrei une ba mynta u kham sngap bad kham stet ka jingtreikam bad ïa kane nga sakhi kum u nongshong shnong," u la ong ha katei ka jingïalang kaba long ha Mawpun kaba la donlang ruh naduh ki spah ngut ki nongshong shnong kynthup ïa ki nongïalam jongka Balang Presbyterian.
U Chief Engineer ka PWD, u GK Marak pat u la ong ba ka jingïoh jong ka Mawpun ïa katei ka surok ba 2.
74 klur tyngka kadei da ka jingtrei shitom u MLA jong ki.
Ha kajuh ka por u la pan ruh ka jingiatrei lang na ki nongialam shnong bad ki paidbah khnang ba ka jingpyntrei ia ka kam kan stet bad dep ha ka por kaba biang.
U Bah Hamlet haba kren kum u Kongsan pat u la ong ba naduh ba u jop kum u MLA u la shim ïa ka jingkitkhlieh ban trei da ka jingieid bad ka jingthrang ban shakri pura ïa ka constituency.
“Ban long MLA tang ka nam khlem ka jingkitkhlieh kam don jingmut," u la ong da kaba bynrap ba wat hapdeng ka khlam COVID u la ïakhun tyngeh ban pyntyllun bun ki kam.
Shuh shuh u ong ruh ba lada ym dei na jingpynthut ka khlam COVID kitei ki surok ki la dei ban dep lut.
“Kane ka surok dong Mawpun ruh nga la angnud la slem.
Sa tang katto katne sngi yn sdang noh ban pyntrei ïa ka kumta nga kyntu ïa ki nongïalam shnong ban ïatrei ryngkat ryngkat bad ka PWD bad ruh bad ki kontraktor ban ïoh pyndep ïa ka surok ha ka por kaba biang" u la bynrap biang.
Nalor ka projek umbam kaba 12 klur kaba ka thaiñ kan ïoh shen, u Bah Hamlet u la pynbna ruh ba u la mang haduh 1klur tyngka na ka Soil and Water Conservation ban pynbha ïa ki pynthor ha Mawpun.
Namar ba katei ka thaiñ kadei kaba tyrkhong um bha, kumta ha ka por ba u MLA u leit ban phah pyrshang tan ïa ka um kaba pynpoi ha katei ka shnong, da ki spah ngut ki nongshong shnong ki la leit ban synran lang ryngkat ka durkhmat ba phuh samrkhie.
Shwa kane, u Rangbah Dong u la kyntu ruh ïa ki nongshong shnong ba kin iai shah shipor katba ka tnad ka dang pynbit pynbiang ha shwa ba kan pynpoi noh ïa ka um hapoh ka shnong.
Tura, Lber 30 : Ki Seng Bhalang na ri lum Garo ba kynthup ïa ka A’chik Indigenous Justice Initiative (AIJIF) bad ka Dainadubi Circle Youth Organisation (DCUO) ki dawa ba ka sorkar ka dei ban pynsangeh noh mardor ïa ka jingkhaïi dewiong na South Garo Hills bad North Garo Hills sha Goalpara jong ka Assam da kaba ki trok ki ïaid lyngba ka Dainadubi, North Garo Hills.
Ha ka shithi kaba la phah sa u Deputy Commissioner u Ripseng Marak ha ka 27 tarik mynta u bnai kine ki seng ki pynpaw ba man la ka miet ym duna ïa ka 100 haduh 250 tylli ki trok kit dewiong beaiñ kiba ïaid na ri lum Garo sha Assam.
Wat la ki khyrdop ban talasi ki don hynrei namar ba ki nongniah trok ki la siew peit da ka pisa hapdeng ka 96,000 haduh 1,20,000 shitrok kumta ym don ba kem ne bat ïa ki.
La kynnoh ba kane ka pisa ka rung ruh sha ki pla jong kita ki briew kiba kam ba ki dei ki riewsaiñ pyrthei.
Ki la kynnoh ba kane ka long ka kam beaiñ namar ïa kane ka kam la pynïaid iew ruh da ki briew kiba don ka bor bad pisa.
“ Ka pisa ka la synshar bad ki nongsynshar ki la matlah namar la tap lup ïa ki da ka pisa.
Ki trok ki ïaid katba mon hynrei kane ka jingleh ka ktah ïa ka khajna jongka sorkar.
Wat ki riew sorkar ruh ki don kiba ïadon bynta lang ha kane ka kam beaiñ" kynnoh ki ar seng.
La kynnoh ba kine ki trok wei ba ki la mih na South Garo Hills ki mih beit da ka kynhun kim ju ïaid tang iwei ne ar trok bad ki ïaid beit sha Dudhnoi, Krishnai bad Goalpara District.
Kine ki trok ki leit pynhap beit ïa u dewiong sha ki jaka lum tup ha Dudhnoi bad Krishnai bad kitei ki jaka lum thup kim duna ïa ka 25 tylli bad kawei kawei ka jaka ka ngiam ban lum thup haduh 1,0000 ton u dewiong.
La pynpaw ba dang shen ka ïing bishar Supreme Court kaba kynthup ïa u Justice Al Sikri bad Abdul Nazeer ka la kyntait ban shah khaïi dewiong ha Meghalaya bad ka la bthah ruh ïa ka sorkar jylla ban khanglad ïa kane ka jingkhaïi dewiong beaiñ kaba la khang ruh da ka NGT naduh u 2014.
Kumta kine ki seng ki kyntu jur ïa u myntri rangbah ka jylla u Conrad K Sangma ban shim khia ïa kane ka kam bad bthah ïa ki bor synshar district ban pyrkhing bad kem ïa kine ki trok bad kurup ruh ïa u dewiong ba khaïi beaiñ kumba la sdang ban leh sha kiwei ki district.
Shillong, Lber 29 : Ka Committee ba tohkit halor ki kynrum kynram bad jingkynnoh bamsap ha ka Meghalaya Energy Corporation Limited (MeECL) hapoh ka jingïalam u Nongbishar ba la shongthait u Justict R.
N Mishra ka la aiti mynta ka sngi ha Delhi ïa ka kaiphod jingtohkit sha u Myntri Rangbah, u Conrad K Sangma.
Hadien ba ka Committee ka la shimti ban tohkit ka la tohkit naduh ki records jongka ophis, ka la tohkit na ki nongtrei jong ka MeECL jong ki tnad trei kam bapher bapher jongka kompani pynmih bording ka jylla.
Hadien kane ka la pynkhreh ïa ka kaiphod ryngkat ki jingai jingmut ïa ka sorkar kiei kiba ka dei ban leh hadien ba ka committee ka la pyndep ïa ka jingtohkit.
ïa kane ka Committee la thung naduh ka 29 tarik u Naitung 2021 bad la aiti ba kan tohkit halor ki jingbuh record hapoh ka MeECL, kumno ka jingïoh bad jingduh nong, kumno la pynïaid ïa ka MeECL bad kumjuh ruh halor ki rukom treikam ki lai tylli ki tnad jongka kata ka Meghalaya Power Generation Corporation Ltd (MePGCL) Meghalaya Power Transmission Corporation Ltd (MePTCL) bad ka Meghalaya Power Distribution Corporation Ltd (MePDCL).
Shillong, Lber 29 : U Nongïalam ka Hynniewtrep National Youth Front (HNYF) uba la thung da ka seng Hynniewtrep National Liberation Council (HNLC) ban long kum u Ksiang jongka u bah Sadon K Blah u la ïathuh ba shen un sa ïa kynduh noh ïa u Ksiang ka sorkar u bah Peter Dkhar IAS ba la shongthait khnang ban sdang noh ka jingkren ïasuk.
Haba pdiang sngewbha ïa kane ka jingjied bad jingshaniah jongka seng HNLC ïa u u bah Sadon u la ong “ Nga pdiang sngewbha ïa ka jingtyrwa ka seng HNLC ban thung ïa nga ban mih khmat na ka bynta ka seng ha kane ka jingkren ïasuk wat la ka long ka kam kaba khia bha ba la tynrong ha nga ruh.
Ka kam jong nga ka long ban wanrah ka jingsdang ka jingkren ïasuk hapdeng ka sorkar Pdeng, Sorkar jylla bad ka seng HNLC namar ka kam ka long ban pyntip sha ka sorkar lyngba u Ksiang jongka".
“Kumba ka sorkar pdeng bad ka sorkar jylla ki la pynpaw ïa ka jingkloi jongki ban kren ïasuk bad ka seng HNLC nga ngeit skhem ba kiei kiei baroh kin ïaid shakhmat da ka jingïasngewthuh jingmut lang tad haduh ba kut bad seisoh ka jingïakren".
ong ubah Sadon.
Haba la kylli kiei ki mat kiba ka seng HNLC ka kwah ban rah ha ka jingïakren lyngba jongu, u bah Sadon u la pynpaw ba kam long kaba bha ïa u ban ïathuh lypa ïa kiei kiei baroh namar ka jaka ka dei beit ha ka miej jingkren ïasuk.
U la ïathuh ba ki don bun ki mat hynrei ka seng ka la pynpaw ba kan bat ïa ka nongrim ba ka la khlei kata ban ïa kren khlem ka jingbuh kyndon bad kan long hapoh u pud u sam jongka Riti Synshar ka ri India.
Haba la kylli hato ki la don ne em ki riew sorkar kiba la ïakren bad u, ula ïathuh da ka jingthoh te ym pat don hynrei tang da ka phone la don hi ki jingïakren.
“ Na kata ka daw ngan sa ïa kynduh ia u Ksiang ka sorkar ha kine ki khyndiat sngi hakano kano ka por ba u pyllait por ban ïa kynduh ban sdang noh ka jingïakren".
U la ïathuh ba ka seng HNLC ruh ka la ïamir jingmut bha bad u la katto katne por halor kane ka kam kren ïasuk.
U la pynpaw ba kiei kiei kiba la jia hapoh ka jylla ha kine ki khyndiat por ki dei namar ka jingpynslem jongka sorkar ban khot kren ïasuk bad kaa seng HNLC hi.
“ Ka jylla ka la mad bun ki jingumsnam bad mynta ka seng HNLC ka la wan shakhmat ban kren ïasuk khlem ka jingbuh kyndon bad dei na kata ruh ka daw ba nga ruh ka kloi ban pdiang bad mynjur ïa ka jingtyrwa jongka seng HNLC" ong u bah Sadon Blah.
U la ong kaei kaba donkam mynta ka long ban sangeh ïasiat shwa na baroh arliang mamla.
“ Lada ka sorkar pdeng ka la pynpaw ba ka thrang ban khot ïakren ïa ka seng HNLC, hynrei khlem ka jingsangeh ïasiat na baroh arliang mamla kata ka jingïakren ïasuk kam don jingmut satia kumta nga sngew ba donkam ban don ka jingsangeh ïasiat shwa na baroh arliang mamla".
Haba la kylli hato yn wanrah ïa ka mat jingïakren ban weng noh ïa ka jingniew beaiñ ïa ka seng HNLC u bah Sadon ula ong kata ka shong haka jingstad jongka tnad kam pohïing jongka sorkar pdeng bad kumba nga ïohi ba ka jingñiew beaiñ kam dei kaba long junom hynrei kaba ïai pynthymmai na ka por sha ka por kumta ka shong beit ha ka sorkar pdeng bad sorkar jylla ban rai ïa kane"Haba la kylli hato ka seng kan dawa ban map noh ïa baroh ki case ba dang sahteng pyrshah ïa ki dkhot jongka, u bah Sadon ula ong ïa kiei kiei baroh yn sa pynpaw ynda la sdang ka jingkren iasuk.
Shillong, Lber 29: Ka lyer kaba jur ryngkat bad u slap ha kine ki khyndiat sngi baladep, ka la pynjulor ïa kawei na ki ïing la rim bha ha Sohra, kaba la don naduh ka por jong ki Mishoneri ha Sohra.
Kane ka ïing kadei kaba la pyndonkam kum ka kamra bam bad kamra shet jong ki samla pule ka Thomas Jones School of Mission and Evangelism (TJSME) jong ka Balang Presbyterian ha Ri Khasi Jaiñtia.
U Rev.
A.
Dohpri, Principal kane ka Skul, u la ïathuh ba ka jingjur jong ka lyer ka la lied ïa ka tnum baroh kawei bad ka kamra bam kam long shuh ban pyndonkam.
U la ïathuh ba ïa mynta shipor la pyndonkam noh ha kawei ka kamra ba dang shna thymmai.
Kane kadei ka jaka bam jong kumba 35 ngut ei ei ki Samla pule kiba wan pule pyntbit ha ki kam ïalap bad kam mishon na ki Balang bapher bapher jong ka Ri Khasi Jaiñtia.
U Pastor Principal, u kyrpad ïa ka jingïarap lem jong ki Balang bad kino kino kiba don mynsiem na ka bynta ban shna pynbha biang ïa kane ka kamra.
Lah ban kdew hangne ba ïa ka TJSME la sdang da ka KJP Assembly hadien ba la pynkynriah noh ïa ka Theological College sha Mawklot ha ka snem 1994.
Ïa ki Class la pynlong ha ïing jong ka Cherra Theological College kaba la seng da ki Mishoneri na ri Wales ha ka snem 1887.
Ki kamra ba ju pynlong Hostel ki samla pule Pastor mynba dang don ka College hangtei ki la kylla long noh ki Hostel jong ki samla pule mishon.
Naduh la seng ïa ka, ka TJSME, ka la pynmih bun ki samla shynrang bad kynthei kiba la trei kum ki Mission Worker ha kylleng ki Balang jong ka Ri Khasi Jaiñtia.
Shillong, Lber, 29: Ka National Commission for Protection of Child Rights (NCPCR) ka la pynsngewthuh sha ki lad pathai khubor ba ki dei ban long kiba phikir bad kiba husiar bha haba pathai jingtip halor ki jingjia shah thombor jong ki khynnah kiba dang hapoh 18 snem ka rta.
Ban pynsngewthuh kham bha halor ka aiñ Prevention of Child from Sexual abuse (POCS0), 2012, hapoh ka Section 74 jong ka Juvenile Justice (Care and Protection of Children) Act, 2015 bad hapoh ka Section 228 A (1) jong ka Indian Penal Code ( IPC),1860, ka NCPCR ka la lum lang ïa baroh ki nongthoh khubor jong ka thaiñ Shatei Lammihngi kiba kynthup na ka jylla Meghalaya, Sikkim, Manipur, Tripura bad Assam ha ka jingïathir nia kaba la long ha Pine Wood Hotel, Shillong.
Ïa kane ka jingai jingpynshai halor kine ki aiñ, la ai jingkyrshan ruh da ka Meghalaya State Commission for Protection of Child Rights (MSCPCR) bad ka Seva Bharati Purbanchal (SBP).
Ka Chairperson jong ka MSCPCR, ka Kong Ïamon M Syiem haba kren ha kane ka sngi, ka la ong, ‘kane ka jingai jingpynshai sha ki lad pathai khubor kan ïarap ban ïada ïa ka hok jong ki khynnah rit.
Kum kine ki jingïalang ki dei ban bteng nangne shakhmat.
"Ka Kong Syiem ka la pdiang ïa ka bynta ba ki lad pathai khubor ki long kum ki nongïada ïa ki hok jong ki briew.
Ka la ong ruh ba ki lad pathai khubor ki don ka bynta kaba khraw ban pyni ïa ki jingduna ha ki kam ba pyntrei na ka bynta ka jingïada ïa ki khynnah.
“Ki lad pathai khubor ki la pyntip ruh shaphang ki jingjia bapher bapher bad kane ka ïarap ïa ka NCPCR ba kan shim ïa ki sienjam haba don kano kano ka jingshah iuhroit ïa ka hok jong ki khynnah," ka la ong.
Ha ka Technical Session, u riewshemphang na ka NCPCR, u Paresh Shah u la kren shaphang ki aiñ bapher bapher kiba ïada ïa ka hok jong ki khynnah rit.
U la kren shaphang ki bynta kiba ïada ïa ka kyrteng jong ki khynnah bad ka bynta jong ki lad pathai khubor ban ïada ïa ki hok jong ki khynnah.
U la ong ba ki bynta bapher bapher jong ki hok jong ki khynnah ki don hapoh ka jingïada jong ki aiñ ka ri.
U Paresh Shah u la kren ïa ki kyndon hapoh ka Indian Penal Code (IPC) na ka bynta ka jingïada ïa ka hok jong ki khynnah.
Haba pdiang ïa ka bynta jong ki lad pathai khubor ha ka jingïada ïa ki hok jong ki khynnah ha kane ka ri, u Shah u la ong, “phi dei ban long kiba husiar haba pathai ïa ki khubor jingtip shaphang ki jingjia kiba ïadei bad ki khynnah rit khamtam ha kaba kine ki don jingïadei bad ka jingshah leh be-ijot jong ki khynnah rit, ka jingpynmih kyrteng ïa kum kine ki khynnah bad ki kam ba ïadei bad kane.
"U la kdew sha ki bynta jong ka Prevention of Child from Sexual abuse (POCS0), 2012, hapoh ka section 74 jong ka Juvenile Justice (Care and Protection of Children) Act, 2015 bad hapoh ka section 228 A (1) jong ka Indian Penal Code ( IPC),1860.
U la ong ba ka jingpynmih kyrteng jong ki khynnah kiba la khlad noh ruh ka long kaba lah ban shah pynshitom hapoh ka section 74 (1) jong ka JJ Act, 2015.
U Shah u la ong ba ki bor bapher bapher ha ka ri ki la wanrah ïa ki kyndon bad ki jingbatai kiba ïarap ïa ki lad pathai khubor ba kin ai jingtip shaphang ki hok jong ki khynnah ha ka rukom kaba dei.
U la ong ba ki nongthoh khubor ki ju pyni ïa ki jingeh jong ki khynnah kiba don ha ki jingjynjar namar ka apot jong ki lane ka jingshah leh beiñ ha ki riew rangbah.
“Hynrei ka long ruh kaba donkam ban peit ïa ka ‘bynta jong ki khynnah’ ha ki khubor kiba kham shyrkhei bad ruh ha ki Serial ba pyni ha Television, u la ong.
“Kito kiba thoh ïa ka Script ki dei ban kynmaw ba hapoh ka hok ban kren ïa kaba ngi sngew, haba ngi thoh shaphang ki khynnah, ngi dei ban pyndonkam ïa kane ka hok da ka jinghusiar namar ka jingim jong ki khynnah ki don ha ka kti jong ki.
Ki khubor ki dei ban long kiba ai jingtip bad kiba kiar na ka jingpynshyrkhei.
Ki khynnah ki dei ban long ka bynta kaba kongsan na ka bynta ki lad pathai khubor bad ym dei ban shim kabu ïa ka ka jingluilui jong ki," u la ong.
U la ong shuh shuh ba ki nongthoh khubor kiba sngewthuh ïa ka jingktah jong ki khubor jong ki, ki sngewthuh ïa kane ka jingluilui jong ki khynnah bad ki ngeit ha ka jingthoh ïa ka khubor kaba dei bad ki burom ruh ïa ki hok jong ki khynnah bad kumta ki dei shisha kita ki nongïada ïa ki hok jong ki khynnah.
Ka DCPO jong ka tnat Social Welfare, ka Kong M.
L Warjri ka la kren shaphang ka jingktah ïa ka jingmut jingpyrkhat jong ki khynnah kiba shah leh beiñ bad ka la ong ba ka jingthoh ïa ki khubor shaphang kum kine ki jingjia ka lah ban don ka jingktah kaba shi rta ïa ka jingmut jingpyrkhat bad ka burom jong kine ki khynnah.
Ka la ong ba ka jingkheiñ sting jong ki nongthoh khubor ïa kane ka lah ban wanrah shibun ki jingeh ïa kum kine ki khynnah.
“Ka burom bad ka jingheh jingsan jong ki khynnah ka long kaba kongsan bad dei bad ïada ïa kane man ka por haba thoh khubor lane pynmih prokram shaphang ki khynnah," ka la bynrap.
Nongpoh, Lber 29: Katba ki myntri rangbah ka jylla Assam bad ka jylla Meghalaya, u Himanta Biswas Sharma bad u Conrad K.
Sangma mynta ka sngi ki la leit ban ïa kynduh ïa u Union Home Minister, u Amit Shah ban shim ïa ka rai ba khatduh ba pynbeit ïa u pud u sam hapdeng ka Meghalaya bad ka Assam, ki 2 ngut ki MLA ka TMC mynta ka sngi ki la hiar sha ki shnong khappud ha Ri Bhoi na ka bynta ban ïa kynduh bad ban sngap ïa ka sur ki paidbah kiba la pynpaw halor ka jingbym hun ïa ki kam pynbeit pud ka Assam bad Meghalaya ha ka kyndan jong ki Myntri Rangbah.
U Zenith Sangma bad u Winnerson D.
Sangma, ki MLA ka party TMC na Meghalaya mynta ka sngi ki la hiar ban leit jurip haduh 4 tylli ki shnong khappud ba kynthup ïa ka Shnong Mawiong, Maikhuli, Iongkhuli bad ka Shnong Barapthar kiba dei ki shnong khappud ka Meghalaya bad kaba dei ruh hadien ba ki paidbah nong shong shnong kim hun satia ïa kane ka kam pynbeit pud ba bun ki jaka jong ka Meghalaya ki la leit noh sha ka jylla Assam.
Haba leit ban jurip ïa kitei ki shnong la don lang bad la sakhi ruh naduh ki nongïalam Shnong, ki paidbah nongshong shnong bad ruh ki dkhot nongïalam ka Garo Students Union na ka Ri Bhoi Zone.
Shuwa ban leit jurip ïa kitei ki shnong ba shah ktah ha kane ka jingpynbeit pud, na ka liang kine ki MLA ka TMC ki la pynlong shuwa ïa ka jingïalang ha ka Shnong Maikhuli ban ïa kren bad ban ïa phylliew jingmut halor ka jingeh ki paidbah kiba shah ktah na ka kam pynbeit pud ka Assam bad ka Meghalaya ha kata ka kyrdan Chief Minister bad mynta ka sngi ruh ki la leit sha Nongbah Delhi ban ïa kynduh ïa u Union Home Minister na ka bynta ban shim ïa ka rai kaba khatduh halor kane ka kam pynbeit pud pynbeit sam.
Haba kren ha kane ka sngi, u Zenith Sangma, u la ong ba ka daw kaba la pynlong ïa ki kum ki MLA ka TMC ban leit jurip ïa kitei ki shnoing, ka dei hadien ba ki paidbah katei ka thain ki la ud la nam bad ki la pan ka jingnïarap halor ka jingshah pynthud ïa ki briew jong ka Assam bad kumjuh ruh ka jingeh halor ki kam pynbeit pud pynbeit sam ka Meghalaya bad ka Assam.
“ka Lynti ïaid kjat ba la tei na ka skhim MGNREGS da ka sorkar jylla bad ka Assam government ka wan ban pynpra jubor bad kane ka paw shai ba ka tlot ka sorkar Meghalya" ong u Zenith Sangma bad bynrap ruh bad kum ki paidbah ruh ki la pynpaw ïa kata ka jingeh ba ki mad jingeh halor kane ka kam pynbeit pud ha kaba bun na ki paidbah ki la pyrshah bad ka sorkar Meghalaya pat ka la shu leh da ka bor khlem ka jingsngew ïa ka sur ki paidbah kaba la paw shai kumba ki la pynpaw mynta ka snngi ha ka jinghiar jurip ban ïa kynduh ïa ki paidbah" u la bynrap.
Shuh shuh, u la ong ruh kane ka kam pynbeit pud ruh la shul eh khlem ka jingsngap ïa ka sur ki paidbah bad bun ïa ka rai ban ïa pynbeit pud la shim rai na Assam bad ki paidbah ki shnong Meghalaya pat kim tip ei ei bad dei namar kane ka daw kum ki paidbah ki pynpaw ka jingsngewkhia halor kane ka kam pynebit pud pynbeit sam kaba kim hun satia ïa kane ka jingïapynbeit hadpeng ka sorkar Meghalaya bad ka sorkar Assam.
Kawei na ka Longkmie na ka shnong Barapathar kaba dei ka jaid bynriew Khasi ka la ong ba ngi ju kren ïa ka ktien Khasi ha katei ka jaka bad da lei lei kim kwah ban leit sha ka jylla Asssam namar ki kwah hi ban don ha ka jylla Meghalaya ba ki sngew shngain ba ki dei ki jaid bynriew Khasi.
Ha kane ka sngi haba ïa phylliew jingmjut halor kane ka kam pynbeit pud pynbeit sam ba kim hun satia ïa kane ka jingïapynbeit pud, ki paidbah katei ka thain kiba dei na ka jaid bynriew bapher bapher ki la kynnoh ruh ba u Myntri Rangbah ka jylla, u Conrad K.
Sangma u la ïalam bakla ruh wat hapoh ka ingdorbar thaw ain ka jylla ba la shim rai ïa ka kam pynbeit pud katkum ka sur u paidbah, hynrei ha ka jingshisha ki paidbah kim tip ei ei satia ha kaba ïa ka rai la shim hi tang hapdeng u Myntri rangbah ka Meghalaya bad ka Assam khlem ka mon jong u paidbah.
La sakhi ruh lyngba jong kane ka sngi naduh ki Khasi (Mawet), Gro, Boro, Nepali, Naga bad kiwei ki jaid byrniew ki la pynpaw ba ki sngew shngain ban don hapoh u pud u sam ka Meghalaya kumba ju long baroh shi katta bad kaei kaba ki sngewkhia wat la ki la pynpaw ka jingpyrshah ban shah pynhap sha ka Assam bad ym shem la don kiba sngap ïa ka sur jongki ba ki shah iehnoh bein bad khlem da don mano mano ba ïarap ïa ki wat lada ki angnud ban don ha ka jylla Meghalaya.
Shillong, Lber, 29: Ka tnat Central Reserve Police Force (CRPF) ka la khot bad wer ïa ki samla Khasi ba kin shim kabu ban rungkam hapoh kane ka tnat ha kaba ki don palat 20 hajar tylli ki kam kiba lait khnang ban weng ïa ka jingkyrduhkam jong ki samla pule kiba la biang ka kyrdan jingnang jingstad.
Dang shen ka tnat CRPF ka la ai ïa ka jingpyn sngewthuh ha ka shnong Mawprem, Shillong khnang ba ki samla kin dup tip kumno ban rung kam hapoh ka tnat CRPF.
U Commandant jong ka tnat CRPF 67 Bn, Polo Hills Head Quarter u Alok Bhattacharya u la khot bad wer ïa ki samla Khasi ba ki dei ban mih shakhmat ban ïada ïa la ka ri bad ban long ruh ki nongpeitngor ïa ka shongsuk shongsaiñ ha ka ri da kaba rungkam hapoh kane ka tnat.
Ha kane ka jingpynsngewthuh sha ki samla, la sakhi lang da u President ka BJP Meghalaya State Unit u Bah Ernest Mawrie, ki samla bad ki nongkitkam jong ka Dorbar Shnong Mawprem.
Ha ka jingïakren bad u Nongthoh Khubor, u Alok Bhattacharya ula ong, “kane ka dei ka sienjam kaba nyngkong eh ïa ka tnad Pulit CRPF ban pynlong ïa kine ki jingpynsngewthuh ha kane ka jylla Meghalaya bad kane kan wanrah ïa ka jingïadei kaba jan bad ki paidbah nongshong shnong.
"U la khot bad wer da ka jingsngewrit ïa ki samla wadkam jong kane ka jylla Meghalaya ba ki dei ban wan shakhmat ban thep ïa ki kam kiba lait hapoh ka tnat Pulit CRPF.
“Ka Ministry of Home Affairs ka la buh kyrpang ïa kano kano ka Jylla ban pynrung kam ïa ki trài muluk ïa kaba la pynjynsur ïa ki kyndon aplai kam katkum ka jingdonkam la ka long ha ka rynieng ryniot ," ïathuh u Alok Bhattacharya.
“Mynta kam long shuh kum ha ki por kiba mynshwa ba ka jylla ka Jylla Meghalaya ka donkam da ki briew lajong bad ka tnad Pulit CRPF ka thrang hir hir ban ïoh da ki samla na kane ka Jylla Meghalaya," ula ong.
Une u Heh ophisar jong ka tnat Pulit CRPF u la ong ruh ba ka tnat kan sa leit sha baroh ki District jong ka jylla Meghalaya ban pynsngewthuh bad ban ai jinghikai sha ki samla kumno ban ïohrung kam hapoh ka tnat Pulit CRPF khnang ban weng ïa ka jingkyrduhkam hapoh kane ka jylla.
Na ka liang jong u Bah Ernest Mawrie u la pynpaw ka jingsngewthuh ïa kane ka tnat Pulit CRPF kaba la ai ïa ka jingïatreilang bad ki Dorbar Shnong bad ki paidbah nongshong shnong na ka bynta ban peit ïa ka shongsuk shongsaiñ ha ki shnong ki thaw bad ban plie lad ïa ki samla kiba angnud ban rungkam ha ka tnat Pulit CRPF.
Nongpoh, Lber 30: Kum shibynta ba ki khynnah skul kin ioh ban pynproh ïaka jingmut jingpyrkhat nalor ka pule puthi jong ki ba kila pynlut por haki saw kynroh jong ki kamra klas, ka skul Umpathaw Secondary School hynin ka sngi kala sdang ban pynlong da ka lympung ïalehkai sports ba 3 sngi ki khynnah skul naduh kiba dang rit haduh kiba la san kaba long ruh kum ka rynsan ba ki khynnah kin ioh ban pynpaw pyrthei ïaka sap ïalehkai kaba ki don.
Ïa katei ka lympung la leit ruh ban plie pyrda ïa ka da u Samla Shining Kyntla Finance Secretary ka Confederation of Ri-Bhoi People kum u kongsan haka jingdonlang u Samla Dines Nengnong, ki bor pynïaid skul ki nonghikai lem bad ki khynnah skul kiba la ïashim bynta haki jingïalehkai bapher bapher naduh ka march pass, mass drill bad ki jingmareh thong bala phiah haki house bapher bapher.
Haba kren ha katei ka sngi naka liang u Bah Shining Kyntla kum u kongsan u la ai ka jingkhublei ïaki bor pynïaid skul kaba la lah ban pynlong ïa kum katei ka jait prokram kaba long shibynta naka pule ka puthi ba ki khynnah ki ioh ban lehkai ban ban pynproh ïaka jingmut jingpyrkhat hadien ba kila pynlut bun ka por tang haka jingpule bad ka donkam ruh ïaki khynnah ba kin ioh ban lehkai kaba long kum ka rynsan pat ba kin ioh ban pynpaw pyrthei ïaka sap ka phong kaba ki don kaba iarap ruh ban kyntiew ïaki skul kiba don ïaki khynnah kiba donsap.
Naka liang jong u, u la kyntu ruh sha ki khynnah ha katei ka sngi ba kin long ki khynnah kiba minot bad kheiñ kor ïaka jingnang jingstad khamtam ha kane ka juk ba mynta ba baroh baroh ki ïabeh ïaki jingnang jingstad hynrei kum ki khynnah ki dei ban nang ban bate ïaka por ka jong ki nalor ka sap kaba ki don ba kin ïaid ryngkat ka sap bad ka jingpule jong ki khnang ba kin poi sha ka thong kumba ki angnud haka jingim jong ki.
New Delhi, Lber 29: Ka sorkar Meghalaya bad ka sorkar Assam, mynta ka sngi ki la ïasoi ïa ka soskular ban mynjur ïa ka jingpynbeit pud thymmai ha ki 6 na ki 12 tylli ki jak ba don jingïakajia mynta la 50 snem kynthih.
Ïa kane ka jingïasoi soskular la ïasoi ha nongbah Delhi da u Myntri Rangbah ka Meghalaya, u Conrad Sangma bad u Myntri Rangbah ka Assam, u Himanta Biswa Sarma ryngkat ka jingïadon lang u Myntri Korbar ri ka ri India, u Amit Shah, ki Myntri ka sorkar na Meghalaya bad Assam bad kumjuh ruh ki ophisar ka tnad korbar ri.
Ki 6 tylli ki jaka kiba ladep ban ïamynjur da kaba ïa ai bad ïashim ki long ka Hahim, Gizang, Tarabari, Boklapara, Khanapara-Pillingkata bad ka Ratacherra.
“Kan dei ka sngi ban sah kynmaw na ka bynta ka jylla bad na ka bynta ki paidbah, namar yn pynkut noh ïa ka jingïakajia pud ha kine ki 6 tylli ki jaka hadien 50 snem", la ong u Conrad Sangma, hapdeng ka jingïadon lang u Sarma, u Shah bad ki Myntri ha nongbah Delhi.
Kane ka jingïasoi mynta ka sngi, kadei ka bynta kaba nyngkong jong ka jingïapynbeit kaba la sdang naduh u snem baladep, ha kaba la thung ruh ïa ki Regional Boundary Committee kiba la leit jurip ruh ïa kine ki hynriew tylli ki jaka bad ïakynduh ruh ïa ki nongshongshnong jong kine ki jaka.
Don napdeng kine ki shnong kiba ki paidbah ki la jied hi ban leit sha ka Assam ne ban sah ha Meghalaya.
U Conrad, u la ong ba kane ka jingïasoi mynta ka sngi kan long ruh u mawjam sha ka jingïapynbeit pud ba pura hapdeng kine ki artylli ki jylla ba marjan.
Ha kajuh ka por u Conrad, u la ai khublei ïa u Myntri korbar ri, u Amit Shah, uba la long u nonglam lynti ïa kine ki artylli ki jylla sha ka jingïapynbeit pud da ka lynti kaba jai jai.
U la ai khublei ruh ïa ki dkhot jong ki Regional Boundary Committee na baroh artylli ki jylla, kiba la trei shitom ban pynurlong ïa kane ka jingangnud kaba la sanphew snem jong ki paidbah ka jylla.
U Conrad u la ai khublei ruh ïa u Myntri Rangbah ka Assam bad ka kynhun Myntri baroh kawei kiba la ïatreilang na ka bynta ban pynpoi sha kane ka jingthmu ba bha na ka bynta ka Meghalaya bad ka Assam.
Ha shuwa jong kane ka jingïasoi, ka Meghalaya bad ka Assam ki la ïasoi ruh ïa ka Memorandum of Understanding (MoU) bad ka Assam hadien ba la ïoh ïa ki kaiphod na ki Regional Boundary Committee.
Nangta u la lum ruh ïa ka jingïalang jong baroh ki Political Party, ki bor synshar jong ki District Council, ki bor Hima bad kumjuh ruh ki Sengbhalang ban batai pynshai halor kane ka jingïapynbeit pud.
Lah ban kdew hangne ba ïa kine ki 12 tylli ki jaka ba don jingïakajia pud bad ka Assam, la sei madan ha ka snem 2010 ha ka por ba long Myntri Rangbah u Dr.
Mukul Sangma, lyngba ka jinglum ïa ki kot ki sla na ki Hima na ki District Council bad la phah sha ka Assam ba kan peit bad tip ïa kine ki jaka ba don ka jingïaknieh pud bad ka Assam.
Istanbul, Lber, 29: (SocialNews.
XYZ): Ka Russia ka la mynjur ban pynduna noh ïa ka jinghiar thma jong ki shipai hajan ka nongbah Kiev bad ha nongbah Chernigov hadien ba ka jingïakren ïasuk bad ka Ukraine ka la poi sha ka jingïasngewthuh jingmut, la pynbna u Deputy Minister of Defense u Alexander Fomin ha ka sngi Baar.
Haba kren sha ki lad pathai khubor hadien ka jingïakren bad ka kynhun kaba mihkhmat ïa ka ri Ukraine, u Fomin u la ong, “la rai ban pynduna noh ïa ka jingdon jong ki shipai ha ki bynta ban rung sha ka nongbah Kiev bad Chernigov.
"“Ngi khmihlynti ba ïa kane ka rai yn sa shim ruh ha Kiev bad ïa ki kyndon na ka bynta kane ka rai yn sa pynbna," u la ong.
U Fomin u la kyntu ïa ka Ukraine “ban bud pyrkhing ïa ki kyndon jong ka Geneva Conventions, kaba kynthup ha kaba ïadei bad ki shipai kiba la shah kem ha ka thma.
"Ïa ki jingtip kiba kham bniah yn sa pynbna da u General Staff jong ka Russia hadien ka jingwan phai jong ka kynhun ïakren ïasuk jong ka ri Russia na Istanbul, ha kaba ka jingïakren kan sa long ruh ha nongbah Moscow.
Ha kane ka jingïakren kaba la long ha nongbah Istanbul, ki arliang mamla ki la ïakren ruh halor ka jingïasoi ïa ka soskular ban ailad ïa ka shongsuk shongsaiñ na ka bynta ka ri Ukraine, ban sangeh ïasiat bad halor ki hok longbriew manbriew ha Ukraine.
U Adviser jong ka ophis u President ka Ukraine u Mykhailo Podoliak ha kane ka jingïakren ha Turkey u la ong, “ka jingïakren ka la long halor kiba bun ki mat.
Kawei na ki mat bakongsan ka long ban ailad ïa ka shongsuk shongsaiñ ba kan wan phai ha ka ri Ukraine.
Dei tang lyngba kane ka soskular ngin sa lah ban pynkut noh ïa kane ka thma ha Ukraine.
Kawei pat ka mat ka dei ka jingmynjur ban sangeh ïasiat khnang ban ailad ïa ki nongshong ba kin lait na kino kino ki jingmynsaw.
"“Mynta ka jingeh kaba mih ka nang kynton shuh shuh, ka jingeh na ka jingpynjur ïa ka thma, ka jingisih, ka jingpynkheiñ ïa ki kyndon pyndonkam ïa ki tiar thma ym tang ha ki madan thma," ong u Podoliak.
Ka tnat shipai jong ka ri Ukraine kan pynthikna ba ki shipai ba la shah kem ha kane ka thma kin ym ngat ha ka jingshah pynkheiñ ki hok longbriew bad la khmih lynti ruh ba ka Russia kan bud ïa kane kajuh ka lynti.
Jowai, Lber 30: Ka lympung ïalehkai phutbol ba la pynïaid da ka West Jaiñtia District Sports Association (WJDSA) kaba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la long mynta ka sngi ha madan Kiang Nangbha Stadium Jowai.
Ha ka jingïakhun ba nyngkong ka kynhun jong ka Khliehmyntdu Neiñchnong kala lah ban pynliem ïa ka Ksehsylle Ialong da 1-0 kol, ïa katei ka shi kol na ka Khliehmyntdu la theh da u rangïalehkai jong ka u Lephiwanmi Kyndait ha ka minit kaba 56.
Ka jingïakhun ba bud kaba la long hapdeng ka Lumchyrmang Mihmyntdu pyrshah ïa ka Saiñdur Mihmyntdu, na ka liang ka kynhun Lumchyrmang Mihmyntdu kala jop da 2-1 kol, ïa kitei ki ar kol na ka Lumchyrmang la thep da u Emdor Chyrmang ha ka minit ba 37 bad 44.
Katba ïa ka shikol na ka Siañdur la thep da u Dapmon Phawa ha ka minit ba 14.
Ha ka jingïakhun kaba lai kaba la long hapdeng ka Moodymmai pyrshah ïa ka Iong I dahi FC kala kham thep shiliang ha kaba ka Iong-I kala jop da 4-0 kol ïa ka Moodymmai.
ïa kitei ki saw kol na ka kynhun Iong-I la thep da Kirot Phawa ha ka minit ba 2, u Pynaimi Phawa ha ka minit ba 25 bad u Ioolangki Sana ula thep ar kol ha ka minin ba 36 bad 57.
Ka jingïakhun lashai ka sngi 31 tarik kan long hapdeng ka Royal Pole Mihmyntdu pyrshah ïa ka Pasyih Cultural and Sports Club ha ka por 11 baje mynstep, ka Mukhla Umlangshor pyrshah ïa ka Mookyrdup ha ka por 1 baje nohphai sngi bad ka Mookynphad Mihmyntdu pyrshah ïa ka Lumbhahdakha Wahiajer haka por 3 baje janmiet.
Ka tnat Shillong Traffice Police (SPT) wat ha i bor barit ka la pyrshang ban weng ïa ka jingdheng kali kaba jur bha hapoh ka nongbah Shillong, hynrei kumba ka paw, ka jingkharoi ki kali ha ka nongbah ka la nang kiew nang kiew katba nang mih ki sngi kat haduh ba ka la pynsuhsat ym tang ïa ka tnat Pulit hynrei wat ïa ki paidbah nongïaid nongieng kiba ïakynduh mawsiang ha ka leit ka wan namar ka surok ka ïaisah hi kumjuh naduh ba la pynkha ïa ka Jylla Meghalaya na ka Assam.
Ka jingpyntreikam jong ka Shillong Traffic Police ïa u “Khnap" (Clamp) kam pynpei skhor ïa ki nongniah kali namarba ki nongniah kali pynieng ïa ka kali wat ha ki jaka ba la thoh “No Parking,’ kaba wanrah pat ïa ka jingsuhsat jong ki nongniah kali kiba bud ïa ki kyndon aiñ ñiah kali bad ïa ki nongïaid nongieng.
Ka jingbym biang ki lynti ïaid kjat ka buh jingma haduh katta katta ïa ki nongïaid lynti namar ki don ki khep ha kaba ki paidbah ki hap ban ïa synrud lang bad ki kali.
Ka jingbun shaba palat ki kali khamtam baroh shitaiew mynta ba ki skul bad ki Kolej ki la plie ka la pynsuhsat bha ïa ka tnat Pulit Pynïaid Kali.
Ka Sor Shillong ka la nang rit katba ka jingbunbriew ka la nang kiew manla ka sngi.
Ka jinglong amriang jong ki nongniah kali kiba pyrkhat tang ïa ka malade ka pynsyrtok ïa kiba bun.
Ka daw kam dei namarba kim tip ïa ki kyndon aiñ niah kali hynrei ka dei tang namar ka jingsngew baheh.
Ka tnat Pulit watla ka la pynshitom ïa ki nongpynkheiñ da kaba shaiñ kuna bad da kaba pyndait da u Khnap pynban ki paidbah ki dang ïai leh saitlah ïa ki jingmaham bad jingmana jong ka tnat Pulit.
Ka jingailad ban pynieng ïa ki kali shilynter ka surok ka dei kawei na ki daw bah kaba ju wanrah ïa ka dheng kali namar ki don beit ki riewshimkabu ki ban phrung ban pynieng ïa ki kali wat haba ki la ïohi pylleiñ pylleiñ ba wat jaka pynieng kali ruh kam don shuh.
Tangba biang ka malade shimet, kam pher watla kiwei ki suhsat ne ki khñium.
Ha Khyndai Lad ka jingailad ïa ki taksi kamai ban pynieng katba mon ha ka surok Keating Road ban mih sha Khyndai Lad ka dei ka dawbah kaba wanrah ïa ka jingkhapngiah.
Ha Motphran, ka jingailad ïa ki Bos Saw ban leh mon bad leh trai kat haduh ban pynlong kum ka Parking Lot hapdeng surok ki dei ki dawbah kaba wanrah ïa ka jingdheng kali kaba jur bha ha ka surok Guwahati-Shillong Road.
Ïa kane lah ban sakhi khamtam ha ka por janmiet, ha kaba ki kali Bos Saw ki ïaid kum ki mattah ban thep pyndap da ki nongshong kali khlem pyrwa la ka surok ka don hapdeng ka jingdheng kali.
Nalorkata, sa ka jingdon ki nongdie madan ha shilynter jong ka surok ka la pynwit shuh shuh ïa kane ka surok ha ka thaiñ Motphran kaba long ka kad khaii kaba ju thnem bha da ki nongleit nongwan bad ki nongthied nongpet baroh shisngi haduh janmiet.
Ha Laitumkhrah, ka daw kaba wanrah ïa ka jingdheng kali ka dei namar ba ka long ka jaka pdeng jong ka shlem Pule Puthi jong ka sor Shillong bad ka Jylla Meghalaya, ha kaba baroh kiba na Sor bad ki shnong Khapsor ki ïabeh ban phah skul sha ki skul kiba don ha Laitumkhrah.
Da ki phew phew hajar tylli ki kali kiba tyllun ha ki surok ka Laitumkhrah ha ka shi sngi nalor kata, sa ki kali kiba wan na ka thaiñ Jowai.
Kane ka dei ka daw kaba la idonkam haduh katta katta ba ki bor pynïaid skul ki la dei ban pyrkhat thymmmai ban weng ïa une u sohkyrdot da kaba buh noh da ki School Bos kumba la ai jingmut da ki Rangbah Shnong bad ki Principal jong ki skul ha ka jingïalang kiba la long ha kine ki khyndiat snem.
Lehse dei tang ka lad ban pyntreikam noh da ki School Bus, yn sa lah ban pynduna khyndiat ïa ka jingdheng kali ha ka thaiñ Laitumkhrah.
Lehse ka jingpyntreikam One Way ïa ka surok naduh Dhankhethi ter ter sha Laitumkhrah tang ha ka por long skul kumba ju leh ha ki por kiba mynshwa kan kham pynduna ïa ka dheng kali.
Nalorkata, la sngewdei shisha ba ka Sorkar ka la dei ban tei noh da ki Regulated Market ne ki iew dielang ha ki shnong kiba don ha khapsor khnang ban pynduna ïa ka jingwan tur jong ki paidbah na ki jaka khap Sor Shillong khnang ban weng ïa ka jingdheng kali ha Sor.
Ynnai ïakren ïa ka jingdheng kali ha Them Iew Mawlong kaba dei ka kad khaii kaba ju thnem da ki paidbah kiba wan na kylleng ki shnong nongkyndong ban wan siew wan tda bad wan donkam manla ka sngi sha Sor Shillong.
Ka jingkhapngiah ka dei ka jingailad ïa ki nongdie jingdie harud surok bad ha ki lynti ïaid kjat.
Ka Sorkar Jylla kan hap ban pyrkhat thymmai ban pynïar ïa ka Sor sha ka New Shillong kumba ka la thmu naduh ki snem kiba mynshwa namar katba nang mih ki bnai ka jingbunbriew ha ka sor ka la nang kiew artet namarba ka jingkharoi ki nongshong shnong hapoh ka Sor Shillong ka la kiew haduh katta katta manla u snem.
Ka jingbteng ka jingkhluit na ka jingshit jong ka sngi.
Ka long kaba donkam ban sumar bha na ka bynta ka met lajong.
Kane phi lah ban leh da kaba shim khyndiat ki sienjam jong ka jingpynkylla bad pynneh ka jinglong pyngngad ka met na shapoh.
Kane ka heatwave ka wanjia lada kiew ka jingshit kaba lah pat ban ktah ha ka liang ka koit ka khiah hapoh ka met jong u briew.
Ka jingkhlaiñ ka jingshit ka dei kaba lah ban wallam ka jinglong ïap-op, long ngiah, tyrkhong ka met, ktha khlieh, long tlot, kynroi prie bad jinglong tlong u klongsnam.
Katto katne ki jingbam ba lah ban ïada na ka jingjur palat ka jingshit sngi :Ka doi : Ka doi ka long kawei napdeng ki jingbam bal ah ban ai jingmyntoi shibun ha ka liang ka koit ka khiah jong ka kpoh bad lah ban pynduna ka jingshit bad khluit ha kane ka aïom lyiur.
Phi lah ban kynthup ki soh bad ki jhur ha kane ka jingbam.
Ka doi ka dei kawei napdeng ki jait jingbam kaba lah ban wallam ka jinglong pyngngad.
Kane ka dei kaba paw ruh kum ka jingbam probiotic bad pynthikna halor ka jingtylliat jingbam bad lah ban pyllait na ka jingshitom ba ktah ha ki snier kaba ju wanjia khamtam na ka jingjur palat ka jingshit.
Ka um snepkor : Kane ka dei ka jingdih kaba thiang bad riewspah ban don ki electrolytes bal ah ban duhnoh na ka met na ka daw ba jur ka jingkhluit.
Ka don ruh ki enzyme, mineral bad ki vitamin kiba lah ban ai jingmyntoi hapdeng ba jur ka jingshit.
Ka dei kaba lah ban ïarap na ka bynta ka jingpynbiang halor ka jingdon ka sodium bad ka potassium ha ka met, bal ah ban pynbiang ka jingdon um ha ka met.
U Sohsaw : U Sohsaw u long napdeng ki jait jhur ba dap da ka jingdon um bad u kot ka jingdon um kaba long 92-95% bad don ka antioxidant kaba khlaiñbor kum ka lycopene bad ka vitamin C.
U Sohsaw u don ka bor bal ah ban ïakhun pyrshah ka jingkiew ka jinglong tyrha bad lah ban ai jingïada na ka jingjur ka jingshit jong ka sngi.
Ki symbai mithi : Kine ki symbai methi ki long sa kiwei pat ki jait kiba phi lah ban ïoh jingmyntoi ha kane ka aïom lyiur.
Phi lah ban pdem baroh shimiet kine ki symbai bad sa dih pat ban ïoh ka jinglong pyngngad ha ka met.
Kine ki symbai ki dei kiba ai jingmyntoi shibun halor ka jingtylliat jingbam bad ka jingkjit ki gastric juice.
U Sohkhia : U Sohkhia u long u jingbam ba kynsai ba phi lah ban bam ha kane ka aïom lyiur bad u don shibun ka um ha u, ryngkat bad kiba bunjait ki nutrient kum ka Vitamin A, B, bad K, ka folate, kiba paw ba ki long ki daw bal ah ban ai jingmyntoi shibun ha ka liang ka koit ka khiah.
U Sohkhia u riewspah ban don ka um bad duna ka calorie, dei halor kane u paw ba u long u jingbam bal ah ban ïakhun pyrshah ka jingshit bad ka jingkhluit.
U Soh Watermelon : Uba phi lah ban ïoh kyrhai ha kane ka lyiur, une u soh u lah ban wallam ka jinglong pyngngad bad ka jingbiang um.
U kot ka jingdon kumba 92% ka um ha manla ka shi dawai bad u dei uba kynsai bal ah ban wallam ka jinglong pyngngad.
Kaei kaba phi donkam ban husiar : Phi donkam ban kiar ban bam ki jingbam ba la pynkhreh lypa ne ki jingbam sdieh namar kine ki lah ban pynjur ka jingkhluit hapoh ka met.
Kumjuh ruh phi kham tyngkan halor ki jingbam palat kum u sohmynken, sying, rynsun, u snepdieng sia sia bad sohmarit.
Lada phi sngewtynnad ban bam sohpieng phi donkam ban bam antad.
Pynthikna ba phi kham shong slem hapoh ïing lajong.
Pynbiang halor ka jingdih um ha kane ka aïom.
Mawkyrwat, Lber, 30: Uwei na ki nongïalam jong ka United Democratic Party (UDP) Ranikor Circle mynta ka sngi ka 30 tarik u Lber, 2022 u la iehnoh ïa ka kam kum u Adviser jong ka UDP Ranikor Circle bad ruh jong ka RCDC.
Ha ka shithi ba u la phah sah u President jong ka United Democratic Party (UDP) Ranikor Circle, South West Khasi Hills District u la ong ba ka jingiehnoh jong u ïa ka kam bad kumjuh ruh ïa ka party kam dei na kano kano ka daw hynrei ka dei na ka daw shimet jong u.
Nongstoiñ, Lber 30: Na ka bynta ban pynsngewthuh ïa ki nongshong shnong kumno ban ïarap ïa kiba mynsaw ha ki jingjia bym poi pyrkhat kum haba pluh ki ïing ki sem, ka jinglynshop ki bor ka mariang, ki jingaksiden bad kiwei kiwei, ka District Disaster Management Authority, ha ka sngi balang ka la pynlong ïa ka Mock Drill ha Petrol pump Upper New Nongstoiñ ha kaba la ïashim bynta lang da ki nongshong shnong, ki nongtrei jong katei ka petrol pump, ka tnad pulit pynlip ding, ki nongtrei ka tnad ka koit ka khiah ryngkat ki Doctor.
Kiba la wan ban ai jinghikai ha katei ka sngi ki dei ki shipai jong ka tnad CRF bad NDRF kiba na Guwahati.
Ki jinghikai ba kongsan ha katei ka sngi ki long kumno ban pyntip sha ki bor ba dei peit bad ban ai jingïarap ha kaba pynlip ïa ka ding ba klang bad ban ai jingïarap kiba malu mala haduh ban da pynpoi ïa kiba mynsaw sha ki jaka sumar bad kiwei kiwei ki lad jingïarap kiba kyrkieh ïa ki lanot kiba ngat ha kum kitei ki jingjïa.
U bah P.
D.
Sangma Deputy Commissioner Chairman jong ka Dsitrict Management Authority West Khasi Hills, u la ong ba ka jingpynlong ïa katei ka Mock Drill ka long kum ka jingpynsngewthuh ïa ki nongshong shnong, kumno ban ïatreilang bad ki kynhun kiba la dep pyntbit ha katei ka bynta bad ruh ba ki nongshong shnong kin nang ban khreh lypa ïa ki tiar ki tar ban sumar lada jia kino kino ki jingjia bym poi pyrkhat.
Nongstoiñ, Lber 30: Ka jingwan sieh mawpud jong ki briew ka sorkar Assam ha ka sngi saitjaiñ jong ka taïew ba la dep ha ki shnong kiba hap ha ka Langpih sector, ka la pynartatien bad pyntharai sniew haduh katta katta ïa ki paitbah kiba shong ha katei ka thaiñ.
U bah P.
Nongshlong sordar ka shnong Mawïamsyiem haba pyntip ha u nongthoh khubor, u la ong ba katei ka jingwan sieh mawpud jong ki briew ka sorkar Assam khlem da pyntip sha ki bor pynïaid District jong ka West Khasi Hills ka dei ka kam sop sop bad ka jingthmu kaba sniew.
U la ong ruh ba katei ka jingleh jong ki briew ka sorkar Assam ka lah ban pynthud pynban ïa ka jingthmu jong ki ar sorkar ban pynbeit ïa u pud u sam bad ka lah ban wan rah ïa ka jingshongsyier ha ki paitbah nongshong shnong.
U la ong ba naduh u bnai Naiwieng jong u snem ba la dep ki ar ngut ki Myntri Rangbah kata u Conrad Kongal Sangma Myntri Ranagbah ka Meghalaya bad u Himanata Biswa Sarma Myntri Rangbah ka Assam, ki la wan ban pynlong jingïalang ha Langpih ki la dep ong ba baroh ar lïang na Meghalaya bad na Assam kim dei leh kino kino ki kam kiba lah ban wanrah ïa ka jingbymïapher jingmut ne kiba ktah ïa ki nongshong shnong, lait noh ha kaba pyntrei ïa ki kam pynroi na ka bynta ka jingmyntoi ki paitbah, kata ruh da kaba ïa pyntip mar kyllïang hapdeng u DC ka West Khasi Hills bad u DC ka Kamrup.
U bah Nongshlong u la pynpaw ruh ïa ka jingsngew lyngngoh kaba khraw da kaba ong kumno u DC Kamrup um kohnguh ïa ka jingbthah jong u Myntri Ranngbah ka Assam.
Lada ka long kumne ka pyni shai ba katei ka jingkren jong u Himanta Biswa Sarma ka dei ka jingkren birïa, katba u Conrad Kongal Sangma pat u pyrkhat ba u kren shisha.
Lymda kumta kumno ki tei ki briew jong u ki nud ban wan sieh mawpud haba ki Regional Committee on Border Dispute kiba la thung da ki ar sorkar kim pat sdang wat tang ban jurip ïa ki jaka ruh.
U la ong ba lada ki Regional Committee on Border Dispute, kin dang pynslem bad buhteng ban jurip ïa ki jaka kiba hap ha ka Langpih sector, khlem artatien ka lah ban wanrah ïa ka kynrum kynram kaba jur ha katei ka thaiñ, namar baroh ki nongshong shnong naduh Bagjeng, Nawapara, Dronpara, Mawïamsyiem bad kiwei kiwei ki shnong, kim kwah satia ban leit pynïasoh bad ka Assam.
Kumta lada ka sorkar ka sngewkhïa halor katei ka jingwan sieh mawpud sop sop jong ki briew ka sorkar Assam, ka dei ban bthah ïa ki Chairman jong ki Regional Committee on Border Dispute, ba kin sdang noh ïa ka wat ba ar ban jurip ïa ka Langpih sector, namar lada kan pynslem ka aïom slap ka la poi bad kan wanrah jingeh haba ki leit ban jurip namar kiba bun ki shnong ki dei ki bym pat don surok.
Nalor kata u la ong ba ha u snem ban wan kan don ka Election ha ka jylla, kumta ki lah ban ai daw ba ki la bun kam ha ka election.
Kumta ban lait na ka kynrum kynram ki dei ban sdang noh ban jurip khnang ba ki paitbah kin ym rit mynsiem.
Mawkyrwat, Lber, 30: U bah Renikton Lyngdoh Tongkhar, MLA ka Mawkyrwat bad uba bat mynta kum u Myntri ka tnad umbam umdih bad kiwei jong ka jylla u la ïoh ban ot ribon kum ka dak ban plie paidbah ïa kawei na ki jaka pynlang pisa ka Housing Development Finance Corporation (HDFC) Bank Limited, Mawkyrwat Branch ha South West Khasi Hills District, Mawkyrwat ha ka jingiadonlang ka kong Caramai Kharkongor, IAS, Deputy Commissioner, South West Khasi Hills District, bah W.
B Biam, MCS, ADC, Mawkyrwat, Bah.
S.
C Laloo, MCS, ADC, Mawkyrwat, bah I.
Lawryniang, MCS, BDO Mawkyrwat C&RD Block, u Roshan Thapa, Cluster Head jong ka HDFC Bank ha ka Jylla Meghalaya, ki nongpynïaid ka HDFC Bank, ki Myntri Shnong bad kiwei de.
Kane ka jaka pynlang pisa ba thymmai ka don harud bah hajan ka ophis jong u PWD (Roads) bad mar syndah bad ka Rani Motor, South West Khasi Hills District ka long ka branch ba 21 jong ka HDFC Bank hapoh ka Jylla Meghalaya.
Da ka jingplie ïa kane ka HDFC Bank Mawkyrwat Branch kan sa long ka jingmyntoi na ka bynta ki paidbah jong ka dong ka thaiñ baroh kawei da kaba kin wan ha kane ka jaka ban thep ïa ki pisa jong ki.
Haba kren kum u kongsan ha kane ka sngi, u bah Renikton Lyngdoh Tongkhar, PHE Minister u la ïathuh ba ka PHE ka don ka jingïadei ba khlaiñ bha bad ka HDFC Bank u la pyntip ruh ba ka Sorkar India ka la mang pisa sa kumba T.
400/- Crore (Sawspah Klur) na ka bynta ban pynïaid ïa ki kam ka Jal Jeevan Mission hapoh ka Jylla Meghalaya.
U la bynrap ba ka jingdon katei ka Bank kan sa ïarap shibun ïa ki kontraktor jong ka dong ka thaiñ ban pynïaid ïa ki skhim lyngba ka JJM bad kumjuh ruh ïa u paidbah.
U la ai ruh ka jingïaroh na ka bynta ki bor ba ha khlieh jong kane ka HDFC Bank Limited kaba la wanrah ïa kane ka ophis treikam ba thymmai hangne ha Mawkyrwat ka ban sa long ka jingmyntoi na ka bynta u ba bun balang.
U la kyntu ruh ba ka HDFC Bank wat lada ka long ka private bank kam dei ban shu hun tang ha ka kam business hynrei ban wanrah ruh ïa ka roi ka par bad ban leh ki kam shakri ïa ka dong ka thaiñ.
U bah Renikton u la pyntip ruh ka sorkar Jylla ka la lah ban pynbeit ïa 6 tylli ki bynta jong ki khappud hapdeng ka Assam bad Meghalaya da ka jingïasoi soskular hapdeng ka Assam bad Meghalaya hakhmat u Amit Shah badei peit ïa ki kam pohïing ka Sorkar India.
U la pynkut da kaba ong ba ka jingdon ka HDFC bank ha Mawkyrwat kan sa ïarap shibun ïa ki briew ba kin ym jynjar than ban pyndep ïa ki kam ha kaba ïadei bad ka bank.
Ka Kong Caramai Khakongor, IAS, Deputy Commissioner, SWKHD, Mawkyrwat kaba long ka symbud kongsan ha katei ka sngi ka la ong ba ka jingdon ka HDFC Bank ka long ka jingkyrkhu ïa u paidbah ka dong ka thaiñ.
Ka kyntu ba ka HDFC Bank ka dei ban long kawei na ki bank ban ïarap ïa ki paidbah nongshong shnong ka dong ka thaiñ da kaba ai ïa ki ram ha ki nong thaiñ jingthaiñ bad ha ki nongrep khnang ba kin kiew ïa ka ïoh ka kot bad kan kyntiew ïa ka imlang sahlang.
Ka la ong ruh ai ba ki briew kin sngew ïa ka bank kum ki paralok ha ka jingïadei bad ki kam ki jam jongki.
Ka DC ka la ban ruh ba ki nongtrei ka HDFC bank ki dei ban pynïadei bad sngewthuh ïa ki jingeh jong ki briew ka distrik khnang ba kin ïoh ïa ka jingshaniah ha kaba ïa dei bad ki kam jong ki.
Ha katei ka prokram la ïoh ruh ka jingkren na u bah W.
L.
Snaitang, Secretary Dorbar Shnong Mawkyrwat.
Ka la don ruh ka jingpynithuh ïa ki nongtrei ba nyngkong eh jong ka HDFC Bank ha Mawkyrwat ba kynthup ïa u Kamalesh Paul kum u Branch Manager, bah Leon Sutnga kum u Authorizer BM (Back-up), bah Diones Wartde, P.
B Sales bad u bah Bankhraw Mawlong kum u Teller.
La pynïaid ïa katei ka prokram da u Gopal Purkayastha, Branch Manager, Laitumkhrah Branch, la kren ai pdiang sngewbha da u Roshan Thapa, Cluster Head jong ka HDFC Bank ha ka Jylla Meghalaya.
Nongstoiñ, Lber 30: Ïa ka District Level Industrial Exhibition kaba ar sngi la plie da u bah E Lyngdoh MCS Extra Assistant Commissioner (EAC) West Khasi Hill District ha ka sngi hat majai jong ka taiew ha New Nongstoiñ Playground bad ïa kane ka prokram la pynlong da ka ophis jong ka District Commerce & Industries Centre, Nongstoiñ.
Haba ai jingkren ha kane ka sngi plie u bah E Lyngdoh u la ai ka jingïaroh ïa ka Department, kaba la lah ban pynlong ïa kane ka exhibition kaba long ka rynsan ban pyni ïa ki sap ki phong sha ki nongshong shnong bad ka lad ka lynti ban pyni lang ïa ki nongïashim bynta.
U la ong ba kane ka exhibition kan khring ïa ki samla ka thaiñ ban wan shakhmat ban ieng ha la ki jong ki kjat ban seng kam la jong khnang ban rat dyngkhong ïa ka duh kam duh jam.
U la kyntu ïa baroh ban shim ïa ki lad ki lynti kiba thymmai katkum kane ka juk kaba mynta kum ka internet bad ka e-commerce, khnang ban lah ban pynïaid iew bha ïa ki mar ki mata kiba ki shna sha ki iew ki hat.
U la ban jur ïa ki nongïashim bynta ba kin trei shitom bad minot thop khnang ban pynjanai shuh shuh ïa ki kam ba ki leh ban kyntiew ïa ka ïoh ka kot ha ka District bad ka Ri hi baroh kawei ula pynkut.
Na ka liang u kongsan u la pynlong ruh ïa ka jingjurip ïa ki stall bapher bapher kum ka tailoring, Juice maker, handicraft, stone carving bad kiwei kiwei ki stall.
Kiwei kiba la ai jingkren ki long bah IZ Wreang GM, DC&IC u ba pynïaid ïa ka jingïalang, bah NF War FM, DC&IC uba la ai ïa ka jingkren pdiang, bah BF Sun FM, DCIC, bah L Niang DAO bad kong ABA L Mawlong Project Manager DC&IC ba la ai ïa ka jingkren khublei.
Kane ka prokram ka la kut noh hynne ka sngi balang, hynrei la sakhi pat ïa ka jingkynjah slam slam bad ym ïohi ba ki paidbah kin tuid sha kane ka iew.
Ka lah ban long imat ka jingbym nang ban ai jingtip paidbah kaba khambha na ka liang ka tnad, lane ka dei namar ka jingkyrduh bylla ki paidbah.
Hynrei, na ka liang ki ophisar sorkar kiba dei peit ki la leh ïa la ka bynta ban pynshai, ai mynsiem bad pynshlur ha kaba ïadei bad ka jingseng kam lajong.
Mawkyrwat, Lber, 30: Ka University of Science & Technology Meghalaya (US&TM) mynta ka sngi ka la pynkut noh ïa ka jingai jinghikai ba saw ne ka 4-Days Residential Training under JJM na ka bynta ki Village Water & Sanitation Committees (VWSCs) jong ka South West Khasi Hills District kaba la pynlong hapoh PHE Hall Mawkyrwat.
Ïa katei ka jingai jinghikai la kyrshan da ka Ministry of Jal Shakti, jong ka Sorkar India ha ryngkat lang ka Sorkar Jylla ban ai jinghikai ïa ki VWSCs khnang ba kin dup lah ban sumar, test, pynkhuid bad maramot ïa ka umbam umdih ha ki shnong ki thaw ba la pynpoi lyngba jong ka skhim Jal Jeevan Mission.
Haba kren kum u kongsan ha ka sngi pynkut, u I/c Executive Engineer, PHE, Mawkyrwat Division, bah R.
Nongdhar, SDO Mawkyrwat Sub Division u la ai khublei ïa ki dkhot jong ki VWSCs ba ki la ïashimbynta ha ka prokram jinghikai na ka bynta ban sumar ïa ka umbam umdih ha ki shnong ki thaw jong ki, u la kyntu ba kin pyndonkam hok ïa ki jinghikai ba ki la ïoh ha kaba ïa dei bad ka umbam umdih bad kumjuh ruh ban long ki nongrahkhubor sha ki nongshong shnong ba kin long ki ‘captain’ ban ïalam ïa ka shnong ka thaw.
U la ong ruh ba ka long kaba donkam eh ban pynneh pynsah ïa ki tyllong um bad kiar na ka jingpom pathar ïa ki dieng ki siej ïoh ba lada kim sumar ïa ki kan sa poi ka por ba ‘ka um kan kham kordor ban ïa ka ksiar’ bad kin sa kyrduh um.
U la ïathuh ruh ba ka tnad PHE ka pyrshang ban ai ki jinghikai bapher bapher kum ban leh mapping, testing, bad ban sumar ïa ki tyllong umbam umdih ha kajuh ka por ruh ban lehkhuid hynrei la da ki paidbah kim ñiewkor kan sa shu pulom kai ka jinghikai.
Ka Dr.
Nibedita Paul, PD, KRC, Jal Jeevan Mission ka la ïathuh ba ka Ministry of Jal Shakti, jong ka sorkar India bad ka sorkar Meghalaya ki la jied ïa ka US&TM ban ai pynlong bad ai jinghikai ha kaba ïa dei bad ka skhim Jal Jeevan Mission.
Ha katei ka sngi pynkut la ïoh ka jinghikai na ka kong Zera Wahlang, Water Analyst, PHE Mawkyrwat halor ka phang kumno ban test ïa ka um naduh na tyllong bad ynda la poi ha ki ïing ki sem.
Ka la ïathuh ba ki don kumba khyndai jait ki jingtest ba dei ban leh bad kita ki kynthup ïa ka Ph test, Jingjngut, total Hardness, Chloride Test, Free Chlorine, Iron (fe), Nitrate, Fluoride bad Bacteriological Test.
Ki Nongai jinghikai (master trainer) ki kynthup ruh ïa ka Dr.
Nibedita Paul, PD, KRC, Jal Jeevan Mission, u Er.
P.
P.
Sharma, Technical Expert, JJM, u Rituparna Borkataki, MIS Expert, JJM bad u bah Onessimos Shangdiar, Training Coordinator.
Haba pynpaw ïa ka jingïoh jingmyntoi na katei ka jinghikai ba 4 sngi, uwei na ki nongïashimbynta, bah Khrawkupar Shangdiar, dkhot jong ka VWSC Photjaud War u la ong ba nyngkong eh u la tip kumno ban sumar bad test ïa ka um shuwa ba kin pyndonkam ïa ka ban lait na ka jingpang, kumno ban sumar (maintain) ïa ka um ba ïoh lyngba ka JJM khnang ba ka shnong ka thaw kan pahuh ha ka umbam umdih, kumno ban buh ïa ki jingïalang ba ïa dei bad ka um, ban buh ki kot ki sla bad ban lum ïa ka bai um khnang ban sumar ne maramot lada ka duh ka um bad kumno ban tyngkai ïa ka um da kaba kin don ka jingieid bad burom ïa ka mariang.
Ha kajuh ka por u la pynpaw ruh ïa ka jingsngewnguh ïa ka kynhun na US&TM ba ki la ai ïa ka jinghikai ba 4 sngi ïa ki.
Ïa katei ka porkram pynkut la pynïaid da u bah Onessimos Shangdiar, Training Coordinator, la kren pdiang sngewbha da ka Dr.
Nibedita Paul, PD, KRC, Jal Jeevan Mission, na ka liang ki nongïashimbynta la kren ai khublei da ka kong Twildaris Syiemlieh, member VWSC Rangthong bad la kren pynkut da u Rituparna Borkataki, MIS Expert.
Bah Kiron Lyngdoh.
Jowai Lyber 30.
Katba ka jingïakren ïa pynbeit pud hapdeng ka Meghalaya bad Assam na ka bynta ki hynriew na ki khatar jaka kiba ïa khajia pud hapdeng ka Meghalaya bad Assam ha New Delhi ha kane ka 29 tarik Lyber 2022, ki Nongkitkam ka Elaka u Dolloi Nongphyllut bad ki dkhot jong ka Labang-Nongphyllut-Pangam-raliang Council (LNPC), ka Seng kaba ïaleh bad ïai ïaleh ban pynwan ïa ka Thain Labang-Nongphyllut bad Pangam-Raliang ki don ka jingïalang ha Jowai ban ïa pyrkhat kam ïa ka lawei ka im ka ïap ka thaiñ jong ki.
Ka jingïalang ka la jied ruh ïa ki Nongmihkhmat jong ka ba kin sa lait ïa kynduh ia u Chairman ka Regional District Boundary Committee bad ïa u Chief Minister ka sorkar Meghalaya hadien ka 9 tarik APRIL 2022.
Kane ka jingïalang ka la shim ka rai ba ka thaiñ Labang-Nongphyllut, Elaka u Dolloi Nongphyllut bad ka thaiñ Pangam-Raliang, Elaka u Dolloi Raliang, ki dei ki bynta jong ka Ri Jaiñtia bad ki Nongshong shnong ki dei ki Pnar (Jaiñtia) kiba la shah khliah jubor (forcibly tagged) da ka Sorkar Assam, hapdeng ka jingbymhun ki paidbah nongshong shnong jong ka thaiñ, ka Jaiñtia Durbar, ka Note of Dissent da u ma L.
Khyriem MLA.
Shuh shuh ka Notification No.
TAD/R/31/50/ 149, 13th April 1951, kam don shuh naba la pynïap pynduh pyndam ïa kane ka Notification 13 tarik April 1951 da ka Memo.
No.
TAD/REV/90/55(b) Shillong 21st.
November 1955 bad da ka shithi ka Sorkar Assam Tribal Area Department No.
TAD/GA/83/50 dated Shillong 5th November 1957 bad kane ka thaiñ Labang-Nongphyllut Dolloiship bad Pangam-Raliang ka dei ban wan biang hapoh u pud u sam jong ka Ri Jaiñtia rai ka jingïalang.
ïa ka jingïalang la pynïaid da u Waheh B.
Shadap.
Halor kane u ma M.
M.
Thaiang ula ong ba u don lang ha kane ka jingïalang.
Haba la pyrshang ban kylli na u ma Thaiang, kiei de ki mat kiba kane ka jingïalang ka la ïarai, ka jubab ka long ba kumba long mynta “ym dei ban pyni ïa u Khnam ha ka Tyngap".
Ki Paidbah Nongshong shnong ka thaiñ ki la ïaishah ha kine ki 70 snem kiba la leitnoh, kin nangïaishah haduh ba kaei ka rai jong ka jingïapynbeit pud hapdeng ka sorkar Meghalaya bad ka sorkar Assam ha kine ki sngi bad ka por ka ban dang wan.
Nongpoh, Lber 30: Ka HYC Ri Bhoi District ha ka 25 tarik Bnai Lber ka la hiar sha ki thaiñ nongkyndong ban kner jingïarap sha ki khynnah skul ba wan na ka longiing ba duna ka ioh ka kot bad kane ka long shi bynta na ka jingangnud ka seng ban kyntiew ïa ka pule ka puthi ha Ri Bhoi District.
Ha kane ka sngi la ïa don lang da u samla JaysonLlennox Nongrum kum u Kongsan, bad la synran lang ruh da ka jingdon lang u Samla Tony Shylla Publicity Secretary ka seng ha Ri Bhoi, u Samla Donbok Maiong, President ka Lai shnong unit, Rangbah Shnong ka Umbi, ki nonghikai jong ki 3 tylli ki skul lem bad kiwei kiwei ki dkhot ka Seng.
Kum ka seng ka sngew myllung ban ioh sngew ba wat ha kane ka juk ba mynta ki dang bun ki longiing ki bym lah ban kyrshan skul ïa ki khun namar ba ban ka jingduk bad kum ka seng ka angnud ban dang kne ki jingïarap khamtam na ka bynta kito ki khynnah kiba donkam hok shisha ka jingïarap.
Haba ai jingkren ha kane ka sngi, ki nonghikai jong kine ki skul ki la ïathuh ba bun na ki khynnah ki don Kopi tang kawei bad ka long kaba eh ban thoh ïa baroh ki sobjek tang ha kawei ka kopiHaba ai jingkren u Samla Jayson u la pynpaw ka jingsngewkmen ban ioh shim bynta ha katei ha sngi bad ban ioh tynrong ïa ki jingeh ki skul kiba don ha ki thaiñ nongkyndong.
Na ka liang ka Seng ha kane ka sngi ka la synñiang ïa ki 360 tylli ki kopi, pencil kit bad white/green board sha ki 62 ngut ki khynnah skul jong ka Umbi-Mathan RCLP Skul, Nongthymmai LP Skul bad Umjari LP Skul.
U Samla Jayson u la pynpaw ba ka ri bhoi ka wan ha ka kyrdan ba hakhmat haba ïadei bad ka thoh ka tar ha ka jylla wat hapdeng ki ba bun ki jingeh ba ka ïa kynduh kane ka pynpaw ba ki nongshong shnong ki long kiba stad bad kiba trei shitom.
Ka seng kan ïai kyrshan ïa ki skul hapoh ka district kat ha I bor ba lah namar ka seng ka sngewthuh shai ba dei tang lada ngi biang ka jingnang jingstad ngi sa lah ban ïaleh pyrshah ïa ki kam pyntroiñ ïa ka jaitbynriew, u la pynpaw.
Nongpoh, Lber 30: Uwei u samla na ka Shnong Umngei ha Ri Bhoi District u la wan rah ïa ka nam bad ka burom ïa ka jylla, kaba dei hadien ba u la lah ban khur ïa ka jingjop ha ka kyrdan kaba ba ar na ka National Open Kyokushan Karate Championship kaba la dep ban long dang shen ha Nongbah Kolkata.
Une u samla la tip kyrteng kum u Francis Makri,uba don 19 snem ka rta u dei na ka Shnong Umngei bad u la leit ban mih khmat ïa ka Meghalaya Kyokushin Karate Association bad kaei kaba u la wan rah ïa ka nam bad ka burom ka dei kaba ha ka sien kaba nyngkong u la ioh rah ïa ka nam jop ha ka kyrdan kaba ar ha katei ka National Open Kyokushin Karate Championship kaba la long ha Nongbah Kolkata.
Hadien ba ba u la wan phai hynnin ka sngi na Kolkata, na ka liang ka HYC Umden Circle ha ka jingïalam u Samla Dobok Maiong kum u Vice President bad la don ryngkat ruh u President ka Meghalaya Kyokushin Karate Association, u Bah Berin Klein ki la leit ban pdiang burom ïa u ha Guwhati bad kumjuh ruh ha Nongpoh kum ka jingsngewsarong halor ka burom ba la wan rah da une u samla.
Haba kren ha kane ka sngi ba la pdiang burom ïa u samla Francis Makri kum u rang ïakura ne u rangïakhun ïa katei ka jingïalehkai Karate bad uba la wan rah ruh ïa ka nam jop, u Vice President ka HYC, Umden Circle, u la ong ba ka seng ka sngewkmen ban mih kum kine ki khun samla kiba im sngi ha ki kam ïalehkai sport bad lada ki samla hi ki pynleit jingmut ïa ki kam ïalehkai sport kin klet ruh ïa kiwei kiwei ki kam sniew ba bun ki khun samla ha kine ki snig ba mynta ki im ha kam dih kam bam kaba ktah pynban ïa ka jingim bad kumjuh ruh wat ïa ka ing ka sem bad ka imlang ka sahlang.
U la ong ruh ka seng ha kawei ka bynta ka phai khmat ruh sha ka sorkar b akum ka sorkar ka dei ban don ki mat treikam kiba tbit kumno ban kyntiew ïa ki khun samla kiba don sap ha ki kam ïalehkai sport, namar ka jingïalehkai sport ha kine ki sngi kampher la ka dei ha kano kano ka jingïalehkai ka la dei ka lad ai kam ai jam ïa ki khun samla kiba don sap katkum ba la ai sap kyrpang da u Blei.
Na ka lïang u Bah Berin Klein kum u Presiedent ka Meghalaya Kyokushin Karate Association, haba kren ha kane ka sngi u pynpaw ka jingkmen ha kawei ka bynta ba une u samla u la wan rah nam bad wan rah burom bad ha kawei pat ka bynta u pynpaw ka jingsngewkhia ba bunsien wat la ki samla ki don ïa kata ka sap ha ki kam ïalehkai sport bad khlem ka jingkyrshan hi na ka liang ka sorkar kin nym lah ban poi sha ka thong ha kaba bun hi na ki samla ki dei kiba wan na ki longing longsem baduk ba kyrduh.
Namar kata, kum u nongïalam katei ka seng kaba ju kyntiew ïa ki sap ki phong ki khun samla ka phai khmat sha ka sorkar jylla lyngba ka sport department ba kin pyrkhat ne thaw lad thaw lyntri ruh lyngba ki lad jingïarap na ka sorkar ïa kum kine ki samla ba wan rah ïa ka nam bad ka burom bad la jin ba ka don ka jingïarap na ka sorkar bun ki khun samla kin ioh mynsiem bad ki lah ruh ban pynleit jingmut ha katei ka sap kaba ki don, u la bynrap.
Khliehriat Lber 30: Ka seng MPUF, EJHD, kala dawa ban buh No-Entry ïa ki kali heh ha ki surokbah ha District khnang ba kan num buh jingma ïa ki khyn nah skul ha ka por mynstep shwa ban sdang skul bad ha ka por ba wai skul.
Kane ka seng kala leit ban buh da ka jungthoh ha khmat u Super-intendent of Police uba la kular ba un shim khia ïa kane ka jingdawa.
Nongpoh, Lber 30: Ka skul Persara UP School kaba dei kawei naki shlem ai jinghikai haka thaiñ Umsning kala long kawei naki skul kaba la nang phyrnai katba nangmih ki sngi wat hapdeng ki rai eh rai dam bad ki jingeh kiba bun haka jingïaid lynti pynban katei ka skul kala long ka shlem ban lum ban lang ban phrang ïaka lawei ki heprit haka liang ka jingnang jingstad bad ka pule ka puthi.
Katei ka skul mynta kala kynjoh ruh ïa u mawmer ba 25 snem jong ka jingïaid lynti naduh ba la seng ïaka ha u snem 1977 kaba la sdang ruh ïaka jingrakhe hynnin ka sngi ïaka jubili rupa bala wan ban plie pyrda da u Bah Bipul Thangkhiew President ka RBYF sengkmie kum u kongsan haka jingdonlang u Bah Rocky Kylla Chairman ka Umsning Town Durbar kum u symbud kongsan, Bah George Dkhar Chairman jong ka skul, ki Rangbah Shnong ki riew rangbah naka thaiñ Umsning lem bad ki nonghikai, ki khynnah skul jong katei ka skul.
Haba kren maitphang ha katei ka sngi naka liang u Bah George Dkhar ba dei u Chairman katei ka skul u la ïathuh ba kumno la sdang ïa katei ka skul bad ki jingeh ba bun ki mad haka jingïaid lynti, la ka long haka liang ka pisa bad kiwei kiwei, da kaba kyrtiang dien ruh ïa shibun ki riew rangbah naduh ka seng RBYF kaba la noh synñiang ïa katei ka skul ban pyntyllun ïaka ban long ka shlem ai jinghikai kumba ka long bad ieng haduh mynta.
Naka liang u Bah Bipul Thangkhiew kum u kongsan haba kren ha katei ka sngi u la pynpaw ka jingsngewsarong ba katei ka skul hapdeng kiba bun ki jingeh, ka long pat ka sngi kaba phyrnai bad kaba sah jingkynmaw hadien ba kala ioh ban rakhe ïaka jingdap 25 snem jong ka jingïaid lynti ban dang pyntyllun ïaka jingshakri haka liang ka pule ka puthi bad ka jingnang jingstad.
U la pynkynmaw ruh ba ka RBYF kala don ka bynta ban kyrshan ïa katei ka skul watla ka long tang ka pisa kaba rit eh ban pyndap ïaka jingdonkam jong ki nonghikai bad ka jingïaid beit ïaid ryntih jong katei ka skul bad kalong ka khubor kaba bha ban tip pat ba katei ka skul naduh ba la seng ïaka kala kynjoh mynta 25 snem.
“Ka jingnang jignstad ka long kaba kongsan khamtam ha kane ka juk kaba mynta ba ka jingpang bym ioh kam iohjam ki khun samla ka saphriang ha kylleng ki jaka jong ka jylla bad wat ki ri ka pyrthei bad dei namarkata ka long kaba donkam ba ki khun samla kin minot thop haki jingpule khnang ba ki khlur bad ki khraw pyrkhat kin mih haka jylla ban synshar ïa u lakam haki liang baroh la ka long haki ophis sorkar, ki nongmihkhmat bad kiwei kiwei" u la bynrap.
Naka liang ki bor pynïaid skul kila kynmaw burom ruh ïaka kong Angela Lyngdoh bam kwai ha dwar u Blei kaba la ai jaka shipor ban shna ïaka iing skul, I Bah Phngaiñ Manik Lyngdoh Bam kwai ha dwar u Blei bad ki khun ki kti kiba la ai sngewbha ïaka jaka khlem da siew eiei ban tei ïa ka iing skul kaba la ieng mynta ha Umsning Lum Umpih.
Ka jingjur ban don ka Cholesterol ka dei kaba lah ban ktah ïa ka jingkhiah krad u klongsnam bad ïa ka jingtuid jylli ka snam ha ki thied snam namar ka pynsuki bad khanglad ïa ka jingiaid beit ka snam ha ki theid snam kum ka jinglang ki thied snam.
Ka jingduna palat ka ka cholesterol ruh ka lah ban buh jingma jingma ïa ka koit ka khiah u klongsnam.
Ka jingjur palat ka Cholesterol ruh ka long kaba sniewbha ïa u klongsnam bad ka wallam ka jingkhanglad ïa ka jingtuid jylli ka snam ha ki thiedsnam bad jinglang ki tiedsnam.
Ka jinglang tylli ki thiedsnam ka ktah bad khanglad jinglah ban tuidbha ka snam bad pynlong ïa u klongsnam ban tlor bor na bynta ban kynshait ka snam sha ki kynta jong ka met.
Namarkata, ka jingjur palat bad jingduna ka Cholesterol ka don jingïadei bad ka jingma bad jingkhiah u klongsnam bad ki thied snam.
Ki jingbam batei bad ka rukom im kaba tei ïa ka koit ka khiah ki dei kiba lah ban ïarap halor ka jingpynbiang halor ka jingdon ka Cholesterol.
Ka jingkilan met manla ka por ka dei kaba lah ban pynbiang ka jingdon ka Cholesterol.
Ki jingbam ruh ki don ka bynta kaba kongsan kaba lah ban pynbiang ïa ka Cholesterol ha ka met.
Ka jingkynthup bun ka fibre ha ki jingbam ka dei kaba kongsan ka jingmyntoi ha ka liang ka koit ka khiah na bynta u klongsnam bad ki thied snam da ka jingpynbiang ban don ka Cholesterol.
Ka jingkhiah u klongsnam ka dei ban don ïa ka Cholesterol ba kynthup ki jingbam ba bun ka ba fibre ne ki jhur.
Ka omega-3 fatty acid ka dei kawei pat kaba ai jingmynto bad jingkhiah na ka bynta u klongsnam.
Ka Omega-3 kam ktah satia halor ka jingdon ka Cholesterol hynrei ka kyntiew bad aibor ïa ka jingkhlaiñ u klongsnam.
Ki jait jingbam ba bun bha ka omega-3 ki kynthup naduh dohkha, ki symbai shyieng bad walnut.
Ki don ki jait dawai kynbat kiba donkan bad ba kongsan ka jingdon ka Colesterol kiba ngi ju pyndonkam ruh ha kaba shet jingshet ha ka liang ka koit ka khiah kum u shynrai, syieng bad rynsun, kine ki lah ban tehlakam halor ka jingdon kiew lane jingbun ka Cholesterol.
U rynsun, sla lung jyrngam ba bamim, ki pudina ki long napdeng ki kynbat kiba lah ban tehlakam halor ka jingdon bun ka Cholesterol.
Nongpoh, Lber 30: Ka Hynniewtrep People Federation (HPF) haka jingïalang kyrkieh bala shong mynta ka sngi kala phah ïaka kyrwoh ban ai ka jingkyrshan ba pura bad kitbok ïa u Bah Sadon K Blah ba dei u President ba rangbah jong ka HNYF, sengkmie u ba la shah thung kum u ksiang ka HNLC ban ïakren ïasuk bad ka sorkar.
Haka kyrwoh bala phah da u Bah Apbor Nongrum President ka HPF Ri-Bhoi District lem bad u Bah Silverus Masharing Vice President kila pynpaw ka jingsngewkmen hadien baka sorkar kala tyrwa ban ïakren ïasuk noh bad ka HNLC kaba dei ka seng lehnoh bala kheiñ beaiñ haka jylla.
Kila pynpaw ruh ba kane ka dei ka sienjam kaba biang eh ba ka sorkar lem bad ka HNLC kin don noh ka jingsngewthuh jingmut ban poi sha ka thong naka bynta ban wanrah noh ka suk ka saiñ haka jylla bad khmih lynti ba katei ka jingïakren kan long kaba seisoh kumba ka HNLC bad ka sorkar kila don la u jong u ksiang naka bynta ka jingïakren.
Naka liang ka seng kala kyrpad ruh sha ka sorkar ban pynkloi ïaka jingïakren ïasuk ban wanrah pat ïaka suk ka saiñ haka jylla ba ki khun samla kin im bad ïaid haka lynti kaba dei ban lait naka jingïaum snam bad ka huri hura.
Ka elekshon ban jied ïa ki nongmihkhmat sha ka Ïingdorbar thaw aiñ ka jylla ka dang shim por sa tang khyndai bnai bad ka por ka dang biang pura ïa ki paitbah ka Bri u Hynñiewtrep Hynñiewskum kata u Khynriam, u Pnar, U Bhoi U War u ba dei u pait Khasi baïar ban bishar bniah na ka bynta ka lawei ban sa wan.
Haba ngi phai ha ka jinglong jingman jong ka party Congress kaba dei ka party kaba ki paitbah ka jylla ki la angnud ba kan ïoh ban synshar biang ha ka jylla.
Hynrei ka jingïapait hapdeng ka kynhun ba la ïalam da u Dr Mukul Sangma Myntri Rangbah barim ka jylla bad u Ma Vincent H.
Pala u nongïalam ba thymmai jong ka party, ka dei ka dak kaba sniew tam ka bym pat ju jia mynno mynno ha ka history jong ka party ha ki sawphew khyndai snem naduh ba la ïoh ïa ka jylla ba pura.
Kum ban pynkynmaw ba u Dr D.
D.
Lapang u dei u dieng bah jong ka Congress hynrei u la pyut noh.
Dei na kata ka daw ba u Dr Mukul Sangma u ba dei uwei na ki tnad kiba la ïaw bad ki khatwei tylli ki tnad kiba dang lung ki la pyut lang.
Ym lah ban len ba ruh wat ki tnad kiba dang sah mynta ruh, imat ka por kan ym slem shuh ba ki sla ba jyrngam kin sdang ban kem saw bad kin sdang ban kem pyut, namar shisien ba ka kliar jong u dieng bah ka la pyut kan pyut haduh tynrai.
Haba phai pat sha kiwei ki party kum ka Trinamool Congress, kaba u Dr.
Mukul Sangma bad ki khatwei ngut ki synran jong u ki la leit ban riehtngen, ka dang long thymmai palat bad ka long kumba thung ïa u dieng soh bad ha ka shi snem te um pat lah ban ïoh kheit soh wat lada u dieng soh u im hynrei u shu jyrngam tang ki sla.
Haba phai pat ha ki party kiba la don lypa ha ka jylla kum ka NPP, UDP, HSPDP, KHNAM, PDF bad ka BJP, kitei ki party ki don la ki jong ki jong ki nongrim treikam, kiba ym baroh ki paitbah ka Bri u Hynñiewtrep ki sngewthuh ïa ka jingthmu jong ki mat treikam jong ki.
Lah ban ong ba ki paidbah ba bun kim da sngew pyrshah than ïa ki mat treikam jong ki, lait noh na ki mat treikam jong ka BJP.
Watla katta ruh ka jinglah jong ka BJP ban pynjop ar ngut ki kyrtong ha ka election 2018, kata ïa u bah A.
L.
Hek bad u bah Sanbor Shullai, ka pyni ba ki paitbah ka jylla ki donkam ba kiba kum kitei ki nongïalam kin don ha ka Ïingdorbar Thaw Aiñ.
Namar ka jinglah jong ki ban trei kam bad ban wan rah jingmyntoi ïa ki paitbah bad ka jylla baroh kawei.
Ka NPP ka dei ka party kaba don ïa u nongïalam u ba tbit bad u ba lah ban bat ïa u la kam synshar ïa ka ïing ka sem.
U don ka jingkitkhlieh ban pynlong briew ïa ki khun ba kin roi parum pareh bad ka lawei jong ki kan long kaba phyrnai, khnang ba ki paitbah ruh ki ieit bad ki burom.
Wat la katta ruh ym lah ban len ba ki don katto katne ngut ki khun synran jong u kiba long ka daw kaba pynsngewsih haduh katta katta ïa ki paitbah, namar ka jingleh donbor ha kiba bun ki kam.
Haba phai pat sha ka UDP, HSPDP, KHNAM bad PDF lah ban ong ba ki dei ki party riew lum ba ki paitbah ki ithuh lut bad ki la tip bha ruh ïa ki mat treikam jong kitei ki party.
Nalor kata ki mat trei kam jong ka UDP, HSPDP, KHNAM bad ka PDF ki dei ki mat trei kam kiba ïasyrïem kawei bad kawei pat.
Watla ki mat trei kam ki ïa syrïem, hynrei ka jingïapher ka dei tang ki nongseng namar ïa ka KHNAM la seng da u bah Paul Lyngdoh, hynrei ym lah ban tip ïa ka daw kba la pynlong ïa u bah Paul ba un leit pynïasoh noh sha ka UDP, bad u ba dang sah mynta ha ka Party ba u bah Paul u la seng dei satang u bah Adelbert Nongrum marwei.
Nalor kata u bah Pynshngaiñ N Syiem u kpa jong ka PDF, hadien ba u la shah beh noh ha ki khun rangbah u la hap ban leit wad meinah noh da kawei pat, namar ba um pat sngew lah ban shong marwei.
Hynrei katei ka meinah kam shym lah ban pynhun ïa u, haduh ba u hap ban leit phai biang sha ïing kur kata sha ka Congress kaba u la dep ïa pyllait san shyieng mynshuwa.
Ki ar tylli kiwei pat ki party riewlum kiba la rim bha ki dei ka HSPDP bad ka UDP, hynrei ki la duh noh pat ïa ki nongseng bad ki nongïalam ba hakhmat duh hynrei ki mat treikam jong kitei ki party ki neh kum juh ki don ka juh naduh ba sdang.
Kumta lada ki paitbah ka Bri u Hynñiewtrep ki sngewthuh ba ka jaidbynriew mynta ka la don ha poh ka kamra Intensive Care Unit, ki la dei ban dawa ba baroh ki party riewlum ki dei ban ïa tylli lang kawei ha ka elekshon 2023, ym na ka bynta ka spah ne ka shuki hynrei na ka bynta ban pynim pat ïa ka jaitbynriew shuwa ba kan dkut mynsiem.
Ka Congress kumba long mynta wat la ka dang don san ngut ki khun (MLA), hynrei na ka daw jong ka jingjynrat ka ‘erlangthari ïa ka ïing haduh ban da pra phum, ki hap ban leit shong shakri noh sha ïing ki briew tang ban lait na ka jingïap thngan.
Kumta ha une u snem katba ka por ka dang don, ka la dei ka kabu ksiar ba ki party riew lum kin ïa tylli, lada ki kwah ban ïoh ban thaw sorkar lang tang para seng riewlum.
Hynrei, ka jingeh pat ka long ba ki paitbah ki kham itynnad ïa ki party kiba nabar ban ïa ki party na jylla lajong.
Shillong, Jylliew, 1: U Myntri khynnah jong ka sorkar pdeng ba dei khmih ïa ka Tnat Information & Broadcasting bad Fisheries, Animal Husbandry & Dairying, u Dr.
L.
Murugan un sdang ïa ka jingwan jngoh jong u kaba ar sngi ïa ka jylla Meghalaya ha ka 2 tarik Jylliew, 2022.
Ha kane ka jingwan jong u, u Myntri u leit jngoh ïa ki jaka bapher bapher ba pyntrei ïa ka projek ban peit bniah ïa ki jingdon jingem ba ïadei bad ki kam ri dohkha, bad ka jingpyntreikam ïa ka Pradhan Mantri Matsya Sampada Yojana (PMMSY) kumjuh ruh ki skhim jong ka Animal Husbandry ha ka jylla.
U Myntri un ïakren ruh bad ki nongïoh jingmyntoi ha nongbah Shillong.
U Dr.
Murugan un leit jngoh ruh ïa ka All India Radio, Cherrapunjee.
Un ïakren bad ki ophisar jong ki tnat hapoh ka Tnat I&B bad Fisheries jong ka sorkar pdeng.
Watla ka jingïapynbeit ïa u pud u sam hapdeng ka Sorkar Meghalaya bad ka Sorkar Assam ka dang sahteng haduh mynta hynrei ka Assam ka la nang ïai klun ïa ki jaka ki puta jong ka jylla Meghalaya kiba don ha khappud khamtam ïa ki shnong kiba dang hap hapoh ka Raid Nongtung, Ribhoi District.
Ka jingpyni bor jong ka Assam, naduh ba ladep ïasoi ïa ka Memorandum of Understanding hapdeng u Myntri Rangbah ka Jylla Meghalaya u Conrad K.
Sangma bad u Myntri Rangbah ka Jylla Assam u Himanta Biswa Sarma, ka la nang jubor arshah.
Ka jingkyntur pud jong ka Assam sha ki shnong ba dang rep bad shong shnong da ki Khasi ha ka Raid Nongtung ka long da kaba wanrah ïa ki kam pynroi khnang ban pynbiej ïa ki nongshong shnong ka Jylla Meghalaya kiba shong basah ha khappud ba kin ngop ha ki jingriam ka Sorkar Assam.
Hynrei wat hapdeng ka jingpyrshah jong ki paidbah kiba shong basah ha khappud, pynban ki bor synshar ka Ribhoi District ki shu long tang ki nongpeit kai namarba kim nud satia ban saham eiei ruh em ïa ki bor synshar district ka jylla Assam kiba theh ïa ki kam pynroi ha ki shnong khappud katba ka jingthmu kaba sha lyndet ka long beit ban ïoh klun jubor ïa kine ki shnong kiba hap hapoh ka Raid Nongtung.
Ka Raid Nongtung ka dei kaba la shah ktah bha ha kane ka jingïapynbeit pud jong ka Sorkar Meghalaya bad ka Sorkar Assam.
Wat ki paidbah nongshong shnong ruh kim ïahap satia ïa kane ka rukom ïapynbeit pud hapdeng kine ki ar tylli ki jylla namarba ki ar tylli ki Sorkar kim shym la sngap satia ïa ka sur jong ki paidbah hynrei ki paidbah ki kynnoh ba ki la shah thom da ka bor pyrshah ïa ka mon jong ki ban shah khynñiat sha Assam.
Ki paidbah kiba shong basah ka shnong Madan Umwang, ki ju sakhi bun ki jingjia naba ka Sorkar Meghalaya kam nud satia ban pynsangeh ïa ki jingleh donbor jong ka Sorkar Assam ïa ka mon jong u paidbah nongshong shnong.
Dang ha u snem, 2017, ka Sorkar Meghalaya ka la pyntreikam ïa ka skhim sam bording ha ka shnong Sabuda pynban ka Sorkar Assam ka la pyrshah beit pylleiñ pylleiñ kat haduh ba kane ka skhim sam bording jong ka Sorkar Meghalaya ha kane ka shnong ka la shu sahkut bad sepei bad naduh katei hi ka por haduh mynnta mynne la pynsangeh syndon kane ka jingthmu ban pynpoi bording ha ka shnong Sabuda namarba ka Sorkar Assam ruh ka kam nongkynti ïa ka jinglong trai halor kane ka shnong.
Ka jingtlot jong ka Sorkar Meghalaya ka la nang paw pylleiñ pylleiñ haba kam nud satia ban saham wat tang shi kyntien ruh haba ka Sorkar Assam ka la wanrah ïa kino kino ki kam pynroi ha ki shnong kiba don ha khappud.
Ka Sorkra Assam ka pyntrei beit da ka suk khlem kano kano ka jingshah pynthut ha ki bor synshar ka Jyla Meghalaya.
Kane ka dei ka jingïohlad jong ka Sorkar Assam ban pyntrei beit ïa ka skhim sam bording ha shnong Madan Umwang ha kaba la sakhi ba la pynieng ïa ki post electrict ha lynter ka surok jong kane ka shnong.
Katkum ka jingïakut ha ka jingïakren hapdeng ka Sorkar Assam bad ka Sorkar Meghalaya ka long beit ban pynneh ïa ka Status Quo ha ki snem kiba ladep bad ban ym pynthud ïa kino kino ki kam pynroi lada wanrah na baroh ar liang.
Hynrei kine ki jingïakren ki shu kut tang ha ka miej dihsha hapdeng ki arngut ki Myntri Rangbah katba ki jingshisha pat kim long kumta naba ka Sorkar Assam ka pynkheiñ pylleiñ pylleiñ ïa kane ka jingïakut.
La sakhi ruh haduh mynta ba dei tang ka Assam kaba ïohlad ban shna ïa ki surok, ka mini stadium, ki ing skul, ki dorbar hall, ki surok, ka jingpynpur ïa ka bording bad kiwei kiwei ki kam pynroi sha ki shnong kiba dang hap hapoh ki Hima jong ka Jylla Meghalaya.
Kane ka jingleh jong ka Sorkar Assam ka ju pyningkhong haduh katta katta ïa ki paidbah nongshong shnong kiba sah ha ki shnong khappud namar ka jingshah jem bad ka jingaili shaba palat jong ka Sorkar Meghalaya.
Ka jingong jong u Myntri Rangbah ka Jylla Meghalaya u Conrad Kongkal Sangma bad u Symbud Myntri Rangbah u Bah Prestone Tynsong ba lada shu pyrshah beit ïa ka jingïapynbeit pud wat hadien shispah snem ruh yn ym pat lah satia ban ïapynbeit ïa pud u sam, ka long kaei kaei kaba sngew thamula bha namar katkum ka jingphla jong ki paidbah kiba sah ha ki shnong khappud kiba shah ktah na ka jingïapynbeit pud ka long ba ka Sorkar Meghalaya bad ka Sorkar Assam kim shym la burom satia ïa ka sur jong u paidbah hynrei la shu ïaid lait khlem ka jingmynjur jong ki trai khyndew, ki dorbar shnong, ki khlieh nongsynshar jong ki Raid bad ki Hima bad ka jingieh sharud ïa ka Khasi Hills Autonomous District Council kaba long ka nongri nongsumar ïa ka khyndew ka shyiap ha kane ka jylla Meghalaya.
Mawkyrwat, Jylliew 01: Ka long kaei kaei jingaimynsiem watla hapdeng ki jingduh jingkyrmen namar kiba bun ki jingeh ba kawei ka longïing ka la dep ban ïa kynduh ha kine ki snem kiba la dep baroh ha kaba ka jingduk ka la ban ïa ki bad kim don ei ei ban bam, ban dih bad khamtam eh ban shna da kawei pat ka ïing kaba thymmai.
Hynrei mynta ka sngi ka 1 tarik u Jylliew, 2022 ka la long ka jingkmen kaba khraw na ka bynta kane ka longïing namar hadien ka jingud ne pyntip lyngba ka jingwad ki lad jingïarap jong longkmie na ka kynhun ki nongñiah ar-shaka ka “The Ultimate Legend Bikers Association" (TULBA) naduh ki snem kiba la dep ha kaba ki la ïoh ban pynshna da ka ïing kaba thymmai bad ha kaba la ïoh ban ot ïa u ribon bad aiti syndon ha ka ba kan ïoh ban pyndonkam nangne shakhmat.
“Ka jingdon jong ka ïingshong ïingsah ka lah ban ïarap ban da na u slap bad ka lyer".
Hashwa ban aiti ïa kane ka ïing sha ka kong Jantina Sohlang kaba don ha ka shnong Weiloi, East Khasi Hills District la ïoh ban pynlong ka jingïalang kaba lyngkot ha kaba u Vice President ka TULBA Sawsymper Unit, u bah Jusman Lyngdoh Marshilong u la long u nongpynïaid bad ai ruh ki kyntien pdiang sngewbha.
Ïa kane ka ïing ba la shna ha Shnong Weiloi ka dei lyngba ka TULBA Sawsymper Unit, ka TULBA Central Body lem bad ka jingïasnohktilang jong kiwei de ki unit bad ha i por iba lyngkot la ïoh ban pyndep.
U bah Rishan Nongrum, General Secretary ka TULBA Central Body ha ka jingkren jong u u la ïathuh ïa ki katto katne ki mat naduh ba sdang ba u la ïoh ka jingpyntip na ka kong Jantina Sohlang lyngba ka phone bad kumno ka poi haduh kane ka bynta ban pynshna syndon da ka ïing kaba thymmai watla ka long ka ïing kaba rit ruh.
Ha kajuh ka por u la ïathuh ba u la pynpaw ruh ba ka jingïoh ban pynshna jong ka kynhun ki nongñiah ar shaka ïa kane ka ïing kam dei na kano kano ka skhim ne ki lad jingïarap hynrei ka dei beit lyngba ka jingïaseibor tang jong ki para dkhot jong ka kynhun, namar kum ki dkhot ki don ïa kata ka mynsiem ban leh ei ei ïa kiba donkam ka jingïarap watla ka long tang kum ka dak kaba rit eh.
Ha ka jingkren ai mynsiem pat u la ong ba kaba nyngkong eh ka dei ban ai nguh nyngkong eh ïa U Blei U ba la plie ïa kane ka lad namar ma ka hi ka la buh ki jingkyrpad lyngba ki jingduwai ba U Blei Un phah ïa kita ki nongïarap lem.
“Ka jingduwai jong phi mynta ka sngi ka la long ka jubab ba U Blei na jrong U la ai ha phi ïa ka bynta lyngba ka jingïoh ïa kane ka ïing kaba thymmai ba phin shong phin sah naduh mynta ka sngi", ong u bah Rishan.
U la ai ruh ki kyntien jingkyrkhu kyrdoh ïa kane ka longïing baroh kawei ba kan da ïoh shibun ki jingkyrkhu ha ka met bad ka mynsiem ruh bad kin ïoh ïa ki met kiba koit kiba khiah krad nangne shakhmat da ka jingri bad sumar sukher U Blei Nongbuh Nongthaw.
Haba kren pat na ka liang jong u bah Spairen Marweiñ, Rangbah Shnong Weiloi u la ai khublei kyrpang na ka bynta kane ka kynhun ki nongñiah ar-shaka ka TULBA kaba la leh ïa kum kane ka kam ba bha ha kaba ka la long pynban ka jingaimynsiem na ka bynta ki duk ki suk, ki rangli ki juki.
“Ai da kane ka jingïarap jong kane ka kynhun kan ai mynsiem ruh ïa ki para briew kiba don ïa kum kane ka mynsiem ban ai lem ki lad jingïarap la ha kano kano ka bynta ruh", ong u bah Spairen.
Ha kajuh ka por u bah Spairen u la kyntu ruh ba kane ka jingïatreilang hapoh jong ka kynhun ai ba kan dang ïai bteng nangne shakhmat ha ka ban pyntyllun ïa kiba bun ki kam, namar khlem ka jingïatreilang ne don ka jingïasngewthuh jingmut kata kam don dor ei ei ruh em.
U la pynkynmaw ruh ba ïa kum kine ki kam ba ka ka kynhun TULBA ka la leh bha ïa kiba shem jingkyrduh ka la dei ka sien kaba ar namar ha kine ar snem kiba la leit ba don ka jingkhangdam na ka daw jong u Corona Virus kane ka kynhun ka la ïoh ban leit ai jingïarap lyngba ki mar bam mar dih sha ki katto katne ki longïing kiba shem shisha ïa ki jingeh, jingkyrduh, hynrei mynta pat ka la leh da kawei pat ka kam ba bha da kaba pynshna syndon da ka ïing ha kaba ka kong Jantina Sohlang ha ryngkat ki lai ngut khun kin ïoh ban shong ban sah.
“Kane ka la long shisha kaba kam kaba khraw bad ka nuksa kaba bha na ka bynta kito ki briew kiba don ka mynsiem ban leh ei ei ïa ki duk ki suk", u la ong.
U bah Albest Lyngdoh Nonglait, President jong ka TULBA Sawsymper Unit pat u la ong ba ka jingïatylli lang jong ki dkhot ka kynhun ka la long ka daw jong ka jingjop ban pynurlong ïa kaei kaba ki ki thmu ban pyndep ha i por iba lyngkot ban shna ïa kane ka ïing khnang ba ka kong Jantina Sohlang ha ryngkat ki khun kan ïoh ban rieh tngen ban lait na u slap ka lyer.
Ha ka jingkren jong u u la kyntu ruh na ka bynta ki para longkmie, ki longkpa, ki khun samla jong ka imlang ka sahlang ba kin ïapeit ïakhmih lem lada don kum kine ki briew khnang ba kin nym don hapdeng ka jingduh jingkyrmen ha ka jingim hynrei lyngba ka jingïarap jong ki da kano kano ka lad kan long pynban ka jingkyrkhu.
U bah Dislar Khar-ryngki uba kren na ka liang ka ïing ka sem u la pynpaw ka jingaikhublei kaba kyrpang na ka bynta ka kynhun ki nongñiah ar-shaka ne ka TULBA kaba leh ïa kane ka kam kaba bha na ka bynta ki duk ki suk, kiba shem jingjynjar namar mynta ka sngi kum ka kynhun ka la ïoh ban pyndep ban shna ïa kane ka ïing bad aiti noh sha ka kong Jantina Sohlang ba kan ïoh ban pyndonkam ha ka ban shong ban sah.
Ha ka jingkren jong u u la ai ruh ki kyntien jingkyrkhu kyrdoh na ka bynta kane ka kynhun ba nangne shakhmat kan nangïaid shaphrang ban pyntyllun ïa ki kam kiba bun ha kaba leh bha bad ai ki lad jingïarap na ka bynta kito ki briew kiba donkam ki jingïarap.
Kiba ïadonlang ha kane ka sngi long naduh ki dkhot jong ka TULBA Mawkyrwat Unit, TULBA Sawsymper Unit bad kumjuh ruh ki dkhot jong ka TULBA Central Body, ki katto katne ki ‘riew rangbah jong ka Shnong Weiloi lem ruh bad kiba ha ïing ha sem jong ka kong Jantina Sohlang.
Shillong, Jylliew, 01: Ka United Democratic Party (UDP) Mawkyrwat Circle bad ka UDP South West Khasi Hills District ka la kyrshan pura ban ai tiket ïa u MLA ba mynta jong ka Mawkyrwat Constituency u Bah Renikton L.
Tongkhar ban ïakhun na ka tiket jong ka UDP ha ka elekshon sha ka Ingdorbar Thawaiñ ka ban sa long ha u snem 2023.
U President jong ka UDP Mawkyrwat Circle u Bah Shanbor Nongsiej ha ka jingïakren bad ki lad pathai khubor ha ka sngi Balang u la ong, “nga kwah ban pynshai ha ki nongshong shnong jong ka Mawkyrwat Consti-tuency ba kam shym la don satia ka jingkhylliap lama ïa ka UDP ha Mawkyrwat Constituency.
Ki paidbah kim dei ban sngewthuh bakla namarba na ka liang jong nga, kum u President ngam don jingtip eiei hynrei ka dei tang ka jingphet seng jong ki katto katne ngut ki nongkyrshan ka UDP (hapoh ka jingïalam jong u Bah Medal Sing Lyngdoh).
Kane ka jingpynshai jong ki nongïalam ka UDP Mawkyrwat Circle bad ka UDP South West Khasi Hills District ka long hadien ba u Bah Medal Sing Lyngdoh ryngkat bad ki nongbud ha ka sngi Baar ki la pynbna paidbah ba ki la khylliap lama ïa ka UDP ha Mawkyrwat Constituency.
Nalor kata, ki la kam ruh ba la jan baroh ki nongkitkam jong ka UDP Mawkyrwat Circle ba kynthup ruh ïa ka Women’s Wing bad ka Youth Wing ki la iehnohkam bad mih noh na kane ka party.
Ka jingmih noh jong u Bah Medal Sing bad ki nongkyrshan jong u na ka party UDP ka dei namar ka jingbym ïoh tiket na ka UDP hadien ba ki nongïalam jong ka UDP Central Body ki la pynthikna ban ai tiket ïa u Bah Reniton Lyngdoh Tongkhar na ka bynta ka election ha u snem 2023.
“Ngin pynbna sha ki paidbah ba ngin dang ïai sah bad ngin dang ïai pynkhlaiñ shuh shuh ïa ka UDP ha Mawkyrwat Circle bad ha kine ki sngi ki ban sa wan ngin sa pdiang burom shuh shuh ïa ki hajar ngut ki nongkyrshan ki ban sa pynïasoh kum ki dkhot jong ka UDP," ong u Bah Nongsiej.
“Ngi kyrmen skhem ba ha u snem 2023 ngin ïoh kheit ïa u soh ka jingjop, lyngba ka jingtrei shitom jong ki nongïatreilang hapoh ka party," la bynrap u Bah Nongsiej.
Haba kylli, u Bah Nongsiej u la ong, “ka jingmih jong u Bah Medal Sing na ka party ka long ba u la tip shai ba un ym ïoh tiket satia na ka UDP.
"“Ha ka jingshisha ka UDP Mawkyrwat Circle ka la tyrwa ïa ka kyrteng jong u Bah Medal Sing Lyngdoh sha ka UDP Central Body hynrei namarba ym pat lah ban pynbna ïa ka kyrteng jong u kyrtong, pynban u Bah Medal Sing u la mih noh na ka party bad nga ruh ngam don jingtip satia.
Wat ki nongïalam jong ka UDP Central Body ruh kim pat ai ktien eiei halor kane," ula ong.
U la pynshai ruh ba haduh mynta hi ka UDP Mawkyrwat Circle haduh mynta ka dang khlaiñ bad kam shym la don satia kano kano ka jingpyndam ïa ka Women’s Wing bad Youth Wing kumba la kam da ka kynhun u Bah Medal Sing.
Na ka liang jong u nongmihkhmat ka UDP South West Khasi Hills District u Bah P.
S Wanniang u la ong, “ym lah satia ban khylliap lama bad kam don hi ruh ka rul ba ki nongïalam kiba hapoh kin pynbna ban khylliap lama.
Ngi ieng ban kyrshan ïa kaba ka Mawkyrwat Circle ka la pynshai ha kane ka sngi bad ngin ïaidon ryngkat ruh bad ka Circle ha u snem 2023 ngin ïoh kheit ïa u soh jong ka jingjop ha baroh ki Constituency bad kata ka dei ka thong jong ka party.
"“Ngin kyrmen ba ka UDP kan sei ïa u kyrtong ha ka elekshon 2023 bad ban pynjop donburom da ka jingtrei shitom.
’ u la bynrap.
Khliehriat, Jylliew 01: Ka jinglang ka um ha ki bynta jong ka surok kiba la pei thliew khamtam ha jingkieng Tongsneg, Narpuh ka buh jingma haduh katta katta ïa ki paidbah, halor kane ka Meghalaya People’s United Front East Jaiñtia Hillls District lyngba u President, u bah Kyrshan Blah, ka seng ka dawa na ka NHAI bad ka ai por ïa ka National Highway Authority of India ba hapoh ka shitaiew ka dei ban maramot noh ïa katei ka jingpei thliew ka surok ha ka bynta jong ka jingkieng haTongseng Narpuh.
Ka seng ka byrngem ruh ba lada ka NHAI kam lah ban pynurlong ïa ka jingdawa ka seng kan leit ban hiar ban khang tala bad khang khyrdep shi syndon ïa ka jaka khrong khajna jong ka NHAI ha ka Tool Gate Plaza kaba don ha Lumshnong, Narpuh.
U bah Kyrshan Blah, u pynpaw ka jingsngew khia halor ka jinglong jingman ka surokbah national highway khamtam eh ha katei ka bynta ba don ka jingkieng, namar ha kane ka bynta jong ka jingkieng ka um ka lang ha ki jaka ba pei thliew kaba la i kum ka pung bad bunsien ki kali khamtam ki kali rit ki sahkut ha kane ka bynta jong ka surok, ka buh jingeh bad buh jingma ruh ïa ki kali heh kiba kit jingkit bad ym tang katta ka buh jingma ruh ïa ka jingim briew.
U la ong ruh ba ka jingpei thliew ka surok ha jingkieng Tongseng ka buh jingma ruh ïa ka jingkieng namar lada lang palat ka um ka jingkieng ka lah ban jot ban pra ha kano kano ka por bad kan wanrah jingeh kaba khraw ïa ki paidbah kiba iaid lyngba na kane ka surok, ym tang katta, lada jia ba kylla ne lada jia ba sniew kawei ka kali ha katei ka jingkieng khlem pep kan wanrah ïa ka jingdheng kali kaba jur bha ha ka thaiñ Narpuh.
La ong ruh ba ka daw jong ka jinglang um ka dei ruh namar ba ym don ki nala tuid um ha ka jingkieng na kata ka daw ka um ka sahkut ha jingkieng ka wanrah ïaka jingjulor bad pei thliew ka surok.
Halor kane ka jingdawa, ka seng kan sa nang iai budien ruh na ki bor synshar district jong ka East Jaiñtia Hills District.
Nongstoiñ, Jylliew 1: Kum shi bynta ban wanrah ïa ka jingïalong kawei bad ka jingïasngewjan hapdeng ki para nongshong shnong naduh ki khynnah, ki samla bad ki tymmen ka Hynñiewtrep Youth Council Marskuiñ area, kan pynlong ïa ki jingïalehkai ba bun jait kum ka jingïakop siat khnam, Mawpoiñ, sohtyngkoh bad kiwei kiwei ha ka taïew ba ar jong u bnai jylliew mynta u snem.
U bah Lamphrang Dkhar uwei na ki nongïalam ka HYC Marskuiñ area haba pyntip ha u nongthoh khubor, u la ong ba ka jingthmu jong ka seng ban pynlong ïa kitei ki jingïalehkai, ka long kum shibynta ban pynkynmaw biang ïa ki paitbah, namar kitei ki jingïalehkai ki la duna bha ha kine ki sngi.
U la ong ruh ba ka jingïakop siat khnam lei lei ka dei kawei na ki jingïalehkai kiba la sdang naduh hyndai hynthai bad ka dei ruh ka jingïalehkai kaba pawnam tam jong ki long shuwa.
U la pynkynmaw ba mynshuwa eh ki riew tymmen haba ki pynlong ïa ki jingïakop siat khnam, ki da kheiñ kor bha bad ha shuwa ban sdang ïa ka jingïasiat, ki da kñia ki da khriam na ka bynta ban jop ïa ka jingïathong.
Haba phai ha ki rukom siat khnam ha ki por ba mynshuwa bad ha kine ki por ba mynta ka la ïapher nadong shadong naduh ka ryntieh, ki khnam bad ki sohpdung na ka bynta ban siat.
Ha ki por ba mynshuwa ki ryntieh jong ki riew tymmen, ki dei kiba la shna da ki siej ba ki la pom ha ka por kaba biang, namar ki da kheiñ ïa ka sngi ban pom ïa ka siej ban shna ïa ka ryntieh.
Nalor kata ki khnam ruh ki dei da ki khnam sop kiba la pur da ki sner pukni ym kum ki khnam ba mynta kiba la pur sner da ki kynja plastik kiba eh.
Kaba kham pher eh ka dei ka sohpdung, namar ki tymmen ba mynshywa ki shna sohpdung ne skum da ki kynja phlang kiba mih ha ki kynja ktieh shrah.
Nangta na shabar pat ki sop da ki bynta ba shapoh jong u siej ba ki la dep pied ïa ka snep kaba jyrngam nalor bad ki sieh ha u dieng tylli uba rit bad ka rukom teh ïa ka skum ne ka sohpdung ruh, ki da kheiñ ïa ki lain ban khum.
Ka long ruh kaba shisha ba ki tymmen ba mynshuwa, ha ka por ba ki la dep sdang ban ïasiat thong shisien ba ka nia ka jutang ka khlaiñ, kawei pat ka liang kan ym jop da leilei.
Khliehriat Jylliew 01 : Ka Mihmyntdu Community Social Welfare Association (MACSWA) ha ryngkat ka jingiatreilang bad ka ophis jong ka District Social Welfare Officer East Jaiñtia Hill District, hynnin ka sngi ka la pynlong ïa ka prokram bad kyrpang ha shnong Umlawang, East Jaiñtia Hills District, ha kaba la ai jingpynshai halor ka phang kumno ban kyntiew ïa ka koit ka khiah jong ki rangbah bad ki tymmen.
Ka Director jong ka MACWA, ka Dr J.
N.
Shulai ka la batai bad pynshai halor ka phang ba kumno yn ai jingsumar ïa kito ki briew kiba la rangbah ha ka kyrta bad kiba la tymmen namar ha kum kane ka por, ka la don ka jingkylla naduh ka jinglong ka met ka phad, ka jinglong ha ka jingmut jingpyrkhat, kum ha ka pyrkhat pyrdaiñ.
Ka Dr Shulai, ka la batai ruh halor ki jait jingshitom bapher bapher bad kumno ban sumar, kane ka jingpynshai ka long na ka bynta kito kiba dang khlaiñ ba dang shait kiba dang biang ka kyrta ba kumno kin ai ki jingsumar ïa kito kiba la heh kyrta bad kiba la tymmen, ka la ban jur ba ym dei ban shu dih hi ïa ki dawa da kaba shu thied hi na ki pharmacy, hynrei dei ban da leit pyni sha ki doctor bad ban dih ïa ki dawai kumba bthah da ki doctor.
Na ka bynta ka koit ka khiah ka la ong ba ka long kaba donkam ruh ban leh killan met, ban bam ki jingbam kiba tei, ban thiah ha ka por kaba biang bad ban sum man la ka sngi.
La ong ruh khnang ba ki riew tymmen ki long byrngia, ka long kaba donkam ba kin ïa kynduh para tymmen ba kin ioh ban ïa pynlut ïa ka por ha ki khanatang para ma ki.
U Medical Officer jong ka OST Khliehriat, u Dr J Nongtdu, u la pynshai shuh shuh ba ki briew ha ka por ba ki la rangbah bad tymmen ha ka kyrta, ki donkam ruh ban ioh ïa ka iïng ka sem kaba suk bad ki donkam ka jingieid ruh na ka imlang ka sahlang, haba kren halor kane ka phang u Dr Nongtdu (OST) u la pynpaw ka jingsngew kmen namar ha kane ka ri ka jaitbynriew jong ngi ki ba ha iïng ba ha sem, da ka jingieid, da ka akor ka burom ki ri, ki sumar bad ki peit ïa kiba la tymmen hala ki iïng ki sem bad ym pat ju don ki tymmen ki ban leit thiah sha ka jaka ri tymmen, u la ong ruh ba ki don ki jaka lei kiba ju iaknieh ban ri ïa ki tymmen da ka jingngeit ba lada ri ïa ki kin ïoh ki jingkyrkhu.
U la ai mynsiem ïa ki riew tymmen ba ki dei ban long kiba dap da ka jingkmen jingsngewbha ha ka mynsiem namar kane kan wanrah shuh shuh ïa ka koit ka khiah ha ki.
La ioh ruh ïa ka jingkren kyngkot na u Supervisor jong ka District Social Welfare Organisation, u bah Patrick Dkhar, ha kaba u la batai halor ki jait skim bapher bapher kiba lah ban ioh na ka ophis DSWO East Jaiñtia Hills District, kum ka bai bam tymmen kaba ju ioh shi sien shi jingim na ka bynta kito kiba la kot sha ka 6o snem ki kynthei bad 65 snem kyrta ki shynrang, ki don ruh ki skim kum ki lad ai jingiarap ia kito kiba shah lehbeiñ, kiba shah ban beiñ bad ïa kine ki skim lah ban ioh na ka One Stop Centre bad na kiwei kiwei.
Kiba la ai jingkren ki kynhtup ruh ka ORW-MCSWA, ka kong Milanda Rymbai bad na u Waheh Shnong Umlawang, u bah W.
Lyngdoh, ïa ka prokram la pyniaid da ka PM MCSWA ,TI CC Khliehriat, ka kong Renibet Patlong.
Ha kane ka sngi ka la don ka jingsam dawai ei bad ka medical check up kaba ym donkam ban siew pisa bad kane ka la long ka jingmyntoi ïa baroh ki paidbah nongshong shnong jong ka shnong Umlawang.
Jowai, Jylliew 01: Ïa ka ‘World Milk Day’ la rakhe mynta ka sngi ha Jowai lyngba ka tnad Animal Husbandry & Veterinary Department Directorate Dairy Development jong ka sorkar jylla, ha ka jingïalang ba la pynlong ha Conference Hall da ka ophis u Senior Dairy Officer ka West Jaiñtia Hills District kaba don ha Mynthong, Jowai.
La rakhe ïa kane ka sngi ka long shibynta ban pynsngewthuh halor ka jingdonkam ban dih ïa Dud ha ka jingim kaba manla ka sngi namar ka duh kadei kaba jingbam kaba biang nadong shadong bad kaba ïarap ban tei ïa ka met ka phat, da kaba pynsngew ym don satia kiwei pat ki jait jingbam kiba lah ban ïoh ha ka dud kiba don lut ïa baroh ki ‘Nutrient’.
Ïa ka jingïalang ha kane ka sngi la pynïaid da u Senior Dairy Officer West Jaiñtia Hills District Jowai ma B.
Dkhar, ha ka jingdanlong u kongsan bah W.
K Kharbuli (MCS) Extra Assistant Commissioner ka WJH, u Dr.
G.
L Niang Dub-Divisional A.
H & Veterinary Officer Amlarem WJH, ka Dr.
E.
Passah Senior A.
H & Veterinary Officer Poultry Farm, Jowai, ka kong M.
Shylla Dairy Officer (Quality Control) RDEC Jowai Diary Plant, Dr.
I.
D.
Slong, Senior A.
H.
& Veterinary Officer, Pig Farm, Khliehtyrshi, ki nongrep kiba dei ki nongri jingri, ki khynnah skul bad kiwei de.
U Dr.
G.
L.
Niang Dub-Divisional A.
H & Veterinary Officer Amlarem haba ai jingkren ula ong ka jingrakhe ïa ka ‘World Milk Day’, kala pynkymmaw burom kumjuh ïa u Dr.
Verghese Kurien bam kwai ha dwar u Blei uba long uwei na ki nongshong shnong ka Ri India uba la trei shitom met bad mynsiem ban wanrah ïa ka burom ïa ka Ri kaba lah ban pynmih buh eh ka dud hapoh ka Ri.
Kumta ula kyntu ïa ki nongri dud hapoh ka District ba kin shim ïa kane ka kam da kaba pynjanai shuh shuh ïa ka bad khamtam ban ai jingtip lem sha ki khun ki kti khnang ba ka pateng jong ki ban pynmih duh kan neh sah lashai la shisngi.
Ka kong Dr.
E.
Passah Senior A.
H & Veterinary Officer Poultry Farm, Jowai kala ïathuh ba ïa kane ka sngi la lamkhmat da ka Food and Agriculture Organisation (FAO) jong ka United Nations ïa kaba la rakhe ha kylleng ka pyrthei, kaba batai ïa ka phang halor ka rukom ïaid lynti ha ka kam ri jingri naka bynta ka jingbha jingmiat jong ka mariang bad ka koit ka khiah bad ka lad ban pynkiew ïa ka ïoh ka kot.
Kala ong ka ba dud ka long kaba donkam bha haka met u briew namar ka pynskhem ïaki shyieng, ka Vitamin kaba don ha ka dud ka ïarap ban pynkhlaiñ ïa ka bor met (immune system), ha ka juh ka por ka dud ka lah ban pynbhabriew bad pynïoh thiah bha ha ka por miet.
Kumta ka kyntu ïa ki khynnah skul ba dei ban dih ïa ka duh manla ka sngi, kala ai mynsiem ruh ïa ki nongri jingri ba ki dei ban sngew sarong ïala ka kam ba ki trei.
Katba na ka liang u kongsan bah W.
K Kharbuli ula batai kyndiat shaphang ka phang jong kane ka sngi bad ula ai mynsiem ïa ki nongri masi ba ki dei ban don ka jingïatreikam lang bad ka tnad Animal Husbandry & Veterinary Department jong sorkar namar ka long kaba donkam eh ban don ka ka jngïasngewthuh jingmut na ka bynta ban pynkiew ïa ka ïoh ka kot ha baroh ki liang.
Lyngba ka jingtreikam lang jong baroh u kyrmen skhem ba kan long ka jingïohnong kaba khraw ïa ka District bad ka ri hi baroh kawei da kaba pynkut ïa ka jingkren u buh ka jingkyntu ïa ki nongri jingri ba kin wad ki lad ki lynti ban pynneh pynsah ïa kam pynmih duh pateng la pateng.
Ïa ki kyntien ai khublei la ïoh na u bah E.
C Pyngrope Dairy Officer (Extension) West Jaiñtia Hills District Jowai.
Ha kane ka sngi kum ka dak ban pynshlur ban dih ïa ka dud na ka liang u kongsan ula sam ruh ïa ka dud sha ki khynnah skul kiba la poi sha kane ka prokram.
Shillong, Jylliew :Ka Seng FKJGP Nongthymmai circle kam lah khlem da pynpaw ka jingsngewsih ka ba khraw bad pynrem jur ïa ka jingjia kaba sngewsih bad ka ba sngew shyrkhei haduh katta katta ka ba la jia ha kane ka sngi ba Ar ba la lah ha ka shnong Nongrah, Shillong ha ka ba u kpa trai uba la tip kum u Joefreeson Jana u la shim noh ïa ka jingim ba lui lui jong arngut ki khun ki jong u da ka ba pyniap dusmon.
Ka seng ka ba la leit jngoh ïa kane ka longïing ka ba la mad ïa kane ka apot ka la ïaleh ruh katba lah ban ai mynsyiem bad ban pyntngen ïa kane ka longïing.
Kum ka seng ka sngew ba ym don kyntien shuh ki ba lah ban pyntngen na ka bynta kane ka longïing ha ka ba kum kane ka por.
Na ka liang ka seng ka kular ruh ïa ki ba haïing hasem ba kan don ryngkat bad kane ka longïing ka ba mad ïa kane ka jingjia bad ban ïarap ruh ïa ki ha ka ban buddien ïa ka jingtohkit ki pulit ha ka ba iadei bad kane ka jingjia.
Ha kajuh ka por ka seng ka kyntu ïa ka tnat pulit ba kan shimkhia ïa kane bad ban pynngat noh ïa une u riew thrang snam ha ki kyndon aiñ ki ba tyngeh.
Kane ka long katkum u kyrwoh lyngba u Wankmenlang Tariang bad Danny Nongrum, President bad General Secretary FKJGP Nongthymmai Circle.
Nongpoh, Jylliew 01: Kum uwei na u rangbah uba la ju im ban kyrshan ïa ka ing ka sem da ka kam Misteri ban shna ing shna sem ne kiwei kiwei ki jingshna kiba u la pynlut por la bun phew snem mynta, hynrei naduh ka jingwan lynshop ka khlam COVID-19 ha ka jingkhang shnong bad duna ki kam ki jam u la phai noh pat sha ki kam shna kti da ka jingthmu ban pynim ïa ka ing ka sem lyngba kitei ki kam kiba u la pynlut por pat da ki kam shna kti.
Une u Rangbah uba la phai khmat pat mynta sha ka kam shna kti la tip kyrteng kum u Gilbil Syngkli na ka Shnong Umjarasi ha Ri Bhoi District bad haduh mynta u don ka kurim bad kynthup lai ngut ki khun kiba u la pynstad pynnang tang da ki kam bylla sngi jong u.
Kaei kaba la pynlong ïa u Bah Gilbil Syngkli ban phai khmat noh sha ka kam shna kti, ka dei hadien ba naduh u bnai Nohprah 2019 ba la sdang wan lynshop ka khlam COVID-19 ka la don ka jingktah ha ki kam ki jam kiba um ioh shuh ban bylla ban sngi bad kane ka la buh jingeh ïa u ban pyndap ïa ka ing ka sem, hynrei hapdeng ka jingpakhang shnong ka sorkar (Lock Down) ban ïada na ka khlam COVID-19 bad namar ba ym don kam shuh ban bylla ban sngi u la phai khmat noh sha ka kam shna kti da kaba u la shna ïa ki jaid mrad bapher bapher bad un sa die pat sha iew sha hat ban pynim jakpoh ïa ka ing ka sem.
Kumba la paw pyrthei lyngba kitei ki kam shna kti jong u Bah Gilbil Syngkli, une u rangbah u don shisha ka sap kyrpang ban shna ïa ki jaid mrad bapher bapher ban pynwan dur thik thik bad ka jinglah jongu ban ai ryngkat ki rong ki rup katkum ka jinglong jong ki mrad ka la ïarap ïa u ban ioh ioh lad ban kyrshan ïa ka ing ka sem da kaba u die pat sha ki briew tang ban im jakpoh ka ing ka sem.
Ha ka jinglap u Nongthoh Khubor, ha ka ingsah jong u Bah Gilbil Syngkli ki la don bunjaid ki mrad kiba u la shna pynwan dur tang da ka kti ba kynthup naduh u Khla, u Sing, u Hati, u Klew, kyndat, Rabit, skei, Kangaro bad kiwei kiwei ki mrad bad nalor kata ruh u shna ki jingtem tynrai kum ka duitara kaba u ju pynlut por ban rwai ban siaw ha ka por ba u don por bad thaid na ki kam ki jam kiba u trei.
Nalor kitei ki jingshna ne pynwan dur ïa ki mrad bapher bapher bad shan ruh ki jingtem tynrai, u Bah Gilbil Syngkli u la pyrshang ruh ban ri ngap ha ing bad pynlut ruh ïa ka por ha ka rep ka riang.
Haba ïa kren bad u Nongthoh Khubor, u Bah Gilbil Syngkli, u la ïathuh ba u la sdang ïa kitei ki kam shna jingshna (Handicraft) naduh ka por ba wan lynshop ka khlam COVID-19, ha kaba ha ka por ka jingkyrduh kam kyrduh jam u la shim ka rai ban phai noh sha ka kam shna kti, hynrei ka jingpynlut por jong u kam shym la sepei bad ha kaba khatduh da ka jingai sap kyrpang u Blei u la lah ban pynwan dur ban shna ïa ki mrad bapher bapher bad nangta un sa die pat sha ki briew tang ban pyndap ïa ki jingdonkam ka ing ka sem.
“Nga sngewthuh ruh ba ka kam lajong ka long kaba myntoi bha naduh ba nga la sdang ïa kane ka kam shna kti ha kaba wat lada ngam ioh jingmyntoi kiba bun, hynrei ha ka por wan ka jingkyrduh ka la ïarap shibun ïa ka ing ka sem" ong u Bah Gilbil Syngkli, bad bynrap ruh ngan ïaid bteng beit ïa kane ka kam namar ka jingangnud ka long ban ai nuksa ruh ïa kiwei ki khun samla ba kim dei ban sngewpoh haba trei ïa ki kam lajong bad lada ngi pynleit jingmut hi ïa ki kam lajong ngi long kynrad ha ka la ka jong ka kam" u la bynrap.
Haba kylli pat halor ki lad jingïarap kiba u la ioh na ka sorkar ne ki tnad sorkar kiba dei peit ïa kum kine ki jaid kam, u Bah Gilbil Syngkli, u la ong ba haduh mynta um pat ioh kano kano ka jingïarap la ka dei na ka tnad Handicraft ne na ka Industries bad na ka por sh aka por u la ju leit wad ïa ki lad jingïarap, hynrei kim pat shem la ïarap satia ïa u, ha kaba haduh mynta u hap hi ban kyrshan na lade ïa lade ban pynïaid ïa kane ka kam kaba u la im jakpoh tang da ki kam shna kti, u la bynrap.
Ha kawei ka bynta, u Bah Gilbil nalor ka kam kaba u la pynlut por ha kitei ki kam shna kti bad u don ruh ka sap ha ka kam rwai bad tem ïa kitei ki jingtem tynrai kiba u la shna hi da lade kaba u ju pynlut por ha ka por uba u lait por bad ba u la sangeh na kitei ki kam kiba u la trei.
Shillong, Jylliew :Lai ngut ki khynnah klas IX jong ka RKM HS School, Sohra, ki ba kynthup ïa ka Hakinidahun Suchiang, U Porchon Chakma bad U Ksh.
Boris Singh lem bad 27 ngut kiwei pat ki khynnah skul na ka thaiñ Shatei lammihngi jong ka Ri India, ki la shah jied na ka bynta ka Young Scientist Programme (Yuvika 2022) jong ka Indian Space Research Organization (ISRO), ba la pynlong by the North Eastern Space Applications Centre (NESAC), Shillong.
Tang 153 ngut ki khynnah na ka Ri India baroh kawei ki la ïoh ïa kane ka kabu ksiar napdeng ki nong ïa pyrshang ki ba la palat lak, bad kumba la kdew haneng, 30 ngut ki dei na ka thain Shatei lammihngi, ha ka ba ïa ka Meghalaya la mihkhat da saw ngut ki khynnah, bad lai ngut na ki, ki dei na ka RKM HS School, Sohra.
Ka jingai jinghikai ïa ki ka la sdang ha ka 16/05/2022 bad kut pat ha ka 23/05/2022, bad ha kine ki hynñiew sngi, kine ki khynnah ki la ïoh ban khmih bad sngewthuh ïa ki jingphylla jong ka hawhaw bad ïa ki kam bad jingpyr shang ba bun jong ka ISRO.
Ki la ïashim bynta ha ki seminar, ki workshop; ki la ïakhun ha ka jingkylli jingtip bad pyni ruh ïa ki project jong ki.
Ka Hakinidahun Suchiang bad lai ngut kiwei pat ki khynnah ki ba don ha kajuh ka kynhun, ki la jop ïa ka 1st prize ha ka Jingpyni Project; bad U Porchon Chakma bad U Ksh.
Boris Singh ki la jop ïa ka the 3rd prize ha ka Jingkylli Jingtip.
Ki la ïoh la ki jong ki khusnam kiba kynthup ïa ka memento, ka tablet, ka trophy bad ka syrnod.
Kane ka kynhun ki 30 ngut ka la leit pat sa sha Andhra Pradesh ha ka 26/05/2022 bad leit peit kyrpang ïa ka Sriharikota, kawei na ki ar tylli ki jaka pynher satellite ha ri India.
Hangne ki la ïakynduh sa bad 123 ngut ki khynnah skul na kiwei pat ki bynta jong ka Ri India.
La ïalam ïa ki shajan ka jaka pynher sattelite bad ki la sakhi da la ki jong ki khmat ïa ka jingsiat pynher ïa u sounding rocket.
Nalor kata ki la ïoh ruh ka lad ban ïakren bad u Chairman jong ka ISRO.
Tura, Jylliew: Ka jingrakhe ïa ka taïew pynneh mariang ha ka jylla (Meghalaya Environment Week 2022) ka ba dei ruh ka bynta jong ka ‘World Environment Day’ la sdang hynne ka sngi hapoh Harding Theological College, Tura lyngba ka jingsam ïa ki symbai bad ki tynrai dieng ha ka ba la wan ïashim bynta da ki spah ngut ki khynnah skul.
Kane ka dei ka sienjam ka ba nyngkong napdeng ki ba bun ki prokram ba la pynlong hapdeng ka 1 tarik bad ka 7 tarik u Jylliew 2022, ïa ki ba la pynlong da ka jingtreilang ki tnat sorkar bapher bapher nalor ki agency ki ba kynthup ïa ka Centre of Excellence for Natural Resource Management and sustainable Livelihoods, Meghalaya Basin Management Agency, Soil and Water Conservation Department, Forest and Environment Department, Community and Rural Development Department, State Rural Employment Society, State Council of Science, Technology and Environment, bad ka tnat Agriculture.
ïa kane ka sngi ka ba nyngkong la rakhe kum ka ‘Environment Technology Day,’ bad ka ba pynpaw halor ki jingstad teknologi ba kongsan ki ba lah ban ïarap ha ka ba ïadei bad ka jingpynneh bad pynjyrngam ïa ka mei mariang ha ka jylla.
Ha kane ka prokram la ïa don ryngkat lang ruh u James Sangma Myntri ka tnat Forests and Environment Department kum u kongsan u ba ha ka jingkren u la pynpaw ba kane ka jingrakhe ka ba shitaïew kynthih ka long ban kyntiew halor ki lad pynshai paidbah halor ki mat ki ba ïadei bad ka mariang bad halor kiwei pat ki sienjam ki ba lah ban kyntiew halor kane ka bynta.
U la ong ruh ba ka lawei jong ka mei mariang ka shong ha ki kti jong ki samla bad ki khynnah pule, bad kumta na ka liang ka sorkar ka pynshlur halor ka jingïashim bynta ka jong ki ha ka ba ïadei bad ka jingsam ïa ki symbai bad tynrai dieng bad ban thung ïa ki ha la ki jong ki skul, ki kper, ki jaka khlaw bad kiwei pat.
Haduh kumba 400 ngut ki khynnahpule bad ki dkhot jong ki komiti na ki 100 tylli ki shnong ki la wan ïashim bynta lang ha kane ka jingrakhe.
Nalor kine la ïa don lang ruh ki heh sorkar bad ki nongmihkhmat na ki tnat sorkar bapher bapher ka ba kynthup na ka tnat Soil and Water Conservation, Forests and Environment, Education, Agriculture, bad Horticulture.
Shillong, Jylliew, 01: Ki nongtrei Casual bad Contractual jong ka skulbah NEHU kiba don hapoh ka shatri jong ka All NEHU Workers Union (ANWU) ha ka sngi Balang ki la pynlong da ka jingïakhih kaba jaijai hakhmat ka ophis treikam jong u Vice Chancellor ka skulbah NEHU u Prof.
P.
S Shukla ban dawa ïa ka jingthuh noh ïa ki kum ki nongtrei bapura.
Kine ki nongtrei Casual bad Contractual kiba trei ha ki tnat treikam bapher bapher jong kane ka skulbah ki la ieng beit triang khlem khih wat hapdeng ka jingther jong u lapbah hakhmat ka phyllaw jong ka ophis treikam u Vice Chancellor.
Kane ka jingïakhih kaba khlem pud sngi, ka la sdang naduh ka 2 tarik, Kyllalyngkot, 2022 hakhmat ka ophis treikam u Vice Chancellor ka NEHU, Shillong bad hakhmat ka ophis u Pro Vice Chancellor ka Tura Campus.
Kane ka jingïakhih kaba khlem pud sngi ka la bteng haduh ka 8 tarik, Kyllalyngkot, 2022.
Dang shen ha ka 21 tarik u bnai baladep, ki dkhot jong ka ANWU ki la pynlong ruh ïa ka jingïakhih shabar jong ka khyrdop ka skulbah NEHU ha ka jingleit iuhkjat jong u Myntri ka Sorkar Pdeng u Dharmendra Pradhan uba peit ïa ka Ministry of Education ban ïashim bynta ha ka jingpynkup burom ïa ki samla pule ha ka XXVII Convocation.
Kane ka jingïakhih ka la ïatakhuh ruh bad ki dkhot ka KSU kiba la ieng bad ki plakad hakhmat ka khyrdop jong ka skulbah NEHU.
U Myntri ka Sorkar Pdeng u la hiar na ka kali ban leit ïakren bad ki nongïalam jong ka ANWU bad ka KSU ha kaba u la kular ba un sa pynsngew ïa ki jingdawa ki jong ki sha ki tyndong shkor jong ka Sorkar Pdeng.
U President jong ka ANWU, u Samla Napoleon Mawphniang u la ïathuh ba ka Union ka ladep phah ïa ka dorkhas sha u Vice Chancellor jong ka skulbah NEHu naduh ka 29 tarik, Ïaiong, 2022 bad aipor ruh 30 sngi ban pynurlong ïa ka jingdawa, kata, ban ithuh noh kum ki nongtrei bapura ïa ki nongtrei Casual kiba la shakri ha kane ka skulbah la palat 10 snem.
Hynrei namar ka jingbym urlong ka jingdawa, ka Union sa shisien biang ka la pynlong ïa kane ka jingïakhih hakhmat ka ophis treikam jong u Vice Chancellor ha Shillong bad hakhmat ka ophis treikam jong u Pro Vice Chancellor ka Tura Campus.
Shillong, Jylliew 02: Haduh 25 ngut ki Warder jong ka Tnad Home (Prison), hynne ka sngi Balang, kila pyndep ia ka jinghikai pyntbit ha ka basic course ba laibnai ba lah pynlong hapoh ka Training Centre ka 1st MLP Battalion ha Mawlai Mawiong.
Kine ki Warder ki dei jong ka Batch ba nyngkong eh ban ioh ia ka jinghikai pyntbit ba kynthup naduh ka foot drill, arms drill, jinghikai siat bad ki jingai jinghikai ha ki kamra klas naduh ki kam Ain, ki Ain pyniaid ia ki phatok, ka hok longbriew man briew bad kiwei kiwei.
Ia kine ki warder lah pynkup burom da u bah MH Kharkrang, IPS, uba dei u Inspector General of Prison ha ka jingiadon lang kiwei kiwei ki Heh pulit ka Jylla.
Haba ai jingkren, u Bah Kharkrang ula Ong ba ka dei ka khyllipmat kaba sngew sarong ia ka Tnad Prison ban sakhi ia ka batch ba nyngkong Jong ki Warder ba ki la pyndep ia ka jinghikai pyntbit.
Under u Heh Ophisar ula ban jur ruh ia kine ki Warder ba kin don ka jingkut jingmut bad jingai sha ka kam ba ki trei bad ruh ban pynkhreh ialade sha ka jing pynkylla thymmai ia ka rukom treikam ha ki phatok.
Shillong, Jylliew 01 : Da ka jingkyrshan pura jong ki paidbah bad jingtrei shitom u myntri sorkar jongka tnad PWD (Building) uba dei u MLA jong ka Mawhati Constituency u ma Dasakhiat Lamare u pynpaw ba u don ka jingkyrmen skhem ban jop beit na ka Nongkrem Constituency.
Une u MLA jong ka Mawhati u la rai mynta ban ïakhun na ka Nongkrem Constituency kaba mihkhmat mynta da u bah Lambor Malngiang kum u MLA Independent.
“ Ngan pyrshang katba lah ban trei shitom ryngkat bad ki nongïalam bad ki paidbah ka Nongkrem ban jop ïa ka election na kane ka Constituency ba thymmai jong nga" ong u ma Dasakhiat.
U la ïathuh ba u ïoh bha ka jingkyrshan na ki paidbah bad na ka liang jongu ruh un trei shitom miet la bad sngi ban pynsngewthuh bad pynpaw haki paidbah ïaka jingthrang jongu ban ai ka jingshakri ïa ki paidbah.
U ma Dasakhiat ym tang ba un ïakhun ïa u bah Lambor hynrei pyshah ruh ïa u MLA ba rim ka Nongkrem Constituency ubah Ardent Basaiawmoit bad u bah Bindo M Lanong.
Haba la kylli hato ha kane ka kynti ym dei ka jingïakhun ka long kaba shyrkhei bha, ula ong lada kam long kaba hap ban ïakhun tyngeh ruh kam long kaba sngewtynnad ban shu jop suk.
“ Namar katba dang hap ïakhun tyngeh katta dang hap ban trei shitom shuh shuh bad kan long ruh kumjuh ïakiwei ki paralok ruh namar ha kaba kut hi ki paidbah kin jied beit tang ïa uwei u nongjop".
Tang kawei ka kabu ïa u ma Dasakhiat ka long ba ki paidbah kila mad bad tip shaphang une u MLA ba mynta bad u MLA uba rim ruh hynrei kim pat tip bad mad ïa u ma Dasakhiat namar u dang dei uba thymmai bad lehse ki paidbah kin kwah ban mad hi ïa uba thymmai ha kane ka kynti.
U la ong ba ki paidbah ki sngewthuh bad tip ruh balei u rai ban iehnoh ïaka Mawhati bad ïakhun na ka Nongkresm Constituency.
U Marshall Berman u ong “Phi lah ban ym sngewtynnad ïa ka Politik, hynrei ka Politik pat ka sngewtynnad ïa phi.
" Kaba mut ba kum ki briew kiba im ha ka imlang sahlang ngim lah ban kiar na ka politik.
Kito kiba ong ba ‘ni nga te nga ngiah bad ngam ju kwah ban ïa shim bynta ha ka politik ki sngewthuh bakla ba ka saiñhiman sima ka dei shibynta jong ka imlang.
Namar ba ka dei ka bynta jong ka imlang sahlang ka dei ruh shibynta jong ka jingim jong ngi.
Namar kata lada ngi kwah katno katno ruh ngin ym lah ban kiar na ka politik namar ka don ha man kawei pa kawei ka kam kaba ngi leh.
Ki don ruh kiba ong ba ka politik ka dei ka kam kaba jakhlia, hynrei ka jingkylli kaba mih pat ka long mano bala pynlong ïa kata ka politik? Hato ym dei ngi hi kiba don bynta ha ka politik namar ba ngi dei ma ngi ba jied ïa ki nongmihkhmat jong ngi.
Namar kata haba ka don ka jinghiar arsut ha ka synshar ka khaddar hapoh ka jylla, hato ngim dei ban kynnoh nyngkong ïalade ïa kaei kaba jia ha Meghalaya mynta.
Nga tharai dei halor kane ka nongrim ba ka Khasi Jañtia Church Leaders’ Forum ka shim ïa ka sien jam ha kane ka kynti ban tuklar ha ka kam saiñhima sima jong ka jylla.
Ka jingkhot jong ka KJCLF ïa ki nongïalam jong ki seng saiñhima sima ban ïatai halor kane ka kam ka dei ka jingjam ha ka jingïaid lynti kaba dei.
Hynrei kam dei pat ban kut tang hangta namar ka dei tang u mawmer uba nyngkong jong ka jingïaidlynti kaba jrong.
Ngi donbok ba ka rukom synshar hapoh ka ri jong ngi ka dei da ka synshar paidbah.
Ka synshar paidbah ka dei ka sorkar u paidbah da u paidbah bad na ka bynta u paidbah bad ka jingkylli ka long hato u paidbah u ïashim bynta shisha ha ka kam synshar khaddar? Kane kaba ka KJCLF ka la leh ka dei ka jingpynthikna ba u paidbah la ka long ha kano kano ka dur ruh u ïashim bynta ha ka synshar paidbahKa jingkylli ka long hato kam dei ka jingshisha ba ka jingïashim bynta jong ngi ha ka synshar paidbah ka kut tang ha ka por ilekshon? Hato kata ka dei ka jingmut kaba shisha jong ka synshar paidbah? Lada ka jylla kan nangroi bad ka synshar khaddar kan bha, ngi donkam ïa ka jingïashim bynta jong u paidbah baroh ha ki bynta jong ka jingsynshar bad ha ki por baroh.
Ngi shah lehbeñ bad shah ieihbeñ bad sahkut ka roi ka par ha ka jylla bad ki thañ jong ngi, ka dei namar ba ngi ïashim bynta ha ka synshar khaddar tang ha ka por ilekshon.
Ha ki sansnem linter ngi shah ba ki nongsynshar kin leh katba mon khamtam ha kaba ïadei bad ka roi ka par.
Ngim lah ban shu sahkut kumne bad aiwai ïa ka kam pynroi tang ha ki nongsynshar kiba ngi jied, ngi dei ban ïashim bynta ha ka synshar khaddar khnang ba ka synshar khaddar ha ka jylla jong ngi kan long kaba jop.
U Heraclitus u ong “Ka don tang kawei kaba ïaineh ha ka pyrthei bad kata ka dei ka jingkylla".
Ka por ka la dei eh ïa ngi ban kylla bad lada ngim pdiang ïa ka jingkylla ne kylla lang bad ka por, ngin shah ieih shadien.
Namar kata ngi dei ban ïa ïaid lang bad ka por bad kylla ban wanrah ïa ka jingkylla ha ka jylla bad ha ka imlang sahlang.
Kumba ong u Mahatma Gandhi, ale ngin long kita ki jingkylla kiba ngi kwah ban ïohi ha ka jylla ka jong ngi.
Ka jingkhot namar kata ka long ban wan rah ïa ka jingkylla bad ka jingkylla ka dei ban sdang na ngi iwei pa iwei.
Shillong, Jylliew 01 : Ka jingbym ïohlad ki Khasi ban shimti ïa ka shuki Vice Chancellor ha skulbah North Eastern Hills University (NEHU) ka dei eh namar ka sur ban kyrshan ïa ka jingdawa ka tlot bha ynda la poi ha nongbah Delhi, ong u Dr.
WR Kharlukhi, MP Rajya Sabha.
“Ha une u snem ban wan 50 snem kan dap ka skulbah NEHU hynrei ngi dang ïoh tang uwei u Khasi ban long u Vice Chancellor kata, u Prof Pakem.
Ngi don ki briew kiba la biang pura ban shimti ïa katei ka kam hynrei ha Delhi kam sngap ïangi namar ngi leit tang marwei na Meghalaya," ong u Dr.
WR Kharlukhi haba kren bad ki lad pathai khubor.
Utei u rangbah uba bat ruh kum u President jong ka NPP Meghalaya u la ong ruh ba kumba thmu ka NPP ban phah 15 – 16ngut ki MP na ka thaiñ shatei lam-mihngi jong ka Ri da kawei ka sur kawei ka jingdawa ki lah ban leit sha Delhi ban dawa bad khlem artatien ka jingdawa kan urlong.
“Hynrei lada ngi leit la ka jongka jong ka jingdawa watla ngi dei na kajuh ka thaiñ ngi hap ban leit kyrpad bad haduh mynta ngi dang hap leh kumta," u la bynrap biang.
Kumta, na ka liang jong u, u la ong ba ka por ka la dei ba ki nongshong shnong ka thaiñ shatei lam-mihngi jong ka Ri ban kyndit bynriew, bad ban ym don shuh ka jingïashun ïa shrut para , hynrei ban tylli lang bad ban dawa da kawei ka sur na ka Delh.
Shwa kane, u Dr.
Kharlukhi u la ïathuh ruh ba kum u MP jong ka Rajya Sabha u la dep ruh ban kren ha Iing Dorbar na ka bynta ban pynrung ïa ka Ktien Khasi bad Garo ha ka Khyrnit kaba Phra.
U ong ruh ba u nud ban kob ba dei tang ka sorkar jong ki kaba nud wat ban shim ïa ka rai kaba tyngeh halor ka Inner Line Permit bad ruh ban pyrshah ïa ka CAA ha kito ki por.
Shillong, Jylliew 01 : Ka jingkynthoh da ki heh ka UDP dang shen ha ka jingïalang jong ka party ha Jowai ka la pynlong ïa u President ka NPP, Dr.
WR Kharlukhi ban kynthoh kylla.
Haba kren bad ki lad pathai khubor, u Dr.
Kharlukhi u la ong, “Ki party ba don ha ka sorkar ki kynthoh ïa ka sorkar kadei ka jingtieng eit.
Haba mynta ha ka jingpynbeit pud ngi ïaleh lang hynrei phin kynnoh ïangi? Nga ju ong ïa ka party ba ngin leh ïa kaei kaba ngi sngewthuh ba kadei kaba bha na bynta u paidbah, da ngi rem ym lei lei namar ngi leh na bynta u paidbah.
"Shuh shuh u ong ruh ba mynta da katei ka ishu kin leit sha u paidbah bad ka shong pat ha ki ban bishar ïa ka jingtreikam jong ki.
U ong ruh ba ka shong ruh ha ki la ki kwah ba ka jingpynbeit pud kan neh beit kumjuh khlem poi shaei shaei ruh.
“Ha u Jymmang 2010, mano ba long Myntri Rangbah bad katno ngut ki briew jongngi ki ïap.
Hato u Myntri Rangbah ha katei ka por u leit kem ïa kito ki pulit Assam ba siat.
Mynta pat ki ong ba balei ban pynbeit ïa u pud u sam katba ha ka por jong ki pat kim nud leh ei ei.
Nga ju ong barabor ba ka status quo ka mut ba u Assam u nang kyntur pud bad u Meghalaya pat u nang kynran dien," la bynrap shuh shuh u Dr.
Kharlukhi ba dei ruh u MP jong ka Rajya Sabha.
Shuh shuh u ong ruh ba ka sienjam ba kane ka sorkar ka shim ban pynbeit ïa u pud u sam kadei namar ki kwah ba ka lawei jong ki nongshong shnong ha khappud kan shongsuk shongsaiñ noh bad ba kin ym mad shuh ïa ka lanot kumba ju jia na ka por sha ka por.
Ha kajuh ka por, u Dr.
Kharlukhi u la buh jingkylli ruh ïa ka Liang Pyrshah kaba sngap jar pat haba don ki jingjia shah thombor ki nongshong shnong khappud ha kine ki khyndiat por ba la dep.
Shillong, Jylliew 01 :Ka Jylla Meghalaya ha ka sien ba nyngkong eh, kala pyndonkam mynta ïa ki kor ki bor (Technology) jong ka Ri Japan ban pynmih bording na ka Ganol Hydro Eletric Project (HEP) ba don ha West Garo Hills District.
Ïa kane la pyntip da u Symbud Myntri Rangbah ka Jylla ba khmih ïa ka Tnad Bording Bah Prestone Tynsong uba la ïathuh ba kane ka Hydro Project kan sdang ban pynmih noh ïa ka bording na ka Unit -I haba kut jong u bnai Risaw katba ïa ka Unit -II bad III yn sdang pynmih bording ha u bnai Nohprah.
U Symbud Myntri Rangbah ka Jylla u pyntip ba kine ki kor ki bor jong ka Ri Japan ki dei kiba la ai jingmynjur da ka Ministry of Power ka Sorkar Pdeng, hadien ka jingshong bishar ïa ki kor bad ïa ka kompani ba pynmih ba ki dei kiba biang eh.
Haba ïakren bad ki katto katne ki Engineer jong ka Tnad MeECL, kila ïathuh ba kawei ka daw ba pynlong ïa ka Jylla Meghalaya ban kyrduh bording ka dei namar ba baroh ki Hydro Electric Project kiba la don ha Jylla ki dei kiba dang pyndonkam haduh mynta ïa ki kor ki bor bala rim rim bah kiba ka jingpynmih bording bad ka jingpyndonkam ïa ka um ban khyrwait ïa ki turbine kam iahap shuh.
Haba kylli, u Symbud Myntri Rangbah u ïathuh “Ka jingpyndonkam ïa ki kor ki bor na Japan ha ka Ganol Project ka dei namar ba ka project ba dang thymmai hynrei lada ki Technical Expert ki ai jingmut ban bujli lang noh ïa ki kor ki bor jong kiwei ki Hydro Project bala don lypa ha Jylla da ki kor ki bor na Japan, ka Sorkar ka lah ban shong pyrkhat kumno ban leh".
“Ïa mynta hi kam pat don satia kano kano ka jingai jingmut na ki Technical Expert bad ngim pat lah ruh ban ong lehse kine ki kor ki bor jong ka juk barim ki dei kiba biang ne em" ula bynrap.
U Symbud Myntri Rangbah ka Jylla hynne ka janmiet sngi nyngkong ula ïakynduh ïa ki Chief De-Mission ka Ri Japan u Kawazu Kunihiko, uba la wan sha Jylla ban nang pynskhem ïa ki jingiatreilang bad ka Sorkar Jylla ha kiba bun ki liang.
“Ngi la ïakren bad ki Nongmihkhmat na Ri Japan ba ngin don ïa ki Exchange Programme hapdeng ki Technician bad ki Expert jong ngi bad ka Ri Japan ha kiba bun ki shnat treikam (sector) khnang ba ngin nang lah ban pynjanai shuh shuh ïa kine ki shnat treikam hapoh ka Jylla" ïathuh u Bah Prestone.
Haba kren halor ka jingpynkylla ïa ka rukom treikam (reform) ïa ka Tnad Bording ka Jylla bad ka MeECL, u Symbud Myntri Rangbah ula ïathuh ba kane ka jingpynkylla ïa ka rukom treikam kala wan na ka Ministry of Power ka Sorkar Pdeng, kaba la wanrah ïa ka skhim Revamp Distribution Service System (RDSS) ban pyntreikam ha ka Ri baroh kawei.
Haba kylli halor ka Dam Rehabilitation and Improvement Project (DRIP) kaba la bei tyngka da ka Asian Deve lopment Bank ban pynkhlaiñ ïa ki Dam, ban pynkhuid ïa ki Dam bad kiwei kiwei, u Symbud Myntri Rangbah ula ïathuh “Ka Tnad Bording kala phah mynta ïa ka jingtyrwa sha Delhi bad ka jingpynkhreh ïa ki kot tender kala ïaid shakhmat.
Ngi kyrmen ba ha kine ki khyndiat bnai, ngin sa ïoh ban khot tender noh".
Kat kum ka jingong jong u, ka Jylla Meghalaya kala ïoh haduh T.
400 klur tam ka pisa na ka ADB ban pyntrei ïa ka DRIP Project hapoh ka Hydro Electric Project ka Jylla ba kynthup naduh ka Pung Umiam, ka Umtrew bad ka Leshka.
Jowai Jylliew 01: Ka Jowai Shillong Alto Tourist Association (JSATA) kala pyntip paidbah na ka daw ka jingkiew dor palat ka bai kali na Jowai- Shillong, Shillong- Jowai kaba la buh jingeh ïa ki nongleit nongwan (Passenger).
Na ka liang ka sneg kala pynbna ba naduh ka 6 tarik Jylliew (June) 2022, kan pynhiar noh ïa ka dor bai kali na ka Rs.
250 sha ka Rs.
200 tyngka.
La ïathuh ka kyrwoh na u President bad Secretary ka Jowai Shillong Alto Tourist Association ma D.
Iongwai bad u ma R.
F.
Ryngki.
Tura, Jylliew 01 : Ka jingpynkylla kyteng ba dang shen jong uwei u nongwei uba kyrteng u Osman Islam Goni sha ka jait Osman Goni Marak kat kum ka affidavit ba u la smai hakhmat ki majistor ka pynpaw ba u pyrshang ban ïoh shim kabu ïa ki hok ki riti dustur ba ki riewlum Garo ki dei ban ïoh namar tang namar ba u kylla Khristan u thmu ban shim kabu ban pynkylla sa ïa ka jait ruh sha ka jait Garo.
U MDC jongka Rongram u Rinaldo K Sangma u la ong “ Kane ka jingpynkylla jait jong une u nongwei ka la pynbitar ïa ki paid Garo hadien ba ki la ïohi na ki lad pathai khubor kiba la saphriang lut ha kylleng ka jylla.
Ka rai jongka ïing Bishar Supreme Court ka long ba ïa ka jait jong u briew ka dei ban long kat kum ka jait ka kynja ba la kha ïa u bad ym lah ban pynkylla satia.
Hynrei kumno une u briew u Osman Islam Goni u pynkylla sha ka jait Osman Goni Marak.
Ka jingthmu jongu ka long ban ïoh shim kabu ïa ki hok, ki riti ki dustur jong ki jaidbynriew Garo.
ïa kane ka jingpynkylla jait jongu ruh yn ym pdiang dalei lei ruh da ki jait Marak".
“ Nga kyntu jur ïa ka sorkar bad ki bor synshar district ha ri lum Garo, ka GHADC bad ki Bar Association ba ki dei ban num ithuh ia kum utei u briew bad ki dei ruh ban husiar ba ym dei ban don kiba ïoh shim kabu kum une u jait briew nangne shakhmat" ong u Rinaldo.
Ban ïada ïa ki riti ki dustur jong ki jaidbynriew Garo u Rinaldo u kyntu ïa u CEM ka GHADC ban pynsted ban thaw noh ïaka Garo Customary Law kumba u la dep kular hapoh ka ïing dorbar GHADC.
Nalor kata ula kyntu ruh ba dei ban thaw ne pynkhreh la ka jong ka Electoral Roll na ka bynta ka GHADC.
Shillong,Jylliew 01 : U Symbud Myntri Rangbah ka jylla u bah Prestone Tynsong u la ong haba shim ïa kano kano ka rai da ka sorkar MDA la shim da ka jingmynjur lang jong ki kynhun ne party ba ïa synrop lang ha kane ka sorkar ym don kawei ruh ka rai kaba shim hi tang da kawei ka party ne tang da ka NPP.
U la ong ïa kane hadien ba la mih ki khubor ba ki don ki nongïalam jong ki party kiba iasynrop lang kiba kren halor ka jingweng bad jingbym weng na ka sorkar MDA namar kata ka President’s Rule ne jingsynshar President.
Haba kren sha ki lad pathai khubor u la ong “ Ngam don ei ei ban ong halor ki jingkynnoh jong ki party kiba ïasynrop lang ha ka MDA namar ïa kano kano ka rai ba ka sorkar ka shim la ïa mynjur lang da baroh ki kynhun kata lada ka dei tang hapoh ka sorkar ne hap ban wanrah ha ka Coordination Committee ruh".
Tangba u la ong pat “ Kine ki jingkynnoh kim pynduh thiah duh dem satia namar ki ju mih ba la jan u 2023.
Saw snem tam mynta ngi la ïatrei lang da ka jingïasngewthuh jingmut, ïakino kino ki rai la ïashimlang na ka bynta ka bha ka miat jongka jylla hynrei tang namar ba la jan ka election ki nongïalam ki sdang ban kynnoh da kumne kumtai, ïakine kiei kiei baroh ngin ieh bad shaniah beit ha ki paidbah ba kin bishar bad rai hi da ka vote jongki".
Na ka liang u myntri sorkar bad MLA ka HSPDP u bah Renikton Lyngdoh Tongkhar u la ong ba ka party kam don kano kano ka jingthmu ban weng na ka MDA.
Kumjuh ruh u nongïalam ka PDF uba dei u myntri ka tnad sport u bah Banteidor Lyngdoh ruh ula ong lada don kino kino ki jingduna ne jingbakla kum ki party ba ïasynrop lang ki dei ban wanrah hakhmat ka Coordination Committee khnang ban ïakren sani bha ym ban ïathad da kumne kumtai.
Shillong, Jylliew, 01: Arngut ki briew kiba kynthup ïa uwei u nongniah bad ïa u nongbud jong kawei ka kali Super Cary Pick-up Truck kaba don ïa u nombar ML05T-8200 ki la shah kem ha ki Pulit jong ka Madanryting Police Station hadien ba ki la pynkheiñ ïa ki kyndon niah kali bad tynrah beit da ka kali ïa u Pulit Home Guard Volunteer uba pyrshang ban pynsangeh ïa ki.
Ïa kine ki arngut la tip kyrteng kum u Johnyriah Marboh, u nongniah jong ka kali uba sah ha Upper Shillong bad u nongbud u Augstine Marboh uba sah ha Nongrah Umjapung.
Kane ka jingjia ba la ïoh ringdur da ki riewpaid ka la saphriang haduh katta katta ha ka Social Media ha ka sngi Baar.
U Superintendent of Police (City) ka East Khasi Hills District u Bah Vivek Syiem ha u kyrwoh ba la phah sha ki lad pathai khubor ha ka sngi Baar u la ïathuh ba ha ka 31 tarik, Jymmang, 2022 ha ka por kumba 11:30 baje mynstep ba kine ki arngut ki nongniah jong kane ka kali ki la pynkheiñ ïa ki kyndon ñiah kali ha lad surok Nongthymmai kat haduh ba ka la wanrah ïa ka jingdheng kali kaba jur hapdeng surok.
Katba u Pulit Home Guard Volunteer uba la tip kyrteng kum u Dwustar Lyngkhoi jong ka Madanryting Traffic Branch uba pynïaid ïa ki kali ha kane ka surok u la pyrshang ban pynsangeh ïa ka kali, hynrei u nongniah uba leh bym salia ïa une u Traffic Home Guard u la pyrshang ban phet krad bad tynrah ruh da kali ïa une u Traffic Home Guard katba u nongbud jong ka kali u la hiar bad ktah kti ruh ïa une u Traffic Home Guard.
Ïa kine ki arngut, ki Pulit ki la pynngat hapoh ki kyndon 279/353/34 jong ka Indian Penal Code (IPC) bad ki Pulit kin sa rah ban tian bishar ha Kashari.
Tura, Jylliew, 01: Ka Womens’ Trading Organisation (WTO), Tura ka la ai da ka jingthoh sha u Chief Executive Member (CEM) ka GHADC u Albinius Marak halor ka Trading Licence bad Provisional Tax bad kiwei kiwei ha kaba ïadei bad ka khaïi pateng ha ri lum Garo.
Ha katei ka jingthoh ba la soi da ka Monikha D Momin, President ka WTO, la pynpaw ba ki longkmie ha ri lum Garo kiba im na ka kam khaïi ki ïakynduh bun ki jingeh ha ka khaïi pateng jongki namar ka jingpynslem jongka GHADC ban ai ïa ka Trading Licence ïa ki longkmie.
La ïathuh ba ïa kane ka WTO la seng nongrim ba kan peit bad ïada ïa ki longkmie kiba im ha ka khaïi pateng ha ki ïew ki hat ha ri lum Garo ban ym ailad ïakiwei pat ki jaidbynriew kiba na bar ba kin wan phrung khlieh ha ka kam khaïi pateng lada kim don ki kot ki sla kiba biang na ka GHADC.
Kumta halor kane ka WTO ka kyntu jur ïa ki ophisar ba dei peit ha GHADC ba kin pynsted ka jingtreikam bad ai noh ïa ki Licence sha ki nongkhaïi ha ri lum Garo namar ïa ki bar jylla ka GHADC ka kloi bha ban ai Licence katba ïa ki Garo ka pynslem nalor ba ki dei ki nongdie nongpet kiba rit.
Kitei ki bar jylla ki lah ban leit ïashim bynta wat sha ki ïew ki hat bar ri ruh ym ba kin wan ban knieh ïa ka jakpoh ki longkmie ha ri lum Garo.
Ka WTO ka la kynnoh ba ki don ki ophisar jongka GHADC kiba leh shilliang khmat bad pynslem ban ai licence sha ki longkmie Garo katba ki sted bha ban ai sha ki bar jylla.
Kane ka long kaei kaei kaba ka seng ka sngew pyrshah jur ba ki trai ri trai muluk kin shah peit beiñ ne leh beiñ ha ri lajong bad ka WTO ka dawa na u CEM ba un shim khia ia kane ka kam ban bthah ïa kitei ki ophisar ba kim dei ban leh shilliang khmat satia.
Shillong, Jylliew, 01: Ki nongtrei jong ka Meghalaya Energy Corporation Limited (MeECL) kiba don hapoh ka shatri jong ka Meghalaya Power Worker’s Union ki la phah da ka dorkhas sha u Myntri Rangbah ka Jylla u Conrad Kongkal Sangma ban pynneh beit ïa u Addl.
Chief Secretary u Bah Donald P.
Wahlang kum u Chairman-cum-Managing Director jong ka MeECL.
Kane ka jingkyrpad jong ka Union ka long hadien ba u Symbud Myntri Rangbah ka Jylla u Bah Prestone Tynsong, uba peit ruh ïa ka tnat Sam Bording dang shen u la kren lyngba ki lad pathai khubor la donkam ban thung noh ïa u Chairman-cum-Managing Director jong ka MeECL uba pura.
“Ka Union ka kwah ban pynpaw ïa ka jingsngewkhia pyrshah ïa ka jingthmu jong ka Sorkar ban wanrah ïa ki jingpynkylla hapoh ka Manangement, khlem da ïasyllok shwa bad ki kynhun bapher bapher kaba lah ban poi haduh u pud ba kan ktah lada ka Sorkar kan shim ïa kane ka rai," ong ka dorkhas na ka Seng ba la soi da u General Secretary jong ka Meghalaya Power Worker’s Union u Bah R.
Majaw.
“Ha kaba ïadei bad kane, ka Union ka kwah ban pyntip ba hapoh ka jingïalam jong u Chairman-cum-Managing Director uba mynta la jan phra bnai kynthih la shem ba u long uba tbit ban weng ïa kiba bun ki jingeh jong ka Corporatoin bad kumjuh ruh ïa ki nongtrei, kata, ban pynkhlaiñ ïa ka jingtreikam jong ka Meghalaya Power Distribution Corporation Limited (MePDCL), ka Meghalaya Power Generation Corporation Limited (MePGCL), ka Meghalaya Power Transmission Corporation Limited (MePTCL), ban siew tista sha ka Sorkar bad sha ki shnat treikam ka Sorkar Pdeng na ka bynta ka jingthied ïa ka bording khnang ban kiar na ka jingpynlip bording, ka jingpyllait ïa ka tulop bad ïa ka penshon, ka jingpyntreikam pura ïa ki skhim bapher bapher kiba dang pyntreikam shaid shaid, ka jingpyllait ïa ka jingsiew pisa sha ki kontraktor bad ïa ki suplaïar bad kiwei kiwei," la ong ka Union.
“Ka Union, ka sngew ba u CMD uba mynta u dei uba biang tam ban pynjanai ïa ka jingtreikam jong ka Corporation bad ban weng ïa ki jingeh kiba shu sah pongding, dei ruh ban ailad ïa u ba treikam kham bha khanng ban kyntiew shuh shuh ïa ka Corporation, kaba long kawei na tnat treikam ba kongsan hapoh ka Jylla," la bynrap ka Union.
Ka Union ka la kyrpad ïa ka Sorkar ba kam pat dei satia ban tyrwa ban thung noh da u CMD uba thymmai kumba la pynpaw da u Symbud Myntri Rangbah ha ki lad pathai khubor hynrei ban sngap lem ïa ka jingpynsngew jong ka Union ban pynneh beit ïa u Bah DP Wahlang kum u Chairman-cum-Mananging Director jong ka Corporation bad kiwei de ki tnat treikam uba la lah ban ïarap haduh katta katta ban pynbha ïa ka jingtreikam jong ka MeECL.
“Ka Union ka kyntu ïa ka Sorkar ba ka dei ban sangeh bad ban pyrkhat biang ar sien bad ban ailad ïa u CMD ba mynta jong ka MeECL ba un ai ka kti ka mon ka kti ka diang ban pynbha ïa ka jingtreikam jong ka Corporation," ong shuh shuh ka Union.
“Ka Union ka shahniah bad ka ngeit ba ka Sorkar kan sngap ïa kane sur jingdawa jong ki nongtrei ka MeECL bad kyrmen ruh ban ym poi haduh u pud ban wanrah ïa kino kino ki jingbym ïasngewthuh jingmut," ong ka Union ha ka dorkhas.
Shillong, Jylliew 1 : Ka Special Investication Team (SIT) mynta ka Sngi Balang ka la lap ïa ka tari ba la suba pyndonkam da u kpa ban ot ryndang ne siah pdot ïa ki arngut ki khun ha ka lawbniap Wahktieh, Nongrah.
ïa ka SIT ba la khlieh da u DSP (Crime) bad peit pat nadong shadong da u SP (City) la thaw hadien ba la ujor ejahar halor ka jingshah pyniap ki arngut ki khyllung shipara.
Halor kane ka jingjia hynnin hi ka sngi ki pulit ka SIT ki la kem ïa u Jefferson Jana uba dei u kpa jong kitei ki khynnah rit iwei iba dang saw snem bad iwei iba dang arsnem.
La pynngat ïa u ha ka kyndon aiñ 364 bad 302 IPC kaba dei ka kyndon rahbor bad pyniap briew.
Haba ïakren bad ki nongthoh khubor u SP(City) bah Vivek Syiem ula ïathuh ba ki pulit ki la leit sha katei ka jaka ba jia ka jingshah pyniap kitei ki arngut ki heprit shi para mynta ka sngi bad ha ka jingïalam jong u Jana ki la lap ïa ka tari ba ula pyndonkam ban ot ne siah ïa ki ryndang jong ki khun jongu.
U la ïathuh ba ïa une u runar yn sa ïalam hakhmat ka ïing bishar hadien ba la ïoh ïa ka kaiphod RT-PCR bad la pan por ruh na ka ïing bishar 7 sngi ban set ïa u ha byndi ki pulit khnang ban ïoh tohkit bniah ïa u ban tip na kaei ka daw u leh ïa kane ka kam pynhiarkput ba runar ïa la ki khun.
Ha ka jingtohkit ba malu mala ïa u ula phla ba u don ka jingïapher jingmut kaba jur bha hapdeng jongu bad ka kurim jongu.
U la phla ba u kwah ban leit phai biang sha ka hynrei ka la kyntait ïa u namar ka kwah ban ïashong khlad beit na ka daw ba u dei uba dih kyiad buaid lynter bad u dei ruh uba dang shu mih na jaka sumar ( rehabilitation centre).
Ngi dang sdang ïa ka jingtohkit bad la sngewthuh ba ka daw ka long ba u bitar ïa ka lok bad pynhiar kput haki khun.
Hynrei nalor kane lah ban dang don sa kiwei kiwei ki daw ba ki pulit ka SIT kin dang ïai tohkit ban lap ïaki jingshisha.
Shillong, Jylliew 1 : U President ka MPCC bad u MP ka Shillong Parliamentary Constituency u ma Vincent Pala ula ong ba ka sorkar Meghalaya Democratic Alliance (MDA) ka dei ka ïing kaba ïapait ïapra bad na kine ki jingpaw pyrthei ki kam bamsap bam phong jong kane ka sorkar ha kawei ka sngi kan sa long kum u Humpty Dumpty uba shu hap la ka hap hi jraiñ na kynroh.
Ha kaba ïadei bad kane ka jingïapait ïapra u ma Vincent u la pynpaw ba ka daw ka dei namar ka election MLA 2023.
Namar ym dei tang ka BJP kaba ïai kren pyrshah sorkar hynrei wat ka UDP ruh ka la sdang ban kynthoh pyrshah ïa ka NPP bad ka NPP ruh mynta ka la ther kylla ïaka UDP kata ruh da ki jingïa tynrah kiba tyngeh bha.
“ Ki la sdang ban ïa kynnoh bad ïa kynthoh pyrshah para maki namar ki don katto katne na ki kiba ka mynsiem ïatip lem ka la ktah ïa ki ba ki sngewthuh ba ki la tuh bad la lute naphang ïa ki paidbah bad dei na kata ka daw ki paidbah ki sa jynjar sat haduh katne.
Ki dei ban kynmaw pat ba la ka dei ka BJP, NPP ne UDP ruh kim dei ban ïasait khuid namar ki don ka jingkit khlieh lang ba ki ïadon lang ha ka sorkar MDA" ong u ma Pala.
