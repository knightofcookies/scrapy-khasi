Ha ka kyrwoh, u Lat, u la ong ba ki nongthoh khubor ki la trei ïa ka bynta kaba kongsan bha ha kaba pynneh pynsah ïa ka riti synshar paidbah ha ka ri lyngba ka jingai jingtip, ka jingai jinghikai ïa ki paidbah bad dei namar kane ka daw kadei hok ba kin ïoh ïa ka nam kum u Païa uba saw jong ka Jingsynshar paidbah.
Haba khublei kyrpang ïa baroh ki nongthoh khubor ka jylla, u Lat, u la ong ba ka jingdon ki lad pathai khubor ka long ka lad ba ki paidbah kin tip bad ka jingbatai ïa ka longbriew manbriew, nangta ka jingtip halor ki jingtreikam ki ïingdorbar thawaiñ, ki ïingbishar bad kumjuh ruh ka sorkar.
“Ka long kaei kaei kaba sngewtynnad ba ki lad pathai khubor ha ka jylla bad ha ka ri ki la nang kiew ha ka jingtreikam ban rah ruh ïa ka rukom im jong ki briew", la ong u Lat.
Ha ka jingai khublei ïa ki Nongthoh khubor, u Lat, kyntu ïa ki ba kin wanrah ïa ka jingsuk bad ruh na ka bynta ban wanrah ïa ka roi ka par.
Shillong, Naiwieng, 15: Palat 40-50 ngut ki trai khyndew kiba pynpaw ïa ka jingbym mon ban pdiang ïa ka bailutksan bad ban ai jaka na ka bynta ban shna ïa ka surok kaba jrong 95 kilometar na Shillong sha Dawki.
Haba shimkhia ïa kane ka kam, ka Sorkar Jylla ka la bthah ïa ka District Collector jong ka East Khasi Hills ban ïakren pynsngewthuh ïa ki trai khyndew shwa ban kut u Naiwieng.
U Symbud Myntri Rangbah ka Jylla uba peit ïa ka tnat PWD (Roads) u Prestone Tynsong ha ka jingïakren bad ki lad pathai khubor u la ïathuh ba ki don 40-50 ngut ki trai khyndew, ki bym mon satia ban ai ïa ki jaka na ka bynta ban shna ïa ka surok Shillong-Dawki.
“Don na ki, ki bym hun wat ïa ka jingsorjamin bad katto katne kim mon satia ban ai ïa ka jaka na ka bynta ban shna ïa kane ka surok," u la ong.
“Ngi la bthah ïa ka Deputy Commissioner jong ka East Khasi Hills ban pynkohnguh ïa ki trai jaka ba kin pdiang ïa ka jingsiew bailutksan kham kloi katba lah khnang ba yn dup lah ban aiti noh sha ka National Highways and Infrastructure Development Corporation (NHIDCL) ban pyntreikam ïa ka projek," la ong u Bah Tynsong.
Haba pyntip ba ki don ar tylli ki bynta jong ka projek kiba ladep khot tender, u Symbud Myntri Rangbah, u la ong, “nga kyrmen ba hapoh u Nohprah, kin sa sdang ïa ka jingtrei.
"Ka jingshna ïa kane surok la bei pisa da ka Japanese International Cooperation Agency (JICA) ha ka jinglut kaba T.
1187.
5 klur bad ka jingsiew bai lutksan na ka bynta ka bai khyndew la mang pisa T.
1377.
5 klur.
Ha kane ka jingïalang kaba la long bad ki ophisar na ka tnat PWD, Forest, Revenue, PHE bad MeECL u Symbud Myntri Rangbah u la ïathuh ba la ïathir sani halor ka jingpyntrei ïa ka surok Nongstoiñ-Rambrai-Kyrshai bad ka surok na Ranikor–Maheshkhola haduh Baghmara.
U la ong ba ka jingïalang ka la ïathir ïatai ha kaba ïadei bad ki kam ba ïadei hapdeng ka tnat Forest, PHE bad MeECL na ka bynta ban pynkynriah ïa ki post elektrik.
La bthah ruh ïa ki Deputy Commissioner ba kin ïapynbeit bad ki trai khyndew ki bym treh ban pdiang ïa ka jingsiew bailutksan na ka bynta ka jingshna ïa ka surok ha kiwei kiwei de ki distrik.
Shillong, Naiwieng 15: Sa kawei pat ka C&RD Block u Myntri Rangbah, u Conrad Sangma, u la plie ha Garo Hills bad mynta ka sngi kadei ka Adokgre C&RD Block.
Kane ka Block kadei kaba la phiah na ka Kharkutta C&RD Block kaba don ha North Garo Hills District.
Kane ka Block thymmai ka don 43 tylli ki Shnong bad ka don palat 10 hajar ngut ki nongshongshnong.
Haba kren ha ka jingplie ïa kane ka Block, u Myntri Rangbah u la ong ba u kpa jong u, u (L)PA Sangma u don ka jingïadei kaba jan bad ka thaiñ Adokgre bad u la ju ïathuh ba u don ka jingthmu ban leh eiei na ka bynta ki paidbah kane ka thaiñ.
“Nga sngewkmen ba mynta ka sngi, nga la lah ban pynurlong ïa ka jingthmu jong i Pa jong nga", la ong u Conrad.
U la ïathuh ba u thmu ruh ban shna ïa ka Stadium ha Adokgre bad u pynpaw ka jingkmen ba ka Chenanggre Stadium ha kane ka thaiñ ka jingtrei ka la nang ïaid shaid shaid.
Ha kajuh ka por u ïathuh ruh ba ka sorkar ka la shna pynbha ïa ka surok na Adokgre sha Mangsang bad ka jingtrei ka la jan dep artad.
Ha kane kajuh ka sngi, u Myntri Rangbah, u la plie ruh ïa ka ophis ba shipor jong ka Block.
Haba kren ha kane ka jingïalang, u Myntri Rangbah, u la kyntu ruh ïa ki nongrep ba kin registar noh ha ki Producers Group shuwa ka 4 tarik u Nohprah mynta ka snem, namar lyngba kine ki Group ki nongrep kin ïoh jingïarap 5000 tyngka marwei.
Shillong, Naiwieng, 15: U President jong ka Federation of Khasi Jaintia & Garo People (FKJGP) u Bah Dundee C.
Khongsit, u la maham ïa ka Sorkar bad ïa ka tnat Pulit ba kim dei ban khynñiat jubor sha ka kynroh namarba ynda la poi ka kutlad kan mih ka jingïatynjuh bor da ka jingbym banse.
U Bah Khongsit u la pynpaw ïa kane halor ka jingshah khot hajir jong ki nongïalam ka Seng na ka jingshah ktah kti jong ki nongïaid lynti bad ka jingshah pynjulor ki kali ha ka rally ha ka thain Police Bazar, Malki bad Dhankheti ba la pynlong da ka seng pyrshah ïa ka jingkyrduh kam ha ka 28 tarik u Risaw.
Ha kaba ïadei bad kane, ki Pulit ka Sadar Police Station ki la khot hajir sa ïa une u nongïalam ka FKJGP ha ka Lah Sngi U Blei ban tohkit halor kine ki jingjia hadien ba ladep khot hajir ïa baroh ki nongïalam jong kane ka seng.
Ha ka jingïakren bad ki lad pathai khubor hadien ba la mih na Sadar Police Station, u Bah Dundee ula ong, “ngim sngewpher ïa ka jingshah khot hajir namarba ka dei ka kamram jong ki.
Nga kwah ban ong ïa ka Sorkar lane ïa ki bor jong ka aiñ wat ym ñiat than ïa ngi sha ka kynroh namarba lada ka poi ka kutlad ngim banse ban phaikhmat bad ban ïatyngkhuh.
"U la ïathuh ba ka jingshah tohkit jong u ha ki Pulit ka long halor kijuh ki kyndon ba la pynngat ïa ki nongïalam ka Seng.
“Ka jingshah khot hajir jong ngi ki nongïalam ka seng ka long kum ka Free Coaching Class ba ka Sorkar ka ai ïa ngi ki sengbhalang kumno ba ngin nang lah ban pynskhem ïa ka nongrim bad ban kren halor ka jingbym ïohkam ïohjam jong ki samla nangne shakhmat namarba kane ka mat ka dei ka kam ïap kam im jong ki longing ka Bri u Hynñiewtrep," u la ong.
“Kum ka seng ngi shim ïa ka jingkitkhlieh ban ïatynrong lem ïa kata ka jingeh kaba ki kmie ki kpa ki ïakynduh hadien ba ki la trei shitom ban buh skul ïa ki khun ha ki College bad ki University," u la bynrap.
U la ong ba kane ka jingshah khot hajir jong ki nongïalam ka seng ka long na ka jingpynsaphriang ïa ki Video shoh briew hynrei ka seng kaba la pynlong ïa ka jingtohkit la lap ba ym shym don mano mano ruh ban poi thiah ha hospital.
“Ngim shym la pynksan ïa kata, hynrei na ka liang jong u Superintendent of Police (SP) ka East Khasi Hills u la pynksan ba ka dei tang ki jingjia barit baria ha kaba kiba la shah ktah kti ki la ïoh jingsumar bad leit phai noh sha la ing," la pynpaw u Bah Khongsit.
Haba kylli, u Bah Khongsit ula ong ba ka Seng ka kyntu ïa ka Sorkar ba kan thaw ïa ki lad ki lynti ban plie lad ïa ki samla la ka long ha ki kam sorkar lane ha kaba seng ïa ki kam lajong.
“Hynrei lada ka Sorkar ka leh kuman, ngi tharai lada ngi dang pynlong ïa kano kano ka prokram ngim lah ban tip kaei ka ban jia ba ki khynnah samla ïa mynta ki don hapdeng ka jingdukha mynsiem.
"U la ïathuh ba ka Seng kan sa pynlong ïa ki jingïalang bapher bapher sha ki distrik bad ha ki shnong ki thaw bad ban pynlong ïa ka prokram ba kyrpang na ka bynta ki samla ha ka ophis treikam jong ka Seng kaba la shna khnang ban long ka shlem saiñdur ïa ki khun samla.
Shillong, Naiwieng 15: Ka kompeni Indian Political Action Committee (I-PAC) ka kaba dei ka consultancy ba la wanrah da ka seng All India Trinamool Congress (AITC), Meghalaya na bynta ban ïarap ïa ki ha ki kam ba ïadei bad ka ilekshon ka la treikam khlem pat pynbiang satia ïa ki kot ki sla ba ki kompeni bar jylla ki dei ban ïoh kum ka Trading License (TL) na KHADC bad kumjuh ruh ka CAPLIB Infortainment Pvt Ltd ka kompeni ai wai kali ba na bar jylla ban kit ban rong ïa ka leit ka wan ki nongtrei jong ka I-PAC.
Kane ka paw pyrthei hadien ba ka Hynñiewtrep National Youth Front(HNYF) East Khasi Hills District ka la buddien hadien ba ki nongñiah kali kamai ha ka jylla khamtam na sor Shillong ki ud ba ka I-PAC ka wanrah pynban da ki kompeni na bar jylla wat la ka dei ka kam kaba ki trai jylla ki la lah ban trei ïa kane ka kam.
Na ka liang ka HNYF ka la kam ba ka la wad jingtip ruh na ka ophis u Licensing Officer ka KHADC halor ki kot ki sla kiba kine ki ar tylli ki kompeni ki la pynbiang ne em ïa ki kot ki sla ba ki dei ban pynbiang ha shuwa ba kino kino ki kompeni na bar jylla kiba mut ban wan treikam ha ki pud ba hap hapoh ka jylli synshar ki District Council, ka HNYF ka lap ba kine ka I-PAC ka dang shu aplai ïa ka Trading License dang ha une u bnai ba la dep wat hadien phra bnai ba ka la sdang treikam ha ka jylla bad buh ïa ka ophis treikam jong ka ha Nongthymmai, Shillong katba kane ka CAPLIB Infortainment Pvt Ltd kam pat shym la aplai satia wat haduh mynta ruh.
Ki nongïalam ka HNYF ki ïathuh ba dei hadien ba ka la lap ïa kine ki jingshisha baroh ha ka sngi Ba-ar ki la leit khynra ïa kane ka ophis treikam ka I-PAC ha ryngkat ka jingsynran lang u Rangbah Dong ka Nongthymmai Springside Block 2 bad katto katne ki riew rangbah jong ka shnong ban leit khang tala ïa katei ka ophis treikam namar ki la shu pynïaid be-ain ïa ki kompeni bad ïaid lait ïa ki kyndon ka aiñ bad wat ïa ki kyndon kiba ka Dorbar Shnong ka la teh ha ka por ba ka ai ïa ka NoC na bynta ba kane ka kompeni kan ïoh aplai ïa ka TL na ka KHADC.
Ka HNYF hadien ba ka la lap ïa kine kiei kiei ka la pynmih ïa baroh ki nongtrei ka I-PAC baroh shabar bad byrngem ban khang tala noh shisyndon katba ym pat biang ki kot ki sla hynrei tang hadien katto katne por ki nongkitkam ka TMC ki la wan poi sha ka ophis treikam ka I-PAC.
Hadien ba kine ki nongtrei bad ki nongïalam ka TMC ki la poi ha katei ka jaka na ka liang ka HNYF la sakhi ba ka dap da ka jinglyngngoh bad la ïohi ba ka HNYF la dang shu tip ba ka I-PAC kadei ka kompeni kaba treikam na ka bynta ka seng saiñ pyrthei TMC.
Haba ïa kren bad ki lad patahi khubor u Rangbah Dong ka Nongthymmai Springside Block 2 u Bah James Khongwir u la ïathuh ba kane ka kompeni ka plie bad sdang treikam be-aiñ ha kane ka ophis watla kim pat ïoh ïa ka TL wat hadien ba ka shnong ka la dep ai NoC naduh u Ïaiong mynta u snem.
“Ngi la dep ai NoC naduh u Ïaiong ba kin ïoh aplai TL na ka KHADC bad ngi la teh kyndon da kaba shai ba kim dei ban treikam katba ym pat ïoh ïa license na ka KHADC hynrei ïa kane ka jingteh kyndon ka shnong ki ïaid lait bad pynkheiñ ruh," u la ong.
U la ïathuh ruh ba ha ka jingshisha kane ka kompeni ka pan jingbit na ka shnong ba kan shu pynbha bad maramot shuwa ïa ka ophis treikam katba ym pat ïoh ïa ki kot ki sla na ka KHADC.
“Wat hadien phra bnai ba ka shnong ka la ai NoC ki dang shu aplai TL dang ha u Risaw hato ki leh aiu ha kine ki phra bnai ba ladep," u la buh ingkylli.
Haba kren sha ki lad pathai khubor u Assistant General Secretary ka HNYF u Samla Tyllibor Swer u la ïathuh ba kane ka jingkhynra ka HNYF kam dei na kano kano ka daw khwan myntoi shimet hynrei ban pynthikna ba ki kompeni ba wan ha ka jylla ki dei ban ai kam nyngkong ïa ki trai muluk bad ba ïa ki kam kaba ki trai muluk ki lah ban leh kum ha ka jaka ban khot da ka CAPLIB Infortainment Pvt Ltd hynrei ki dei ban shim wai da ki kali kamai ki trai muluk ba kin im ja bad ïoh kamai.
U la ong ruh ba ha kane ka jingkhynra ka seng ka lap ba kiba bun kiba trei ha kane ka kompeni ki dei kibym dei satia ki Khasi bad ka jingdon ki ongtrei kiba ka la ai kam ki la palat ïa ka 100 ngut eiei.
Shuh shuh u la ong ruh ba ka seng ka ai por haduh ka 22 tarik ba I-PAC kan pyntreikam ïa kane ka mat jingdawa kata ban pynbiang ïa ki kot ki sla bad ban ban weng noh ïa ka kompeni CAPLIB Infortainment Pvt Ltd hynrei ban shim wai da ki kali jong ki trai jylla kum na ka All Shillong Tourist Taxi Drivers United Urganization bad kumjuh ban pynlong da ka interview thymmai ban plie lad ïa ki samla trai muluk kin ïoh kam ha kane ka kompeni.
Shillong, Naiwieng 15 : U Symbud Myntri Rangbah (Deputy Chief Minister) ka jylla u bah Prestone Tynsong u la ong ba ki paid nongshong shnong ka jylla ki la duh ka jingshaniah ha u Myntri Rangbah ba rim ka jylla u Dr Mukul Sangma.
ïa kane u Symbud Myntri Rangbah u la kren halor ka jingkynnoh jong u Dr Mukul ba kane ka sorkar MDA kam don ki skhim ba thymmai hynrei baroh ki dei kiba pur thied beit na ka Integrated Basin Development and Livelihood Promotion (IBDLP).
U Dr Mukul u la kynnoh ruh ba ka FOCUS jongka MDA ka dei kaba la shu thok bad pynbiej ïa ki paidbah bad ki pyndonkam ïa ka IBDLP na ka bynta ka jingmyntoi shimet jongki.
Shuh shuh u Symbud Myntri Rangbah u la ong “ Ai ba u Dr Mukul un kren katba u kren ruh kam lei lei namar uba pli um don shuh da kiwei kiwei ki mat ban kren bad nga tip shai ruh ba ki paid nongshong shnong ruh ki la ngiah shoiñ ïa u".
U bah Prestone u la pynkynmaw ïa une u Myntri Rangbah ba rim ba ha ka por jongu ruh u la sam mar 5000 tyngka bad ki jingri sha ki long ïing longsem ha u snem 2017 kata shwa ka election.
“ Ha ka jingshisha ka long thurmur bha ha kato ka por lei lei bad ki paidbah ki dei ban kylli na u Dr Mukul halor kane kaba u la ïalam lynti hi"U Symbud Myntri Rangbah u la ong ba kane ka skhim ba la wanrah da ka sorakr MDA ka la ïarap da shisha ïa ki paid nongshong shnong ka jylla.
“ Kaei kaba ngi leh mynta la ka dei ka FOCUS, ne ka PRIME ngi leh na ka bynta ki paidbah bad kiba la ïoh ki la myntoi shisha khamtam kum ki SHG, ki Cooperative Society ki la ïoh jingmyntoi da shisha lyngba kane ka skhim".
U la ong shuh shuh “ U Dr Mukul Sangma ula long Myntri Rangbah ka jylla phra snem lynter hynrei u la pheil ban pyndep ka jingpyntreikam ïa ki skhim bad project kiba heh kiba sahteng da ki phew snem katba ka MDA pat tang saw snem tam kiba bun ki projek ba sahteng ki la nang dep mynta.
“ U (Dr Mukul) u la long myntri rangbah phra snem lynter balei phim kylli na kaei ka daw um lah ban pyndep ïaka Crowborough Hotel, hato phin shim kabu ïa kata? Hooid kane ka sorkar ka hap ban ïaid bun ki jingeh bad ar snem lynter tang ka khlam COVID hynrei hapoh ka jingïalam jongu Myntri Rangbah Conrad Sangma ka sorkar MDA ka la lah ban pyndep ïa ka Crowborough Hotel" ong u Symbud Myntri Rangbah.
U la ïathuh ba shen ka sorkar kan sa plie noh sa kawei ka projek ba sahteng ka Mariot Hotel kaba ha Jail Road.
U laong “ Kane kan jia hapoh une hi u bnai.
Kumta ai ba un bun ktien marwei marwei kat kaba u kwah ban kren hynrei ka jingshisha ka long ba tang kane ka sorkar kaba la trei bad pyni da ki kam bad pyndep ïa kiei kiei kiba sahteng da ki phew snem la ka dei ha kano kano ka jaka ruh" pynkut u bah Prestone.
Shillong, Naiwieng 15 : Ka ïing Bishar High Court jongka Meghalaya ka la bthah ïa ka sorkar jylla ban thaw da ki kyndon aiñ na ka bynta ban tei kino kino ki jingtei khnang ban ïada ïaki um ki wah ha ka jylla ha ki por ban sa wan.
Haba shong bishar halor ka mukotduma PIL halor ka jingkhuid jingsuba ka wah Umiam, ka ïing bishar ( Division Bench) ba la khlieh da u Chief Justicce u Justice Sanjib Banerjee bad u Justice W.
Diengdoh ki la rai “ ïa ka jingdonkam ka roi ka par ym lah ban ïaidlait hynrei ka sorkar jylla bad ki bor District Council ki dei ban lum ïa ki riew khraw pyrkhat, ki riew shemphang na ka bynta ban thaw noh da ki kyndon na ka bynta ban peit haba tei jingtei khnang ba kin ym don jingktah ïaki um ki wah bad wat ïa ki dohum ruh kum ha Umiam ne ha kiwei kiwei ki jaka ba don ki wah ki pung ruh".
La ïathuh ruh aba ka sorkar bad District Council ruh ki la mynjur ban thung ïa kita ki riewkhraw pyrkhat bad ki riewshemphang ban thaw ïa ki kyndon ban peit ba ki jingitynnad jongka mariang kin ym shah ktah ha ka jylla bad kumjuh ruh ban pynneh pynsah ïaka mariang na ka bynta ka pateng ban wan ym ban duh ïa kine kiei kiei baroh ha ka kyrteng kata ka roi ka par.
Ka ïing bishar ka pynpaw ruh ka jingkyrmen skhem ba ka sorkar jylla bad ka District Council kin shim khia ban pyntip sha ki paidbah ruh ba ka jingitynnad jongka mariang kam dei ban duh.
Ka ïing bishar ka la kyntu ruh ïa ka Meghalaya Tourism Development Forum (MTDF), ki riew paw khmat ha ka imlang ka sahlang kynthup ïa kito ki nongsaiñ dur ban shim ïa ka kam ban ïarap ïa ka ïing bishar halor kane ka kam.
Kham mynshwa la dep ai jingtip ba ki kyndon tei ïing ki la don lypa ha ka jylla tangba kine ki dang dei tang haki jaka sor hynrei ha kaba ïadei bad ki thaiñ nongkyndon khamtam kum hajan ki law kyntang, ki wah, ki pung, ki ei kiei ki sawdong sawkun ba la thaw kyrpang da ka mariang ym pat kynthup ha katei ka kyndon aiñ.
Shuh shuh ka ïing bishar ka la pan kaiphod ruh na ka sorkar halor ka jingai bor ïa kitei ki jingtei bad kane ka long hadien ba ka District Council ka la ai jingtip ba lah ban dei ki Dorbar Shnong kiba la ai jingbit ïa baroh lai tylli kitei ki jingtei harud ka wah Umiam hadien ba ki jaka die kali ki la ïoh jingbit kiba don sha kawei pat ka liang jongka surok na ka wah Umiam.
Hynrei wat la katta ruh ki jaboh jabaiñ kiba mih na kitei ki jaka ruh ki lah ban tuid sha ki wah namar kam don ka treatment plant ban ïada na ka jingtuid ki jakhlia sha ki wah.
Ka sorkar ka la pyntip ba kat kum ki kyndon aiñ shwa ban tei ïa kino kino ki jingtei dei ban ïoh jingbit na ka Meghalaya State Polution Control Board (MSPCB) Ka sorkar ka la ong ba lah ban pynshitom ïa kito ki briew kiba sdang shwa ïa ki jingtei nangta ki sa pan jingbit pat hadien.
Ka ïing bishar ka la pynpaw ba nalor kitei ki ïing paki kiba heh kiba la mih ha katei ka pung umiam, ki la don ruh sa kiwei kiwei kiba la mih mynta dang shen lane kiba dang khreh tei.
Kine ki lah ban pynïaid shakhmat ïa ka kam lada ym dei ba shim khia ka ïing bishar.
Ka MSPCB ka pyntip ba baroh lai kitei ki jingtei harud ka pung Umiam kim shym la ïaid kat kum ki kyndon na ka bynta ïoh jingbit ban tei ia ki jingtei haruh ka Dam Umiam.
Kane ka kaiphod jongka MSPCB ka long hadien ba la leit jurip lang bad ka District Council ha ka 10 tarik Naiwieng hadien ba ka ïing bishar ka la bthah ba dei ban pyntreikam pyrkhing ïaki kyndon wat ha kaba ïadei bad ka Moon View Cafe, Ri-Shar Sngi bad ka Orchid Resort, Ever Banalari Guest House bad Hills Cafe nalor ka M/s Megha Automative LLP, M/s Highland Toyota bad M/s Rockland Motors LLP.
Kane ka kaiphod ka ong ba dei ban pyntreikam ruh ïa ki kyndon ba pyrkhing bad kiwei kiwei ki Hotel bad Resort kiba don sawdong ka Dam ne Pung Umiam.
Ka ïing bishar ka la ong ba ka sorkar jylla bad ka District Council ki la mynjur ba tad haduh ban da dep thaw ïa ki kyndon hadien ba la ïamir jingmut bad ki khraw pyrkhat, ki riewshemphang, ki stad mariang, ki riew pawkhmat, ki nongsaiñ dur ka rai kaba la shim mynshwa da ka ïing bishar kan dang bteng ban treikam.
Kito pat ki jaka die kali ki hotel ki resort kiba la treikam ki dei ban pynthikna ba kam dei ban don ka jingktah ïa ka mariang bad ki dei ban pynthikna ban pynneh pynsah ïa ka mariang , ïaki wah, ki pung ki lah ban dang ïai bteng beit ban treikam.
Nalor kata ka ïing bishar ka la bthah ruh ïa ka sorkar ban wad jaka bret niut shawei namar kane ka la dap khnang ba ka um jaboh ne ki jakhlia kin ym ïoh tuid sha ka pung umiam kaba la dap lypa da ki jingjakhliah.
Ka ïing bishar kan shong bishar biang ha ka 2 tarik Kyllalyngkot 2023.
Shillong, Naiwieng 16 : Ka Arunachal ka la ïoh ban khur shiteng ki takma ksiar ha ka jingïalehkai karate jong ka 2nd North East Olympic Games 2022, ha kaba ka la khur 12 na ki 24 tylli.
Ka Arunachal ka la ïoh ban khur 7 tylli ki takma rupa bad 5 ki takma rnong.
Ka Meghalaya ka la wan ba-ar ha kaba ka la khur 8 ki takma ksiar, 5 ki takma rupa, bad 7 ki takma rnong.
Ka Manipur ka la khur 2 ki takma ksiar, 3 ki takma rupa bad 7 ki takma rnong, ka Assam ka la khur kawe ka takma ksiar, 4 ki takma rupa bad 7 ki takma rnong, ka Sikkim ka la khur kawei ka takma ksiar, 3 ki takma rupa bad 8 ki takma, ka Mizoram ka la ïoh ban khur 2 ki takma rupa bad 10 ki takma rnong, katba ka Tripura bad ka Nagaland ki la khur 2 ki takma rnong.
Hynne ka sngi, ka Meghalaya ka la ioh ban khur kawei ka takma ksiar ha ka Senior Men -67kg kumite hadien ba u Garry Daniel L.
Mawlong u la lah ban pynliem noh ïa u Doni Neri na Arunachal Pradesh.
U Hari Pradhan na Assam bad u TC Lalrinsanga na Mizoram ki la khur ïa ka takma rnong.
Ha ka Senior Men +67kg, ïa ka takma ksiar la khur da u Anand Chetri na Arunachal Pradesh, ïa ka rupa la khur da u Prasujya Gogoi na Assam bad ia ka takma rnong la khur da u Ïalamphang Kharkongor na Meghalaya bad u Ratnadeep Bhattacharjee na Tripura.
Ka Meghalaya ka la khur ïa ka takma ksiar ha ka women’s -61kg kumite ha kaba ka Barisha Kharbani na Meghalaya ka la jop ïa ka Smita Rai na Sikkim.
Ïa ka takma rnong la khhur da ka Mimi Ramchang na Arunachal Pradesh bad ka Bina Shaki Pukhrihungbam na Manipur.
Ha ka women’s -68kg, ïa ka kyrdan ba nyngkong la khur da ka Neemu Lepcha na Sikkim, ïa ka takma rupa la khur da ka Lalrinzuali na Mizoram, katba ïa ka takma rnong la khur da ka Jonmoni Das na Assam bad ka Yaki Dignium na Arunachal Pradesh.
Ha ka women’s +68kg, ka Arunachal Pradesh bad ka Assam ki la ïa kynduh ïa ka final ha kaba ka Johny Mangkhiya ka la khur ïa ka takma ksziar, bad ka Emon Gogoi ka la khur ïa ka takma rupa.
Ïa ka takma rnong la khur da ka Tibenla Jamir na Nagaland bad ka Laltanchhuahi na Mizoram.
Shillong, Naiwieng 16 : Ka Mizoram ka la pynïam kthang ïa ki paid nongkyrshan ka Meghalaya hadien ba ka lah ban khur ïa ka jingjop da 2-1 ha ka jingïakhun final jong ka U-21 ki shynrang ha ka 2nd North East Olympic Games 2022 kaba la long hynne ka sngi ha madan MFA, Polo.
Hadien ka jingbym lah ban thep kol ha ka kylla step, u Rohlupuia u la ïoh ban pynkhih jar nyngkong eh na ka bynta ka Mizoram ha ka minit kaba 54 bad ïa ka kol kaba ar la thep da u Malsawmtluanga ha ka minit kaba the 80.
Hashwa ban kut ka jingïalehkai u Oresterwell Langshiang ula lah ban pynphai kylla na ka bynta ka Meghalaya ha ka minit kaba 87 bad hadien kam shym la lah shu ban pynphai ha kaba ka la mad ïa ka jingshah rem.
Ha kane ka jingïalehkai final la wan ban sakhi da ki hajar ngut ki paidbah na ka bynta ban ai mynsiem ïa ki jong ki rangïalehkai ha kaba ki la pyndap hi smam ïa ki jaka shong ha madan Third Ground bad ruh ha SSA Stadium wat hapdeng ka jingshit jong ka sngi.
Da ka jingkhmih lynti ïa ka jingtiud ki paidbah, ka Meghalaya Football Association ka la buh da ki giant screen ha madan First Ground bad ba ki lah ban sakhi ïa katei ka jingïalehkai.
Ha kane ka jingïakhun ka Meghalaya ka la sdang ban kulmar jingmut ha kaba sdang, hynrei ki rangïalehkai ‘dien ki la lah ban ïashan ban pyllait na ka jingshah thep.
Hapoh ki 10 minit ka Mizoram ka la pyrshang ban ïalehkai bha, hynrei ki rangïalehkai ka Jylla ki la lah ban ïashan tyngeh ban pyllait na ka jingshah thep.
Hynrei tang mar ïasdang ka jingïalehkai jong ka kylla miet, u Rohlupuia u la ïoh ban shut ïa ka bol ha kaba ka la leit dei na u rangapkol u Rajat Paul Lyngdoh, hashwa ba kan rung sha kol.
Hadien katto katne por ka Meghalaya ka la ïoh ïa ki katto katne ki kabu ksiar, hynrei u Everbrightson Mylliempdah u la pynlehnohei bad u Figo Syndai um shym la lah ban thep na ka daw ka jingïashan tyngeh u rangapkol ka Mizoram.
Hadien katto katne por, ka Mizoram ka la ïoh ïa ka kabu kaba biang lyngba u Mawawmtluanga na ka bynta ban thep ïa ka kol kaba ar.
Sa tang 10 minit shwa ban kut ka jingïalehkai, ka Meghalaya ka la ioh ia ka kabu kaba biang ban pynphai lyngba u Oresterwell Langshiang.
Wat hapdeng ka jingai mynsiem jong ki paidbah, ka Meghalaya kam shym la lah shu ban pynphai bad ha kaba kut ka Mizoram ka la khur ïa ka jingjop.
Ha kawei pat ka jingïakhun final jong ki kynthei U-17, ka Manipur ka la pynliem noh ïa ka Arunachal Pradesh da 4-0 kol.
Ha kane ka jingïakhun kaba khatduh ka S.
Lynda Kom kaba la khur ïa ka nam Player of the Match ka la thep ar kol (29′, 44′) ha ka kylla step hashwa ba ka Manipur kan pynbud biang sa ar kol ha ka kylla miet lyngba ka L.
Babina Devi (62′) bad ka L.
Shelia Devi (87′) na ka bynta ban khur syndon ïa ka jingjop.
Kane ka takma ksiar ka la long ka jingïarap ïa kane ka kyhhun ban don ha ka jingïaknieh na ka bynta ban khur ïa ka nam lahduh ha ka NEOG 2022, namar hynnin ka miet ka Manipur ka la tam ïa ka Assam haka jingïoh khur takma da 78 la 75 bad mynta ka la kynjoh sha ki 79 tylli ki takma ksiar.
Ïa ki khusnam kyrpang ha ka U-17 women, ka Keisham Melody Chanu na Manipur (Golden Glove), Loktongbam Shelia Devi na Manipur (Golden Boot), Angel Tamang na Arunachal Pradesh (Player of the Tournament).
Ïa ki khusnam ha ka U-21 men, u H Lalrinzuala na Mizoram (Golden Glove), Joseph Lalvenhima na Mizoram (Golden Boot) bad u Figo Syndai of Meghalaya (Player of the Tournament).
Ïa ki khusnam la sam da u Myntri Rangbah ka Jylla u Conrad K Sangma, ryngkat u Myntri ka tnat ïalehkai u Bah Banteidor Lyngdoh, u Chief Secretary Bah Donald P Wahlang bad kiwei ki heh ophisar kiba la ïadon lang ha kane ka sngi.
Shillong, Naiwieng 16 : U Bah Finely Pariat General Secratary ka Meghalaya State Olympic Association (MSOA) u la ong ba ki khynnah ïalehkai jong ka Jylla ki la trei shitom bha ha ka 2nd North East Olympic Games 2022 kaba la pynhap pyrda noh hynne ka sngi Balang ha SAI Training Centre, NEHU, Shillong, ka shong pat sa ha ka sorkar ba kan nang kyntiew shaphrang ïa ki ha ki jingïalehkai.
“Kadei ka jingtrei shitom jong ki khynnah, namar ngim don kino kino ki jaka kilan met kiba biang bad mynta ka shong sa ha ka sorkar ba kan nang kyntiew ïa kine ki khynnah ban pynlut pisa ban pynbit pynbiang na bynta jong ki ba kin nang kiew shaphrang ha ki kam ïalehkai, ym ban shu iehnoh ïa ki kumto hynrei dei ban sara bha haduh ba kin da ih bha ha ki kam ïalehkai," ong u Bah Finely Pariat haba ïakren bad u Mawphor.
U Bah Finely u la pynpaw ruh ka jingsngewkmen ba ki nongïalehkai Athletics jong ka Jylla mynta ki la kiew stet ha ka jingïalehkai.
“Tang ha ki 20 sngi ba ngi pynkhreh ngi la ïoh shisha ban kheit ïa u soh ba thiang na kane ka lympung, ngi la pynlong ka jingpyrshang (trial) hapoh ka jingïalam ka Kong Deicy Marweiñ hynrei kane baroh kadei ka jingtrei shitom jong ki khynnah," u la ong.
Shuh shuh u Bah Finley Pariat u la ïathuh ruh ba mynta ka kynti ka Athletics ka la kiew ym tang ha ka jingïalehkai hynrei wat ha ka jingïoh khur takma.
“Ngim lah ban mutduh ba ha ka jingïalehkai kaba khatduh ngi la ïoh tang kawei ka takma Ksiar hynrei mynta ngi la ïoh haduh 15 tylli ki takma Ksiar bad ha baroh ngi ïoh 40 tylli ki takma.
Ym tang ha ka jingïoh takma hynrei ka jingïalehkai ki khynnah jong ngi ka long kaba itynnad bad kane ka pyni shai ba ngi don ki khynnah don sap, hynrei ka shong pat ha ka sorkar ba kan nang kyntiew ïa ki shaphrang.
"“Ng kyrmen skhem ba ka sorkar kan nang ai ka jingkyrshan ym tang ha ka Atheltics hynrei ha kiwei ki jait jingïalehkai namar ngi don shisha ki khynnah kiba donsap bad kyrmen skhem ruh ba ngin sa ïohi ba kin long ki lahduh ha ka National bad wat haduh International ruh kumjuh," ong u Bah Finely Pariat.
U Bah Finely Pariat u la ïathuh ba haduh 99% kiba khur takma ïa ka Meghalaya ha kane ka 2nd North East Olympic Games 2022 kidei na ki shnong Nongkyndong bad ruh kiba dei ha ki kyrdan jong ki Junior.
Shillong, Naiwieng 16 : U Myntri Rangbah ka Jylla u Conrad K Sangma u la ong ba ka jingpynlong ïa ka Noerth East Olympic Games ym tang ban wanrah ban pynbiang ïa ki jaka ïalehkai hynrei khamtam eh ba ki nongïalehkai kin ïoh ban mih madan.
Ïa kane u Myntri Rangbah u la ong haba kren kum u Kongsan ha ka jingpynhap pyrda ïa ka lympung ïalehkai 2nd North East Olympic Games 2022 ha SAI Training Centre hynne ka janmiet sngi Balang.
“Nga ai khublei ïaphi baroh iwei pa iwei," ong u Myntri Rangbah haba kren bad ki nongïalehkai kiba lum sawdong ïa u.
“Ka North East Olympic Games ym tang ba ka wanrah ban pynbiang ia ki jaka ïalehkai hynrei khamtam eh ïa ki nongïalehkai ba ki ïoh ban mih madan kata kadei kaba kham kongsan eh.
Nga sngewkmen ruh ban ïohi ïa ka jingtbit bad ka jinglah ba ki samla na ka thaiñ North East ki don.
"“Nga sngew sarong ba ngi la lah ban pynlong ïa kane ka Games ha kata ka rukom kaba la ïahap kyrdan bad kiwei kiwei ki jylla ha ka Ri.
Kane baroh ka urlong namar baroh ki ïatrei lang kum ka kynhun.
Kine ki lympung ki pyni ruh ba lada phi trei kum ka kynhun bad aiti lut kumta kam don satia kano kano ka bym lah ban leh," u la ong.
Shuh shuh u ong ruh ba ki kam ïalehkai ki hikai ruh shaphang ka jingjop bad ruh shaphang ka jingshah rem kaba long shi bynta jong ka jingim.
U ong ruh ba ki jingïalehkai ki hikai ruh kumno ban khie pat na ki jingshah rem bad wanphai biang pat da ka bor kaba kham khlaiñ.
Na ka liang u Myntri ka tnad ïalehkai u la ong ba ka Meghalaya mynta ka la don ha lynti ban pynlong ïa kiwei pat ki lympung ïalehkai kiba kham heh nangne shakhmat.
U la ai ka jingïaroh ïa ki lai tylli ki jylla kiba wan shakhmat duh bad khamtam ïa ka Meghalaya kaba la lah ban ïalehkai bha khamtam ïa ka Athletics Team kaba la rah ïa ka nam lahduh ha katei ka thup.
U Dr.
Vijay Kumar pat u la ai ka jingïaroh ïa baroh kito kiba donkti ban pynurlong ïa katei ka Games kaba seisoh da ka jingtrei shitom ha kine ki khyndiat bnai ba la dep.
“Ka jingïaroh ba ngi ïoh na ki nongïalehkai bad ruh na ki ophisar na ki jylla bapher bapher ka la ai mynsiem haduh katta katta," u la ong da kaba ïathuh ruh ban pynkhreh bad pynbit pynbiang na ka bynta ki 3000 tam ki nongïalehkai kadei ka kam kaba eh bha.
U ong ruh ba ka jinglah jong ki ban pyndep ïa ki kam baroh bad pynbiang nadong shadong kadei eh tang na ka jingïatrei lang kum kawei ka kynhun hapoh ka jingïalam jong u Myntri Rangbah kum u nongïalam ba hakhmat tam.
Na ka liang u General Secretary ka Meghalaya State Olympic Association, Bah Finely Pariat u la ong ba kadei ka burom kaba khraw ba ka Meghalaya ka don ïa u Myntri Rangbah uba la lah ban wanrah bad pynurlong ïa kum kitei ki lympung heh ha ka jylla.
Shillong, Naiwieng 16 : Ka rynsan ïalympat lane Wrestling ha ka sngi ba khatduh jong ka 2nd North East Olympic Games 2022 ka la long kaba shongshit bha.
Ha ka thupWrestling Freestyle kiba 79 kilo, ka Arunachal Pradesh ka la ïoh ban khur ïa ka takma ksiar lyngba u Janwang Khimhuin.
Utei u rangïalehkai ka Arunachal ha ka kylla kaba khatduh u la ïoh ban knieh ïa ka nam lahduh kaba pynlong ïa u Abishek Adhikari jong ka Manipur ban ïoh ïa ka takma rupa katba ïa ka takma rnong pat la ïoh ban khur da ki ar tylli ki jylla kata sha u R.
Vanlalnghaka jong ka Mizoram bad Venu Vadeo jong ka Nagaland.
Ha ka thup Wrestling Freestyle jong kiba 86 kilo, u N.
Tyson Singh na Manipur u la khur ïa ka takma ksiar hadien ba u la lah ban pynliem noh ïa u rang ïalympat jong ka Mizoram u RB LalthanSangaha ka jingïakhun final.
Kumta ïa ka takma rupa la ïoh da ka Mizoram katba ïa ka takma rnong pat la ïoh da ki ar tylli ki jylla kata u Gautam Narzary jong ka Assam bad u Miren Tayeng jong ka Arunachal Pradesh.
Kiba ïoh khur takma ha kane ka sngi ha katei ka lympung ki long, Manipur kawei ka takma ksiar bad kawei ka rupa, Arunachal Pradesh kawei ka takma ksiar bad kawei ka takma rnong, Mizoram pat ka ïoh kawei ka rupa bad kawei ka rnong bud sa ka Nagaland bad Assam mar kawei ka takma rnong.
Shillong, Naiwieng 16 : La bun ki takma kiba la ïoh ban khur bad la bun ruh ki paralok ba ïoh ban ïa kynduh ha kine ki hynñiew sngi jong ka 2nd North East Olympic Games 2022 kaba la kut noh ha kane ka sngi Balang ha ka jingpynhap pyrda kaba la pynlong ha ka rukom kaba shongkun bha.
Ha kane ka lympung, ka Manipur ka la ïoh ïa ka nam kum ka lahduh lane ka Overall Champions bad ïoh ban pynneh ïa ka nam lahduh ba ka ïoh ban bat ha ka NEOG 2018.
Ka Manipur ka la ïoh ban khur haduh 88 tylli ki takma ksiar, 75 tylli ki takma rupa bad 77 tylli ki takma rnong katba ka Assam pat kaba wan ha ka kyrdan kaba ar ka la ïoh da ki 79 tylli ki takma ksiar, 61 tylli ki takma rupa bad 63 tylli ki takma rnong.
Ka jingïoh ka Manipur ban knieh ïa ka kyrdan kaba nyngkong kadei hadien ka jingïakhun kaba itynnad bha kaba long ha kane ka sngi kut pyrshah ïa ka Assam.
Hynrei haba phai pat sha ka Arunachal Pradesh, katei ka kynhun ka la neh ha ka kyrdan kaba lai da ki 39 tylli ki takma ksiar, 36 tylli ki takma rupa bad 37 tylli ki takma rnong.
Haba phai pat sha ka Meghalaya kaba dei ka trai jaka, ka la pyni shisha sha ka pyrthei ba ka la kiew stet ha katei ka lympung namar na ka kyrdan kaba hynriew kaba ka don ha u snem 2018 mynta pat ka la kiew sha ka kyrdan kaba saw mynta u snem da ki 36 tylli ki takma ksiar kaba long haduh 12 shah na kaba ki ïoh ha u snem 2018.
Ha kane ka kynti kaba mynta ka Meghalaya ka la ïoh ruh ban khur haduh 35 tylli ki takma rupa bad 78 tylli ki takma rnong.
Ïa katei ka lympung la wan ban pynhap pyrda da u Chief Patron jong ka Games, uba dei ruh u Myntri Rangbah ka jylla u Conrad K Sangma, nangta u Myntri ka tnad kam ïalehkai ka jylla, Bah Banteidor Lyngdoh, Myntri ka tnad PHE jong ka sorkar jylla, Bah Renikton Lyngdoh Tongkhar, Chairman ka Meghalaya State Planning Board u Abdus Saleh, Bah Kimfa S Marbaniang MLA, nangta u Chief Secretary ka jylla Bah DP Wahlang, Commissioner & Secretary ka tnad ïalehkai Dr.
Vijay Kumar D, Director General ka Meghalaya Police Dr Lajja Ram Bishnoi bad Secretary General ka North East Olympic Association, Bah John F Kharshiing.
Na ka liang u Myntri Rangbah u la aiti ruh ïa ka khusnam Overall Champions sha ka Manipur nangta ïa ka khusnam ba ar sha ka Assam bad ruh ïa ka khusnam kaba lai sha ka Arunachal Pradesh.
Ïa ka lama jong ka North East Olympic Games la aiti pat sha u Bah John Kharshiing uba hadien pat u la aiti sha u Chef de Mission ka Nagaland, u Neilyalie Angami, namar kadei ka jylla kaban sa pynlong ïa katei ka lympung ha ka samoi ban wan.
Ïa katei ka lympung la pynhap pyrda ha ryngkat ki jinglehkmen, ka kynhoi ka risa bad khamtam eh ka rwai ka siaw ba la ai da ki nongrwai ba paw kynthup naduh ka Ahlyna, Gracel Ropmay, Banjop, Lamphang Syiemlieh nalor ka jingpynthaba ba har rukom kaba la pynkhih met lut ïa baroh ki nongïalehkai ha shwa ba kin leit phai noh sha la ki jong ki jong ki shnong ki thaw bad sha la ki jong ki jylla.
U paidbah mynta u la stad bad um da donkam ban ïohsngew ïa u lane ka MLA ba kin da put ronsing ïa ki kam ba ki leh lane wat ïa kito ki MLA kiba ju ai khubor manla ka sngi ba ki ai skhim ïa ki shnong, ïa ki skul, ïa ki kynhun bad kiwei ha kiwei ha ki shnong ki thaw.
U paidbah u bishar bad u da tip shai ba ki MLA kim don eiei hi ruh nalade bad ka skhim kaba ki ai ka dei hi ka jong u paidbah bad ka dei hi ka kamram jong u lane ka MLA ban pynïoh ïa kita ki song pynroi sha u paidbah namarba ki la khlei ïa ka jubanlak ha ki rynsan ïalap elekshon da kaba kular ban kit lut nadong shadong ynda ki la shah pynkup bor.
Ban shu kam trai ïa ki skhim pynroi ba u ne ka MLA ki la leh kam long kaba dei bad ka shong ha u paidbah kumno ban bishar bad u paidbah u dei ban sngewthuh shai kdar ïa ka jingmut Nongmihkhmat u dei tang u Shari hynrei um dei satia u Kynrad.
Hynrei, ka synshar paidbah, ka kylla pynban da ka khongpong ba ha kaba u ne ka Nongmihkhmat ki kylla ki Lei san snem ym ki Shakri san snem.
Ka jingpyndonkam ki paidbah ka Social Media ha kine ki sngi ka long kaba shyrkhei haduh katta katta bad u paidbah hi u ïohi bad u bishar na ka sngi sha ka sngi aiu ki MLA kiba don hapoh ka Sorkar ki trei bad ki leh, la ka long ki trei bha lane ki shu trei thohmut thohmat tang ban shu pynbiej mit mit da kaba shu sam tin sop iing, sam shatri kup slap, sam shuki, sam khiew sha ki shnong ki thaw.
Kine kim don jingphoida eiei ïa u paidbah namarba kine ki jingïarap kiba wan na ki MLA hynrei ki dei hi kiba la bei pisa na ka MLA scheme, ka umsyep jong u paidbah.
Ka jingsahdien jong ka jylla haduh kine ki sngi ka la nang hiar arsut.
Ki Sorkar ki leit bad ki wan hynrei ka jylla Meghalaya ka dang ïai sah dien hi kumjuh.
Ki surok ki sah kumjuh, ym don Medical College, ym don Engineering College bad ym don eiei watla ka jylla Meghalaya ka la kynjoh sha ka rta kaba la san phew snem.
Peit nuksa ïa ka jingkiew irat ka jylla Assam, ka long kaba ratbah haduh katta katta, lada synshar ka Congress lane ka BJP.
Katba ha Meghalaya lada synshar ki seng riewlum lane ki seng heh nabar ka jylla ruh ym don kam pynroi eiei ruh em.
Kiba phoida bad kiba myntoi dei tang kiba ïoh shong ha shuki katba u paidbah u nang ïai duk bad u im jynjar trah.
Ki jubanlak ba ki seng saiñpyrthei ki la khlei ha ki rynsan elekshon ki shu kylla mulot khlem da pyntreikam wat tang kawei ruh namarba ki jingkular ki long tang ban shu pynbiej kai ïa u paidbah.
Kat shaba phai la sha ka mon ne sha ka diang ka jingthnem jong ki nongkitkam jong kiwei kiwei ki seng saiñpyrthei ban phet na ka party lajong bad ban leit pynïasoh sha ka NPP ka jur bha ha kine ki khyndiat sngi.
Ka lyer elekshon ka la shongshit bha sha ki jaka nongkyndong namarba ka NPP ka pynlong beit da ki jingïalang heh kiba bun briew khnang ban pyni ba ka dei ka seng saiñ kaba khlaiñ namarba ba ka dang bat ïa u lakam synshar hapoh kane ka Jylla Meghalaya.
Baroh baroh ki ïap biej ïa ka NPP.
Kumba u ong u National Vice President ka NPP u Bah Prestone Tynsong, ba ka jingpynïasoh jong ki MDC na rilum Khasi bad Jaiñtia, bad kumjuh na Garo Hills sha ka NPP ka dei namarba ki ïohi ïa ki kam radbah.
Ym tang katta, wat ki MLA ba la shah pynshong ben ha u paidbah ruh ki kham phaikhmat sha ka NPP ka daw ka dei namarba ki ïohi ba ka don ha ka bor synshar.
Haba bishar ïa ka jingïaphet na kawei ka seng sha kawei pat ka pyni shai ba dei tang kito ki nongtrei kiba ju sngewtynnat ban ïadon bynta ha ki seng saiñpyrthei namarba ki ïoh jingmyntoi ynda la kut ka elekhson hynrei u paidbah ba bun balang hi um da kham pynleit jingmut than eh ha kum kine ki jingïalang rung seng ne phet seng namarba um don jingphoida eiei ruh em.
Hadien ka jinghiar suki suki ka jingpang khlam COVID-19 hapoh kane ka jylla, ka jingtreikam bad ka dur ba shisha jong ka NPP ka la nang paw suki pa suki.
Shwa u snem 2018, ka NPP ka la leit sha ki paidbah ban tyrwa ba kan weng ïa ka jingshah khang tih bad shalan dewïong ka jylla baroh kawei hynrei ki san lyiur ki la kut artat ka NPP kam shym la lah satia ban leh eiei wat tang khyndiat bad kane ka kam ka dang shu tyllun na kawei ka sngi sha kawei ka sngi kat haduh ba paw pyrthei pynban plak da ka jingshah kynnoh bamsap bad jan baroh ki kam la shu pynïaid ha ka kyrteng kita ki High Level.
Ka Congress bad ka BJP ka ki ju kren pyrshah bha ïa ka bamsap ka bampoh hapoh ka Sorkar MDA haduh kine ki sngi watla ki MLA ka Congress bad ka BJP ki dei kiba ïatreilang hapoh kane ka Sorkar ba la ïalam da ka NPP.
Nongstoiñ, Naiwieng 16: U Deputy Commissioner ka West Khasi Hill District, bah Garod LSN Dykes IAS, u la pyntip ba katkum ka hukum ba la pynmih ha ka 25 tarik u Risaw 2022, kaba khang bad mana pyrshah ïa ka jingtih bad jingshalan beaiñ ïa u dewiong ha baroh kawei District.
Kane ka la treikam mardor bad la dep thaw ruh ïa ka District Mobile Squad, ha kaba ki briew ki lah ban ujor lada ka dang don ka jingtih bad jingshalan beaiñ ïa u dewiong, da kaba pyntip mar mar ha katei ka Mobile Squad da kaba phone ha kine ki number 9863020724/6009914351/8974711010/7005252778.
Nongstoiñ, Naiwieng 16: U District Magistrate ka West Khasi Hill District, bah Garod LSN Dykes IAS, u la pyntreikam da ka kyndon 144 CrPC kaba khang bad mana pyrshah ïa ki briew lane kynhun briew ban tih bad khlong shyiap beaiñ ha shi lynter jong ka wah Nongkhnum.
Kane ka jingtih bad khlong shyiap kan wanrah ïa ka jingjot bad pynsniew ïa ki sawdong sawkun jong kane ka wahKumta lada lap ïa kiba ïaleh pyrshah ïa katei ka hukum yn pynshitom katkum ka kyndon aiñ ba 188 ka Indian Penal Code, 1860 bad hapoh ka ‘specific provisions of the Relevant Rules/Acts/Orders such as the Mines and Minerals (Development and Regulation) Act, 1957, the Environment (Protection) Act, 1986, the Air’.
Kane ka hukum kan treikam mardor tad haduh ynda pynbna da kumwei pat.
Nongstoiñ, Naiwieng 16: Namar ka jingthut khah khah jong ka bording elektrik ha West Khasi Hills, ka ophis jong ka Meghalaya Energy Power Distribution Corporation Limited, ka kyrpad jur ïa ki paitbah nongpyndonkam bording hapoh ka District, ba kin ïaishah shipor bad ka don ruh ban pynsngewthuh ba ka jingthut ka bording kam dei tang mynsngi hynrei wat ha ka por mynmiet ruh.
Na ka liang ki bor ba dei peit ïa ka ophis sam bording ka kwah ruh ban pynshai ha ki paitbah, ba ka jingthut khah khah jong ka bording, ka dei namar ba katba nang mih ki sngi ki nongpyndonkam bording ki nang bun bad namar ba ki mashin bad ki kor pynmih bording ki barim ki dei kiba rit kim lah kit shuh, kumta ka ophis ka hap ban bujli da kiba thymmai bad kiba kham heh.
Ha ka por ba ki bujli ïa kitei ki mashin ki hap ban pynlip shuwa ïa ka bording namar ka lada ym pynlip kabuh ïa ki nongtrei ha ka jingma.
Nalor kata ka don ruh ka jing maramot bad pynbha ïa ki 33/bad 11 Kv line kum ha Nongstoiñ, Nongpyndeng, Nongkasen, Riangdo, Rambrai, Shahlang bad kiwei kiwei ki jaka, kumta haba maramot bad pynbha ïa kitei ki line ruh hap ban pynlip ïa ka bording, khnang ba ki nongtrei kin lait na ki jingmynsaw.
Nalor kata ka ophis ka pynshai ruh sha ki paitbah ba ki mashin bording kiba thymmai bad kiba heh ki dei ki automatic mashin, kumta haba la pynlip ïa ka bording lada la pynmeh biang bad lada ka bording ka kham tlot, kim lah ban trei kam rwing hynrei ka shim por kumba katto kane haduh ba ka mashin ka la lah ban treikam.
Ka ophis ka pynshai ruh sha ki paitbah ba ka thut ka bording, ka dei ruh namar ka jingpyntrei ban pynheh ïa ki surok ha kaba ki don ki jaka ba ka surok ka ïaid na pdeng jong ka laiñ ba ki sainar eletrik ki kham tbian, ka don ka jingma haba ki puh shilum ki tih ïa ka surok ioh lehse kumno re kumno ki kum tyngkhuh ha ki sainar lane ka jingkhyllem jong ki post elektrik, kaba lah ban wanrah ïa ka jingmynsaw ym tang ïa ki ba trei surok hynrei ïa kiba ïaid ba ïeng ruh.
Ki bor pynïaid ka ophis ki la pynshai ruh ba ka jing duh bording ka don ruh ha ka por ba ki don ki tnad dieng kiba hap bad tyngkhuh bad ki fuse ki ing bad dkut noh.
Lane ka don ka jingpei jong ki waïar jri kiba heh ha ki jaka buh mashin, hynrei haba don kiba kum kitei ki bynta ka ophis ka ïaleh katba lah ban moramot ha ka por kaba biang.
La ong ba ki don ki tiar na ka bynta ban kim don hapoh ophis la hap ban let thied na Shillong ne leit shim kylliang na Mairang, kumta ka kham shim por katto katne haduh ban da lah ban pynbiang ïa ka bording.
Na ka liang ka ophis ka kyrpad jur ïa ki paitbah ba kin ïai shah namar ka jingthut jong ka bording, kam ktah tang ïa ki paitbah hynrei ka ktah ruh ïa ka revenue jong ka ophis.
Shillong, Naiwieng 16: U nongthawaiñ ka Sohra Constituency, Bah Gavin Miguel Mylliem ha ka 15 tarik u Naiwieng, 2022 u la plie paidbah ia ka Iewdielang lane ka Lay-By Market ha ka shnong Umdiengpoh kaba hap hapoh ka Khatarshnong-Laitkroh C&RD Block.
Ia kane ka iewdielang la shna lyngba ka mang tyngka jong ka Pradhan Mantri Khanij Kshetra Kalyan Yojana (PMKKKY) bad Chief Minister’s Special Development Fund (CMSDF) kaba long T.
69,56,200/-.
Haba kren ha ka jingialang plie ia kane ka iewdielang, u Bah Gavin u la ong ba ia ka thain Sohra la ju tip paidbah ba ka don ia ki jaka ba itynnad ba la saindur da ka mei Mariang bad bun ki nongshang jngohkai pyrthei ki wan tuid na kylleng kylleng.
U la ong ba ki nongshong shnong ka thaiñ ki shna ia ki dukan ba malu mala bad shna shipor ia ki harud ki surok ban die ia ki mar rep ne kiwei pat ki jait jingdie bad kumta u la sngew ba ka long donkam ban shna da ka kynja iew kaba paka ban kyntiew ia ka ioh ka kot jong ki.
“Bunsien ki nongwan jngohkai pyrthei ki hap ban shu ieng ha surok bad kam long kaba shngain bad da ka jingdon ka iew pat kin ioh ban rung ban kham pynlut por ban thied ia ki mar rep ne ki tiar ki tar kiba ki nongshong shnong ka thain ki die", u la ong.
Da kaba pyntip ba la thaw ia ka Market Committee ban pyniaid ia kane ka iewdielang, u la ong ba ka long kaba donkam ruh ban sumar khuid ia ka da ka jingiatreilang.
“Ka Market Committee ryngkat ki dkhot na ka shnong bad ophis PWD kin iatreilang ban pynneh ia ka khuid ka suba ha kane ka iew", la ong u Bah Gavin uba la bynrap ba hadien ka khlam COVID-19 ka la don ka jingpyrshang ban shna ia ki iew ha kylleng ki shnong.
U la ong ba kane ka jingplie ia ki iewdielang kan plie lad ia ki paidbah ban pyrshang ban kyntiew ia ka ioh ka kot jong ki lyngba ki kam die jingdie khamtam da kaba shim kaba ban khring ia ki nongwan jngohkai pyrthei.
Ia kane ka iew la shna ha ka rukom kaba itynnad bha bad kaba lah ban khring ia nongshang jngohkai pyrthei ha kaba ha phyllaw la shna ia ki kor shongthait da ki mawlyngknap bad ki maw sawdong ba la stah dur bha.
Nalor u Bah Gavin, la ia donlang ha kane ka sngi da u Bah P Tynsong, BDO ka Khatarshnong-Laitkroh Block, u Bah Edmund Syiemiong, Executive Engineer PWD (Roads) Sohra Division, ki nongialam shnong ka shnong Umdiengpoh nalor ki nongioh dukan ha katei ka iew bad kiwei pat.
Mawkyrwat, ‘Naiwieng 16: Ki paidbah jong ka dong ka thaiñ shilliang katba nang mih ki sngi ki la nang ïakynduh bun ki jingeh khamtam eh ha ka ïaid ka ïeng lyngba ki kali bad ki paidbah kiba ju ïaid lyngba ka surok Mawthawpdah – Laitlawsnai sha Rangdkhiew ter ter ki shnong kiba hapoh ka South West Khasi Hills District.
Haba ïoh ban ïa kren bad ki katto katne ngut ki nongñiah kali bad kumjuh ruh ki paidbah nongshong shnong kiba ju pyndonkam ban ïa lyngba ka surok Mawthawpdah – Laitlawsnai sha Rangdkhiew ki la pynpaw ka jingsngewdiaw namar ka jingbym shimkhia jong u nongpyntrei ne contractor ha kaba ha kine ki ba dang don u slap u la sdang ban wan buh maw bad sdang ruh ban siang ne buh maw ïa ki jaka ba long thliew, hynrei phew naduh ba u la sdang ban buh ïa u maw haduh mynta um pat leh ei ei ne siang da ka rong.
“Ki maw kiba u la dep ban bun ruh mynta da ka jingïaid jong ki kali wat kiba la dep ban tap da ka khyndew ruh ki la sdang ban don ha ka ki jong ki jong ne khoh namar ka jingwan ïaid jong ki kali", ki la ong.
Ha kawei pat ka liang, ki la ong ruh ba kaba sngewsih ka long ba ki don ki jaka jaka ba haba kit ïa ki nongleit nongwan bunsien la hap ban hiar shwa bym lah kiew ka kali bad ynda la poi ha ki jaka ba kham biang ki sa kiew pat namar ba sniew palat ka surok bad kaba kham sngewsih bad sngewsynei pat ka long haba kit ïa ki nongpang ruh la hap hi ban pynhiar shwa shiteng tang ban ïoh ban ïaid shakhmat ïa kali bad ban pynpoi pat ïa ki nongpang sha ki jaka sumar.
Namarkata, halor kane jingeh jong ki paidbah nongshong shnong haduh mynta ymdon mano mano ruh ba patiaw lem wat hadien ba la dep ban pynsngewud ban nam.
Kumta sa shi sien ki paidbah nongshong shnong ki buh biang ka jingkyrpad ïa ki bor ha halor kum ki nongmihkhmat nyngkong eh nangta ka tnad PWD (Roads), bad kumjuh ruh ïa u nongpyntrei ba ka dei ban sngap lem ïa kane ka jingkyrpad ne jingpynsngew khnang ba ki paidbah kin nym ïa kynduh jingeh ha ka ïaid ka ïeng bad khamtam ha ka pang ka shitom lyngba ka jingkit da ki kali.
Lah ban kdew ruh ba lyngba kane ka surok ka lah ruh ban pynïasoh haduh khyndai (9) tylli ki shnong bad mynshwa lei ki ai kyrteng ïa ka ka surok Mawthawpdah – Marngor ïa kaba la sdang shna ne tih thymmai naduh ki snem 1993-’94 lyngba ka skhim MLA ha ka por ba u bah Rowell Lyngdoh u la long u MLA jong ka Mawkyrwat Constituency bad ki shnong ki long ka shnong Laitlawsnai, Rangdkhew, Mawsynrap, Mawjyrsim, Mawsep, Pynden Mawramhah, Mawthong, Mawlarkon bad ka Sohmasem.
Kumta, wat buh tang ha ka jingthoh ne ka ktien ban ong ba, “ka surok ka dei u budlum ka ïoh ka kot, katba kam pat kam ïa dei haei haei ruh em".
Nongstoiñ, Nailur 5: Ban kynmaw burom ïa ka sngi kha jong u Dr.
Sarvepalli Radhakrishnan, u Vice President ba nyngkong duh ka Ri bad u President barim jong ka Ri Indïa, ka District School Education Officer West Khasi Hills District Nongstoiñ, ha ka 5 tarik Nailur 2023, ka la rakhe ïa ka ‘Sngi Lehkmen Nonghikai kaba 62’ ha Bishop Hall, New Nongstoiñ.
Kane ka jingrakhe ka long kum shi bynta ban pyrto ïa ka jingshakri bad ka jinglenlade jong ki nonghikai, na ka bynta ban tei bad pynwandur ïa ka lawei jong ki khynnah kumjuh ruh na ka bynta ka bha ka miat ha ka imlang ka sahlang.
La sdang ïa kane ka prokram ha kane ka sngi, da ka jingkren pdiang na I kong D.
Hujon SDSEO, Nongstoiñ ha ka jingdon ryngkat lang jong u Bah R.
G.
Momin, MLA Chairman Meghalaya Mineral Development Corporation, Rambrai Jyrngam Constituency kum u Kongsan, I Kong.
L.
Syiemlieh, Rtd.
DSEO Nongstoiñ kum ka nongshah khot kyrpang, ki Principal, nonghikai ki khynnah skul bad kiwei kiwei kiba la wan pynshit pynshngaiñ ha kane ka sngi kyrpang jong ki nonghikai.
Haba ai jingkren ha kane ka sngi u Kongsan Bah R.
G Momin, u la ai ka jingïaroh ïa ka jinglah bad jingtrei shitom jong ki nonghikai, ba ki long kum ki rishot jong ka imlang ka sahlang, ki nonghikai kidei ki nongprat lynti na ka bynta ka lawei jong ki khynnah bad ka lawei jong ka ri bad ka jaitbynriew.
“Ka kam nonghikai ka dei ka kam kyntang bad ka long shisha kaba eh bad kaba jwat khamtam eh ban hikai ha ki jaka kyndong jong ka distrik.
Ka kam hikai kam dei satia ka kam lum pisa hynrei ka dei ka kam kaba khot ïa ka jinglenlade, ka jingaiti bad ka jingtrei shitom", ong u kongsan.
U la ong ruh, “Nga kyntu ïa baroh ki nonghikai ba kin trei shitom khnang ban kyntiew ïa ka kam pule puthi hapoh ka distrik.
Kumjuh ruh sha ki khynnah ruh ba ki dei ban lap miet ha kaban trei shitom, pule minot bad ban don ka mynsiem jong ka jingsngewrit khnang ba ka lawei ka jong ki kan phyrnai".
Ha kane ka sngi lehkmen nonghikai, la sakhi ruh ïa ka jingshah pynkup burom ïa ki hynriew ngut ki nonghikai na ka bynta ka khusnam State Award 2023 bad District Award 2023, kaba kynthup ïa u Babu Sisingh Ryntong nonghikai jong ka New Nongstoiñ ‘B’ Govt L.
P.
School.
Katba u Babu Sylvester Syiemlieh, nonghikai jong ka St.
Peter’s Higher Secondary School Pyndengrei (Secondary Level) state award, I Babu, Bertila Dkhar Headmistress Mawrang U.
P.
School (Upper Primary Level) bad I Babu, Celina Shangpliang Head Teacher, Secret Heart RCLP.
School (Lower Primary Level), ki la ïoh pdiang ïa ka khusnam District Award 2023.
Kumjuh ruh u Babu Olbestar Kharsyntiew nonghikai jong ka B.
P.
L Secondary School, Mawphetkhlam, u la ïoh pdiang ïa ka khusnam Best Scout Master.
Katba I Babu Daria Ïawren nonghikai jong ka Sibsing Memorial Higher Secondary School Nongpyndeng, I la ïoh pdiang ïa ka khusnam Best Guide Captain.
La ai ïa kine ki khusnam sha ki nonghikai na ka bynta ki kam ratbah kaba ki la leh ha kaba ïadei bad ka pule puthi jong ki khynnah hapoh jong ka distrik, kumju ruh kiwei pat ki kam kiba ki la leh na ka bynta ban kyntiew ïa ka imlang ka sahlang.
La pynbyrngia ïa ka prokram ha kane ka sngi da ki jingrwai, ki drama, ki skit, ka shad tynrai bad kiwei kiwei kaba la shim bynta da ki khynnah jong ki skul kiba pher bapher napoh ka district.
La pynwai ïa kane ka prokram ha kane ka sngi da ka jingkren khublei na u Babu E.
Marngar Additional Sub-Divisional School Education Officer, Nongstoiñ bad la bud sa da ka jingïarwai lang ïa ka National Anthem kaba la ïalam da ki khynnah skul jong ka K.
J.
P.
Synod Sepngi Higher Secondary School Nongstoiñ.
Nongpoh, Nailur 05: Kumba ju rakhe man la u snem ïaka sngi burom ki nonghikai ïa kaba la ju rakhe haka 5 tarik Nailur kaba dei ruh ka sngikha jong u khraw pyrkhat ka Ri ba dei ruh u President barim ka Ri India u Dr.
Sarvepalli Radhakrishnan, ka ophis jong ka District School Education Officer bad Sub-Divisional School Education Officer mynta ka sngi hapdeng ka jingiphuh iphieng kila rakhe ïaka sngi burom ki nonghikai (Teachers’ Day) kaba 62 ha Parish Hall Nongpoh ban ai ka jingïaroh ïaki nonghikai halor u synñiang u bynhei ban kyntiew ïaki samla pule bad ka jingnang jingstad.
Ha katei ka jingïalang la wan ban shim bynta da u Bah Mayral Born Syiem MLA ka Nongpoh kum u kongsan haka jingdonlang u Bah Eric K Dkhar BDO ka Umling C&RD Block kong Paidolyne L Nonglait DSEO bad kiwei kiwei ki riew rangbah bad ki ophisar ryngkat ki khynnah skul bad nonghikai.
Ha katei ka jingrakhe la sam ruh ïaki khusnam sha ki nonghikai haka district kiba la shah jied halor u synñiang ba kila noh sha ka pule ka puthi bad khamtam ban kyntiew ïaka jingnang jingstad ba kynthup ïa u P Chetri Asst.
Teacher ka Nehru Memorial HSS Umsning, ka kong B Rympei Asst.
Teacher ka Mynken Govt.
UP School bad ka kong JM Sun Head Teacher ka Umsning LP School UmsningNalor kitei ki nonghikai naka liang ka ophis u DSEO bad SDSEO kala sam ruh ïaki khusnam sha ki samla pule SSLC bad HSSLC kiba la warah ka nam bad burom ïaka district.
La pynphuh pynphieng ruh ha katei ka sngi da ki jingrwai bad ki skit lyngkot bala shim bynta da ki khynnah skul kum ka dak ka jingburom ïaki nonghikai kiba la ai ka jingshakri kaba bha tam ban kyntiew ïaka pule ka puthi, ka akor ka burom bad khamtam ban lam ïaki khynnah sha ka lawei ba phyrnai.
Haba kren ha katei ka sngi naka liang u Bah Mayral Born Syiem kum u kongsan u la ong ba ki nonghikai ki dei shisha ki nongprat lynti ban rah jingshai sha kylleng ki jaka lyngba ka jingnang ka jingstad wat hadpeng shibun ki jingeh bad ki jingjynjar ba ki mad ban thaw dur bad ban kyntiew ïaki samla pule sha ki kliar lum jong ka nam.
U la ong ruh ban long ki nonghikai kam dei ka kam kaba suk, hynrei ki nonghikai ki lenlade ban pynphriang ïaka jingnang jingstad sha ki khynnah haduh ba kin da longbriew man briew bad dei halor katei ka kam bah kaba ki leh bun naki nonghikai kiba shakri hok ki ioh ïaki khusnam naka sorkar bad kum u MLA u la pynshlur shuh shuh ïaki nonghikai ba kin shim ïaki khynnah skul kum ki khun lajong naka bynta ka lawei ba phyrnai jong ki khynnah.
Khliehriat, Naiwieng 16: Ka Dorbar Shnong Ladrymbai Khliehdupon, ka pynshai ba u Abdullah Hussain uba la shah kem hynnin ka sngi ha ki pulit jong ka Ri Bhoi District, um dei u nongshong shnong jong ka shnong Ladrymbai Khliehdupon kumba u la kam, hynrei u dei tang uba shu wan ban shong die dukan ha Ladrymbai Khliehdupon.
Kumba la paw ha ki pathai khubor, ki pulit jong ka Ri Bhoi District, hynnin ka sngi ka la kem noh ïa u Abdullah Hussain bad u Sanborlang Khaiong, halor ka jingthmu jong ki ban khaïi beaiñ ïa ki biskit ksiar kiba shong dor da ki klur tyngka, ki pulit ki la kurup ïa kine ki ksair na kawei ka kali scorpio kaba don u registration number AS 01 J 6407, kaba dang wan na Ladrymbai bad thmu ban leit sha Assam.
U Waheh Shnong jong ka Shnong Ladrymbai Khliehdupon, u bah Marius Siangshai, u ong ba ka Dorbar Shnong ruh ka pynrem jur ïa utei u bar jylla uba la pynjah burom ïa ka shnong ka thaw bad ong ba ym dei satia ban ailad ïa kum kine ki jait briew kiba thmu ban pynjah burom ïa ka shnong.
Langpih, Naiwieng 16: Ka Langpih ka jaka ba ju mih ka jingïakynad barabor hapdeng ki pulit Assam bad ki Khasi kiba shong ba sah ha katei ka thaiñ mynta lah da ki phew phew snem, ka dei ruh kaba eh bad kaba jwat bha ban pynshisha la mano ba dei trai jaka haduh kine ki sngi, namar ka jingbym pat biang la u pud u sam ha kaba ka Assam ruh ka kam kynti ïa ki jaka puta jong katei ka thaiñ kumjuh ruh ka jylla Meghalaya.
Ka jingbym pat lah ban pynbeit ïa u pud u sam haduh kine ka sngi, ka ju wanrah jingeh ïa ki paid nongshong shnong jong katei ka thaiñ, namar ki pulit Assam kim ju shongkli kti hynrei ban pyndik na ka por sha ka por.
La kynnoh ruh ba ka ju don ka jingïakynad hapdeng ki jaidbynriew Nepali kiba shong ba sah ha katei ka thaiñ.
Hynrei, ha kaba ïadei bad katei ka phang na ka liang jong u nongthoh khubor haba ïoh ban ïakren bad ki katto katne ngut ki riew pawkhmat jong katei ka thaiñ kiba na ka jaidbynriew Nepali, ki la ong, “Da ki phew phew snem ngi la shong la sah ha kane ka thaiñ, ngi imlang sahlang naduh dang khynnah, ngi la heh la san ha kane ka jaka don ruh kiba la kha hangne naduh ki meiieit paieit jong ngi bad ngim ju don kano kano ka jingïakynad bad ki Khasi".
“Ngi ki Nepali ngi la nang ïa ka ktien khasi bad ki khasi ruh ki la nang ban kren ïa ka ktien jong ngi, lada dei ba ngi ïashrut kumno kumno ruh ngi nang ban ïa sngewthuh lyngba ka jingïakren.
Ka jingsngewpher jaidbynriew hi ka wan lyngba ki briew jong ka saiñ pyrthei, ym na ngi ki rit ki ria" ong u Bikash Chettri President ka Langpih Anchlak Gorkha Student Union.
Haba ïadei pat bad ka jingïapynbeit pud u Bikash u la ong, “Lada ki bor jong ka sorkar ki pynhap ïa ngi sha Meghalaya ne sha Assam ruh kam pher, ngi long kiba la kloi ban shu kohnguh, namar ngim don bor ei ei hynrei tang ban shu mynjur.
Lada ka sorkar kaba synshar mynta ka pynhap sha Assam, hynrei hadien 5 snem lada kylla sorkar ki lah ban pynkylla biang.
Ka jingkwah jong ngi ka dei beit tang ban shong suk shong saiñ kumba ngi ju long baroh shi katta bad kam ju don kumta kata ka jingïakynad bad ki paralok Khasi".
Na ka liang u Rambahadur Chettri u ba dei uwei u riew tymmen u ba shong ba sah ha ka shnong kaba la tip kum ka Lawbah ne ka Harsha Nagar ha katei ka thaiñ, u la ong, “Haba ngi wan ha kane ka pyrthei ka dei tang kum ka jingwan iew ban thied ban pet.
Ynda ngi la dep siew ngi hap ban phai biang sha la ïing, kumta ka jingim u briew kruh ka long kumta namar ngi hap ban phai biang sha ïing u kynrad.
Nga sngew ban ong ba ka jingïakynad jong ngi kam don jingmut bad ngim ju don ruh kaba kum kata lait noh kiba malu mala ba ha ka jinglong briew ngim lah ban biang".
Lah ban kdew hangne ba ha katei ka thaiñ, ki don bun tylli ki shnong kiba la synshar da ki jaidbynriew Nepali namar ka jingbun paid ba ki la don naduh ki phew phew snem mynshwa.
Khliehriat, N ailur 5: Kumba baroh ngi tip ba ka 5 tarik u nailur ka dei ka sngi burom ïa ki nonghikai ha baroh kawei ka ri India, kaba dei ruh ka sngi kha jong uwei na ki riew khraw jong ka ri, u Dr S.
Radhakrishnan, ha kane ka sngi, ka ophis jong ka District School Education East Jaiñtia Hills District, ka la pynlong ïa ka prokram kyrpang ha Khliehriat Higher Secondary School ha Khliehriat, ha kaba ka MLA jong ka Sutnga Saipung Constituency, ka kong Santa Mary Shylla ka la long kum ka kongsan bad u Deputy Commissioner, u Abhilash Baranwal, IAS kum u symbud kongsan.
Haba kren kum ka kongsan, ka kong Santa Mary Shylla ka la ai ka jingkhublei ba kyrpang ïa baroh ki nonghikai bad ong ruh ba ka lawei jong ka imlang ka sahlang ka shong ha ki nonghikai, ki nonghikai ki dei kum ki kmie ki kpa kiba ar jong ki khynnah, kiba kloi ban sngap bad shahshkor ïa ki khynnah bad ka la bynrap ruh “Nga sngewthuh ïa ka jingtrei shitom ki nonghikai, ngi donkam ïa ki nonghikai bad dei ki nonghikai kiba sei bad pynmih ïa ki khlur ha ka ri, kumta kane ka sngi burom ïa ki nonghikai ka dei ka sngi kaba donkam bha"Ka kongsan ka la ai ka jingkhublei kitbok kitrwiang ïa baroh ki nonghikai bad ha kajuh ka por ka la pynsngew ruh ïa ki jingthmu jong ka sorkar ban kyntiew ïa ki nonghikai bad kumjuh ruh ïa ki skul bad ong ruh ba ka sorkar mynta ka shim khia bha ban shna ïa ki ïing skul kiba bha namar don ki skul ki bym don ka ïing skul kaba bit ba biang bad ka jingbym biang ki ïing skul ka ju buh jingeh ïa ki nonghikai ruh.
U Abhilash Baranwal, IAS, u la ai ka jingkhubei ba kyrpang ïa ki nonghikai ha kane ka sngi kaba dei ka sngi kyrpang jong ki nonghikai bad ong ruh ba ka kam jong ki nonghikai kam dei kum kiwei kiwei ki jait kam, namar ka kam jong ki ka dei kaba shim por ban ioh ïa ki dak ki shin jong ka jingsei soh ka kam hikai, ym dei kum ki kam jong ki Engineer bad ki kam jong ki doctor, namar haba u Engineer u trei ïa ka kam, ïa ki kam jong u lah ban ioh kham kloi bad lada u doctor u sumar ïa kiba pang lah ban ioh ïa ki dak jong ki kam jong ki doctor katba ka kam jong ki nonghikai pat ka paw suki pa suki ha ka lawei, u kyntu ïa ki khynnah skul ba ki dei ban sngewthuh ïa ka jingtrei shitom bad ka jinglen lade jong ki nonghikai.
Ha kane ka sngi la sam ruh ïa ki khusnam sha ki saw ngut ki nonghikai bad sha ki ar ngut kiba na ka Scout & Guide, kiba ioh ïa ka khusnam District Award 2023, kiba ioh ïa kane ka khusnam ki dei ka kong Barbara Bhoi, kaba dei ka nonghikai jong ka Khliehriat Higher Secondary School, u Babu Dayoo Hi-oo Laloo, u ba hikai ha Sutnga Govt.
Upper Primary School, i kong Rispilda Phawa, iba dei ka Head Teacher jong ka Mukhaialong Neiñ Lower Primary School.
U Babu Bijoy Biam, uba hikai ha Star Public School Lumshnong bad u la ioh ïa khusnam kum u Best Scout Master bad ka kong Yutang Chyrmang kaba na ka skul Saraswati Vidya Mandir School, Kongong ka la ioh ïa khusnam kum ka Best Guide Captain.
Kiba la ai jingkren ki kynthup ruh ka Addl.
DSEO East Jaiñtia Hills District, ka kong Perina Dkhar, ka kong T.
R.
Chalam, ka Addl.
SDSEO Khliehriat, ïa ka prokram la pyniaid da u babu Salanbor kamar, uba dei u IED Coordinator.
La pynbyrngia ïa ka prokram da ki jingshad, ki jingrwai bad ki jing pule poetry na ki khynnah skul kiba na ki skul bapher bapher kiba na ka district.
Jowai, Nailur 05: Ka ophis jong ka District School Education Officer (DSEO), West Jaiñtia Hill, mynta ka sngi kala rakhe ïa sngi ba kyrpang ki nonghikai ne ka 62nd Teacher Day Celebration ïa kaba la pynlong ha District Library Auditorium, Jowai,Kane ka jingrakhe kala long kaba iphuh iphieng ha kaba u Symbud myntri rangbah ka jylla u ma Sniawbhalang Dhar ula long u kongsan, haka jingïadon lang u ma Wailadmiki Shylla MLA ka Jowai kum u symbud kongsan, ka DSEO kong A.
P Syiem, u Doloi Elaka Jowai ma Puramon kynjing, u SP ma C.
Syrti, u DC ka WJHD bha B.
S Sohliya ki nonghikai, ki khynnah skul,bad kiwei.
U kongsan haba kren u la pynkynmaw ïa ka jingtrei trei shitom jong ki nonghikai ym tang ba ki ai ka jinghikai hynrei ïa ki jingsneng jingkraw ïa ki khynnah skul, ula ong kum ki nonghikai ki dei ba long ki nonghikai kiba sngew ïa ki khynnah skul jong ki kum ki khun jong ki hi.
Ula ïathuh ba na ka liang ka sorkar ka la pyrshang katba lah ban kyntiew ïa kam pule puthi hapoh ka jylla bad ki don ki bynta kiba la trei bad don ki bynta kiba la sdang trei, khamtam ïa ki building skul, ki jaka ba ïadei ha ka jingpyntbit shuh shuh ïa ki nonghikai bad ki rukom hikat katkum ka por Technology.
Ula ïathuh ka sorkar kala wad ki lad ki lynti ha ka jingïadei bad ka tulop jong ki nonghikai SSA bad kiwei de.
U ma Sniawbha ula ai ruh ka jingïaroh ïa kawei na ki skul kaba don hapoh ka West Jaiñtia Hills District kaba la lah ban wanrah ïa ka nam ka burom ïa ka District bad ïa ka jylla hi baroh kawei.
Ha kane ka jingleh burom ïaki nonghikai la don ruh ka jingpynkup burom ïa ki nonghikai kiba kynthup ïa ka Wanhok Lamar na Vice Principal Q.
C.
Springside HS School Jowai (Secondary Level), ma Ohiwot Laloo Assistant Teacher Government Girls HS School Jowai (Upper Primary Level) bad ka hilarious Manner Head Teacher Umladkhur Government LP School, Khonglah (Lower Primary Level).
Katba ïa ki Scout & Guide Master pat kiba ïoh ïa ka jingpynkup burom ki kynthup ïa u Jonas Phawa na Tome Memorial Higher Secondary School Jowai bad ka Dolly Lamare na Little Angel Secondary School Jowai.
La pynshongshit bad pynphuh pynphieng shuh shuh ïa kane ka sngi leh burom ïa ki nonghikai da ka jingrwai, jingshad kiba la shim bynta da ki khynnah skul bapher bapher ka nongbah Jowai.
Shillong,Nailur 5: Ka jingïalang ba nyngkong jong ka Play to Learn Summit la dep ban pynlong da kaba jop ha Shillong mynta ka sngi, kaba pyni ïa ka bynta ba kongsan jong ka jingïalehkai na ka bynta ban tei ïa ka jingim ba pura jong ki khynnah.
Ïa kane ka jingïalang la pynlong da ka sorkar Meghalaya, Meghalaya Early Childhood Development Mission (MECDM) bad ka Meghalaya Health Systems Strengthening Project (MHSSP) ryngkat ka jingïatreilang bad ka Sesame Workshop Indïa Trust ryngkat ka jingkyrshan jong ka SBI Foundation bad ka Indïan Institute of Banking & Finance.
Ka sorkar Meghalaya ka la wanrah ïa ka jingtreikam jong ka Early Childhood Development Mission (MECDM), kaba long ruh ka sienjam treikam eh kaba nyngkong ha ka ri.
Ka thong kaba ha khmat jong kane ka sienjam treikam ka long ban pynlong ïa ki khynnah kiba bïang pura da kaba ai ïa ki jingkyrshan kiba donkam ha ka jingim khynnah jong ki: naduh ka por ba dang pun ïa ki haduh ba kin da dap phra snem ka rta.
Ki nongïoh myntoi kiba lah ban ïoh myntoi na kane ki long kito kiba sumar ïa ki khyllung, ki khyllung kiba naduh ka 0 haduh 8 snem ka rta (kynthup ruh ïa kito kiba don jingduna ha ki dkhot met) ki longkmie ba armet bad kiba dang ai buin.
Kane ka Mission kan pyrshang ban pynkylla ïa ki Anganwadi Centers sha ki ECD Center khnang ba lah ban ai jingkyrshan ba pura ïa ki khynnah, kynthup naduh ka jingai ïa ki jingbam ba tei, ka jingïairap ban hikai ïa ki na ka bynta ba kin heh kin san pura, ba kin ïoh ka jingmut jingpyrkhat kaba khlaiñ bad nang ban tip kiei ba kiei ba ki dei ban leh ha kaba ïadei bad ki para briew bad ha kaba ïadei bad ka jingsngew jong ki, bad kumno ba kin lah ban tip shaphang kiei ki jingdonkam ba kin lah ban leh bha ha skul bad ha ka jingim.
Shuh shuh, ka don ruh ka sienjam treikam kaban phai khmat ruh sha ki bynta ban wanrah ïa kiei kiei kiba ïadei bad ka ECD ba lah ban leh ha shong ha thaw bad ha ki iing ki sem.
Ki lah ban long ba, ki ki seng ïarap lade jong ki kynthei bad ïa ki kpa ba kin ïoh ïa ki jinghikai khnang ba ki lah ban long kum ki nongai jingïarap sha ki nongpeit ïa ki khynnah bad ba kin lah ruh ban hikai ïa ki nongpeit ïa ki katto katne ki bynta ba ki lah ban leh ha iing ban kyntiew ïa ka jingsngewthuh jong ki khynnah ïa ki phang bapher bapher bad ban tei ïa ka khynnah ha ka rukom kaba pura.
Kum shi bynta jong kane ka sienjam treikam, ka Sesame Workshop Indïa, da ka jingïarap na ka MHSSP, ka ai ïa ki jinghikai kiba ïadei bad ki kam tehnical bad kumjuh ruh ban wanrah ïa ki sienjam treikam ban kyrshan ïa ka ECD Mission ha kaba ïadei bad ka jingsaiñdur bad ka jingwanrah ïa ka rukom treikam ba paka jong ka ECD khnang ba kiei kiei kiba mih na ka jingtrei ka ECD mission ka jylla kan long kaba bha tam.
Ka Sesame Workshop Indïa kadei kawei na ki shnat kaba long kum ka nongïalam kaba paw bha ha ka pyrthei bad kaba wanrah ruh ïa ki buit treikam thymmai kiba ïadei bad ka jingai jinghikai ïa ki khynnah ba kan long kaba ïahap bha bad ka jinghikai kumjuh ruh bad ha kaba ïadei bad ka jingsngewthuh ïa kiei kiei kiba la hikai, bad kaba la paw bha ruh ha ka long ka shnat kaba la lah ban paw ha kaba ïadei bad ka jinghikai ba la ai sha ki nongpeit ïa ki khynnah bad kumjuh ruh ïa ki khynnah ha Indïa bad ha baroh kawei ka pyrthei.
Haba ai ïa ka khubor lyngba ka video sha ki nongpynïaid jong ka lympung jingïalang, U Conrad Sangma, u myntri rangbah ka jylla Meghalaya u la ong, “Nga ngeit skhem ha kaba ïadei bad ka jingdonkam jong ka por ban ïalehkai na ka bynta ban hikai ïa ki khynnah naduh ki por ba ki dang rit.
Ka Meghalaya Early Childhood Development Mission kadei ka sienjam treikam kaba phai khmat ha kaba ïadei bad kumno ban tei ïa ka jingheh jingsan jong ki khynnah ha ki snem ba ki donkam ba kin heh kin san U la ban jur ruh da kaba kren shaphang ki dak ki shin kiba lah ban ïohi lyngba ki jingpynheh pynsan bad jingsumar jong ki kmie ki kpa ha ka rukom kabab ha tam bad ka jinghikai jong ki khynnah lyngba ki jinghikai kiba wanrah jingkmen ïa ki khynnah, bad ban bynrap ruh ïa kane da kaba ai ïa ki jingbam tei met bad ka jinghikai ïa shibun kiei kiei kiban tei ïa ka bor pyrkhat ki khynnah".
U Sangma u la pynpaw ruh shaphang ki sienjam treikam kiba bun tylli ba la shim da ka sorkar, bad ka jingthmu jong kine ki baroh ka long ban kyntiew ïa ka Meghalaya sha ki kyrdan ba shalor khnang ba ka jylla kan long kum kawei na ki 10 tylli ki jylla kiba ha khlieh ha ka ri.
U la kyntu ïa baroh kiba ïadon bynta lang ha kine ki kam ba kin pyntreikam ïa ka ECD katkum ka sienjam treikam ka mission, da kaba peit ïa ka kum kawei na ki lad ba bha tam ban saiñdur ïa ka lawei jong ki nongshnong shnong kiba dang rit.
U Bah Paul Lyngdoh, myntri ka tnad Socïal Welfare, ka sorkar Meghalaya u ong, Ha kum kane ka por ba ngi ïadon lang hangne mynta ka sngi ha ka jingïalang jong ka Play to Learn Summit, ka long shisha kaba sngewkmen haduh katta katta ban don ka jingïatreilang hapdeng ka Meghalaya Early Childhood Development Mission, Sesame Workshop Indïa Trust, bad kiwei kiwei ki shnat kiba ïatrei paralok lang.
Ka jingïalehkai ka long kaba kit jingmut bha; kadei ka lad ka lynti ban tei ïa ka jingmut jingpyrkhat jong ki khynnah bad ban lah ban thaw ïa ka lawei ba phyrnai na ka bynta ka Meghalaya.
U Sampath Kumar, Principal Secretary, ka sorkar Meghalaya, u la pynpaw ïa ka jingsngew jong u, da kaba ong, “Ka jinglong jong ki khynnah hi ka long ba ki sngewtynnad ban ïalehkai bad ka long kaba donkam ba ngin ba ngi dei ban ithuh bad tip ïa ka bynta jong ka jingdonkam ka jinglehkai na ka bynta ban kyntiew ïa ka jingheh jingsan jong ki khynnah ha ka rukom kaba pura.
Ka sorkar Meghalaya ka ieng skhem ha ka jingtrei ba radbah jong ka ban wanrah ïa ki lad treikam treijam ban noh synnïang sha kata ka jingangnud ban ïoh ïa ki jinghikai kiba bha tam ban kyntiew Ïa ki khynnah naduh ka por ba ki dang rit.
Ha kajuh ka rukom, ka Sesame Workshop Indïa ka la ïatreilang ryngkat ryngkat bad ka tnad Socïal Welfare Department ban leh ïa ka “Learn Play Grow" ha ki 4 tylli ki district ka Meghalaya.
Lyngba ka jingkyrshan ba la ïoh na ka SBI Foundation naduh ka snem 2020, kane ka sienjam treikam ka la ai jingmyntoi ïa ki 90,000 ngut ki khynnah ha ki 3000 tyllki Anganwadi Centres da kaba ai jinghikai ïa ki nongtrei Anganwadi ban ai ïa ki jinghikai kiba phai khmat sha ki khynnah, ki jinghikai ba la ai lyngba ki jinglehkai, ki jinghikai pule, bad kiwei kiwei ki lad ai jinghikai kiban ïarap ban tei pura ïa ka jingheh jingsan jong ki khynnah ha baroh ki lïang naduh ka por ba dang rit ha baroh kawei ka jylla".
U Sanjay Prakash, Managing Director, SBI Foundation, u la ïaroh ïa ka jinglong ba kyrpang jong ka jinghikai lyngba ka jingïalehkai bad u la ong ba kadei ka dei ka bynta ba kongsan ha ka jingheh jingsan jong ki khynnah naduh ka por ba ki dang rit.
U la ong, “Ka SBI Foundation ïa sngew sarong bha ïa ka jingtrei ba shitrhem jong ka sha ka jylla Meghalaya bad sha ka sorkar mynta la palat 3 snem ryngka ba ki shnat ba ïatreilang kum ka Sesame Workshop Indïa ban pynskhem ïa ka ECCE ha ka jylla.
Ngi la aiti lut sha ka jylla bad ngi pyntikna ba ki jingmut jingpyrkhat ba lung jong ki khynnah kiba pule ha ki anganwadi centre kin ïoh ïa kiei kiei kiba bha tam ha ka jingim bad kine ki khynnah kin nang heh nang san bad kin nang stad lyngba ki jingpule ha ki primary bad ki jingpule secondary bad ki lah ban noh synnïang sha ka jingkiew ka roi ka par jong ka Indïa hadien habuh.
"U Tusharendra Barpanda, Head- Professional Development Centre, Eastern Zone, Indïan Institute of Banking & Finance U ong, &quot;Ngi ngeit ba ka jingheh jingsan ba pura jong ki khnnah ka long kaba donkam tam bad ka bynta ba ha pdeng jong kiei kiei baroh, bad ka IIBF ka sngew sarong ban ai jingkyrshan ïa kine ki sienjam ba la shim na ka bynta ki khynnah naduh ka rt aba dang rit ha Meghalaya.
Nga sngew skhem ba ka jingbteng jong ka jingtreikam lang jong ng ikan lah ban thaw ïa ki buit bad ki lad ba thymmai ban ai jingkyrshan ïa ka jingpyrshang jong ka sorkar Meghalaya ban kyntiew ïa ka jinghikai lyngba ka jingïalehkai ha Meghalaya.
I Sonali Khan, Managing Trustee, Sesame Workshop Indïa Trust I la ban jur,Ka jingïatehlok bad ka sorkar Meghalaya, ka SBI Foundation bad ka IIBF ban kyrshan ïa ki kam kiba ïadei bad ka early childhood development ha ka jylla Meghalaya kadei kaei kaei kaba khraw na ka bynta jong ka Sesame Workshop Indïa.
Nga ïohi ïa ka jingmyntoi bad ka jinglah jong kane ka rynsan ba kan long kum ka rynsan kaban wad bnïah ïa shibun kiei kiei, ban pyrkhat thymmai ïa ki kam ba bha bad ban wanrah ïa ki buit thymmai.
Ka Sesame Workshop ka la wanrah ruh ïa ka jinghikai ïa ki khynnah lyngba ki jingpynlehkai ha kylleng ka pyrthei mynta la palat ïa ka 50 snem bad la lah ruh ban ïohi ïa ki jingkylla.
Ka shong sa tang ha ngi, kum ki briew kiba la heh la san kiba dei ki nongri nongsumar, ba ngi dei ban wanrah ïa ki jinghikai lyngba ki jinglehkai na ka bynta ban tei ïa ki khynnah ha ka rukom kaba pura.
Naduh ba la pyllait paidbah, ka ECD Mission ka la lah ban pynlong ïa ki jingïalang ha ki block ne ki “block conventions" ha ki 10 tylli ki block jong ka jylla, ban ai jinghikai ïa ki nongïalam shnong bad ki nongtrei kiba ha khmat eh, bad kumjuh ruh ïa ki nongtrei sorkar shaphang ka jingdonka, jong ka early childhood development ne ka jingheh jingsan ba bïang ba bit jong ki khynnah naduh ki por ba dang rit, bad ban khot ban wer ïa ki shnong ki thaw ba kin trei na ka bynta ban pynïaid ïa ki kam jong ka ECD Mission ha ka rukom kaba paka tam.
Ka bynta treikam kaba kham kyrpang bha jong kine ki jingïalang ka long ka jingïatreilang jong ka shnong ka thaw.
Ngi, pynpaw ba ka rukom treikam jong ka ECD ka long kaba la ïatrelang da kiba bun tnad bad ki shnat bad ka jing donkam ban ïoh ïa ka jingïatreilang khnang ba kane ka mission kan long kaba lah ban poi sha ka thong.
Sa kawei pat ka bynta ba kyrpang jong kane kamission ka long ban ka phai khmat bha sha ki nongïalam shnong bad ka jingïashim bynta jong ki tnad treikam bapher bapher; kum ka tnad Socïal Welfare, Health &amp; Family, Education, Meghalaya State Rural Livelihoods Society (MSRLS) bad ka State Rural Employment Society (SRES).
Ka Mission ka ïohi ba ka jingjop kan shong eh lada ka don ka jingsngewtrai jong ki shnong ki thaw ïa kane ka kam, kaba kynthup naduh ïa ki nongïalam bad haduh ki iing ki sem.
Kat haduh u bnai Nailur, ka ECD Mission ka la lah ban pynmih ïa ki jingthoh kiba ïadei bad kumno ban pynïaid ïa ka kam jong ka Mission ïa kaba yn sa sam sha ki shnong ki thaw jong ka Meghalaya khnang ban lah ban ïarap ïa ki briew, ki nongïalam shnong bad ki kynhun treikam shnong jong ki Seng Ïarap lade ne ki self-help group, ba ki lah ban pynïaid ïa ki kam jong ka ECD.
Ka Mission ïa mynta ka dang ïaid sha kmat na ka bynta ban ai ïa ki jinghikai n aka bynta ki Master Traiñers ha ki Cluster Level.
Ha ka 24 tarik u bnai Nailar, 2023 la dep ban ai traiñing ïa ka kynhun ba nyngkong, da kaba ai jinghikai ba kham bha shuh shuh ïa ki lady supervisor, ki cluster coordinator, ki ASHA facilitator, ki Cluster resource persons, Gram Sevaks/Sevikas, Anganwadi workers, ASHAs, Community Gender HEalth Activists (CGHAs), ki nonghikai skul, ki nongri nongsumar ïa ki khynnah (ki kmie, ki kap bad kiwei kiwei ki nongri nongsumar ïa ki ha iing) ki dkkhot jong ka Self HElp Group bad ka Village Organizations (VO) khnang ba yn lah ban ai jinghikai ïa kiwei pat ki dkhot kiba ïatreilang kiba hap lang ha kajuh ka thup, bad ban sdang ruh ka jingai jinghikai ïa ki nongtrei kam shnong bad ki nongïalam shnong.
Ka bynta kaba kham hadien ka long ban sdang noh ïa ki jingtreikam kiba kongsan jong ka ECD Mission ha ki shnong ki thaw: ki kam ha ki Anganwadi Centres, kiei kiei kiba lah ban leh ha iing ha sem ïa kaba lah ban leh da I nongri nongsumar, bad ban pynlong ïa ki lympung ha ki shnong ki thaw ban ai jinghikai bad bust ha ka jingmut jingpyrkhat jong ki dkhot ka shnong ka thaw.
Kane ka lympung jingïalang ka pynpaw ïa ka jingdonkam ba dei ban bsut lang ruh ïa ki rit dustur bad ki rukom leh ïa kiei kiei katkum ki khana pateng khang ba yn lah ban pynmih ïa ki jingthoh ne kino kino ki lad ai jinghikai na ka bynta ka ECCE khnang ba kin long kiba ïahap had ka National Curriculum Framework (NCF, Oct 2022) bad ka Education Policy 2020 ba thymmai.
Lyngba ki jingïaphylliew jingmut la ïakren ruh shaphang kiei kiei ki ba la lap bad kiba don ïa ka jingpynshisha ha kaba ïadei bad ki sienjam treikam ban nang kham kyntiew shuh shuh ïa ki sap ki phong jong ki khynnah, ka kamram jong ka shnong ka thaw ban ïa don bynta ban ai jinghikai katkum ki riti dustur, bad ban ai ki jinghikai kiba long lyngba ki jinglehkai katkum ba la shem ïa ka jingbit jingbïang jong kine ki jingleh katkum ka jingwad bnïah.
Kane ka lympung jingïalang ka pyni ïa ki kam jong ka ECD Mission, bad ka jingnoh synnïang jong ki shnat kiba kyrpang kiba ïatreilang kum ka Sesame Workshop Indïa ha kaba pynïadei bad ki jinghikai kiba dei katkum ki jinglehkai kiba ïahap ruh bad ka National Curriculum Framework (NCF) bad NEP 2020.
La kren ruh ha kaba ïadei bad ki nongri nongsumar ne ki nongpeit nongjngoh ïa ka bynta ba kyrpang jong ki ban ai jingkyrshan ïa ka jingïalehkai jong ki khynnah da kabab uh ïa ka jaka lehkai kaba shngaiñ, ai ïa ki ïa ki tïar ki tar kiba suk ban ïoh, bad pyrshang ban pynlong ïa ki khynnah ba ki lah ban lehkai hi da lade bad ban pynlong ïa ki ba kin long kiba pyndonkam ïa ki buit jingstad jong ki.
Mawkyrwat, ‘Nailur 05: Kum shibynta jong ka jingïasnohktilang bad ka ri India baroh kawei ha ka jingrakhe ïa ka lyngkhuh sngikha jong u Dr.
Sarvepalli Radhakrishnan, ïa kane ka sngi kyrpang la rakhe ha Maharam Government Higher Secondary School Auditorium, Mawkyrwat, South West Khasi Hills District ha kaba u bah T.
Lyngwa, IAS, Deputy Commissioner of South West Khasi Hills District u la long kum u kongsan.
U bah T.
Lyngwa, IAS, Deputy Commissioner, South West Khasi Hills District haba kren ha kane ka jingrakhe ïa ka sngi kyrpang ki nonghikai u la pynkynmaw ba ka dei kawei na ki sngi jong ka jingrakhe bad kynmaw ïa ka sngi kha ba kyrpang jong u Dr.
Servapalle Radhakrishnan uba la ong uwei na ki nonghikai ba khraw bad uba la aiti lut lyngba ka jingtrei shitom na ka bynta ka lawei ba phyrnai jong ki khynnah.
“Ka kam hikai, kam long kaba suk lymda ki long kiba tbit, hynrei tang kita kiba don ia ka sap ka phong kaba U Blei U la ai kyrpang ki lah ban neh bad ïaishah ha ka kam namar ban long nonghikai donkam ïa ka jingïai-shah, ka jingtrei shitom bad ka jingaiti lut met bad mynsiem", ong u bah Lyngwa.
Namarkata, u la pynshlur bad ai mynsiem ia ki nonghikai da kaba kdew bad pyni ba kum ki nonghikai kim dei ban noh mynsiem wat hapdeng ki jingeh kiba ki iakynduh hynrei ban iai trei bad ïaid shakhmat ban pyndep la ki kamram da ka mynsiem ka jingkitkhlieh.
Ha kawei pat ka liang, u la pynpaw ruh ka jingkhublei kaba kyrpang na ka bynta ki nonghikai kiba la shah pynkup burom kiba la noh synñiang ïa ka imlang sahlang bad khamtam eh ban ai ka jinghikai ne ka jingnang jingstad na ka bynta ki khun ki kti jong ngi da kaba kyntu bad ai mynsiem ïa ki ba kin nang trei bad jam shaphrang namar khlem ma ki ka ri kan neh ha ka jingsah dum.
Ïa kane ka prokram la pynlong da ka ophis jong ka District School Education Officer, SWKHD, Mawkyrwat ha ryngkat ka jingïadonlang u bah S.
S.
Lyngkhoi, Additional Sub Divisional School Education Officer, South West Khasi Hills District, u bah S.
Kharbteng, Sub Inspector of Schools, u bah G.
D.
Nongsiej, Principal jong ka Maharam Government Higher Secondary School, Mawkyrwat, ki nonghikai, ki khynnah skul bad kiwei de.
Ha kane ka sngi la ïoh ban sam ïa ki khusnam sha ki 5 ngut kiba dei ki nonghikai bad ki Scout Master kata sha u babu Phimlandstar Thongni, Headmaster jong ka Nongtynñiaw Deficit Upper Primary School, u babu Chrispin Wahlang, Assistant Teacher jong ka Presbyterian Higher Secondary School, Mawlangwir, u babu Earnes Marweiñ, Head Teacher jong ka Jakrem Government Lower Primary School.
Nangta, sha u babu Kenny Mathew Majaw, Assistant Teacher bad kum u Scout Master jong ka Nativity Higher Secondary School, Mawkyrwat bad ka babu Insyrpaihun Kharlyngdoh, Assistant Teacher bad Guide Master jong ka Jingiaseng Kynthei Mawkyrwat Presbytery Higher Secondary School, Mawkyrwat.
La pynshit pynshngaiñ ïa kane ka program da ka jingrwai pdiang na ki khynnah skul jong ka JNV Mawkyrwat bad ka Cultural Dance na ka Mawkyrwat Presbyterian Secondary School.
Ïa ka jingïalang la pynïaid da ka kong Nadine G.
Jyrwa bad na ka kong Medaline Iawphniaw katba ïa ka jingkren khublei na u bah S.
Kharbteng, Sub Inspector of Schools.
New Delhi, Nailur, 05: Ka President ka ri India, ka Droupadi Murmu ha ka sngi Baar ka la pynkup burom da ka khusnam sha ki nonghikai na kylleng ka ri ha ka jingïalang ba la long ha Vigyan Bhavan, New Delhi ha ka jingrakhe ïa ka sngi kyrpang jong ki Nonghikai.
Na jylla Meghalaya, u Babu Timothy Jhones Dhar bad u Babu Madhav Singh ki la ïohpdiang ïa ka khusnam National Teachers’ Award 2023 na ka President.
U Babu Timothy Dhar u dei uba hikai ïa ka Mechanic Motor Vehicle ha Govt.
Industrial Training Institute, Shillong.
Ha ki 25 snem ba la leit, u Babu Dhar u la ai jinghikai ha ka Advanced Practical Training wat hapdeng ki jingduna kiba don.
U la pyndonkam ïa ka jingsaiñdur thymmai jong u bad ki sap ha ka rukom ai jinghikai jong u.
Namar ka mynsiem aiti jong u, ka la plie ki lad ïohkam ïohjam ïa kiba shah hikai ha u ha ki kompani bapher bapher kiba ïadei bad ki kam kali bad ki karkhana ba don ha ka jylla bad shabar ka jylla.
Ka jingnohsynniang jong u ka long shisha kaba dei ban ai jingïaroh namar ki jingai jinghikai jong u ka la ïarap ïa ki samla pule ban poi sha ka jingjop.
Katto katne na kiba la shah hikai ha u ki la ïoh ïa ki kyrdan ba hakhmat ha ki eksam All India Trade Test.
U la ïohpdiang ruh ïa ka khusnam Kaushalacharya ha u snem 2019-20.
U long u briew uba ïaishah bad uba shai ka jingmut jingpyrkhat bad um ju randien na ki jingeh.
Ha u Babu Dhar kiba shah hikai ki lap ïa u nonghikai ba shisha.
U Madhav Singh, u dei u nonghikai Science ha Alpha English Higher Secondary School, Ri Bhoi, Meghalaya bad u la pynpaw ka jingkmen jong u halor ka jingïohpdiang ïa kane ka khusnam.
U Babu Singh u dei u Resource Person ha ka National Children’s Science Congress bad u don bynta ban kyntiew ïa ka Science hapdeng ki khynnah.
Kum u nongpynïaid ïa ka Green club, u la pynlong ïa ki prokram ïada mariang.
U la thoh ruh ïa ka kot ha ka sobjek Health Education.
U la ïoh ïa ka khusnam ‘State best teacher’ ha u snem 2021.
U Babu Singh u la ong ba kane ka jingjop ka long kaba kyrpang bad u la ai jingsngewnguh ïa baroh.
“Nga dap da ka jingsngewkmen, ha ka sngi kaba nga la ïohpdiang ïa ka khubor ba ngan sa ïoh ïa ka khusnam National Teachers’ Award 2023, nga la lung mynsiem bha.
Nga ai nguh ïa u Blei na ka bynta kane ka jingjop bad nga aiti ïa kane ka Khusnam sha ki kmie ki kpa jong nga, i Principal, Vice- Principal, ki nonghikai, ki paralok ba ïatreilang, ki khynnah pule jong nga, ki para nongshong shnong jong nga (Nongpoh), Ri Bhoi Distrik bad ïa baroh ki briew jong ka jylla Meghalaya na ka bynta kane ka jingithuh ba nga la ïoh bad dei namar baroh ki briew jong ka Jylla.
"Haba kren shaphang ka jingïaid lynti jong u kum u nonghikai, u Babu Singh u la ong ba baroh ka la sdang naduh u snem 2000 ha ka por ba u dang shu pyndep ïa ki jingpule Kolej.
Haba kren shaphang ki bynta ba ïalam sha ka jingjied ïa ka kam nonghikai, u la ong, “Hadien ba nga la pyndep ïa ka B.
Sc na Shankar Dev College, Shillong nga dang ap ïa ka result jong nga ha u snem 2000.
Hadien iwei na ki nonghikai jong nga i la hap ban leit pule B.
Ed na R.
B.
P Secondary School Nongpoh, kumta nga la hap ban leit ïarap ïa i shi snem.
Hadien kata i Malvin Passah iba pule lang bad nga, iba dei i Pastor mynta, i la kyrpad ïa nga ban wan hikai ha Alpha English Higher Secondary School Nongpoh ha u snem 2001 bad kumta ngam shym sngewthuh kaei kaba jia bad nga la bteng ïa ka kam hikai ha kajuh ka skul Alpha English Higher Secondary School Nongpoh haduh mynta.
"“Naduh ka por haba nga dang long u khynnah pule, u Deputy Commissioner jong ka Ri Bhoi Distrik u K.
N Kumar u la sdang ban pynlong ïa ka Science Exhibition bad ki jingïakop ha u snem 1992-93 bad kum u khynnah pule jong ka skul R.
B.
P Nongpoh nga la don ka jingsngewtynnad ïa ki Science Exhibition naduh kata ka por.
Haba nga la shah thung kam kum u nonghikai nga la ïarap ïa ki khynnah pule jong nga ban shna ïa ki Science Model bad ba kin sngewtynnad ïa ka sobjek Science.
Nga sngewnguh ïa ka State Council of Science, Technology and Environment kaba la ïarap ba ngan don ka rukom pyrkhat kaba don nongrim ha ka science bad nga pyrshang ban leh kumjuh ïa ki khynnah ba nga ai jinghikai," u la ong.
Ka jingthmu jong ka National Teachers’ Award kalong ban rakhe ïa ka jingnohsynniang ba kyrpang jong ki nonghikai ha ka ri bad ban ka jingmut hadien ka khusnam National Teachers’ Award ka dei ban rakhe ïa ka jingnoh synniang ba kyrpang jong ki nonghikai ha ka ri bad ban pynkup burom ïa kito ki nonghikai, kiba la trei met bad mynsiem, ban kyntiew ïa ka pule puthi bad ïa ka jingim jong ki shah hikai jong ki.
Manla ka khusnam ka kit lang bad ka syrnot, ka song pisa ba T.
50,000 hajar bad ka takma rupa.
Ha ka jingai jingkren jong ka ha kane ka sngi, ka President jong ka India, ka Droupadi Murmu ka la ong ba ka jingïoh jinghikai ha ki por ba dang sdang ka pule puthi ka long kaba kongsan bha ha ka jingim jong ki briew.
Ka la ong ba bun ki nonghikai ki kren shaphang ka ‘Three-H formula’ na ka bynta ka jingkiew shaphrang kaba ryntih ha ki khynnah ha kaba u H ba nyngkong u dei u ‘Heart’, u H ba ar u dei u ‘Head’ bad u H ba lai dei ka ‘Hand’.
Ka la ong ba u ‘Heart’ u ïadei bad ka jingsngewlem, ki nongrim ba khlain, ka jingkhlain jong ka jinglong bad ka jingithuh ïa kaba bha.
Ka la ong ba ka ‘Head’ lane ka jabieng ka ïadei bad ka jingkiew ka jingmut jingpyrkhat, ka jinglah pyrkhat sani bad ka jinglah pule bad ba ka ‘Hand’ ka ïadei bad ka jingtbit ban leh ïa ki kam bapher bapher kiba ïadei bad ka bor met.
Shillong, Nailur 05 : U Myntri ka sorkar jylla ba dei ruh u Working President ka UDP, Bah Paul Lyngdoh ha ka sngi Ba-ar u la buh jingkylli ïa ka jingthmu jong ka sorkar pdeng ban pyntrei kam noh da ‘kawei ka ri, kawei ka elekshon’.
Haba kren bad ki lad pathai khubor, u Myntri u la ong ruh ba um pat ïoh ban pule bniah halor ka jingktah jong katei ka jingthmu haba ïadei bad ka bynta jong ka sorkar.
“Tangba, nga sngew ba ha ka Ri kum ka India kaba don lut ki jingïapher, kum ka nuska ka ri kaba la bun haduh katta katta ki jingïapher kaba ngi donkam wat palat ïa kawei ka time zone kumta kumno phin lah ban kren haba ïadei bad kawei ka ri bad kawei ka elekshon," ong u Myntri.
Shuh shuh u la bynrap ruh da kaba ong ba ha kiwei ki bynta jong ka Ri, ki sdang ban leit trei kham slem lada nujor bad kane ka jylla namar ka sngi ka mih kham kloi sha kane ka thain.
“Kumta, ka United States kadei kawei ka ri hynrei ka don pat la ka jong ka time zone, kumta, nga ngeit ba kata hi ka la jubab lut," u la ong.
Halor ka jingkylli, u Myntri u la ïathuh ruh ba katei ka phang kadei kaba eh bha hynrei u bynrap pat da kaba ong ba ki ngeit ha ka jingïatylli wat hapdeng bun ki jingïapher bad kumta donkam ban bud ïa kata.
New Delhi, Nailar 05: Hato ïa ka kyrteng jong ka ri India yn pynkylla noh sha ka Bharat?.
Kane kadei ka jingkylli jong kiba bun, haba ka President jong ka ri India, ka Dhaupardi Murmu, ka la thoh ialade President of Bharat ha ka Invitation Card ba la phah sha ki khlieh nongïalam jong ki ri ban ïashim bynta ha ka G-20 Summit.
Kane ka jingthoh President of Bharat da ka President jong ka ri India, ka la wanrah ka jingïatai kaba jur ha ki Social Media, ha kaba ki nongïalam ka BJP naduh ki MP, ki Myntri Rangbah ki la pynpaw ka jingkyrshan ban pynkylla noh ïa ka kyrteng India sha ka Bharat.
Haba pdiang sngewbha ïa kane, u MP ka BJP, u Harnath Singh Yadav, u la ong ba ka ri baroh kawei ka dawa ba dei ban pyndonkam noh da ka kyrteng Bharat ha jaka jong ka India.
U la ong ruh ba ka kyntien India kadei kaba la pyndonkam bakla bad la ai da ki phareng.
‘Bharat’, kadei ka nongmuna jong ka kolshor bad nga kwah ban pynkylla noh ïa ka riti synshar jong ka ri", la ong u Yadav.
Katba u Myntri Rangbah jong ka Assam, u Himanta Biswa Sarma, haba pdiang sngewbha ïa ka kyrteng Bharat, u la thoh ha Social Media X, ba ju tip mynshuwa kum ka Twitter “Republic of Bharat".
Katba ki nongïalam ka Congress naduh u Manish Tewari, u Shashi Tharoor, ki la pynpaw ka jingbym sngew ïap ban leh ïa kane.
U Tharoor u la ong ba wat lada ka kyntien Bharat kadei kaba la don ha ka riti synshar jong ka ri India, hynrei ka kyrteng India pat kadei kaba la pyndonkam naduh ki phew snem bala leit bad la tip lut ha kylleng ka pyrthei.
Kumta ka long ka jingleh kaba bieit ban pynkylla ïa kane.
Katba u Tewari pat u la ong ba ka Article 54 jong ka Ritim synshar ka ri India, ka ong “The Republic of India".
U nongïalam jong ka DMK, u MK Stalin, u la ong ba hadien ba ki Seng bym dei BJP ki la ïatylli lang ban ïakhun pyrshah ïa ka BJP bad ai kyrteng ïa ka kynhun da ka INDIA, mynta pat ka BJP ka kwah ban pynkylla noh ïa ka India sha ka Bharat.
“Ka BJP ka kam ba kan wanrah ka jingkylla ha ki khyndai snem, hynrei kaei kaba la ïohi ka long tang ka jingkylla ki Kyrteng", la ong u Stalin.
U la ong ruh ba i kumba ka BJP ka tieng ïa ka kyrteng INDIA.
U Arvind Kejriwal u la ong ba kaei ba ka BJP kan leh, shu buh lada ki Liang Pyrshah kiba ai kyrteng da ka INDIA ki kylla noh sha ka kyrteng Bharat?.
Katkum ka Riti Synshar jong ka ri India, la ong naduh ba sdang kumne, “The Constitution of India.
Ka Preamble jong ka Constitution ruh ka ong, “We the People of India".
Hynrei dei ha ka Part I jong ka Constitution haba batai ïa ka jingiadei ka ri India bad ki jylla ba la lap ïa ka kyrteng Bharat, haba ka thoh kumnde, “Name and Territory of the Union- (I) India, that is Bharat, shall be a Union of States".
Kaba mut mynta lada ka Sorkar pdeng ka pynkylla na ka kyrteng India sha ka Bharat, hap pynkylla ïa ka riti Synshar jong ka ri.
Ong ki lad khubor na Delhi ba kane ka mat ruh ka lah ban dei kaawei na ki jingiatai ha ka Dorbar Kyrpang jong ka Parliament ka ban long naduh ka 18 tarik haduh 22 tarik mynta u bnai.
Shillong, Nailur, 05: Uwei u briew uba la kham ïaw ka rta, u la shah kem ha ki Pulit hadien ka Dorbar Shnong Mission Compound, Shillong ka la ïoh bat lyngba ka jingujor jong kawei ka samla kynthei kaba ïaid lynti lyngba kane ka shnong da kaba kynnoh ba une u rangbah briew u la leh kynshleiñ ïa ka.
Katkum ka jingïathuh jong u Asst.
Rangbah Shnong ka Mission Compound, u Bah TB War, utei u briew uba dei u nongñiah kali taksi kamai u la pynieng ïa ka kali jong u ha Mission Compound ha ka por 4 baje janmiet ha ka sngi Baar.
“Ki don ki briew kiba ïathuh ba ki la ïohi ïa une u briew ba u ïaid swait sharum shaneng.
Jia ryngkhat ba don iwei i samla kynthei, iba dang ïaid lynti, une u briew u la peit video khlemakor bad leh kynshleiñ hakhmat ine i samla kynthei dang ïaid lynti," ong u Asst.
Rangbah Shnong.
“Ha kane ka por, ine i samla kynthei, i la pyntip sha uwei u samla uba na Laban ïa ka jingleh kynshleiñ jong une u briew ha kaba la ïoh bat ïa une u briew ban tohkit," u la ong.
Katkum ka jingïathuh jong u Asst.
Rangbah Shnong, kane ka jingjia ka la jia ha ka por kumba 5:00 baje janmiet.
“Haba ngi la tohkit u la pyrshang ban thok, hynrei ynda ngi la ai jingsneng u la phla ba u la leh ïa ka kam," u la ong.
U Bah War u la ïathuh wat hadien ba ki trai kali ki la kyrpad ban pylllait ïa u, hynrei ka Dorbar Shnong kam shym la pyllait satia namarba ba ka kam kaba u la leh ka la long pyrshah ia ka aiñ.
Ki Pulit ki dang pynlong ka jingtohkit kaba bniah shwa ban pynngat ïa u ha ki kyndon aiñ.
Nongpoh, Nailur 05: Uwei u runar bala kynnoh nongtuh bala tied bad bom jem ruh da ki paidbhur ha MIDC Umiam u la khlad noh hynnin ka janmiet ha Civil Hospital Shillong namar ka jingjur palat ka jingmynsaw.
Kum ban shu kdew hangne ba utei u run ba la tip kyrteng kum u Bartan Marak ba 37 snem ka rta, uba dei ruh u nongshongshnong ka Garogaon, Rawta, Sub-Division Udalguri, Assam, ula leit rung tuh ha ka Iingsah jong kawei ka longkmie bala tip kyrteng kum ka Kong Moureen Kharnaior ha MIDC, Umiam ryngkat ki riam shipai bad ula pynap ruh da ka pistol bad byrngem siat ïaka hynrei hadien ba utei u nongtuh u la pyrshang ban phet krad na katei ka jaka u la kynthih na kawei ka kynroh haduh ba un da kdiah ka kjat bad khlem lah shuh ban phet ha kaba ki paidbah kila ïohkem ïa une u briew bad kila bomshnong haduh ba un da jem jai bd mynsaw jur ha kaba la pynkit noh ïa u sha Civil Hospital Shillong ban ïoh ka jingsumar.
Hynrei naka liang ki bor pulit kila pyntip ba utei u runar u la khlad noh hynnin ka janmiet ha Civil Hospital Shillong bad ki pulit kila register case bad ruh ban pynlong ka jingtohkit halor katei ka jingjia khamtam la katei ka jingshah bom jong u ka dei ba ki briew ki ïada ïalade (Self Defence) na kadei kawei pat ka jingthmu kumba la lap ruh ïaka pistol siat sim naka met jong u.
Shillong, Nailur 05: Hato ka Seng Hynniewtrep Integrated Territorial Organisation (HITO), ka shah ñion haduh katne katne ha ki Pulit dei namar ba ka la ïalap elekshon pyrshah ïa ka Sorkar MDA I ha kane ka elekshon MLA baladep?.
Kane kadei kaba la pynpaw da ka Seng Voice of the People Party (VPP) lyngba u nongai ktien jong ka, u Dr.
Batskhem Myrboh.
“Ki Pulit ki la batai sla ïa ka aiñ tang ban ïoh pharep ïa ka HITO, namar ba ka HITO ka la ïalap ilekshon pyrshah ïa ka NPP ha ka ilekshon MLA baladep bad khamtam eh ïa u Symbud Myntri Rangbah",la ong ka Kyrwoh jong ka VPP.
Ka Seng VPP ka pynrem jur ïa ka rukom treikam jong ka tnat kam pohïing kaba hap hapoh ka jingkhmih jong u Symbud Myntri Rangbah ka jylla.
Ka rukom treikam ka pyni shai ba ka tnat ka kwah ban pynhiar kput ïa kito kiba ju wohnia ïa ka sorkar.
Ka jingpynjari ïa ka khyrnit 171 bad 34 jong ka IPC bad kumjuh ruh ka khynrnit 105 jong ka Meghalaya Police Act 2010 pyrshah ïa ka HITO, ka pynpaw ïa ka jingpyndonkam bakla jong ki pulit ïa ka bor.
Ka Seng ka pynrem jur ruh ïa ka jingthombor jong ki pulit ïa ki paidbah baluilui myn ha ka 4 tarik Nailur, 2023 ha ka por ka jingïaid pyrshah sorkar ka HITO.
Ka jingkawang ïa ki tiar pynsat khmat bad kiwei ka la pynjulor bad pynher mynsiem ïa ki riewpaidbah.
Ka rukom leh jong ki Pulit ha Thangskai bad ha Shillong ka pynshynna ba ka tnat pulit ha Meghalaya ka long kaba tlot palat ka bym lah ban tehlakam wat tang ïa i jingïakhih iba rit eh.
Ka Seng ka dawa ruh ba dei ban ai jingpynsaja ïa kito ki Pulit kiba don kti ha ka rai ban thombor ïa ki paidbah bad kiba kren da ki ktien khlem akor ba sngew saitmet ha khmat ki paidbah.
Kito kiba la mynsaw bad shah pynjulor ki mar ki mata ki dei ban ïoh ïa ka bai lutksan kaba dei biang na ka sorkar.
U Symbud Myntri Rangbah, u dei ban shim ka jingkitkhlieh bad pynthikna ba ka tnat ka dei ban treikam katkum ki aiñ ha kata ka rukom ba kan ïahap dur bad ka riti synshar paidbah.
Shillong, Nailur, 05: U MLA jong ka South Shillong Constituency u Bah Sanbor Shullai ha ka sngi Baar u la pynpaw ba ka Relief and Rehabilitation Colony Society, Rynjah ka dei tang ka komiti kaba peit ïa ka bha ka miat jong ki bar jylla kiba sah ha Rynjah.
Ha jingïakren bad ki lad pathai khubor u Bah Sanbor Shullai uba long teng u Executive Member jong ka Khasi Hills Autonomous District Council (KHADC) u la ong, “ki la khot ïa nga bad u Bah AL Hek.
Ngi la leit.
Nga kynmaw ba ngi la pyrshang ban ïapynbeit ïa kane ka kam da ka jingïasngewthuh jingmut hapdeng ka Dorbar Shnong bad ka Society.
"“Hynrei ngam tip balei ka HITO," ong u Bah Sanbor haba kylli halor ka jingmih kane ka ishu mynta ka kynti.
“Ka Dorbar Shnong Rynjah nga tharai ka la mynjur bad ka KHADC ruh ka ladep ruh wat ïa ka Trading License sha ki nongkhaii ba dei hok kiba la aiti ïa ki kot ki sla kiba don ïa ki jingpynshisha.
Halor ki kot ki sla ba la pynshisha, na ka syrnot sngi kha, ka kot khyndew bad kiwei kiwei, ka Dorbar Shnong ka la ai ïa ka No Objection Certificate (NoC) bad ka KHADC ruh ka la ai ïa ka Trading License sha ki nongkhaii bar jylla kiba dei hok," u la ong.
Haba kylli, u Bah Shullai u la ong, ba ka RR Colony Society ka dei tang ka Welfare Committee kumba long ka Jhalupara Village Council kaba don ïa u Headman, ka Keatinge Road Welfare Committee ka don ïa u Headman, ka Oakland ruh ki don ïa u Headman.
“Ha ka shnong ka thaw ki ju ïatreilang bad ki Dorbar Shnong na ka bynta ka jingbha jong baroh ki nongshong shnong.
Dei na kata ka daw, ki don baroh ki rekod kiba la ki ïarap ïa ka Dorbar Shnong kiba ju lum jingkheiñ bad ki jingtip kiba bniah ïa ka kyrteng jong ki nongshong shnong (bar jylla) ïa kiba la aiti sha ka Dorbar Shnong.
Shillong, Nailur 05 : U Myntri bad Nongpathai khubor ka Sorkar U Bah Paul Lyngdoh ha ka sngi Ba-ar ula ong ba kumba long mynta mynne, ka jinglong jingman ka suk ka saiñ ha Jylla ka dang long kaba biang bha.
Haba ïakren bad ki nongthoh khubor, u Bah Paul ula ong “Kyllum lang baroh, ngim pat shym la don kano kano ka jingpynthut kaba jur ïa ka shongsuk shongsaiñ hynrei khlem pep kin don beit hi ki jingjia ba jia hangne hangtai ïa kaba ym lah lait da lei lei ruh".
Ula kyntu ruh ïa baroh ki kynhun ban wan sha ka miej ïakren ha ka jaka ban rah ïa ki jingeh bad jing sngewkhia jong ki sha surok.
“Nga kwah ban kyntu ïa baroh ba kin sngew laitluid bad lada phi don ïa kano kano ka jingeh ne jingsngewkhia ba phin wan sha ka miej jingïakren ka ban lah ban pynbeit ïa shibun kiei kiei ha ka jaka ban rah ïa ki sha surok bad pynthut ïa ka Nongbah baroh kawei" ong u Bah Paul.
Kane ka jingkynthoh jong u kala mih hadien ki jingkulmar kiba la jia na ka jingïakhih kaba mih pyrshah ïa ka jingthmu pynheh ka karkhana dewbilat ha East Jaintia Hills bad ka jingïakhih jong ka HITO ha Shillong.
Nongpoh, Nailur 05: Ka eriong kaba jur ryngkat bad u slap u ba la ther mynta ka janmiet kala wanrah ka jingjulor kaba khraw ïa kawei ka shnong ha Ri-Bhoi haduh ba ki jingthung jingtep, ki post elektrik kila julor bad khyllem ha madan, kaba la pynlong ïaki shnong haka them Ri-Bhoi ban shongdum khlem bording.
Kane ka jingjia kala jia mynta ka janmiet haka por 4 baje eiei ha kaba kyndit kynsan ka eriong ryngkat u slap kila ther ha kylleng ki jaka jong ka dong Ri-Bhoi hynrei ka shnong Umdap Dumu kadei kawei naki shnong kaba la shah ktah jur naka jingkhyrwit ka lyer kaba jur.
Haba pyntip ïa katei ka jingjia u Bah Albert Maring uwei naki nongshong shnong katei ka shnong u la ïathuh haka jingther u slap ryngkat ka lyer kaba jur kala pynjulor bun ki jingthung jingtep naduh ki kwai, ki kait bad kiwei kiwei bad nalor ki jingthung bun tylli ki post elektrik kila khyllem ha katei ka shnong kaba kum ki paidbah ki hap ban shong dum wat sha kiwei kiwei ki bynta jong ka dong Ri-Bhoi bad donbok ba ha katei ka jingjia ym shym don ba mynsaw lane kano kano ka jingjia ba sngewsih.
Shillong, Nailur 05 : U Myntri ka tnad Pule Puthi ka jylla, Rakkam A Sangma ha ka sngi Ba-ar u la kubur ba ki nonghikai ki dei shisha ki païa ba skhem kiba noh synñiang na ka bynta ban tei ïa ka ri kaba khlaiñbor.
Haba kren kum u Kongsan ha ka jingrakhe ïa ka sngi kyrpang jong ki nonghikai kaba long ha Soso Tham Auditorium u Myntri u la kubur pat ba ki nonghikai ki kynduh shisha shibun ki jingeh, kata kynthup naduh ka jingnoh shilliang ka rukom siew tulop hapdeng ki nonghikai bad haduh ka jingslem ban siew ïa ka tulop jong ki.
Kumta halor kane u la ong ruh ba kadei ka thong jong ka sorkar ban pynbeit ïa kane ka ishu.
Ha kajuh ka por u la kyntu ruh ïa ki nonghikai ban pyndonkam da kiba bun ki lad na ka bynta ban pynjanai shuh shuh ïa ka kamra kum ki nonghikai.
“Ki nonghikai ki don ka bynta kaba khraw tam naka bynta ban pynwandur ïa ka lawei jong ka Ri lyngba ki samla pule naduh ba ki dang lung la ka long ha ka bor pyrkhat haduh ka jingnang jingtip ba kin lah ban poi sha ka thong,"u la ong.
U Myntri u pynpaw ruh ïa ka jingmen halor ka jingshah jied jong u Madhav Singh, Senior Science Teacher jong ka skul Alpha English Higher Secondary, Nongpoh ban pdiang ïa ka khusnam National Teacher Award 2023.
Ha kane kajuh ka sngi u Myntri u la pyllait paidbah ruh ïa ki skim bapher bapher ba hap ha ka SSA kynthup naduh ka website jongka Samagra Shiksha Abhiyan, nangta ka Adopt a School Campaign bad ruh ïa ka PM e-Vidya Meghalaya.
Ka sorkar jylla ka la pynkup burom ruh da ka khusnam kyrpang sha kito ki nonghikai kiba la pyni shisha ïa ka jingtbit jong ki kum ki nonghikai.
Ki nonghikai kiba ïoh pdiang ïa ka State Award ki kynthup ïa ka V.
Dipali Sharma Rao, Principal, Laban Assamese Girls’ Higher Secondary School, nangta Kong Belinda Kharsati, Head Teacher, Pomlahier L.
P School, Babu Sisingh Ryntong, Asst.
Teacher, New Nongstoin ‘B’ Govt.
L.
P School, Babu Apborsing L.
Mawlong, Asst.
Teacher, Tirot Sing Memorial Govt.
U.
P School, Nongkhlaw, Babu Kwirin Diengdoh, Headmaster, Mawsaw Govt.
U.
P School, Mawkyrwat, Kong Ewanmidaka Mukhim, Asst.
Teacher, Govt.
Girls’ Higher Secondary School, Jowai, Babu Ribait Oo Pde, Asst.
Teacher, Tep Kyndait Govt.
U.
P School, Tuber Kmaishnong, Golak Chandra Medhi, Asst.
Lecturer, Jirang Govt.
Higher Secondary School, New Jirang, Babansing Ch.
Sangma, Head Teacher, Rongreng Baiza Govt.
L.
P School, Wilton Marak, Headmaster, Daram Govt.
U.
P School, Frederick R.
Sangma, Headmaster, Dobasipara U.
P School, Manoj Kumar Prasad, Asst.
Teacher, Montfort Centre for Education(Sec), Mirabella G.
Sangma, Head Teacher-Cum Secretary, Chengkompara Nokat Govt.
L.
P School bad u Nozmul Arefin, Vice Principal, Baghmara Govt.
Higher Secondary School.
Nalor ka State Award, la sam ruh ïa ka District Award sha ki 36 ngut ki nonghikai ha kylleng ka jylla.
Na East Khasi Hills ïa ka District Award la ïoh da i Dr.
Careen E.
G Marbaniang, Assistant Teacher, Mawkhar Christian HS School, Shillong na ka thup Secondary Section, Babu Wallamkupar Lynrah, Assistant Teacher, Mawsiatkhnam Prebyterian U.
P School (SSA) na bynta ka Upper Primary Section bad Kong Dafrit Nongkynrih, Assistant Teacher, Tynring Govt.
L.
P School, Tynring na bynta ka Lower Primary Section.
Ka la don ruh ka jingsam ïa ki khusnam ba kyrpang ne ka Special Award 2023 sha i Berrilang Nongrum, Special Educator, Mary Rice Centre for Special Education, Laitumkhrah, Shillong.
Nangta sha u Dilip Kumar Mangar, St.
Anthony’s HS School, Shillong bad ruh sha i Miniefer Syiemlieh, KJP Girls’ HS School, Shillong ba ïoh pdiang ïa ka ka khusnam Best Scoutmaster and Guide Captain 2023.
Shillong, Nailur 05 : Ka Meghalaya Early Childhood Development Mission jong ka sorkar jylla hynne ka sngi ka la pynlong ïa ka prokram ba kyrpang ban pyni ba kumno ki jingïalehkai ki ïarap na ka bynta ka jingheh jingsan jong ki heprit.
Ïa katei ka prokram ba tip ruh kum ka, ‘Play to Learn’ la plie paidbah da u Myntri Rangbah ka jylla Conrad Sangma lyngba ka video uba la ïaroh ïa ka sienjam ba shim da ka MECDM ban phai khmat haba ïadei bad kumno ban tei ïa ka jingheh jingsan jong ki khynnah ha ki snem ba ki donkam ba kin heh kin san.
U la ban jur ruh da kaba kren shaphang ki dak ki shin kiba lah ban ïohi lyngba ki jingpynheh pynsan bad jingsumar jong ki kmie ki kpa ha ka rukom kaba bha tam bad ka jinghikai jong ki khynnah lyngba ki jinghikai kiba wanrah jingkmen ïa ki khynnah nalor ki jingbam kiba tei.
Na ka liang u Myntri ka tnad Social Welfare, Bah Paul Lyngdoh u la ong ba ka jingïalehkai ka long kaba kit jingmut bha namar kadei ka lynti ban tei ïa ka jingmut jingpyrkhat jong ki khynnah khamtma na ka bynta ban thaw ïa ka lawei ba phyrnai na bynta ka Meghalaya.
Haba ïathuh bniah halor kane ha ki lad pathai khubor, u Myntri u la ïathuh ruh ba ka sorkar jylla ka la rai ban pynkha sa 3000 tylli ki anganwadi centre ha kylleng ka jylla ban pyntreikam ïa ka MECDM ha kaba kin don haduh kumba 60,000 ngut ki khynnah kiba myntoi na kane.
La ïathuh ruh ba kane ka Mission ka long ban wanrah ïa ki lynnong pule khnang ba ki Anganwadi Centre kin long ruh ki jaka pule nalor ba kin ai ruh ïa ki jingbam ba tei met.
Katba na ka liang u Principal Secretary ka tnad ka Koit ka Khiah ka sorkar jylla, Sampath Kumar u la ong ba ka sorkar Meghalaya ka ieng skhem ha ka jingtrei ba radbah jong ka ban wanrah ïa ki lad treikam treijam ban noh synniang sha kata ka jingangnud ban ïoh ïa ki jinghikai kiba bha tam ban kyntiew Ïa ki khynnah naduh ka por ba ki dang rit.
Kat haduh u bnai Nailur, ka ECD Mission ka la lah ban pynmih ïa ki jingthoh kiba ïadei bad kumno ban pynïaid ïa ka kam jong ka Mission ïa kaba yn sa sam sha ki shnong ki thaw jong ka Meghalaya khnang ba yn lah ban ïarap ïa ki briew, ki nongïalam shnong bad ki kynhun treikam shnong jong ki Seng Ïarap lade ne ki self-help group, ba ki lah ban pynïaid ïa ki kam jong ka ECD.
Jowai, Nailur 05 : Ka seng JSU mynta ka sngi ka lah ai daka jingthoh sha ka myntri ka sorkar jylla ka kong Amapreen Lyngdoh ban dawa pyndam ïaka kyrteng uwei na ki bar jylla u ba pyndonkam bakla ïaka syrnot shnong ban ïoh pule MBBS na ka State Quota bad na ka liang ka mYntri kala kular ban shim khia ïa kane ka jing ujor ka seng.
Ka seng ka la shem ba don uwei na kiba ïoh bhah kyrpang haka leit pule MBBS na State Quota ka jylla Meghalaya bad na liang ka seng ka lap ba une u briew u la pyndonkam bakla ban ïoh myntoi shimet ban ïoh leit pule MBBS daka quota seat ka sorkar jylla khlem ka jinglut jingsep na lade.
Ka seng ka lap ruh ba une khynnah pule u dei u bar jylla u pyndonkam ïaka syrnot shong shnong ka shnong Thangskai kaba don ha East Jaiñtia bad ki kmie ki kpa une u khynnah dei kiba trei hapoh Cement plant Company bad ka shnong ka lah ai syrnot nongshong shnong tang hynriew bnai.
Na liang ka seng ka la ïoh ban ïakren bad u Waheh Chnong Thangskai u ma Phai Syrti bad u lah kubur ba kadei ka jingpyndon kam bakla ïaka syrnot shnong bad na ka liang ka seng ka la dawa ba dei ban pynduh pyndam ïakane ka syrnot bad ka shnong ka hap leh ïakaba donkam ban lait na ka jingpyndonkam bakla ki bar jylla ïakane ka syrnot.
Ka seng JSU ka la dawa na ki bor bahalor kiba dei peit ïaka tnat leit pule MBBS bad kiwei kiwei ki jingpule ba ki dei ban peit bniah ïaki kot ki sla kiba apply ban lait na ka jingpyndonkam bakla ïaki syrnot Tribal bad nongshong shnong.
Mairang, Nailur 05: U Moderator jong ka KJP Synod Sepngi, u Rev.
WP Marbañiang, mynta ka sngi u la pyllait paidbah ïa ka kot ba la thoh da u Rev.
GR Mawblei, ba la ai kyrteng, “Ka Jingim, Ka Jingtrei, Ka Pyrkhat Theology bad ka Doctrine".
Ïa kane ka Kot, la pyllait ha ka jingïalang kaba la long ha ïing Ribaibal jong ka Mairang Presbytery, ha kaba la ïadon lang ruh u Rev.
GPL Gadew, Rev.
IW Nongsiej, baroh arngut ki Ex Moderator ka KJP Synod Sepngi bad ki Pastor ka Mairang Presbytery.
La ïadon lang ruh kiwei ki Pastor bad Pro Pastor jong ka Mairang Presbytery bad Mawshut Presbytery bad kiba haïing hasem u Pastor Mawblei.
Ha kaba ïadei bad kane ka kot, na ka liang u Pastor Mawblei uba la ju thoh bad pynmih ruh bun tylli ki kot kiba ïadei bad ka Balang, u la ong ba kadei ka kot kaba batai shaphang ka jingim jong u, ha kaba u la ong ba wat lada u la wan na ka longïing kaba duk, pynban um shym la duh jingkyrmen ban leit skul bad khamtam eh ban trei ïing kaba duk, pynban um shym la duh jingkyrmen ban leit skul bad khamtam eh ban trei ïa ka kam U Blei.
Shuh shuh u Pastor uba la shongthait na ka kam ha ka snem 2021, u la ïathuh ba ha kane ka kot, u la thih ruh halor ka jingleit pule jong u sha Ri Wales da ka jingkyrsha pisa ka Synod rim tad haduh ba un da wanphai noh sha ri la jong, ha kaba u la bat ruh ïa ka kam kum u Secretary bad Moderator ka Synod.
U la ong ruh ba kane ka kot kaba don lang ka bynta ba la pynwan sha ka ktien Phareng da u Rev GC Lyndem, yn phah ruh sha Wales halor ka jingkyrpad ka General Secretary ka Presbyterian Church of Wales, khnang ba ki Pastor ka Balang Kmie kin tip ïa ka jingtreikam bad ka jingshakri ba radbah ka Balang Presbyterian na ri Wales ha kine ki Lum Khasi, ïa kaba kiba bun ki Pastor ha kiba mynta kim kham tip shuh ïa ki kam radbah bad ka jingïadei ka Balang Presbyterian na ri Wales bad ka Balang Presbyterian ha kane ka Ri Khasi bad ha ka thaiñ Shatei Lammihngi hi baroh kawei.
Shillong, Nailur 06 : Hynne ka Sngi la ïoh ban sdang biang ïa ka lympung lehkai kriket kaba la tip da ka U-19 Girls Inter District Cricket Tournament, ba la pynïaid da ka Meghalaya Cricket Association.
Ki jingïalehkai ba mynta ka sngi la pynïakhun ha ar tylli ki madan, kata ha madan Umbuda kaba ha Ri-Bhoi bad ha Salpara ha North Garo Hills – ha kaba 10 tylli ki synjuk kriket jong ki District kiba don bynta bad ka MCA ki la ïashimbynta.
Haba phai sha ka jingïalehkai na ka thup jong ka Group A, ka kynhun lehkai jong ka Ri-Bhoi District Cricket Association ka la pynliem ïa ka South West Khasi Hills DCA da 8 wicket.
Katba haba phai sha kawei pat ka jingïakhun, ka North Garo Hills DCA ka la khur namjop da kaba pynliem ïa ka East Garo Hills DCA da 73 ron.
Ka jingïalehkai kaba nyngkong, ka Ri-Bhoi ka jop ïa ka toss bad jied ban ap shuwa bad ki la lah ban tehlakam ïa ka kynhun ba ïakhun pyrshah da kaba ailad tang 125 ron bad pynhap 4 wicket.
Namar ka jingpynthut jong u slap, la hap ban pynduna ïa ka ron bad over s sha ka 94 ron ban jop na ki 15 over, kaba ka Ri-Bhoi ka lah ban pyndep ban pynsah sa lai bol.
Ka Indariakor K Wanniang ka la pynkut ïa ka inning da kaba kamai 48 ron naki 49 bol da kaba khyrwit haduh 9 tylli ki four na ka bynta ka SWKH.
Hynrei ka la shah pynhap noh ha ka Bimla Thakuri kaba la khur 2 wicket da 40 ron, katba ka Anjelica Maring lem bad ka Doilna Martin ki la ïoh ban khur mar shi wicket.
Haba beh ïa ka ron, ka Ankita Sharma ka la pyndep da 37 ron na ki 53 bol khlem shah pynhap ban ïarap ïa ka Ri-Bhoi ban khur ïa ka namjop da 8 wicket.
Baroh ki ar wicket jong ka Ri Bhoi ki la shah pynhap lyngba ka run out.
Haba phai sha kawei pat ka jingïakhun, ka bym shah pynthut ha u slap, ka kynhun NGH ka la sdang ban tied nyngkong bad buh ïa ka thong da 148 ron bad shah pynhap 8 wicket na ki 35 over.
Hadien kane, ki la pynhap baroh ki wicket jong ka EGH bad ailad tang 75 ron bad ka namtam ka la leit sha ka Julitha Sangma kaba la khur haduh 7 wicket.
Ka jingïalehkai mynta ka sngi, kan long hapdeng ka West Khasi Hills DCA ka ban sa aireng pyrshah ïa ka Shillong Cricket Association ha kawei ka madan na ka thup jong ka Group B, katba ka South Garo Hills DCA pyrshah ïa ka Tura DCA (Zone 2).
Shillong, Nailur 5 : Ka Myntri ka tnad ka koit ka khiah ka Dr Ampareen Lyngdoh ka la ïathuh ba kito ki doktor MBBS kiba leit pule da ka bhah jongka sorkar jylla kin hap ban siew kuna 30 lak tyngka katba ki Specialist pat 1 klur tyngka lada jia ba kim shakri hapoh ka jylla hadien ba la dep pule bad pyntbit kum ki doktor.
Haba kren sha ki lad pathai khubor ka Dr Ampareen ka la ong “ Lada ki pynkheiñ ïa ki kyndon bad kim wanphai ban shakri hapoh ka jylla ki hap ban siew ïa kaei kaba la pynlut ha ka jingleit pule jongki.
Na ka liang ka sorkar pdeng la ïathuh ba ka pynkiew 30 lak na ka bynta kiba pule MBBS bad 1 klur na ka bynta kiba leit pyntbit Specialist kum ka kuna lada jia ba ki pynkheiñ ia ka soskular".
Hynrei na ka bynta kito kiba wanphai bad shakri hapoh ka jylla ym don jingeh ei ei ruh.
Na kane ka daw ka sorkar lyngba ka tnad ka koit ka khiah ka la thaw ïa ka Meghalaya Medical Council (MMC) ban peit ïa kine ki jingeh bad khamtam ka jingduna doktor hapoh ak jylla.
“ Kumba long mynta ki doktor kiba pass MBBS ki leit sha kiwei ki jylla ban ïoh ïa ka License hynrei nangne shakhmat ngi la don la ka jongka Council kumta baroh ki doktor kiba la pass kin hap ban register bad ka Council bad kin ïoh ïa ka license" ong ka Myntri.
“ Tang shu phah pule shabar ka kyrteng ka la rung lypa ha ka list bad kumta hap ban wanphai ban register ha ka MMC ban ïoh ïa ka license bad kane kan long ka jingïarap kaba khraw ïa ka tnad ka koit ka khiah ba kin lah ban bud dien ïa ki doktor" ong ka myntri.
Namar la ïoh jingtip ruh da u nongthoh khubor ba kiba bun kiba pule na ka bhah jongka sorkar jylla hadien ba la dep pule kim ju wan shakri haka jylla kamtam ki bar jylla ne kiba ïoh na ka open category.
Nalor kata wat lada pyrshang ban wad shano ki don ne trei ruh ym ju lap dien shuh ïa ki.
Ka myntri ka la ïathuh ba ka sorkar mynta ka la pyrkhing bha bad kan pynshitom ruh kat kum ka aiñ ïa kito kiba pynkheiñ ïa ka jingïasoi soskular.
Da ka jingdon ka Council la lah ban leh ïa shibun ki kam ki don ruh ki kam ba la leh kiba ym kwah ban thad ha ki kot khubor bad kane ka dei ka jingmyntoi ba don ka MMC, ïathuh ka myntri.
La ïathuh ruh ba kiba bun ki doktor mynta ki hap beit ban register bad ka MMC.
Lah ban pynkynmaw ba u Myntri Rangbah ka jylla U Conrad K Sangma ha u 2020 u la jubab hapoh ka ïing Dorbar Thawaiñ ba kumba 3.
14 klur la ïoh lum kum ka kuna na ki 64 ngut ki doktor ba pass MBBS hynrei ki dang don sa 80 ngut kiba ym pat siew ïa ka kuna.
Jowai, Nailur 06: Ka jingïalehkai phutbol bala tip kum ka (L) Keslieoy Pala Invitation Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun mynta ka sngi ka Mukhla FC kala pynliem da 2-1 kol ïa ka Ladthadlaboh SC, ïa ki kol na ka Mukhla FC la thep da u Remark Kharmalki haka minit ba 29 bad u Fullmoon Mukhim haka minit ba 84.
Katba ïa ka shikol na ka Ladthadlaboh SC la thep da u Buromlangki Salahe haka minit ba 75.
La pyntip ba ka jingïakhun lashai ka sngi 7 tarik ka long hapdeng ka C.
S.
A United pyrshah ïa ka Wahiajer Fc ha ka por 2 baje nohphai sngi.
Shillong, Nailur 06: Ki ar tylli ki jingïalehkai jong ka lympung SSA U-20 4th DIVISION Football League 2023 kaba la long hynne ka Sngi Balang ha madan 3rd Ground, ka la kut ha kaba ka Laitkroh SC lem bad ka Pommura SC ki la khur ïa ka namjop.
Shuwa ban sdang ïa ka jingïalehkai la ïoh ban pynlong ïa ka jingsngapjar shi minit (lai sngi lynter naduh 4 tarik haduh hynne ka sngi) kum ka dak jingsngewlem halor ka jingkhlad noh u Bah Dibustar Marbaniang, Vice President ka SSA.
Haba phai sha ka jingïalehkai kaba nyngkong, ka Risa Colony SC ka la mad ïa ka namrem da 1 – 2 kol ha ka Laitkroh SC, na ka bynta ka Risa Colony SC ka shi kol la thep da u Saryngkat k Marbah (37 min).
Katba ïa ka Laitkroh SC la thep da u RonnyStar Lyngdoh (14min) bad u Samlanghaki Warlarpih (43min).
Ha ka jingïalehkai kaba ar, ka Pommura SC ka jop salit da shi kol ïa ka Diengpasoh, bad kane ka shi kol la thep da u Andy star Kharsati- (54min).
Mynta ka sngi ka Lamlynti SC pyrshah ïa ka Iatyllilang SC, katba ka Lumpyngngad SC pyrshah ïa ka Laitlulong SC.
Jowai, Nailur 06: Ka jingïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun ka Chilliangraij kala lah ban pynliem da 4-1 kol ïa ka Mooknor Thadmuthlong, ïa ki kol na ka Chilliangraij la thep da u Hamewan Rngad haka minit ba 28, u Mayalang Lanong haka minit ba 38, u Chanki Iakai haka minit ba 46 bad u Sajemiki Shylla haka minit ba 64.
Katba ïa ka shikol na ka Mooknor Thadmuthlong la thep da u Morning Star Lyngdoh haka minit ba 31.
Ka jingïakhun lashai ka sngi 7 tarik u Nailur kan long hapdeng ka Lion SC pyrshah ïa ka NSA haka por 12 baje mynsngi.
Shillong, Nailur 06: Kum shi bynta ka jingpynkhreh ïa ka “Khelo India Women’s League" ka ban sa long ha ki 25 tylli ki nongbah ha India, ka Meghalaya Athletics Association ka la rai ban pynlong da ka jingïakop marehthong kaba la tip da ka 3K & 5K Road Run tang na ka bynta ki kynthei ha ka 21 tarik u Nailur, 2023.
ïa kane ka jingïakop marehthong la pynkhreh ban pynlong ha ka por 7 baje mynstep ha SAI, STC, NEHU Campus.
Na ka bynta kito ba kwah ban ïashimbynta ha kane ka jingïakop mareh ki lah ban pynrung kyrteng ïalade lyngba ka ophis treikam jong ka Meghalaya State Olympic Association (MSOA) lane phah jingtip lyngba u WhatsApp number 9856041365, 9233072206 da kaba phah ïa ki kyrteng, rta bad ruh ka jaka sah.
La ïoh ruh ban pynkhreh ban sam khusnam sha ki nongjop lyngba ka Cash prize kaba 2500/-, 1500/- bad 1000/- bad ruh ka Certificate lem bad ka takma na ka Athletic Federation of India.
Ka tarik ba khadduh ban pynrung kyrteng na ka bynta ka jingïakop mareh kan long ha ka 18 tarik u Nailur, 2023.
Kane ka long katkum ka kyrwoh kaba la phah na ka Meghalaya Athletics Association.
Shillong, Nailur 05: Ka jingïalehkai jong ka lympung ïalehkai phutbol kaba kaba la tip kum ka IXth Inter School Knock-Out Football Tournament 2023 kaba la pynlong ha Madan Heh Mini Stadium Mawlai Phudmuri bad ba la pynïaid da ka Federation of Khasi Jaintia and Garo People, Mawlai Circle, kaba la long hynne ka Sngi Balang.
Nalor jong ka Christ Church (Skul Step) kaba la ïoh ban jam sha ka semi final, ki lai kynhun kiba kynthup ïa ka Christ Chruch (Day), ka Mawlai Presbyterian bad ka Umrynjah Presbyterian, ki la ïoh ban buh jaka ïalade ban ïoh ïakhun ha ka semi final hadien ba ki la khur ïa ka namjop ha ka jingïakhun ka jong ki kaba la long hynne ka Sngi Balang, ha Mini Stadium, Mawlai Phudmuri.
Haba phai sha ka jingïakhun quarter final kaba nyngkong kaba la sdang naduh ka por 1 baje mynsngi, hapdeng Nongkwar Presbyterian pyrshah ïa ka Christ Chruch (day).
Ka jingïalehkai ka la jam sha kaba kut ha kaba ka Christ Chruch (day) ka lah jop salit da shi kol, bad kane ka shi kol la thep lyngba u Kedrial kaba la biang pura ïa ka kynhun ban jam sha ka semi final.
Katba ha ka jingïakhun kaba ar kaba la long hapdeng ka Mawlai Presbyterian pyrshah May Queen, ka Mawlai Presbyterian ka la pynjemkhnap da kaba thep haduh 3-0 kol ïa ka May Queen ban pynthikna ïalade ban ïakhun ha ka semi final.
ïa ka kol kaba nyngkong la thep da u Wilbert Kharbuki bud sa ka kol kaba ar na u Mebankyrshan Warbah bad khadduh na u Manbha Rani.
Haba phai pat sha ka jingïakhun quarter final kaba khadduh, hapdeng ka Umrynjah Presbyterian pyrshah ïa ka Nongkwar Sec School, haduh kaba kut jong ka por ym shym la don mano mano ba lah ban pynkhihjar kaba la ïalam ïa kine ki ar kynhun sha ka tie-breaker.
Ha ka jingïashut ïa ka tie breaker, ka Umrynjah ka la jop da 4-3 ban khur ïa ka namjop bad ruh ban kyntiew ïalade ha ka thup ki saw kynhun kiba ïakhun ha ka semi final jong kane ka tournament.
Jowai, Nailur 06: Kawei na ki kompani pynmih dewbilat kaba don ha Lumshnong East Jaiñtia Hills District ka Star Cement Ltd, hynnin ka sngi 8 tarik kala leit ban synñiang da ki tiar Sports kiba kynthup ïa ki Jersey, kibol bad ki boots sha ki rangïalehkai jong ka Dorbar Shnong Mukhla Mission West Jaiñtia Hills District.
Ha kane ka juh ka sngi katei ka kompani Dewbilat kala ai jingïarap ruh ïa ka Balang jong katei ka shnong da ki Dustbin shibynta ban wanrah ïa ka jingkhuid jingsuba lem bad ka song pisa, ha kaba la sam ruh ïa ki pla kot sha ki khynnah skul.
Kane ka jingai jingïarap jong katei ka kompani dewbilat ka long shi bynta na ka jingkyrshan lang jong katei ka Dorbar Shnong ban ïarap ïa ka kompani ban pynkit ïa ka machine heh jong ka Company ban jam shilliang lyngba katei ka shnong haduh ban da poi ha Lumshnong bad ïakei ka machine la pynkit haka lyngti kaba jngai eh.
“Kum kawei na ki kompani kaba don bynta lang ha ka imlang ka shalang, kumta kala siew kylliang ïa kane da kaba ai jingïarap ïa ka Dorbar shnong Mukhla Mission WJHD bad kumjuh ïa ka Balang kaba don ha katei ka jaka" la ong u Ranvir Sing.
Ha kane ka sngi la ïadonlang naduh u kongsan ma Wailadmiki Shylla uba dei u MLA ka thaiñ, u MDC ma Ailad Bhoi, u ma Emlangki Lamare MDC, u Waheh Shnong ma Esbison Bang, ki nongkitkam shnong bad ki nongshong shnong ka Mukhla Mission.
La ïathuh lyngba ka jinglah jong katei ka Kompany ban pynpoi ïa katei ka machine heh da ka jingïarap ka shnong Mukhla Mission, ka dang lah shuh shuh ban ai ka jingshakri kaba bha tam ha ka liang ban pynmih ïa ka Dewbilat kaba bha tam hapoh ka thaiñ shatei lam mihngi bad hapoh ka ri hi baroh kawei.
Na ka liang u kongsan ma Wailadmiki Shylla haba ai jingkreh ula ai ka jingïaroh ïa katei ka Kompany kaba la kloi ban ïarap ïa ka shnong bad u kyntu ba kane ka jingïatrei lang ka dang ïai bteng ha kine ki sngi ban wan.
Ula ong kum u Chair-man ha ka Environment Committee ka Meghalaya Legislative bad shem kin sa khot ïa baroh ki trai jong ki Kompany ban ïashong pyrkhat na ka bynta ka bha ka miat jong ka Mariang.
Ula kyntu ïa katei ka company ba kan ïarap ban pynïoh kam ïa ki khun samla hakum kine ki sngi ba kyrdum kam.
U la pyntip ba ka shnong Mukhla kan sa ïoh ruh ïa ar tylli ki project ba la dep Sanction kata ban pynshna sawdong ïa ka madan phutbol Thad da ki Gallery bad sa kawei ka shnong kan ïoh jingïarap lyngba ka CSR Fund ban pynshan ïa kawei ka madan Futsal da u Artificial Turf bad kan long ruh ka lad kamai ïa ka shnong.
Ïa ka jingïalang la pynïaid da u Kingshok Borah ha phyllaw jong ka Mukhla Mission Non Government L.
P School, katba ïa ki kyntien ai khublei la ïoh na u Tejbir Sing uba dei u Admimistrator ka Star Cement Ltd.
Ka Khuid ka suba ka long kawei ka kam kaba donkam tam ha ka jingim jong ngi ki briew ha kane ka juk mynta.
Ngim lah ban len ba ka jingjakhlia jong ki jaka sah, ki tyllong um bad ki rud ki kiar ha kane ka sawdong sawkun ba ngi ngi im mynta ka la nang kham shyrkhei shuh shuh ban ïa kaba ki long ha ki por ba kham mynshwa.
Ka daw baroh ka mih namar ka jingnangkiew ha ka jingbunbriew, ka jingnangroi ha ka jingstad saïan (Science and Technology) ka jingnangkiew ha ka jingdon jong ki Karkhana barit bad ba heh.
Na ka jingnang kiew ka jingbun briew ha ki shnong ki thaw ki nongbah bad nongrit jong ka jylla bad ka ri jong ngi, ngi sngewthuh bad ïohi shai ba ka jingjakhlia jong kine ki jaka ruh ka nangkiew.
Kane ka long namar ka jingbret jong ngi ïa ki tiar ki tar kiba ngim pyndonkam shuh sha ki sawdong ki sawkun jong ngi bad ngim lah ruh ban lait na kata namar ngim don jaka ban buh ïa kine ki tiar kiba la sniew ne ki bym long shuh ban pyndonkam.
Katba nangkiew ka jingbun briew katta nang kiew ka jingmih ki jakhlia jakhlaid na ki iing ki sem jong ngi, la ka long ki jakhlia ba long met (Solid waste) ne ki jakhlia ba long um (liquid waste)Ka long kaei kaei kaba thamula ban ong ba ka jingnangroi ha ka jingstad saïan ka nang pynjakhlia shuh shuh ïa ki sawdong sawkun jong ka jaka ba ngi im ngi sah ma ngi ki briew, hynrei ka long pat kaba shisha ba ka jingnangroi ha kane ka jingstad ka pynbun ïa ka jakhlia ba ki ong ka ‘Solid Waste’.
Ha ka juk jong ngi mynta bun kiei kiei ki long ha kadur ba pyndonkam bad bret noh ‘use and throw’ ki bym lah shuh ban pyndonkam pat ‘reuse, ne recycle’.
Ki plastik ba ngi pyndonkam ha kaba ngi thep ïa ki tiar ba thied na iew, ki kynja plastik ha ki tiar ki tar ba ngi ju pyndonkam man ka sngi kum, ki mobile, TV, ki kali, tiar iing, bad kiwei kiwei, la jan baroh la pyndonkam da ki kynja plastik.
Kine ynda ki la sniew ngi shu bret kumto khlem lah ban pyndonkam pat ïa ki, ki pynlang ïa ka jakhlia ha ki sawdong sawkun jong ngi.
Ka jingmih jong ki karkhana barit bad ba khraw ruh ka long kawei ka daw kaba pynsniew ïa ka mariang ba ngi ngi im ngi shong ngi sah, la ha ka lyer, ka um, ne ha ka jakhlia ba long met (solid waste).
Kine ki karkhana ki pynmih ïa ka lyer kaba jakhlia sha ka mariang kaba ktah bha ïa ka jingim jong ki briew, ki pynmih ïa ki um ba jakhlia ban tuid sha ki wah ba itynnad jong ngi ban pynjakhlia bad pynïap ïa ki doh um doh wah ha ki wah jong ngi kumjuh ruh ka pynmih ïa ki jakhlia (solid waste) sha ki sawdong sawkun jong ka jaka ba ki don ban pyn isait met ïa ka Mariang.
Haba phai sha ki jaka nongkyndong ngi lap bad ïohi ba ka jingjakhlia ha ki shnong ki thaw ka ka kham duna ban ïa nujor bad ki jakhlia ha ki jaka sor, kane ka long namar ka jingduna ha ka jingdon briew ha ki nongkyndong.
Ha ki jaka nongkyndong ka jingeh kaba hakhmat ba ki mad ka long ka jingbym biang ki painkhana ban leit bar katba ha ki jaka sor pat ka jingeh ka long ban bret ïa ki jakhlia.
Ym lah ban tip la ka jingbym biang ka painkhana ha ki nongkyndong kan kham sniew mo ïa ka jingjakhlia jong ki ‘solid waste’ ha ki jaka sor? Lada ngi ïaid ha ki jaka sor khamtam ha ki jaka ba lum ïa ki jakhlia ngi ju ïa set noh ïa ki khmut jong ngi namar ka jingsma kaba shyrkhei ka mih na kato ka jaka ba lum ïa ki jakhlia.
Haba peit ikumba ka jingma ïa ka koit ka khiah ba mih na ka jingpynlang ïa ki jakhlia ha ki jaka sor ka kham sniew bun shah ïa ka jingbym biang ki painkhana ha ki nongkyndong.
Ka long kaei kaei kaba sngewsih ba katba ki briew kila nangkiew ha ka jingnang jingstad pynban ngi lap ba ka jingkiew ha ka jingjakhlia ruh ka kham shyrkhei katba nang mih ki sngi.
Kane ka jingkiew ha ka jingjakhlia ha ki sawdong sawkun jong ngi ka la pynlong wat ïa ka sorkar India ban kyndit bynriew na ka jingma ba lah ban mih.
U Prime Minister jong ka Ri India dang shen u la pynmih ïa kawei ka thong (Mission) kaba u la khot kyrteng ka ‘Swaach Bharat Mission’.
Ka thong jong U Prime Minister jong ka ri ka long ban pynlong ïa ka ri India jong ngi ka ri kaba khuid kaba suba.
La ïohi bad ïohsngew ruh ha man ki shnong khamtam ki nongkyndong ka don ka jingkhih khohreh ban pynlong ïa ki shnong jong ki kita ki shnong kiba la biang lut ki jaka leit bar.
Ka long ka thong kaba donkam tam kaba kawei pa kawei ka longiing kadei ban don ïa ki jaka leit bar kiba biang khnang ban lait na ki jingma kiba ktah ïa ka koit ka khiah.
Hapdeng ka jingpyrshang bad jingtrei shitom jong ki paid nongshong shnong jong ka Jylla ka sorkar ha ryngkat ka jingïatreilang jong ki Nongsynshar Shnong ka la dei ban nang ai mynsiem shuh shuh bad khmih bniah khnang ba kane ka jingthmu kan urlong bad kan pynlong ïa ka jylla jong ngi ka Jylla kaba la biang lut ki jaka leitbar.
Ka la dei eh ka por ba ka sorkar ha ryngkat ki Nongsynshar Shnong, ki Sengtrei mon sgnewbha kin saindur kumno ban pynlong ïa ki shnong jong ngi kiba khuid kiba suba.
Dei ban don la ka jingthmu kaba biang kumno ban pynïaid (manage) ïa kine ki jakhlia kiba mih na ki iing ki sem, ki skul, ki kolej, ki ophis, ki iew ki hat, ki karkhana bad kiwei kiwei de ki jaka.
La ïoh jingtip ruh ba ka sorkar ka la thmu ban buh (set up) ïa kita ki jaka pynïaid ïa ki jakhlia (Centre for management of Solid and liquid Waste), la dei ban pynsted ïa kane ka kam khnang ba ka jingjakhlia jong ki shnong ki thaw ki iew ki hat jong ngi kin ym don shuh.
Ka sorkar ka la dei ruh ban leit bishar bniah ïa ki Karkhana kiba don ha ka jylla jong ngi bad bthah ïa ki ba kidei ban pynïaid (manage) ïa ki jakhlia ba mih na ki karkhana jong ki ha kata ka rukom ba kim dei ban pynjakhlia wat tang khyndiat ruh ïa ka Mariang, la ïa ka lyer, ka um ne ka khyndew.
Ka khuid ka suba ka dei ka jingkit khlieh jong uwei pa kawei ki nongshong shnong jong ka shnong ka thaw ka jylla hi baroh kawei.
Ka la dei ka por ban pynngam jylliew ïa ka jingkitkhlieh jong ngi iwei pa iwei ïa kane ka kam khnang ba ngin ym long shuh ki briew kiba hun ban ïohi ïa ka jingjakhlia, ne kiba sngewtynnad ban bret pathar ïa ki jakhlia jakhlait ha ki sawdong sawkun jong ngi.
Nongstoiñ, Nailur 6: Ka Hynñiewtrep Youth Council Maweit Circle, ka la maham ban leh da kaba tyngeh ïa baroh ki briew kiba kit bad shalan masi beaiñ na surok Nongstoiñ-Maweit.
Katkum ka kyrwoh na u General Secretary samla Shemphang Tyrsa, la pyntip ba ka HYC ka la buh mynta ïa ki volunteer ki ban pahara ha shilynter ka surok Maweit, ki ban kem lada lap ïa ki briew kiba khaïi masi beaiñ na ka thaiñ.
Ka seng ka la kren shai ba kan kem ïa kiba shalan masi beaiñ bad kan aiti sha ki bor ka aiñ.
Ha kajuh ka por, ka Seng ka la dawa ïa ki bor District ba kin peit bad ban phah pahara bha ha kane ka surok, ban teh lakam ïa ki nongkhaïi masi beaiñ, khnang ba ki paidbah kiba ri jingri ha ka thaiñ kin ym sheptieng na ka jingpang snieh doh (lumpy skin) ban ïabit ha ka thaiñ.
Nongpoh, Nailur 06: Ka ophis u Deputy Commissioner ka Ri Bhoi mynta ka sngi ka la pyntip ba ka tnad MeECL ka lah ban pynlait ha kano kano ka por ïa ka um na Jingkieng heh ha Umïam, kaba dei hadien ba ka jingheh jong ka um ka la dang kiew bad lada ka dang kiew la hap ban pynlait noh ïa ka um na katei ka pung Umïam.
Katkum ka kyrwoh ba la pynlait na ka ophis u Deputy Commissioner ka Ri Bhoi, la pyntip ba ka um ha ka pung Umïam ka la dang kiew na ka jingjur slap ha kine ki sngi bad ki bnai ba la leit noh bad lada ka um ka la dang kiew ki la hap ban pynlait noh ïa ka um lynga ka jingkieng heh ha Umïam.
U deputy Commissioner ka Ri Bhoi, u la pyntip paidbah bad buh ruh ka jingmaham ba ha kine ki sngi kim dei ban leit shajan ka wah Umïam khamtam kito ki shnong ba shah ktah ban ïaid ka um lyngba ka wah Umïam bad la btah ruh ïa baroh ki nongshong shnong ba ki dei ban phirkir khnang ban lait na kano kano ka jingjia ba sngewsih lane ba kim bit ban leit shajan ki nar post iletrik ioh don ka jingshah bat bording ilektrik lada pynlait ïa ka um na ka pung Umïam, ong ka kyrwoh na ka ophis u Deputy Commissioner ka Ri Bhoi.
Mairang, Nailur 6: Ki jingsawa palat pud kiba mih na ki horn kali, ki bom pataka, ki tynghung pynsawa lane ki kor pynsawa, ka ktah shisha ïa ka bor ïoh sngew bad ïa ka koit ka khiah jong baroh, khamtam eh kum ha ki jaka sumar, ki jaka pule, ki ïingkashari lane kino kino ki jaka kiba la pynbna kum ki jaka ba jar jar (silence area zone).
Lada ym lah ban teh lakam kan wanrah jingthut ïa baroh ki nongshong shnong jong ka Eastern West Khasi Hills District.
Ki jingsawa kim dei ban palat ïa kine ki jingthew kiba la buh, ha ki jaka ba don ki Kharkhana, mynsngi kan dei 75 dB, mynmiet 70 dB, ki jaka Iew mynsngi 65 dB, mynmiet 55 dB, ki jaka sah briew mynsngi 55 dB, mynmiet 45 dB, ki jaka ba jar jar (silence zone) mynsngi 50 dB, mynmiet 40 dB.
Kumta, na ka bynta ka bha ka miat jong baroh bad khnang ban teh lakam ïa ka jingtem ne pynsawa palat pud ïa kino kino ki jait jingsawa, u District Magistrate Eastern West Khasi Hills District Mairang Bah G.
Kharmawphlang IAS, hapoh ka kyndon 144 CrPC, u la pynmih ïa ka hukum ban khang pyrshah ïa ka jingthang ïa ki bom pataka, ka jingai horn bad kino kino ki kor pynsawa palat ïa kitei ki jingthew kiba la kdew haneng.
Kane ka hukum kan treikam noh kumne kumne bad kan neh beit kumne tad haduh ban ba pynmih da kawei pat ka hukum.
Hynrei, lada don kino kino kiba bym sngew ïahap halor kane ka hukum, ki lah ban wan ïakynduh ïa u District Magistrate.
Mawkyrwat, ‘Nailur, 06: Ka long kaei kaei ka jingpynduh mynsiem ïa ki nongbylla sngi ha kaba kawei ka Company Multi Tech kaba la phah trei ïa u Tower Mobile uba don ha shnong Domsohkhai (Nongnah), South West Khasi Hills District ba haduh mynta kam pat lah ban siew dep ïa ka pisa sha ki nongpyntrei.
Katkum ka jingïathuh u bah Karmelo Marweiñ uba dei u khlieh duh ne kum u Head Mistery ha ka jingpyntrei ïa u Tower Mobile ha shnong Domsohkhai (Nongnah), South West Khasi Hills District u la ïathuh ba pisa ba dang sah ka bym pat ïoh ka dei haduh 1 lak 40 hajar kata naduh u bnai Nohprah, 2022 haduh mynta.
Kumta halor kane, ka Hynñiewtrep Achik National Movement (HANM) jong ka South West Khasi Hills District hadien ka jingïoh jingujor na u bah Karmilos Marweiñ ki la ban jurip bad ïa kynduh ïa u bad ki la buh ka jingmaham bad ka jingkyrpad ïa ka kompany ba hapoh shi taïew kata hapoh ka 12 tarik ‘Nailur, 2023 kane ka kompani ka dei ban siew dep noh bad lada kam siew ha ka 13 tarik mynta u bnai ka seng kan sa leit ban khang tala noh ïa utei u Tower u ba don ha Domsohkhai (Nongnah), South West Khasi Hills District.
Ïa kane ka jingleit jurip la ïalam da u bah Lambokstar Marweiñ, President bad u bah Rishanskhem Lyngdoh, Education Secretary jong ka HANM South West Khasi Hills District ha ryngkat ki dkhot.
Khliehriat, Nailur, 6: Ki nongïalam jong Jaiñtia National Council (JNC), ba la lamkhmat da President u Bah Sambormi Lyngdoh, ha ka sngi Balang ki la ïakynduh ïa u Symbud Myntri Rangbah ka jylla u Bah Sniawbhalang Dhar ban dawa ba ka Sorkar Meghalaya ka dei ban phah da ka jingthoh sha ka Sorkar Assam ba kan pynphai noh ïa ka thaiñ Block-I sha ka Jylla Meghalya.
Ha kaba ïadei bad ki kam ïakajia pud, u Bah Sniawbhalang Dkhar u la ong ba ka Sorkar ka ladep ban phah shithi sha ka Sorkar Assam ban pynphai biang ïa ki shnong Pnar kiba don ha Block-1 bad mynta ka Sorkar ka dang ap ïa ka jubab na ka sorkar Assam.
Halor ka Ïawmusiang Market Complex, u Symbud Myntri Rangbah u la ong ba u ladep phah peit ïa ka Building halor ki Iron Post lada ki dang long neem ban ïoh shna noh.
Katba halor ka Mini Secretariat ha Jowai, u Bah Dhar u la pynpaw ba ka tnat PWD ka la sdang ban pynkhreh ïa ka Drawing jong ka Building bad shen yn sa sdang ban shna noh.
U la kular ruh ban shimkhia bad ba un buddien ha kaba ïadei bad ka Residential School bad ka Teacher’s Training Centre kiba don ha East Jaiñtia Hills District bad un sa shong ban pyrkhat lang ruh bad u Bah Kyrmen Shylla uba long ruh u MLA jong ka Khliehriat Constituency bad u Myntri Sorkar ban ïa phylliew jingmut halor kine.
Ka JNC ka la ong ba ha kane ka jingïakynduh bad u Symbud Myntri Rangbah ka jylla, u la kular ban shimkhia ban leh ïa kaba donkam.
Khliehriat, Nailur, 6: Ka jingïoh jong ka Lumshnong PHC ia ka X-Ray bad ka Ultrasound Machine ka dei khubor ba sngewtynnad ha ka histori jong ka tnat ka koit ka khiah ha ka jylla Meghalaya bad kane ka dei lyngba ka jingbei pisa kaba na ka District Mineral Funding Trust (DMFT).
Ia kine ki mashin la pyllait paidbah da ka MLA jong ka Sutnga Saipung Constituency ka Kong Santa Mary Shylla ha ka sngi Balang ha Lumshnong PHC.
La ong ruh ba ka DMFT kan sa pyllait biang ïa ka mang tyngka na ka bynta ban shna ïa ki kamra ha katei ka PHC namar ban buh ïa kitei ki machine donkam ban don da ki kamra kiba bit ba biang.
Haba kren ha ka jingialang ba la pynlong ha phyllaw jong ka Lumshnong PHC, ka kong Santa Mary Shylla ka la ai ka jingkhublei ïa ka committee jong ka DMFT kaba la pynïoh ïa ka x-ray machine bad Ultrasound Machine ha kane ka PHC ha Lumshnong bad ong ruh ba kane ka dei ka histroty ha ka tnat ka koit ka khiah namar ki PHC kim ju ïoh ïa ki x ray, ïa ki ultrasound hynrei tang ki CHC, ka la ong ruh ba kan ialeh katba lah ïoh ban kyntiew noh ïa kane ka PHC sha ka CHC ka ban jong ka jingmyntoi ïa ki paidbah ka thaiñ namar na ka liang jong ka sorkar bad na ka liang ki bor district ruh ki la ialeh shitom ba kyntiew ïa ka tnat ka koit ka khiah bad ka tnat pule puthi.
Ka la iathuh ruh ba kum ka nongmihkhmat ka la dep ban jurip ïa kane ka PHC bad lap ruh ba dang don shibun ki jingduna ha kane ka PHC naduh ki jaka sah jong ki nongtrei, ka iïng PHC (PHC-building) bad kiwei kiwei.
“Nga sngewthuh ïa ka jingeh jong u Medical Officer jong kane ka PHC, hynrei ym dei ban khuslai ngin pysrhang ban pynïoh sa uwei u MO ha kane ka PHC" ong ka kong Santa, ha kajuh ka por ka kyntu ïa ki nongtrei jong katei ka PHC ba kin trei bha ïa ka kam ban iarap ïa ki paidbah ka thaiñ bad kam kwah satia ba kan mih kano kano ka jingujor ba ki paidbah kin kynnoh ba ym don ki briew ki ban trei ïa ka kam ban leh ïa ka x-ray bad ka ultrasound.
U bah Jonathan Shylla, uba dei u ADC ka East Jaiñtia Hills District, u la pynpaw ba ki dang don shibun ki jingduna ha ka ha ka liang ka tnat ka koit ka khiah hapoh ka district bad na ka por sha ka por ki bor district ki ju shong jingialang bad ki nongtrei ka koit ka khiah ban wad lad lynti ban kyntiew bad pynbha ïa ki jaka ai jingsumar, la ong ruh ba ki dang bun ki longkmie ki bym pat shym la wan sha ki hospital ban kha khyllung.
Ha kaba iadei bad ka Lumshnong PHC, la ong ba ki bor district ki la ïoh jingtip ruh ba ym pat don ki kamara kiba biang ban buh ïa ka x-ray machine bad ka ultrasound machine hynrei mynta ka DMF ka kular ban shna ki kamra na ka bynta ki machine.
“Na ka liang ki bor district, hapoh ka jingialam u Deputy Commissioner ngi la phai khmat sha ka tnat ka koit ka khiah, ia ki 36 tylli ki Sub Centre kiba don hapoh ka district na ki por sha ki por ngi pyrshang ban pynbiang pynbit ïa ki tiar ba donkam khamtam na ka bynta ki longkmie kiba ar met kiba donkam ban leit check up bad ha ka por ba kha" ong u bah Jonathan.
U la pynpaw ka jingsngew kmen ba lyngba ka DMF la lah ïoh ïa kine ki machine bad kane kan iarap shibun ïa ki doctor, ki nurse bad khamtam ïa ki briew kiba na ki thaiñ nongkyndong.
U Waheh Shnong Lumshnong, u bah Monlang Ladong, u la ong ba kine ki machine x ray bad ultrasoung ki long ka jingkyrmen ban ïada ïa ka jingim jong ki paidbah kiba wan sumar ha kane ka PHC bad kane kan iarap shibun ïa ki paidbah ha kaba kim donkam shuh ban leit shaduh sha jngai ban leh ïa ka x-ray bad ultrasound ha kaba bunsien ki briew jong ka thaiñ ki hap ban iaid ïa ka lynti kaba jngai bha ban ïoh ïa ki jingsumar ba biang khamtam ban leh ïa ki x ray bad ultrasound hynrei ka jingïoh ïa kine ka machine ka long ka jingkyrkhu ïa ki paidbah ka thaiñ.
U la ai ka jingkhublei ïa ka DMFT Executive Committee kaba la lah ban wanrah ïa kine ki machine ha kane ka PHC bad ha kajuh ka por yn sa shna ruh ïa ki kamra ban buh ïa kine ki machine.
“Hooid lada phai sah ki por kiba la leit, ki paidbah kiba ïa jan bad kane ka PHC bad ki paidbah jong ka elaka Narpuh, ngi mad shibun ki jingeh khamtam ha ki kam ba iadei bad ka koit ka khiah, namar tang na ka bynta ka x ray bad ultrasound ngi hap ban iaid da ki spah kilo mitar ban ïoh ban leh na ka bynta ban ïoh ïa ka koit ka khiah, don ruh kiba leit shaduh kallain, sa Silchar, sha Jowai, Shillong, Guahati, la shu lut ei ka por bad ka jinglut ksan, don ki por hap kiew kali na kawei ka station sha kawei ka station ban ïoh phah leh ïa ka jingdonkam, nga sngew ba kane ka sngi ka dei ka sngi ka jingkykhu ïa ngi, kum ki khun ka shnong bad ki shong kiba don sawdong kiba hap hapoh kane ka PHC Lumshnong bad kane kan iarap shibun ïa ki paidbah namar kine ki machine kin iarap ban pynïoh jingtip kloi ïa ka jait jingpang ba don ha ka met bad kan kloi ruh ka jingsumar na ki doctor"Kiba la ïa don ryngkat lang ha katei ka sngi, ki kynthup ruh, u DM& HO East Jaiñtia Hills District, u Dr D.
Shylla, u Management Representative jong ka Star Cement Company, u Devander Bansal, u Senior Manager Star Cement, u Siddharth Banerjee, ki nongshong shnong jong ka Lumshnong, ki nongtrei jong ka tnat koit ka khiah bad kiwei kiwei.
Jowai, Nailur 06: Ka Federation of Khasi Jaiñtia & Garo People (FKJGP) War Jaiñtia Circle ka pynpaw ka jingsngewnguh kaba khraw halor ka jingshimkhia ka tnat PWD (Roads) Jowai Central Division, hadien ka jingkyrpad jong ki bor shnong ïa ka seng ba donkam ban dawa buh Speed Breaker ha u surok NH 40 (E) kata ha Lad Japlem bad ha Amlatdoh Amlarem West Jaiñtia Hills District.
Halor kane ka seng khlem pynslem dang ha kine ki khyndiat bnai ba la dep ka la leit kynduh markhmat bad ai da ka dorkhas ha u Executive Engineer PWD Roads Jowai Central Division, kumta mar mar khlem pynslem na ka liang ka tnat ka la shimkhia mardor ban leh ïa kaba donkam.
Kumta ha ka 4 tarik Nailur 2023 na ka liang ka tnat PWD ka la dep ban pyndait ïa kine ki Speed Breaker ha baroh ar jaka, kum ban pynshu kynmaw kine ki dei ki jaka kiba ma ka leit ka wan naba ym don Speed Breaker na ka jingpynher sted ïa ki kali kaba buh jingma ïa ki nongshong shnong khamtam ki khynnah skul.
Ka seng ka ai khublei kyrpang eh ïa u E.
E PWD (Roads)Jowai Central Division u ma M.
Tang SDO, u ma H.
Pakynteiñ bad u J.
E.
ma S.
Challam.
Kane ka long katkum ka kyrwoh ba la phah da u President FKJGP War Jaiñtia Circle Bah B.
Mukhim bad u General Secretary Bah K.
M.
Khonglah.
Jowai, Nailur 06: Ka Meghalaya Estimate Committee ha ka sngi Balang ka la hiar sha West Jaiñtia Hills District ban leit jurip ïa ka Residential School kaba don ha ka shnong Sabahmuswang, West Jaiñtia Hills District.
Ïa kane ka Committee la lamkhmat da u Chairman uba dei ruh u MLA ka Nongpoh u Bah Mayralborn Syiem, ha ryngkat ka jingsynranlang u MLA ka Mawkyrwat Bah Renikton L Tongkhar, u MLA ka North- Shillong Bah Adelbert Nongrum, u MLA ka Jowai Bah Wailadmiki Shylla, u MLA ka Selsella u Arbinstone B.
Marak bad ka MLA jong ka Ampati ka Miani D Shira.
Ha kane ka jingleit jurip kane ka kynhun ka la lap ba ka Residential School ka dang donkam shibun ki jingduna kumta la donkam ban pynbha naduh ki jingtei kiba pher bapher bad ha ka juh ka por ki dkhot ki la ailad ruh ïa u Waheh Shnong jong ka Sabahmuswang bad ïa ki trai jaka ba kin pynsngew ïa ki jingeh ha kaba ïadei bad katei ka jaka pule khnang ba yn ïoh ban pynïaid shakhmat ïa ka Residential School.
Hadien kane ka jingleit jurip ïa kitei ki dkhot jong ka MEC la leh burom ha Community Hall jong ka Shnong Sabahmuswang WJHD.
La synran lang ïa ki dkhot ka MEC da u Deputy Commissioner jong ka West Jaiñtia Hills u Bah B.
S Sohliya, ka District School Education Officer, Jowai ka Kong A P Syiemm nalor ki ophisar ka tnad PWD (Building).
Shillong, Nailur 06 : Ka Myntri ka tnad ka Koit ka Khiah ka sorkar jylla Kong Ampareen Lyngdoh ha ka sngi Ba-ar ka la ong ba ka sorkar jylla kan sa shim rai shen haba ïadei bad ka jingujor ba ki ïoh pdiang kaba ïadei pyrshah ïa ki samla pule ba pynkhreh leit pule doktor na bhah jong ka sorkar jylla.
“Mynta u Myntri Rangbah u don shabar ka jylla bad kumta la kumno kumno ngin kynduh ha ka sngi Nyngkong ban wan ban shim rai halor kane ka bynta," ong ka Myntri haba kren bad ki lad pathai khubor.
Katei ka jingkren jong ka Myntri kadei halor ka jingkylli kaba ïadei bad ka jingujor jong ka KSU kaba dawa ba dei ban weng noh ïa ka kyrteng jong ki 10 ngut ki samla pule ba pynkhreh pule doktor na ka Open Category halor ka nongrim ba kim lah ban phah ad ki kot ki sla kiba biang kynthup naduh ka Permanent Residential Certificate (PRC) kaba long katkum ka jingbthah da ka DHS.
“Ïa mynta ngim pat lah ban ong ei ei halor kane namar ngim dei ka bor ban weng kyrteng haba ïadei bad ka jingphah ïa ki kot ki sla jong ki DC jong ka District.
U Myntri Rangbah ruh u la tip halor kane ka bynta bad shen yn sa shim rai halor kane," bynrap biang ka Myntri.
Lah ban kdew hangne ba ka KSU ha ka shithi ujor, ka la ong ba ka jingbym phah lang ïa ka PRC kum kawei na ki kot ki sla ba donkam ka la pyni lypa ba dei ban shah kyntait ïa kum kitei ki kyrtong da kaba ong ruh ba wat ki birth certificate kiba bakla ruh donkam ban da pynlong ka jingtohkit kaba bniah ban lap kumno ïa kum kitei ki kot ki sla la ai da ki bor bahalor.
Shillong, Nailur, 06: Ka Shillong Club Ltd kaba la pynïaid da ki bar jylla kam don stia ïa ka laisen khaii na ka Khasi Hills Autonomous District Council (KHADC) katkum ka Trading by Non-tribal Regulation 1954.
“Naduh u snem 1924 la aiwai ïa ka Golf Course sha ki bar jylla.
Kaba sngew lyngngoh ka long ba la aiwai khlem buh por (perpetual lease) kaba la long kumba kane ka jaka ka ladei jong ki bar jylla lane la pynïaid da ki bar jylla haduh kine ki sngi bad mynta ngi ïohi ba ka la don ka jinglum ïa ka bai rung (Entry Fee) na ki Khasi kiba wankai ha kane ka jaka kaba la poi da ki lak shi taiew," ong ka KHNAM lyngba u kyrrwoh ba la phah da u Vice President u Bah Thomas Passah.
“Kum ka seng ngim sngewïahap ba u bar jylla un pynïaid ïa ka khyndew ka shyiap u Khasi bad ban shim pisa kylla na ki Khasi hi," bynrap u kyrwoh.
“Ki lai tylli ki Dorbar shnong kiba don ha kane ka thaiñ ki dei ban shimkhia ïa kane ka kam ban khanglad ïa ka jinglong trai ki bar jylla ïa ka Golf Course.
Kan long ei ka jingkyrkhu lada yn aiti ban pynïaid da ki samla Khasi kiba la tbit lyngba ki Self Help Group," bynrap u kyrwoh.
“Ngi dawa jur ïa ka KHADC ba kan shimkhia kum ïa kine ki briew kiba pynkhieñ ïa ki aiñ ka Council," ong shuh shuh u kyrwoh.
Nongpoh, Nailur 06: Ka Khasi Student Union, Nongpoh Circle ha ka sngi Balang ka la ïa kynduh ïa ka Medical Superintendent jong ka Civil Hospital Nongpoh, halor ka nongrim ba ha kane ka jaka ai jingsumar ki nongpang ki shem jingeh tang lada lip ka bording ilektrik, namarba kum ki bor pynïaid jong ka jaka ai jingsumar kim lah satia wat ban pynbiang ïa u Generator ha ka por ba la lip ka bording ilektrik.
Ka jingleit ïa kynduh ïa ki bor pynïaid ka Civil Hospital Nongpoh ka dei hadien ba ki la ïoh pdiang ki jingujor na ki paidbah kiba la pynpaw ka jingsngewkhia halor ka jinglip bording ha ka jaka ai jingsumar, namar tang shu lip bording ha Nongpoh ki nongpang ki hap ban shong hapdeng ka jingdum ba kum ki bor pynïaid katei ka jaka ai jingsumar kim lah ban pynbiang ïa u Generator.
Hadien kane ka jingïakynduh ïa ka Medical Superintendnet ba la lamkhmat da President ka KSU Nongpoh Circle u Samla Johh Lyngdoh, u la ong ba ka seng ka dap da ka mynsiem ba sngewkhia halor ki jingduna ha Civil Hospital Nongpoh, namar ha ka jingïakynduh ïa ka Medical Superintendent la ïoh jingtip ruh ba kane ka jaka ai jingsumar ka don hapdeng shibun ki jingduna.
U la ong ruh ha ka jingshisha ka seng ka la ïa kynduh ïa ka Medical Superintendent tang ban wad jingtip halor ka jingud ki paidbah ba tang shu lip bording ilektrik, ki nongpang ba wan sumar ki hap ban shong ha ka jingdum hynrei phewse nalor ka jingeh ki nongpang ha ka por ba lip ka bording ilektrik ki don ruh shibun ki jingduna ha katei ka jaka ai jingsumar ba kum ki bor pynïaid ki kyndh jingeh na ka daw ba ka sorkar kam lah ban pynbiang kumba donkam ha katei ka jaka ai jingsumar.
U la ïathuh ruh ha kaba ïadei bad ka Generator la ïoh jingtip ba kim lah ban pyntreikam ha ka por ba lip ka bording ilektrik bad ka daw ka long ba ka don ka jingthud ha ka Generator bad khamtam la hap ban thied ïa ka petrol kaba ktah shibun ki jinglut ba kam don ka jingpynmang pisa na ka sorkar.
Ha kane ka jingïakynduh, la ïoh jingtip ruh ba ki don kiwei kiwei ki jingduna naduh ka jingduna ki Doctor bad kiwei kiwei ki jingduna kum ki Quarter ban sah ki Doctor bad kynthup ruh ka jingkyrduh ïa ka umbam ka umdih ba kum ki bor pynïaid ki shem jingeh ban pynïaid ïa katei ka jaka ai jingsumar, ong u Samla John Lyngdoh.
Ka seng ka la dawa ïa ka Sorkar Jylla ban pynbiang ïa kitei ki jingduna kiba don ha ka Civil Hospital Nongpoh.
Shillong, Nailur, 06: Ka Khun Hynñiewtrep National Awakening Movement (KHNAM) ka la kynnoh ba ka Sorkar Jylla ka la pyndonkam bakla ïa ka 171 Indian Penal Code (IPC) tang ban pynkbum ïa ki Hynñiewtrep bad ong ruh ba ka jingkhot hajir ba dang shen ïa u President ka Hynñiewtrep Integrated Territorial Organisation (HITO) u Bah Donbok Dkhar halor ka jingpyndonkam ïa ka Uniform rong iong, ka dei ka jingleh donbor jong ka Sorkar.
“Hynrei ka HITO ka khlem phong ïa ki jaiñ iong da ka jingthmu ban thok lane ïalam bakla ïa ki paidbah lane ïa ka Sorkar bad katkum kaba ngi la ïohi ha ki Social Media la ar snem mynta ngim tharai ba ka HITO ka phong ïa ki jaiñ kiba ïasyriem bad ki jaiñ ba phong ki briew Sorkar haba ngi peit ïa ki Batch lane kino kino ki dak jong ka sopti ka HITO ka phong.
Namarkata ngi ïohi ba ka Sorkar ka la pyndonkambakla ïa ka IPC 171 tang ban pynkbum ïa kiba kren namar ki Hynñiewtrep bad ka dei ka jingleh donbor jong ka Sorkar," ong u kyrwoh ba la phah da ka KHNAM lyngba u Vice President u Bah Thomas Passah.
“Ka sorkar kam pat lap lane shem lane khlem pat don kano kano ka jingujor ba ka HITO ka la leh ïa ka kam be-aiñ namarkata ka jingpynngat ha ka IPC 34 ruh ka long kaba bakla," la ong u kyrwoh.
“Haba ngi peit ïa ki jaiñ iong ba phong da ka HITO ngim ïohi ba ki long kum ki Uniform Pulit namar khlem don ïa ki Batch lane ki dak ki shin ha ka sopti kaba ïa syriem bad ki Uniform Pulit namarkata ka jingshah pynngah jong ka HITO ha ka Section 105 jong ka Meghalaya Police Act 2010 ruh ka long kaba bakla," ong shuh shuh u Kyrwoh.
Haba kynthoh halor ka jingjia ba dang shen, ka KHNAM ka la ong, “lada phai sha ka jingjia ha ka 4 tarik, Nailur, 23, ka long kaba sngewsih ba ki bor jong ka aiñ kim pyrkhat shuh ïa ki paidbah kiba ïaid lynti, kiba ñiah kali ki bym bna eiei ruh.
Shano ka jingkitkhlieh jong ki bor Pulit kiba dei ban ïada ïa ki paidbah bad wanrah ïa ka shongsuk shongsaiñ.
Katkum ki Video kaba la paw ka jingleh baheh, ka jingtim sih jong ki Pulit ha ka 4tarik, Nailur, 2023 ym i kop ba ki dei ki briew jong ka aiñ bad la sngewdei ban ong ba dei ban pynngat ïa kine ki Pulit ha ka IPC 171 namar ki shu phong ïa ka Uniform Pulit hynrei ki treikam beaiñ ban pyntieng bad pynsmiej ïa ki paidbah.
"“Naduh ka 7 tarik, Rymphang, 2011 la pynbna ïa ka Meghalaya Police Act, 2010 bad ka Section 73 (2) Chapter XII, ka batai ba ka Sorkar Jylla hapoh lai bnai na ka jingtreikam jong kane ka aiñ ka dei ban shna ïa ka “Police Accountability Commission" ka ban peit ïa ki jingujor jong ki paidbah halor ka jingleh donbor jong ki Pulit.
Ka jingkylli kaba mih ka long ba naduh u snem 2011 balei ka Sorkar Meghalaya ka khlem shym la thung lane pynbna ïa kane ka Commission.
Hato kane kam dei ka jingailad jong ka Sorkar lane kiba bat ïa ka Sorkar hi ban leh katba mon? Lada peit katkum kane ka Meghalaya Police Act 2010 ka dei ka Sorkar kaba pynkheiñ kyndon da kaba khlem thung ïa ka Police Accountability Commission katkum ka jingbthah jong ka Section 73(2) jong kane ka aiñ,"la kynthoh ka KHNAM.
“Ka hok ban pyrshah ban buh jingkylli paidbah bad ban pynbor ïa ka Sorkar ban jubab ka dei ka Fundamental Political Rights jong ki paidbah kaba wan beit na ka Article 19 jong ka Riti Synshar ka Ri India bad kano kano ka sorkar kam lah ban shu pyndonkam da ki bor Pulit ban knieh noh ïa kane ka hok," ong u kyrwoh.
“Ka jingmlieh jong ki Pulit ban shu kgawan Tear Gas lada dei ïa ki nonghikai ne ïa ki sengbhalang ka long kaba ngi hap ban pynrem bad ka pynpaw ïa ka jingbymlah jong ki bor Pulit ban treikam ha ka lynti jong ka aiñ.
Ka Secretariat ka dei ka jaka paidbah bad ka jingpynjari ïa ka Section 144 CrPC ha kane ka thaiñ ka long ka jingleh donbor, lada ki Party kiba synshar ki tieng ïoh wan ki paidbah ban hylla bad dawa ïa la ka hok ha Secretariat kan bha ïa ki ban ym ïakhun elekshon hi ruh hynrei ai kin peit ïa la ka jong ka iing ka sem," kynthoh ka KHNAM.
Khliehriat, Nailur, 6: Ka Khasi Student Union East Jaiñtia Hills District Unit, ka pynrem jur ïa ka jingleh u Waheh Shnong Thangskai, uba la ai syrnot ïa uwei u bar jylla ba u dei kum u nongshong shnong ba pura jong ka shnong Thangskai, East Jaiñtia Hills District bad lyngba kane utei u bar jylla u la ïohlad ruh ban leit pule doctor (MBBS) na ka bhah jong ka jylla Meghalaya, la ong ba ka seng hi kam lah ban pdiang ïa kane kaba long kum ka jingknieh noh ïa ka bhah jong ki trai jylla.
Haba kren sha ki pathai khubor, u President jong ka KSU East Jaiñtia Hills District, u bah Streamly.
S.
Suchen, u la ong ba “Kane ka jingïoh syrnot jong utei u bar jylla ka pynduh mynsiem bad pynduh jingkyrmen ïa ki samla jong ka jylla, ka jingleh jong kiba kum kine ki Rangbah shnong ka long kumba iuhroit bad pynbitar ïa ka jaitbynriew bad pynduh jingkyrmen ïa ki khynnah pule kiba don hok ban ïoh ïa ka bhah, kumta ngi pynrem jur ïa kane ka jing shah knieh noh ïa ka bhah jong ki trai ri trai muluk"“Kaba pynlyngngoh shuh shuh ïa ka seng ka long ba kumno une u bar jylla u la ïoh ban leit pule na ka bhah jong ka jylla jong ngi bad kane ka dei na ka daw ba u ïoh ïa ka jingithuh kum u nongshong shnong ka thaiñ East Jaiñtia Hills District, ngim poi pyrkhat ba une u bar jylla uba dang wan poi tang ha kine ki khyndiat por hapoh ka jylla jong ngi u ïoh ïa ka syrnot kum u nongshong shnong jong ka Thangskai, ngi pynrem jur ïa ka Dorbar Shnong Thangskai kaba la ai syrnot ïa une u dkhar Bihari bad u kpa jong utei u khynnahu dei u Sunil Kunwar, u dei uba trei hapoh ka company Dalmia Cement kaba don ha Thangskai bad utei u khynnah u dei uba pule ha ka skul jong kaStar Cement bad pyndep ïa ka class 12 na Orissa bad utei u khynnah u la rung ha ka thup kyrteng (list) jong kiba ïoh ban pule doctor kaba dei na ka bhah jong ki nong Meghalaya"U President jong ka KSU East Jaiñtia Hills District Unit, u la pynpaw ka jingnsgew bitar halor kane ka jingïoh bhah utei u khynnah bar jylla bad u pynrem jur ruh ïa ka Dorbar Shnong Thangskai kaba la ai syrnot, ha kajuh ka por u la kyntu bad maham ruh ïa baroh ki Dorbar Shnong kiba doh ha East Jaiñtia Hills District ba ki dei ban husiar bha ba kim dei ban shu ai syrnot pathar ïa ki bar jylla ki ba shu wan kamai bad wan kjit ïa ka spah ka phew na ka jylla ka jong ngi.
Ïa katei ka jingïoh syrnot utei u bar jylla, la lap da ki nongialam jong ka KSU Seng kmie, ha kaba ki la lap ruh ba ka don ka kyrteng jong ki bar jylla ruh kiba rung hapoh ka thup jong ki ban leit pule MBBS kaba dei hok ka bhah jong ki trai jylla bad lap ruh ba ïa ka syrnot ba la ai da u waheh shnong Thangskai ïa u tei u bar jylla ka dei naduh ka 23 tarik u bani nailar 2021.
Nongpoh, Nailur 06: Ka Ministry of Education lyngba ka tnad Pule puthi ka Sorkar India ka la pynkup burorm ïa ki 75 ngut ki nonghikai na kylleng ka ri ba la shah jied ban ïoh pdiang ïa ka khusnam lane Best Teachers, ka long ruh ka burom ïa ka jylla Meghalaya ha kaba uwei u nonghikai na Ri Bhoi ruh u la ïoh pdiang lang ïa ka khusnam ha ka jingrakhe kyrpang ïa ka sngi burom jong ki nonghikai ba la pynlong ha New Delhi bad ba la pynkup burom ruh da ka president ka ri India, ka Droupadi Murmu.
U nonghikai na Ri Bhoi, uba la ïoh pdiang ïa ka National Award u dei u nonghikai Science jong ka Alpha English Higher Secondary School, Nongpoh bad ba la tip kyrteng kum u Madhav Singh.
Ka Sorkar India lyngba ka Ministry of Education ka la ai mynsiem ruh ïa kine ki Nonghikai ba la ïoh pdiang ïa ka khusnam da kaba aiti ïa ka synod, ka song pisa kaba T.
50,000 ryngkat ka takma.
Haba kren halor kane ka jingïoh pdiang ïa kane ka khusnam ha ka kyrdan Higher Education, u Madhav Singh, u la pynpaw ka jingkmen kaba khraw ïa ka tnad Pule Puthi na ka jylla bad na ka ri hi baroh kawei bad kane ka jingïoh pdiang ïa ka khusnam ka long shisha ka jingai mynsiem ïa u kum u nonghikai ba un dang lah shuh shuh ban ai ka jingshakri kaba paka ïa ki khynnah na ka bynta ban kyntiew ïa ki khun samla ha ka liang ka jingnang ka jingstad kiba dei katkum ka juk stad ba mynta.
U la ong ruh halor kane ka jingïoh pdiang ïa kane ka National Award, ka burom la leit sha baroh kito kiba la ai mynsiem bad kyrshan ïa u, kynthup naduh ki bor pynïaid ka skul, ka tnad Pule Puthi jong ka Sorkar Jylla bad ka Sokar India hi baroh kawei, ha kaba kum u nonghikai u la pynpaw ruh ba u dang don kata ka mynsiem ban ai ka jingshakri kaba paka sha ki khynnah skul khnang ba ka jylla bad ka ri kan dang kiew shaphang ka liang ka pule ka puthi ha kaba ha kane ka juk stad mynta khlem ka jingnang jingstad ka long ka lawei kaba dum ïa ki khun samla ka jylla bad ka ri hi baroh kawei.
Shillong, Nailur 6 : U Myntri ka tnad pule puthi u Rakkam A Sangma u la ong ba un ym kyrshan da lei lei ruh ïa ka jingthmu ka sorkar pdeng ban pynkylla kyrteng ïa ka India kum ka Bharat.
“ Nga hi ïalade ngan ym kyrshan da lei lei ruh namar nga sngew ba ka kyrteng India ka dei ban ïai bteng nad ïaïneh junom" ong u Rakkam.
U la kyntu ba ym dei ban pyndonkam bakla ïa ka kyrteng India tang na ka bynta ka jingmyntoi saiñ pyrthei.
Ki liang pyrshah ruh ki la ai kyrteng ïa ka kynhun jongki kum ka INDIA.
Kim ju pule lut ïa ka senten hynrei ki ïakren beit tang kata ka INDIA bad kumta ïa kane ka kyrteng la pynkylla pynban sa ka kam saiñpyrthei kaba ha u hi um sngewdei.
Kynrud, Nailur 06:Ka Party VPP kam shym la pynmih kyrtong ha ka elekshon MLA baladep wat lada bun ki paidbah ki la thrang ban ïoh PrahMynta ka sngi haba la pynlong ïa ka jingïalang ha Kynrud, ki paidbah ki la mih puk ban wan ai jingkyrshan bad pynïasoh bad ka Voice of the People Party(VPP).
Ïa kane ka jingïalang la pynlong da ka VPP Mawthadraishan bad la ïoh ïa ka jingkren na u Bah Ardent Miller Basaïawmoit, MLA Nongkrem bad President ka Seng bad kumjuh ruh na u Bah Brightstarwell Marbañiang, MLA jong ka Mawlai.
Ka jingkren na kine ki arngut ki MLA ka long beit ban khot ban wer ïa ki paidbah ban ïatreilang ban wanrah ka jingkylla sha ka jingsynshar kaba khuid ba suba, ka elekshon ne jingïajied Nongmihkhmat da ka lynti kaba khuid bad ba donakor ka bym dei ban da ap pisa shuwa ban jied Nongmihkhmat.
U Bah Ardent u la ong ba ka jingshah teh mraw ki paidbah ka jylla mynta kam dei ha ki briew kiba nabar, hynrei kadei ha ki Nongmihkhmat la jong, namar ba la ïashim pisa por elekshon.
Mynta haba u briew ne ka briew ba jop ki la long ki Nongmihkhmat kim kheiñ briew shuh bad phim lah khih shuh, namar ki teh mraw da kaba byrngem ban nym ai skhim shuh, lada phet noh shawei.
“Kata kadei kaba jia ba long ha kine ki sngi mynta", la ong u Bah Ardent.
Kumta u khot u wer ïa ki paidbah ban kyrshan noh ïa ka VPP na ka bynta ban long ki nongthep vote kiba laitluid bad bym shah teh hano hano ruh.
Hadien ka jingpynshai la ïoh ban pynrung dkhot ha kaba da ki spah ngut kiba dei ki Nongkyrshan ka HSPDP, UDP, NPP bad Congress na ki Shnong bapher bapher ka thaiñ Kynrud ki la wan ban pynïasoh sha ka VPP.
Shillong, Nailur 6 : U Myntri ka tnad pule puthi ka jylla u Rakkam A Sangma mynta ka Sngi Balang u la pynpaw ba kan long ka jingkmen kaba khraw lada kiwei kiwei ki nongïalam ka BJP naduh u Myntri Rangbah duh ka ri u Narendra Modi, u Myntri kam pohïing ka ri u Amit Shah bad kiwei kiwei ki nongïalam naduh Delhi haduh Meghalaya ruh ba kin wan ban pynïasoh sha ka National Peoples Party (NPP).
ïa kane u la kren hadien ba u la ioh jingtip ba u Nongaibuit jongka tnad pule puthi bad u MLA ba rim ka Mawsynram u bah H.
M Shangpliang u la mih noh na ka BJP mynta ka sngi bad u la pynkhreh ban pynïasoh noh sha ka NPP namar u don ruh ka jingthmu ban ïa aireng ïa ka election MP Lok Sabha na kane ka party.
U Sangma u la ong “Nga dang shu ïoh jingtip ïa kane na ki lad pathai khubor bd ngam pat tip la un pynïasoh sha ka NPP ne sha kiwei ki party ruh hynrei ngan kmen eh lada u bah Shangpliang bad kiwei ki nongïalam ka BJP ruh ki pynïasoh noh sha ka NPP.
Ngin pdiang sngewbha ym tang ïa ki BJP hynrei ïa kiwei ki nongïalam na kiwei kiwei ki party ruh ngi kloi ban pdiang lada ki wan ban pynïasoh namar ka jingkhang jongka NPP ka ïai plie bad kumba long mynta tang ka NPP kaba dei ka National Party na kane ka thaiñ shatei lam mih ngi ka ri India".
U la ong ka BJP ruh mynshwa kam long ei ei hynrei mynta ka la ïalam ïa ka jingsynshar ha ka ri.
