Ka Lucy ka don 2 ngut ki khun kynthei, ka Rina kaba dang 15 snem ka rta bad ka Maia kaba la 20 snem ka rta bad kiba la ngat bad khlad ha katei ka jingjia shah thombor bad kumta ruh la pyndep don burom ia ka met jongki ha ka Sngi U Blei hapoh Kfar Etzion ha ryngkat ka jingdon ryngkat u kpa bad 3 ngut kiba shi para bad ka Lucy.
Katei ka longïing ka la mih na Ukraine ban leit sah sha Israel ha ki 9 snem mynshuwa, ha kaba u kpa jong kane ka longïing u trei ha North London.
Kumta la ong ba da ki hajar ngut ki paidbah kiba leit sngewlem sha katei ka jingpyndem don burom ia ka met jong kitei ki 2 ngut ki khun kynthei ka Lucy ha ka Sngi U Blei.
Hynrei ha ka Sngi Nyngkong, ki bor pyniaid hospital ki la iathuh ba ka Lucy ruh ka la khlad noh wat hapdeng ka jingtrei shitom jongki ban pynim bad ban sumar ia ki jingshitom bad jingmynsaw kiba ka la mad na katei ka jingjia ha ka taïew ba la leit.
Katkum ki khubor la iathuh ba ka Lucy, ha ryngkat kitei ki 2 ngut ki khun kynthei jongka, ki la shah siat ha ki runar bym don jingithuh ha ka por ba ki dang shong hapoh ka kali jongki ha Jordan Valley, kaba hap hapoh jong ka thaiñ Northern West Bank, katba ki dang thmu ban leit sha iing jong ki bahaïing jongki ha katei ka sngi shuti.
Haba iadei bad kane, u Myntri Rangbahduh ka Israel, u Benjamin Netanyahu u la phah ia ka khubor sngewlem sha katei ka longïing kaba la mad ia katei ka jingjia ba sngewsih bad ruh u la kyntu ia ki bor ba dei khmih ba kin wad bad thwet ia kitei ki runar kiba don kti ha katei ka kam thombor bad ba kin pynshitom ruh ia ki katkum ka aiñ naka bynta ban pynïoh ia ka hok jong katei ka longïing kaba mad ia katei ka lanot.
La ong ba ha ka Lah Sngi U Blei ki tnat iarap ki la iakhun shitom ban wad bad ban ioh sei ia kino kino kiba la ngat bad shah tap ha katei ka ïingmala ba la julor na ka jingbthei ha ka Sngi U Blei.
Kumta la ong ba hadien 24 kynta jong katei ka jingbthei ha kawei na ki ïingmala kiba don ha Marseille, ki tnat iarap bad ki pulit ha katei ka sngi ki la ioh ban sei noh sa ia 4 ngut kiba la ngat bad khlad ha katei ka jingtwa katei ka ïingmala.
Watlakatta, u heh jong ka Mediterranean Port City, u la ong ba la khmih lynti ba ki kynhun iarap kin dang ioh sei bad pyllait im ia kiwei pat kiba dang don bad kiba dang sahkut hapoh jong katei ka jaka.
Ha ka Sngi U Blei, hashwa ban ioh sei ia ki katto katne ngut na katei ka ïingmala ba la twa, ki bor pyniaid ki la iathuh ba 8 ngut ki briew kiba shong bad sah ha katei ka ïingmala, kim shym la shim shuh ia ka phone haba la phone ia ki.
Hadien kata ki kynhun iarap ki la ioh ban sei noh ia 5 ngut kiba la mynsaw na ka jingbthei bad jingkhyllem jong katei ka ïingmala ha katei ka jingjia.
Watla katta, ym pat lah ban tip shai ia ka daw jong katei ka jingbthei kaba jur hynrei la ioh jingtip ba ki briew ha katei ka jaka ki ïohsngew bha ia ka jingsma ka lyer ‘gas’ lane lah ban ong ba ka jinglait jong katei ka lyer bih na ki tyndong lyer.
Ka Saveria Mosnier, kaba sah harud ka surok La Plaine hajan jong katei ka jaka, ka iathuh ba ha katei ka miet ka la ïohsngew ia ka jingbthei bad ka jingsawa kaba jam bha katba ka dang iohthiah ha katei ka por.
Kumta ka la kyndit katba lah bad ka pyrkhat ruh ioh lehse ka dei tang ka jingphohsniew jongka.
Hynrei ha kata ka por ka ïohsngew ia ka jingsma jong ka lyer bih kum ka jingsma jong ka lyer ba ju lait na ki tyndong lyer bad wat haduh ka step Lah Sngi U Blei ruh ki paidbah nongshong shnong jong katei ka jaka ki dang lah ban ïohsngew ia katei ka lyer kaba lait.
Ka Sorkar Jylla lyngba ka tnat Pule Puthi ka dang pynap ïa mynta ban leh ei ei ïa ki skul kiba don khynnah tang hapoh 10 ngut, wat la ha ka por jong ka Sorkar kaba la leit, ka la don ka jingmaham ban khang noh ïa kum kita ki skul kiba don tang khyndiat ngut ki khynnah.
Ha kajuh ka por, u Myntri ka tnat Pule Puthi, u la ïathuh ba u ïohsngew man ka por ba ki don ki nonghikai ki bym ju leit hikai sha skul, bad ki don kiba leit sha skul da kaba pud sngi.
Haba kylli aïu ka Sorkar kan leh ïa kum kine ki skul kiba la dep don lypa ha ka jingtip jong ka tnat pule puthi, u Myntri ka tnat pule puthi, u Rakkam A Sangma u la ong ba ka long kaba shisha ba ki don bun tylli kum kita ki skul kiba don khynnah tang hapoh 10 ngut (single digit enrolment).
“Ngi lah ban nym khang ïa kum kine ki skul, hynrei lah ban shu pynkynriah ïa ki nonghikai bad khynnah shawei pat ban nym don ka jingshah ktah.
Ka Sorkar kan leh biang sa shisien ïa ka jingpynshisha ïa kita ki skul lyngba ka jinglum jingtip da ka kynhun shimet khnang ban ïoh ka jingtip kaba tikna halor ka jingdon ki khynnah khnang ban nym don kano kano ka jingleh thok," la ong u Rakkam.
U la ong ba kane ka jinglum jingtip biang kam dei ban wad daw, hynrei ka dei ka lynti kumno ban pynbha.
U Rakkam u la ong ruh ba ki don ki skul kiba ym donkam shuh ban pynshisha biang.
Une u Myntri u la ïathuh ba kan sa don ka jingïalang bad ki Sub Divisional School Education Officer (SDSEO) bad ki Deputy Commissioner halor kane.
U Rakkam u la kubur ruh ba u ïohsngew ba ki don ki nonghikai ki bym ju leit sha skul ban hikai, hynrei ki shu ainong ha kiwei pat ban hikai, bad ki don pat ki nonghikai kiba shu leit hikai da kaba pud sngi.
U la ong ba ki skul Sorkar ki dei ban biang bha ha ka jingai jingshakri namarba kiba bun hi ki skul Sorkar ki ïoh ïa ki nonghikai kiba shah hikai pyntbit.
U Rakkam u la pyrto ruh ïa ki skul shimet kiba la ai jingshakri bad ïarap ban kyntiew lang ïa ka pule ka puthi wat la ki nonghikai ki ïoh tulop kham rit.
U la ong ba ki don ki skul Sorkar kiba lehbha shisha ha ka jingai jinghikai bad wan shakhmat, ym ba baroh ki skul Sorkar kim shym la leh bha.
U kyrtong ka NPP na Sohïong konstitwensi, u Bah Samlin Malngiang u la kynnoh ba dei ka seng United Democratic Party (UDP) kaba la donkti ban weng ïa u Lyngdoh Sohïong ban pynmih shibun ki huri-hura ha ki shnong ki thaw tang ban myntoi ha kane ka ilekshon.
Haba ai jingkren ha ka jingïalang ka NPP kaba long ha phyllaw ïing jong u Bah Samlin Malngiang ha Umsaw ha ka 24 tarik Ïaïong 2023, u Bah Samlin u la ong ba ki shnong ki thaw ki la shongsuk ha Sohïong, hynrei u CEM ka KHADC, u Bah Titos Chyne ryngkat u kyrtong barim ha kine ki bnai ba la dep ki la weng jubor ïa u Lyngdoh khlem da pyntip ïa u MDC ka thaiñ u Bah Sherborlang Mawlong.
Kane ka pyni ïa ka jingleh donbor ka seng UDP.
U la ong ba kane ka jingweng ïa u Lyngdoh ha jaka ba u CEM ka KHADC un thung Acting da ka Kur Thabah, hynrei kim treh namar ki kwah ban synshar hi ban ïoh pynjop ilekshon ïa ka seng UDP.
“Nga kyntu ïa ki paidbah ba kim dei ban rit mynsiem namar lada nga jop yn wanrah biang ïa ka shongsuk shongaiñ bad ka roi ka par hapoh ka konstitwensi" u la ong.
’Nangta  ruh u la ong ba wat jied ïa kiwei ki kyrtong namar ki hap ban sdien ha ka bos NPP kaba la dap lypa bad kaba ïalam mynta ïa ka sorkar, hynrei dei ban jied beit ïa u kyrtong ka NPP uba la long trai lypa ha ka sorkar.
Ha kajuh ka por u Bah Samlin u la pynshai halor ka jingmih ki khubor ha Social Media halor ka jingpynthohbria ïa ka jingkren jong u, u la ong ba ka jingkren ka jong u ka long ba ki paidbah ki dei ban bud nuksa ïa ka jinghikai ki Rangbah Balang naduh ki Pastor, ki Phadar bad ki Tymmen Basan ba ki dei ban duwai shwa ban thiah, hadien ba la khie bad duwai shwa ban bam bad ban trei.
Hynrei, kine ki briew ki kwah ban pynthohbria ki kynnoh ba u Bah Samlin u ong ba ki Pastor ki klet ban duwai haba ïoh jyntah bang.
Kumta u la kyrpad ïa ki nongkyrshan bad ïa ki Rangbah Balang ba um shym la ong kumta, hynrei kiba kwah ban pynthohbria ki ‘edit’ noh ïa ka video namar ki la shu ring na jngai tang ban pynthohbria ha kane ka ilekshok.
Nalor kata, u Bah Samlin u la pynkynmaw ba ha ka ilekshon shiteng samoi ka MDC ha u snem 2016, ki la kynnoh ïa u ba u dei tang u nongtheh ja sniang, hynrei ynda la ñiew ïa ki vote u jop u nongtheh ja sniang.
U la pynkynmaw biang ba ha u snem 2018 haba ka wan ka ilekshon MLA ki la pynsaphriang ïa ka dur ba u spong ba ka dei ka spong nongïap, hynrei ynda la ñiew vote u jop.
Nangta shuh shuh u la pynkynmaw biang ba ha u snem 2019 kaba dei ka ilekshon MDC haba ïakhun u Bah Sherborlang Mawlong ki kynnoh ba u Bah Samlin u la kylla Hindu namar u la leit mane blei thaw haba u leit sngewlem halor ka jingkhlad u Atal Bihari Vajpayee, hynrei ynda la ñiew hangne ruh la ïoh jingjop.
Namar kata, mynta ka kynti u Bah Samlin u kyrmen ban jop biang namar ki la shna khubor lamler tang ban pynjah burom.
U Symbud Myntri Rangbah ka Jylla u Bah Prestone Tynsong u la ong ba ka jingpynkynriah ïa ki harijan ba sah ha Them Ïew Mawlong kan hap ban long beit.
Haba kren bad ki nongthoh khubor ha ka Sngi Ba-ar, u Bah Prestone u la ong, “Ka jingpynkynriah kan hap ban jia beit lada phi kylli ïa nga la ka Sorkar kan pynïaid shakhmat ïa ka jingtyrwa, naba ka jingtyrwa ka long kaba shai bha bad kumba nga ong naduh ka sngi ba nyngkong yn ïaid beit shakhmat.
"Kane ka jingkynthoh jong u Symbud Myntri Rangbah ka jylla ka la long hadien ka jingjubab jong ka Harijan Panchayat Committee (HPC) ba ka la kyntait ïa ka jingtyrwa jong ka Sorkar ban pynkynriah ïa ki 342 tylli ki longïing na Them Metor sha ka jaka jong ka Shillong Municipal Board (SMB).
Nangta u Bah Prestone u la ong, ka High Power Committee (HPC) jong ka Sorkar ka la dep ban kren da kaba shai ha ka jubab ba la ai ha ka 20 tarik mynta u bnai ba “Kim shym la pdiang ïa ka saiñdur ba la ai da ka Sorkar sha ki.
Kane ka dei ka kam ba mynta".
Nalor kata, u Symbud Myntri Rangbah u la pyntip ba u Advocate General ka Jylla u la pule ïa baroh ki kot ki sla bad shen ka Sorkar kan sa shong ban ïakren ïa kane ka kam.
Ha ka Lah Sngi U Blei, ka ïingbishar Meghalaya High Court ka la pynkynriah ïa ka jingshong bishar ïa ka mukotduma halor kane ka kam sha ka 7 tarik u Jylliew.
Ka ïingbishar ka la pynmih ïa kane ka hukum halor ka jingkyrpad jong ka Sorkar Jylla bad ka Harijan Panchayat Committee (HPC) ha ka jingshong bishar ha ka Lah Sngi Blei.
Hadien ka jingtwa ha Rngaiñ namar ka jingtih surok kaba la shim ïa ka jingim jong ar ngut ki briew, ka Sorkar Jylla ka la pynbna ba ki bor bahalor ka National Highways & Infrastructure Development Corporation Ltd (NHIDCL) ki la pynkut noh ïa ka jingïateh bad ka kompani ARSS kaba pyntrei ïa ka surok naduh Mylliem sha Pynursla Bypass kaba hap ha ka Package-II.
U Symbud Myntri Rangbah uba peit ïa ka tnat shna surok, u Bah Prestone Tynsong u la ïathuh ba na ka liang ka NHIDCL ruh ka dang pynkhreh ïa ki buit bad ki lad kumno ban ïada na ka jingtwa ha Rngaiñ haba bteng ïa ka jingpyntrei ïa kane ka surok Shillong-Dawki.
Hadien ka jingïalang kaba u la pynïaid ha kamra treikam jong u, u Bah Tynsong u la ong ba la ïakren kham sani haba ïadei bad ka jingtwa bad ki jaka ba ju jia ka jingtwa kaba khah khah ha kaba la dep ban ithuh lypa ïa kum kita ki jaka bad kumno ban shim ki lad ïada khamtam namar ka long kaba ishyrkhei mynta ba la dei ka aïom slap.
Ha kane ka jingïalang, la ïakren ruh halor ka package-I, package-4 bad package-5 ban pyntrei ïa ka surok ha kaba la phah ïa ka NHIDCL ban khot ‘tender’ biang na ka bynta kine ki song (package) kiba dang sah jong ka surok Shillong-Dawki.
U la ong ba ki briew kiba tip bha ïa ki jnit ki jnat kiba dei jong ka NHIDCL kin pynkhreh ïa ki lad kumno ban ïaid shakhmat bad ban buh ruh ka kynhun kaba yn don beit baroh 24 kynta ha kano kano ka por ba mih ka jingdonkam kyrkieh.
U la ong ba ka NHIDCL ka la pyntip ba la pynkut ïa ka jingïateh bad ka kompani ARSS namar ki kam kim shym la ïaid sted shakhmat.
Kumba ka long mynta, ki kali ki la ïaid lyngba ka jaka ba twa ha Rngaiñ bad ka jingpynkhuid ïa ka surok ka bteng tang ha ka por mynmiet, bad na ka liang ka ophis Pynursla SDO Civil ka la pyrkhing ïa ka jingïaid ki kali ha ka por mynmiet.
U Bah Prestone u la ïathuh ba la bthah ruh ïa ka NHIDCL ban buh da ki briew kiba tip bad shemphang kiba dei na Geological Survey of India bad IIT Guwahati bad ïa kane ruh ka la nang leh.
U MLA ka South Shillong bad uba long ruh u Chairman ka MTDC, u Bah Sanbor Shullai, ha ka Sngi Ba-Ar u la bthah ïa ka tnat PHE ba kam dei ban pyllait ïa ki ‘bill’ jong ki kontraktor ki bym pyntrei ïa ki kam ha ki dong bapher bapher jong ka South Shillong konstitwensi katkum ki kyndon ba la buh.
Ïa kane, u Bah Sanbor u la bthah ha ka jingïalang kaba u la lum bad ki ophisar ka tnat Information Technology & Communication, pulit, PWD, PHE bad Municipal Board ban peit bniah ïa ka jingpyntreikam ïa ki projek hapoh ka AMRUT bad kiwei ha South Shillong konstitwensi ha ka jingdonlang jong ki nongkitkam jong ki Dorbar Shnong kiba hap ha kane ka konstitwensi.
La ïakren halor ka jingpyndait ïa ki VMD, CCTV, Smart Pole ECB & PAS, ka skhim umbam hapoh ka AMRUT, bad ka jingmaramot ïa ki surok.
U Bah Sanbor u la kyntu ïa ki Dorbar Shnong ban ïarap ïa ka tnat pulit khnang ba yn lah ban buh bun tylli ki CCTV bad ba ïa kine dei ban peit da ki Dorbar Shnong.
Ki pulit ki la ai jingmut ïa ki nongdie dukan bad ki ïing ki sem ba kin buh da ki CCTV khnang ba kan kham pynsuk ïa ka jingïakhun pyrshah ïa ki runar.
Ki la ong ba ki pulit ki la lah ban thwet ïa kiba bun ki runar tang lyngba ka jingïarap jong ki CCTV.
Na ka liang u MLA u la ai por hynriew bnai ïa ka PHE bad Municipal Board ban pyndep ïa ka jingpyntreikam ïa ka skhim sam um hapoh ka AMRUT.
Ha kajuh ka por, u la bthah ïa ka tnat PHE ba kam dei satia ban pyllait ïa ki ‘bill’ jong ki kontraktor kiba pyntrei ïa ki skhim ha South Shillong khlem da bud ïa ki kyndon ba la buh.
Shuh shuh u Bah Sanbor u la bthah ïa ka tnat PWD ba kan maramot noh mardor ïa ki surok kiba la bun sa da ki thliew ki syar, bad ban peit kino ki surok kiba la donkam ban maramot ha South Shillong.
U Symbud Myntri Rangbah uba peit ïa ka tnat Pulit, u Bah Prestone Tynsong u la ong ba u pyntikna ba don “zero level" ha Jylla bad da kaba tyngeh yn shim ïa kiba leh beaiñ kum ka jingtih bad shalan dewïong beaiñ.
U Bah Prestone u la ong ba naduh basdang, ka thong jong u ka long kaba shai kdar la ka dei ha ka por ka Sorkar kaba la leit, ne ka Sorkar kaba mynta, kita ki “high level" kim dei ban don bad kim don hi ruh, bad un pyntikna ba ki don ki “zero level" ha baroh kawei ka Jylla.
Kane ka jingong u Bah Prestone ka la wan ruh hadien ba u MP ka Shillong u Bah Vincent H Pala u la ïaroh ïa u da kaba ong ba naduh ba peit u Bah Prestone ïa ka tnat pulit, kita ki “high level" ki la kut bad kim don shuh namar kiba shalan dewïong ruh ki dei kiba la don challan katkum ka jinglilam ïa u dewïong da ka Coal India Limited.
Halor ka hukum ka Meghalaya High Court ban phah pahara 10 pyrton ki pulit Central Armed Police Force (CAPF) ban khanglad ïa ka jingshalan dewïong beaiñ bad tih dewïong beaiñ, u Bah Prestone u la ong ba ka Sorkar Jylla ka la thoh sha ka Sorkar Pdeng katkum ka hokum jong ka Ïingbishar ban phah da ki pulit Central Industrial Security Force (CISF) bad mynta da ki pulit CAPF, hynrei um don jingtip la ka Sorkar Pdeng kan pynbiang ne em ïa kine ki pulit pahara.
Ha kawei pat ka liang, u Bah Prestone u la ong ba ka jingong ba don ka jingshalan dewïong beaiñ kam don shuh bad u la maham da kaba shai ba kino kino kiba donkti ban leh beaiñ, kin shah kurup bad ngat katkum ki kyndon jong ka aiñ.
Ka Netflix kumba la mih khubor ka la thmu ban pynlut haduh $2.
5 bn tang ban ioh pynmih ia ki OTT jong ka South Korea ha kaba kane ka kompani ka sngewthuh shai ba ki OTT kiba la pynmih na South Korea ki dei kiba itynnad bha bad kiba lah ruh ban khring ia ki nongpeitkai.
Ka South Korea kaba la paw na ka bynta ki katto katne ki drama kiba itynnad bha jong ka kiba kynthup ruh ka “The Glory", “Crash Course in Romance" bad “Squid Game" ki dei kiba la khring shisha ia ki nongpeitkai ym tang ha katei ka ri hynrei wat sha kiwei kiwei ki bynta jong ki ri ka pyrthei bad dei ruh na kane ka daw ba ka Netflix ka la shim ruh ia ka rai ban ioh pynmih lem ia ki OTT ka South Korea ha kine ki snem ban wan.
U CEO ka Netflix ha ka jingai jingkren sha ki lad pathai khubor ula pynpaw ia ka jingdon jingkyrmen ba ki OTT jong katei ka ri ki ban pynmih lyngba ka Netflix kin long kiba iaid bha.
Ka daw ba ka Netflix ka la shim khia ban ioh pynmih sa ia ki OTT na katei ka ri ka long namar ba ki don ia ki khana kiba biang bad ha kajuh ka por ki samla ki ju shah khring bha la ka long ha ki phlim ne ki drama kiba la shna bad pynmih da ka South Korea.
U Ted Sarandos uba long u CEO ka Netflix ula dep ban iakren bad u Presi dent ka South Korea u Yoon Suk Yeol ha Wash ington ha kaba iadei bad katei ka jingthmu ka Netflix.
Ha kine ki saw snem ban wan ki paidbah kin sa iohi ia ki drama, series bad kumjuh ruh ki Films jong-ka South Korea ki ban pynmih lyngba ka Netflix bad lehse lyngba kane kan don ka jingmyntoi ia katei ka kompani bad ha kajuh ka por ia ka South Korea ruh kumjuh.
Haba nujor bad kiwei kiwei ki ri ka pyrthei ki phlim lane ki drama bad kumjuh ruh ki series kiba la pynmih na South Korea ki da khring shisha ia ki nongpeitkai bad ki don ruh ia ki khana kiba sngewtynnad kiba pynbang shisha ia kiba bun ban kwah peit ia ki.
Ha ki snem ba la leit haduh 60% ki nongshong shnong jong ki ri ka pyrthei ki ju shah khring bha ha kiei kiei kiba la pynmih da ka South Korea.
Ka Regional Committee na bynta ka West Jaiñtia Hills District ka la sdang ïa ka wat kaba nyngkong ban shong jingïalang na ka bynta ka jingïakren pynbeit pud ïa ki jaka kiba don hapdeng ka jingïakajia kiba hap hapoh ka West Jaiñtia Hills District.
Ïa ka jingïalang la pynlong ha kamra jingïalang (conference hall) ka shlem treikam u Deputy Commissioner, ka West Jaiñtia Hills District ha nongbah Jowai ha ka Sngi Ba-ar.
Ïa kana ka Regional Committee la khlieh da u Symbud Myntri Rangbah ka jylla, u Bah Sniawbhalang Dhar kum u Chairman, u Bah Comingone Ymbon kum Vice Chairman ha ka jingdonlang ki dkhot kiba kynthup u Chief Executive Member ka JHADC, u Bah Thombor Shiwat, u MDC Bah Aiborlang Shadap bad ki bor pynïaid District kiba kynthup ïa u Deputy Commissioner u Bah BS Sohliya bad u ADC u Bah M.
A.
Challam.
U Chairman ka Committee u Bah Sniawbhalang Dhar haba kren sha ki lad pathai khubor hadien ba la wai ka jingïalang u la ong, ba kane ka dei ka wat kaba nyngkong katkum ka ‘notifications’ ba thymmai jong ka Sorkar Jylla.
Kum ka jingsdang, u la ong ba na ka liang ka committee kan pyrshang ban shim lut ki jingtip shwa ban phah baroh sha ka sorkar Jylla.
U la ong ba ka committee ka la bthah ruh ïa ka bor District ba kan sdang noh ban leh ïa kaei kaba ki dei ban leh na bynta kano kano ka jingdonkam jong ka sorkar.
Ka puron ba la khlad noh ka Carrie Fisher kaba la ak ha ka ‘Star Wars’ kan sa shah pynkup burom da ka  Hollywood Walk of Fame ha kaba kane kan dei ha ka jingrakhe ia ka Star Wars Day ha ka 4 tarik jong u bnai ban wan.
Ka Hollywood Chamber of Commerce hadien ka jingdap 2 snem jong ka jingkhlad noh ka Carrie ka la shim ia ka rai ban pynkup burom ia kane ka puron da ka Hollywood Walk of Fame bad ha ka jingshisha la thmu ban leh ia kane naduh u snem ba la leit hynrei na ki daw ki bym lah kiar la hap ban pynsangeh shwa.
Ka jingpynbna ia ka kyrteng ka Carrie kum kawei na ki nongshah pynkup burom da ka Hollywood Walk of Fame kan sa long kaei kaei ka ban pynheh mynsiem bad pynkmen bha ia ki nong bud bad nongkyrshan jong ka.
Ka jingshah pynkup burom ka Carrie ka dei ruh hadien jong u Mark Hamill bad Harrison Ford bad ka kmie jong ka, ka Debbie Reynolds ruh ha ki snem ba la leit ka la shah pynkup burom da kane.
Ka Carrie ka la khlad noh na ka jingpang kyndit ha u 2017 ha ka por ba ka dang mih na London ban leit sha LA.
Ka Carrie ka dei ka khun jong u nongrwai Eddie Fisher bad Debbie Reynolds bad ka la rung ak phlim ha u 1975 da kaba ak ha ka Shampoo bad u Warren Beatty.
Ka la pawnam bad paw pyrthei ha ka kam ak phlim da kaba ak kum ka Princess Leia ha ka ‘Star Wars’ movie.
Kum ka puron ka la shim bynta ruh ha ki phlim kum ka The Blues Brothers, When Harry Met Sally, Soapdish bad Hannah and Her Sisters.
Katkum ka jngpyllait khubor da ka klob ialehkai phutbol na Spain ka Barcelona, ka iathuh ba katei ka klob ialehkai ha ka lympung Spanish La Liga ka lah nang iai pynkiew shuh shuh ia ka song pisa jong ka sha ka 1.
45 billion euros ($1.
6 billion) ha ka jingmang pisa da katei ka klob na ka bynta ban thaw thymmai biang ia ka madan ialehkai ka Camp Nou ha ka 1 tarik u Jylliew.
Kumta na ka liang jong katei ka klob ka iathuh ruh ba katei ka pisa kaba lah nang pynkiew bun shah ha kaba iadei bad katei ka jingthmu  ka wan na ki jingiateh bad ki 20 tylli ki jing-iadonbynta ha ka jingpynlut ki ban sa ioh ia ka jingshah siew kylliang biang ha palat ka samoi hapdeng ka 5 bad 24 snem.
Katei ka klob ka iathuh ba kan sa sdang ruh ha ka ban siew noh ia ka ram jong ka ynda lah pyndep pura ia ka kam.
Da kaba bynrap ruh ha kaba bad katei ka madan ialehkai ia kaba lah thmu ban khot ‘Espai Barca’, ka kynthup ia ka jingpynlut ha kiwei pat ki jingdonkam jong ka klob.
Kata ruh ka kynhun ia ka 420m euros  ba lah pruid dak lypa na ka bynta ka Palau Blaugrana, ka kynhun ialehkai Basketball bad Handball jong ka ri bad ka 20m euros ia kaba lah mang na ka bynta ka madan ialehkai ka Johan Cruyff.
Shuh shuh ruh katei ka klob ka iathuh ruh ba ka don ia ka jingkhmih lynti ba ki kam ki  jam baroh ha kaba iadei bad katei ka bynta jong ka klob yn pyndep noh la kumno kumno haduh u snem 2026.
Kumta ka kynhun ialehkai 1st XI jong ki shynrang kan ialehkai ha Olympic stadium ha Montjuic ha shuwa ban wanphai sha ka aiom ialehkai 2024-25 sha Camp Nou.
Katei ka klob ka lah mad ruh ia ki jingeh bakhraw  ha kaba iadei bad ka pla pisa ka jong ka kaba lah pei baroh shi katta tad haduh ba kan da ialam ia ka kynhun ialehkai baroh kawei ban duhnong haduh 481 million euros ha ka aiom ialehkai 2020/21 kaba lah wanrah ruh ia ka jinghap ban mihnoh jong u khlur ialehkai ba  lah rim tam ka kynhun u Lionel Messi.
Katkum ka khubor ba lah ioh lum ka iathuh ba u nongialam barim jong ka Bengaluru FC u Carles Cuadrat mynta ka kynti u lah shah khwai ha kawei pat ka kynhun ialehkai phutbol ha ka lympung Indian Super League (ISL) ka East Bengal kum u nongialam ba thymmai jong ka kynhun ha ryngkat bad ka jingiateh kontrak kaba ar snem.
Ka khubor ka iathuh ruh ba u Cuadrat u lah sdang ia ka tei ka kam shakri ka jong u ha India  nyngkongeh kum u symbud nongialam jong ka Bengaluru FC (BFC)  ha u 2016.
Kumta ha ka samoi treikam ba nyngkong ka jong u hapdeng jong u snem 2016 bad 2018, ka BFC ka lah rah ia ka jingjop ha ka Federation Cup bud pat sa ha ka bynta ba nyngkong jong ka Super Cup  bad kaba lah kylla long ruh ka kynhun ialehkai ba nyngkongeh jong ka ri ban kynjoh shaduh ka jingiakhun phainal ha ka AFC Cup.
Ha u snem 2018, u Cuadrat u lah shimti kum u nongpyniaid bahakhliehduh ka BFC  ha kaba u lah ialam ia ka kynhun  baroh kawei sha ka jingkhur trophy kaba lai sien kynthih ha ka Indian Super League (ISL) ha ka aiom ialehkai jong u snem 2018-19.
Hapoh ka jingialam ka jong u, ka BFC ka lah kylla long ka kynhun ialehkai kaba nyngkong eh ha ka khana-pateng jong ka lympung ialehkai ISL ban kiew sha ka kyrdan ba ha kliar eh ha ka lympung bad rah ia ka jingjop ha ryngkat bad ka trophy ha ujuh u snem.
Ha ka aiom ialehkai kaba bud, u Cuadrat u lah ialam ia ka kynhun sa shisien biang sha ka Play-Offs bad hapoh jong u, ka BFC  ka la lah ban thaw shibun ki rekod.
Ha ka aiom ialehkai 2018-19 katei ka kynhun ka lah don ia ki 11 jingialehkai ba khlem shah pynrem ka jong ka kynthup ia ki hynriew sien jop ba ka lah khur, kaba long ka rekod kaba jrong tam eh ha ka jingiaid lynti ba khlem shah pynliem ka jong ka ha ka ISL.
Ka Mattell kaba long kawei na ki kompani kaba la pynmih ia ki khun mynriew (Barbie) ka la iohlad ban pynmih ia ki khun  mynriew ba kyrpang kiba dei na ka bynta ki khynnah kiba don ia ka Down’s Syndrome.
Kane ka kompani ka sngewthuh shai ba baroh ki khyllung khynnah ki dei ban ioh lehkai ia ki Barbie naba ki long ruh ki khun mynriew kiba itynnad bha.
Ka Mattel kaba la pynmih ia ki Barbie la bun phew snem mynta ka la shim ia ka lad ban pynmih ia ki Barbie ba kham kyrpang na ka bynta ki khyllung khynnah kiba don ia ka Down’s syndrome ba kin ioh ban lehkai bad ban pynmyllen ialade.
Ha ki snem ba la leit ka Mattel ka la pynmih ruh ia ki Barbie na ka bynta kito ki bym iohsngew,dkhot kjat, bad kiwei kiwei bad mynta u snem ka la shim ia ka lad ban pynmih sa na ka bynta ki  khyllung khynnah kiba don ia ka Down Syndrome.
Ka jingpynmih ka Mattel ia kine ki khun mynriew ba kyrpang ka dei ban snohkti lang bad ka National Down Syndrome Society (NDSS).
Ka Meghalaya Football Association (MFA) ka la pyllait ïa ka shap ne logo bad ka trophy na ka bynta ka Meghalaya State League (MSL) kaba lai kaba la thmu ban sdang naduh 12 tarik u Jymmang mynta u snem.
Ïa kane ka prokram la pynlong ha State Convention Center, Shillong ha ka Sngi Balang ha kaba la ïadon lang u President ka synjuk u Bah Larsing Ming Sawyan, kumjuh u Joint Secretary Bah Dipshon Ryntathiang, ki dkhot ka MFA, ki nongmihkhmat na ki synjuk ïalehkai bapher bapher, ki kapten na ki kynhun ïalehkai bad kiwei kiwei.
Ha kane ka lympung ki don haduh 25 tylli ki kynhun ki ban ïashim bynta na ki synjuk ïalehkai bapher bapher kiba la pynïasoh sha ka MFA.
Ïa kane ka lympung yn pynlong ha ki saw tylli ki jaka; kita ha Shillong, Tura, Jowai bad Mawkyrwat, katba ïa ka jingïakhun final yn pynlong ha ka nongbah Shillong.
Ki kynhun ki ban ïakhun nyngkong ha katei ka sngi plie kin long hapdeng ka Rangdajied United FC (ba wan ba-ar ha u 2019) pyrshah ïa ka lahduh jong u 2017-18 ka Hynñiew Wasa FC ha ka 12 tarik u Jymmang ha Kiang Nangbah Stadium, Jowai.
Ka lahduh ha kane ka lympung kan ïoh khur ïa ka song pisa kaba T.
5 lak, katba ka kynhun ba wan ba-ar kan ïoh T.
3 lak tyngka.
Ha kane ka sngi la plie ruh ïa ka website (themsl.
in) jong ka Meghalaya Football Association da u President ka MFA bad kumjuh ïa ka jingrwai (theme song) jong kane ka lympung ba la rwai da ka samla Jessie Lyngdoh lem bad ka kynhun.
Kum ban shu pynkynmaw, ïa kane ka lympung la pynlong khatduh ha u snem 2019 ha kaba ka Shillong Lajong FC ka la rah ïa ka nam lahduh.
Hadien kane ym shym la lah shuh ban pynlong na ka daw ka jingwan lynshop jong ka khlam COVID-19.
Kumta ïa ki lympung ïalehkai bapher bapher hapoh ka Jylla la lah ban pynlong biang ha u snem ba la dep.
Dei halor kane ka nongrim ba ka MFA ka la thmu ban pynlong biang ïa ka MSL na ka bynta ban plie lad ïa ki kynhun kiba kynsai ba la pynlong da ki synjuk ïalehkai bapher bapher kiba la pynïasoh sha ka MFA ba kin ïashim bynta mynta u snem.
Haba ai jingkren ha kane ka sngi, u Bah Larsing u la pynpaw ba ka MSL ka long ka jingïaid lynti kaba thymmai.
“Kane ka lympung ka la wanphai biang ha ryngkat bad ka jingïohi jngai na ka bynta ban kyntiew ïa ka jingïalehkai phutbol sha kawei pat ka kyrdan.
"Kham ha shwa u Bah Dipshon u la ong ba ka long ka jingjop ïa ka kynhun ïalehkai ka Jylla ha ka Santosh Trophy ha kaba ka la wan ha ka kyrdan ba-ar hadien ba shah rem ha ka Karnataka.
U Bah Larsing u la bynrap biang da kaba ong, “Mynta ka Santosh Trophy ka la long kaba kham eh.
Ka Meghalaya ka la ïoh rung sha ka wat khatduh ha ki saw bad san snem mynshwa.
Hynrei da ka jingïeit bad kyrshan jong ki paidbah bad kynhun ïalehkai ka Jylla mynta u snem ka la lah ban rung shaduh ka final, wat la kam shym la lah ban khur ïa ka nam lahduh.
".
Ha ka thup kyrdan jong ki rangialehkai Kriket na ki ri bapher bapher ha ka ICC men’s T20I Player Rankings, katkum ka khubor ba la ioh lum ka iathuh ba u Mark Chapman  na New Zealand  bad u Iftikhar Ahmed  na Pakistan ki lah kynjoh mynta sha ka kyrdan kaba biang tam eh ha ka jingim ialehkai ka jong ki ha kaba kut jong ki san tylli ki jingiakhun hapdeng kitei ki ar kynhun ialehkai ha Rawalpindi.
Nangta ha kaba iadei bad katei ka bynta jong ka thup kyrdan ki nongialehkai T20Is, u  nongtied ba tbit tam ka India u Suryakumar Yadav sa shisien ha ka wat ba mynta ruh u dang iai bat ia ka kyrdan ba nyngkong tam eh.
U long tang ma u napdeng ki nong-ialehkai ka ri ban dang iaisah ha ka thup ba 10.
Ka khubor ka iathuh ruh ba u Chapman uba la lah ban thlieh haduh 71 ron khlem shah pynhap wiket na ki 42 bol  bad 104 ron na ki 57 bol na kita ki ar tylli ki jing-ialehkai na ka bynta ban pyndep ia ka jingialehkai da kaba wan hajrongeh ha ka jinglah ban kyntiew aggregate da 290 ron,  u lah kynjoh mynta da saw phew-phra jaka sha ka kyrdan ba 35, naba ka kyrdan ba mynshuwa ka jong u ka long da 54 kaba u lah kynjoh ha u Rymphang 2018.
Kumjuh ruh u Iftikhar uba lah kamai ia ki 36 ron ha ka jingialehkai ba khatduh, u lah kiew mynta da hynriew jaka na ka bynta ban kynjohlah sha ka jaka ba 38.
U long u nongialehkai balai jong ka Pakistan ban lah kynjoh sha ki jaka ba kham shajrong hadien u nongtied ba paw ka kynhun u Mohammad Rizwan ( uba lah kiew na ka 798 rating points sha ka 811 hadien ba  u lah kamai 98 ron khlem shah pynliem ha ka jingialehkai ba khatduh) bad u Babar Azam uba bat ia ka kyrdan ba-ar bad balai ha ka thup kyrdan hapoh ka jingialam jong u Suryakumar Yadav kum uba nyngkong eh ha ka thup.
Kiwei pat kiba lah kiew kyrdan ha katei ka thup ba mynta ki long ki nongialehkai ka New Zealand  u Chad Bowes ( da 82 jaka sha ka kyrdan ba 118 ha ka thup ki nongtied) bad u Ish Sodhi ( da ar jaka sha ka kyrdan ba 14 ha ka thup ki nongkawang bol) katba u  rang-ialehkai All Rounder ka Pakistan u Imad Wasim u lah kiew kyrdan ha baroh ki lai tylli ki thup kyrdan ialehkai.
Shuh shuh ruh u Imad u lah kiew da 15 jaka sha ka kyrdan ba 127 hapdeng ki nongtied hadien ba u lah kamai ia ki 31 ron ha ka jingialehkai katba  ki 3 wiket kiba u lah kamai na ka bynta ki 19 bad 2  ha ka 21 ron ki lah kyntiew ia u da 120 jaka sha ka kyrdan ba 93 ha ka thup ki nongkawangbol bad u long ruh uba lah kiew da 44 jaka sha ka kyrdan ba 24 hapdeng ki ‘All Rounders’.
Ha ka jingpynthymmai thup kyrdan ba man ka taiew jong ka ODIs, kaba lah jied ia ki nongialehkai  katkum ka rukom ialehkai jong ki ha ki jingialehkai ha Oman-Nepal jong ka ACC Men’s Premier Cup ha Kirtipur, u nongkawang bol ka Nepal u Sandeep Lamichhane  u lah shah kyntiew mynta da shi jaka sha ka kyrdan ba 22 hapdeng ki nongkawang bol hadien ba u lah pyndep   da 3 wiket na ka bynta ki 45 katba ki 108 u Kushal Malla na ki 64 bol ki lah kyntiew ia u da haduh 35 jaka sha ka kyrdan ba 110.
Kumta ruh u nongkawangbol spin ka Oman  u Zeeshan Maqsood   u lah kiew da ar jaka sha ka kyrdan ba 49 ha ka thup ki nongkawang bol.
U President ka Meghalaya Football Association (MFA) u Bah Larsing Ming Sawyan u la pynpaw ba ka long kaba kongsan ban pynlonga ka ‘Golden Baby League’ ha man la ki district jong ka Jylla.
“Dei ka MFA kaba la lah ban pynlonga ka Golden Baby League ha u snem 2018 bad hadien ka All India Football Federation (AIFF) ka la pynlonga kane ka lympungalehkai ki hehrit ha kylleng jong ka ri," la ong u Bah Sawyan ha ka jingpyllaita ka shap ne logo bad ka trophy na ka bynta ka Meghalaya State League (MSL) ha ka Sngi Balang.
“Lada ym lah ban pynlonga kum kine ki lympungalehkai jong ki heprit (grassroot) kan ym lah ban kyntiewa ka jingalehkai phutbol.
Lada ngi shu pynlong tang ki lympung jong ki kyrdanalehkai ba la san (senior) ngin ym lah bana kaei kaba ngi kwah," la bynrap u Bah Sawyan.
“Te kumta ka jingohi jngai ka MFA ka long ba naduh u snem ban wan dei ban sdang noha ka Golden Baby Leagues ha kylleng ki district.
Lada ngi la lah ban pynurlonga kane ka jingthmu ngin sa lah ban pynurlonga kaei kaba ngi kwah kum ki ’riew phutbol.
"Ha kajuh ka por ka jingohi jngai ka MFA ka long ruh ban kyntiewa ka jingalehkai jong ki kynthei.
“Ka kynhun ki ’theialehkai ka la don ha ka kyrdan kaba 50 bana ka kynhun jong ki shynrang, bad kane ka don jingkyrmen banohalehkai ha ka World Cup bad ka Meghalaya ka dei banadon bynta lang ha kane ka jingaid lynti.
".
Ka kynhun ki ’rang ïalehkai jong ka Mawshynrut Block bad ka Rambrai Block ki la jam sha ka final ha ka lympung ïalehkai ba la tip kum ka Chief Minister District Level Under-12 Football Tournament 2023 ba la pynlong da ka shlem trei kam jong ka District Sports Officer (DSO) West Khasi Hills.
Katei ka nam jop jong ka Rambrai Block ka la wan hadien ba lah pynliem noh ïa ka Shallang Block da 2-0 kol ha ka jingïakhun semi final kaba la long ha ka Sngi Balang ha madan NDSA Nongpyndeng.
Katba ka nam jop jong ka Mawshynrut Block pat ka la wan hadien ba ka lah pynliem noh da 3-1 kol kaba la long ha kajuh ka sngi.
Haba phai pat sha ka jingïakhun semi final jong ki kynthei, ka Shallang Block ka la khur ïa ka jingjop hadien ba ka lah ban pynliem noh ïa ka Nongstoiñ Block da 1-0 kol.
Kumta da katei ka jingjop ka Shallang Block ka la ïoh rung sha ka phainal.
Na ka liang jong ka shlem trei kam jong ka DSO Nongstoiñ ka la pyntip ba ka jingïalehkai phainal jong kane ka lympung kan long ha ka Sngi Palei (27 tarik).
Ha ka liang ki kynthei kan long hapdeng ka Mawshynrut pyrshah ïa ka Shallang Block ha ka por 1 baje nohphai sngi, katba ha ka liang ki shynrang kan long hapdeng ka Mawshynrut pyrshah ïa ka Rambrai Block ha ka por 2:30 janmiet.
U Symbud Myntri Rangbah, u Bah Prestone Tynsong, u la ai ksai ba ka lah ban don ka jingkylla ha ka saiñ hima sima ha ka jylla hapdeng ka 6 bad 8 tarik Ïaïong, 2023 kaba long tang katto katne sngi hashwa ba ki paidbah ka Sohïong konstitwensi kin jied ïa u MLA.
Kawei na kita ki jingkylla ka lah ban long ka jingwan pynïasoh jong arngut ki MLA ka People’s Democratic Front (PDF) sha ka National People’s Party (NPP).
Lada kine arngut ki MLA kin wan sha ka NPP, ka jingbun briew ha ka ktem ka NPP kan kiew sha ka 28 ngut ha ka Ïingdorbar Thawaiñ kaba don 60 ngut ki dkhot.
Nalorkata, lehse kin sa nang don shuh sa kiwei pat ki MLA na kiwei ki seng ki ban leit pynïasoh noh sha ka NPP bad lada ka jia kumta, ka NPP kan ïoh ban synshar marwei khlem da donkam shuh ïa kiwei pat ki seng saiñpyrthei.
Ka Liang Synshar kumba ka long mynta ka don 46 ngut ki MLA kynthup ïa u Lamphang bad Symbud Lamphang ka Ïingdorbar Thawaiñ.
Ka Liang Pyrshah, kumba ka long mynta, ka don 14 ngut ki MLA – mar san ngut na ka Trinamool Congress bad Congress bad saw ngut na ka Voice of the People Party (VPP).
Ka la don ruh ka jingïakren ba saw na ki san ngut ki MLA ka TMC ki lah ban leit pynïasoh noh bad ka Bharatiya Janata Party (BJP) kaba la jop tang arngut ki MLA ha kane ka ilekshon kaba dang shu dep.
Ka saiñ hima sima ha Meghalaya naduh ki snem kiba mynshwa ka long kaba kham pher namar ki jingkylla ki wan ha ka por bym poi pyrkhat.
Hashwa jong u snem 2004, ka jingïadie ïathied kulai (Horse Trading) ka long kaba shyrkhei namar ka aiñ pyrshah kyntiap seng (Anti-Defection Law) kaba don ha ka Khyrnit Ba Shiphew ka long kaba synjor.
Hynrei, hadien u snem 2004, kane ka aiñ ka la kham pyrkhing bad kam dei shuh kaba suk ïa ki MLA ba kin ryngkang dieng kper katba ki sngewbit.
Tangba wat la katta ruh, lada don 2/3 bynta jong ka kynhun ki MLA kiba kwah ban leit noh shawei, ka aiñ ka shah bad kan ym don satia ka jingshah mait kyrteng ha u Lamphang ka Ïingdorbar Thawaiñ.
Kano kano ka seng saiñpyrthei ka don hok ban pynkhlaiñ ïalade namar ka thong jong ka, ka long ban jop bun ngut ki MLA lane ki MP.
Ka jingkhroh jong ka NPP ïa ki MLA na kiwei pat ki seng saiñpyrthei kam long kaba bakla namar ka shong ha kita ki MLA kiba shah khroh ba kin rai.
Kiba khroh, kin khroh beit da kano-kano ka lynti ruh.
Hynrei ka shu long tang katta ba ki MLA, ki bym dei na ka NPP, ki la shah jied da kaba ki paidbah ki la kyntait noh ïa ki kyrtong jong ka NPP.
Ngi la ïohi ba ka Ri Khasi Jaiñtia ka la pynjop tang phra ngut ki kyrtong ka NPP ha kane ka ilekshon.
Lada dei ba kane ka seng ka khlem ïoh ïa ka jingkyrshan kaba kham bun na Rilum Garo, lehse katta ka la hap ban shong ha ka Liang Pyrshah.
Kane ka pyni shai ba ki paidbah ki khlem mon satia ïa kiba bun ki kyrtong ba ka NPP ka la pynïeng na ki 36 tylli ki konstitwensi ha Rilum Khasi bad Jaiñtia.
Hynrei ynda la dep ka ilekshon, ngi ïohi ba ka jingkylla ka lah ban wan ha kaba kin don ki MLA na kiwei ki seng na Rilum Khasi Jaiñtia ki ban leit ïasoh noh bad ka NPP.
Ki paidbah ki la pyndep ïa la kamram ban jied ïa ki MLA, bad lada kita ki MLA ki rai ban leit noh sha kiwei pat ki seng saiñpyrthei wat lada ki la jop na kiwei pat, ki nongshong shnong kin ym lah ban leh eiei namar ka aiñ ka ailad.
Lehse kita ki MLA kiba dei na kiwei pat ki seng ki sngewthuh ba lada kim leit sha ka seng kaba ïalam ïa ka sorkar, ki lah ban duh ïa kiba bun ki jingmyntoi ym tang ïalade shimet, hynrei wat ïa ka konstitwensi kaba ki mihkhmat.
Ka jingeh ha ka saiñpyrthei ka long ba ki nongïalam ba mynta kim don shuh ka mynsiem kaba kham ïar ban ïarap lem ïa kiwei pat wat lada ki ïapher seng.
Ha ka jingshisha, ka sorkar kam dei ban peit shiliang khmat ïano-ïano namar ka Riti Synshar kam shah ban leh kumta.
Hynrei kata pat ka shong ha kiba ïalam ïa ka sorkar la kin noh jingïarap ne em khlem da kheiñ mano ba dei na kano ka seng bad mano kiba kyrshan ne khlem kyrshan ha ka por ilekshon.
Shisien ba la don ha ka sorkar, ka mut ba baroh ki dei ban ïoh lang ïa ki lad jingïarap.
Ka jingpynkylla saiñpyrthei lut nadong shadong ïa kiei-kiei ka wanrah ïa ka jingsniew.
Ka por ïalap ilekshon ka la kut.
Bad dei ban pynkut noh ïa kano-kano ka jingïakynad hapdeng ki seng saiñpyrthei.
Ban shu ïa shun sah namar ka ilekshon, kan ym poi shano-shano.
Kiba don ha ka sorkar ki dei ban long kiba heh mynsiem bad ym ban pyrkhat tang ïa ka ilekshon.
Ki ilekshon kin wan bad kin leit, hynrei ka donkam ruh ban wanrah ïa ka synshar ka khadar kaba khlaiñ, bym shah liang, bakhuid bad ba shai.
Ki jingmyntoi ki dei ban leit lut sha baroh 60 tylli ki konstitwensi bad ki nongshong shnong khlem da kheiñ ne peit seng lym kumta kan sa mih sa ka jingbym ïa biang ha ka roi ka kiwei.
Kane ka jingkhang ia ki nongsynshar shnong, ki Rangbah shnong ban ia shim bynta ha ki kam politik ka long kaba bha.
Hynrei ym dei ban khang tang ia ki.
Namar baroh ngi ia don bynta ha ka politik.
Naduh ki nonghikai, ki nongrep, ki nongbylla, ki nongkhaii, ki kynhun seng bhalang bad wat ki kynhun balang ruh ki la shim bynta ha ka politik.
Ym don ba lait khlem ia shim bynta ha kane ka kam sain hima sima.
Namar ka dei ka kam kaba ktah ia baroh.
Haba phai ha ki niam ne balang ruh ki ia leh politik, namar ki leit pan jingiarap na unp uno u nongmihkhmat bad ha ka sorkar ruh ban ioh shna pynbha ia ki lynti ki syngkien, ki surok, ki um bam um dih ha ki jaka pynlong jingiaseng.
Kane kam dei ka politik.
Lada kim ioh kin kyntait ban ai jingkyrshan ia uno uno u nongmihkhmat kato ka constituency kaba pynlong jing-iaseng.
Te kane ym dei ba baroh ngi ia shi bynta bad ia don bynta ha ka kam politik ? Ka niam ruh ka don bynta kaba khraw ha ka politik.
Namar ka synshar khadar ka dei ka nongrim jong ka politik.
Ka niam bad ka politik ka la iaid ryngkat.
Khlem ka niam ruh ym long khlem ka politik ruh ym long.
Ka politik ka plie lynti ia baroh ban ia don bynta bad ka.
Wat la ki ong ka politik ka long kaba sniew.
Ki shipai ïada khappud ki la nang pynjur ïa ka jingpahara bad ka jingpeitngor ha kaba ïadei bad ka jingïai bteng jong ki nong Pakistan ban pynpoi bad khaïi ïa u Heroin na Pakistan, kane ka la long hadien ba la sakhi ba kiba kum kine ki jait kam ki la nang jur katba nang mih ki sngi khamtam ha ki thaiñ kiba don ha ki bynta khappud jong ka Rajasthan.
Ha kaba ïadei bad kane ka kam sniew, ki riewshimkabu ki la pyndonkam da ki Drone ha kaba ïadei bad ka jingkhaïi ïa u drok, ha kaba kane ka bynta ka la shah khmih bniah, la ïathuh ka tyllong khubor.
Kumba la sakhi, la ong ba ïa u Heroin la phah na kylleng ki bynta khappud lyngba ka jingpyndonkam da ki Pipe, ha kaba kane ka la don hapoh ka jingshah khmih bniah.
Ha ki bnai ba la leit, la ïoh ban kurup ïa u Heroin uba shongdor palat ïa ka T.
70 klur ha ki bynta khappud jong ka Pakistan kaba marjan bad ka Sri Ganganagar distrik.
Ym tang ki nongkhaïi tuh, hynrei kaba ma mynta ka long ba ki lehnoh ruh ki la nang pynjur ïa kum kine ki kam ha ki bynta khappud nalor u drok ki la pyndonkam ruh ban pynpoi da ki Drone ïa ki tiar siat.
Ha kaba ïadei bad ki rukom pynkylla halor ki kam jong ki lehnoh mynta la paw ba ki la pyndonkam da ki pistol na ka bynta ki kam pynïap briew ha Kashmir.
Kumba la sakhi, la ong ba kane ka la long hadien ba la lap ïa ki pistol ba la pynhap ha ki bynta khappud, ha kaba la ong ba kine ki atiar ki long ki rukom pyntreikam bathymmai na ka bynta ba pynïap ïa ki shipai ïada khappud ha Kashmir.
Ïa kane ka jingpyndonkam da ki Drone ban phah sha kylleng ïa ki tiar siat ka la long hadien ka jingshah kem jong ki arngut ki lehnoh ha ki bnai ba la lah kiba dei jong ka kynhun The Resistance Front (TRF), kaba la mih na ka kynhun Lashkar-e-Taiba (LET) ha ka thaiñ Chanapora jong ka Srinagar.
Kumba la ïathuh ka tyllong khubor kaba la wan na ki pulit, la ong ba kine ki arngut kiba la shahkem ki la ïoh ban pdiang ïa ki tiar siat ha ka song ba la buh bad kine kin sa aiti ïa kine ki tiar siat sha ki briew kiba ha Srinagar ïa kiba la shah buh ban leh ïa ki kam thombor ha ka ban leh ïa ki kam pynïap briew ha ka thaiñ.
Kumba la ïathuh ka tyllong khubor, la ong ba ka kynhun shipai BSF ka la nang pynjur ïa ka jingpahara ha ki bynta khappud khnang ban lah ban khanglad ïa ka jingthmu jong ki riewsniew ban thombor ïa ka ri da kaba pyndonkam da kitei ki kor ki bor khamtam ha ki bynta khappud.
Ka jingpynmih ia ki mar rep ban pyndap bam ia ki nongshong shnong ka long ka phang kaba kongsan haduh katta katta ban sngewthuh bad pylleit jingmut na bynta ka jingdonkam u khun bynriew ban im.
Haba ngi phai sha kane ka bynta ngi donkam ban sngewthuh ia ka jingtyllun ka por ba ngim dei ban shu shaniah tang ha kiwei ha kaba iadei bad ka jingpynmih ia ki mar rep.
Ka jingkylla jong ka suiñbneng ka dei kawei ka mat ba ngin sngewthuh ba ka ktah ia ka jingpynmih ia ki mar rep namar ka jingkiew jong ka jingshit ha kaba ki jing-thung jingtep ki shah ktah ha ka jingheh jingsan.
Nalor kane ka jingshah ktah namar ka suiñbneng, kawei pat ka mat ka dei ka jingkiew sted ha ka jingbun briew.
Kine ki dei ki jingeh kiba lah ban wanrah ia ka jingkyrduh ne duna  bam ha ki sngi bad por ban wan lada ngim iohi jngai.
Ban pynkhreh ia kine ki jingma kiba lah ban mih na kine jingeh ka long kaba donkam ba ngin kyndit bynriew ba ngin shim ia ka jingkitkhlieh ba ngi dei ban pynkhlain ia ka kam rep ban pynmih bam na la ki shnong bapher bapher ka Bri u Hynñiewtrep bad ka jylla baroh kawei.
Ka jingpynkhlaiñ ia ka kam rep kan iarap ban pyndap bam ia ngi kum ka jaidbynriew lada don ka jingkyrduh bam ne duna ka jingmih ki mar rep ha ki por ban wan na kiwei ki jylla kiba ju pynmih ia ki mar rep ban pyndap bam ia ki nongshong shnong ka Ri India baroh kawei bad kan long ruh ka lad ia ki khun samla kiba lah nang lah stad ban phai sha ka kam rep kum ka lad kamai kajih da kaba pyndonkam ia ka jingstad katkum ka juk saian kaba mynta ha ka kam rep kaba lah ban pynmih bun ki mar rep.
Kyrmen ba ngin iohi jngai bad sngewthuh ia kane ka jingpashat jingmut na bynta ka bha ka miat jong ngi kum ki nongshong shnong ka jylla.
Hooid ki don ki jingeh ba ki nongrep ki mad na ka por sha ka por ha bun ki bynta kiba lah ban pynduh jingkyrmen ia ki.
Kyrmen ia kita ki jingeh baroh ba ki mad yn lah ban weng da ka jingshimkhia ki nongialam jong ngi bad kumjuh da ka jingiaid beit iaid ryntih ka iew ka hat ne ka die ka thied khnang ba kan ai mynsiem ia ki nong-rep bad khun samla jong ngi kiba lah nang lah stad ban phai sha ka kam rep kum ka kam kamai ja kpoh.
Ka Directorate of Revenue Intelligence (DRI) ka la ïoh ban kem ïa ki 18 ngut ki kynthei kiba dei ki nong Sudan halor ka jingdonkti jong ki ban khaïi ïa ka ksiar kaba la kot sha ka T.
10.
16 klur na ka jaka sangeh liengsuiñ kaba don ha Mumbai, la ïathuh ki heh pulit, ha kaba ki la bynrap shuh shuh da kaba ong ba ki la ïoh ruh ban kem ïa kawei ka nong India kaba la long ka nongïarap ha kaba ïadei bad kane ka kam.
Ka la don ka jingpynkhlaiñ ha kaba ïadei bad ka jingpyntreikam ïa ki pulit jong ka kynhun DRI ha Chhatrapati Shivaji Maharaj International Airport hadien ba la ïoh jingtip ha kaba ïadei bad ka jingdon jong ka kynhun kaba la khaïi ïa ka ksiar sha India da ka kynhun jong ki nongleit jingleit kiba la wan na United Arab Emirates (UAE) sha Mumbai ha ka lah sngi U Blei.
Ki la lah ban ithuh ïa kine ki briew bad ki la pynlong ka jingkerkut ïa kine ki briew kiba don ha ki lai tylli ki liengsuiñ.
Na ka jingkhmih bniah ïa ki jingrah jingrong jong ki la lap ïa ka ksiar kaba don ka jingkhia kaba 16.
36 kg ha kaba la shem ba ïa ka ksiar la pynlwet, la shaiñ lyngkhot bad kumjuh ha ki jingdeng kiba har rukom.
Ki heh jong ka kynhun DRI ki la ong ba kiba bun na ka ksiar ba la ïoh ban kurup la lap ba la buh hapoh ka met jong kine ki nongkhaïi tuh, ha kaba ka la shem shitom na ka bynta ban lap ïa ki.
Ki heh ka kynhun ki la ïathuh ba haba la pynlong ïa ka jingleit khynra ha ki jaka sah jong ki la lap ïa ka ksiar kaba 1.
42 kg ha kaba la antad ba ka la kot sha ka T.
?88 lak.
Ka jingtohkit ha kaba ïadei bad ka jingjia ka dang ïai bteng khnang ban lap dien shuh shuh ïa ki briew kiba la donkti ha kane ka kam khaïi tuh ïa ka ksiar sha kane ka ri, la bynrap ki heh ba dei khmih.
ki pulit jong k Singapore ha ka Sngi Balang ki la sdien phasi ia uwei u runar uba don kti ha ka jingshalan ia u drok ‘Cannabis’, ha kaba katei ka tnat kam shym la pynsngap ia ka jingkyntu ia ki bor ba nabar bad na kylleng jong ka ri ban pyllait ia utei u runar na ka jingphasi hynrei ban shu ai da kiwei pat ki jait jingpynshitom.
La ong ba katei ka jingshim rai hi jong ka Singapore haba iadei bad katei ka kam, ka long ruh wat hadien ba ka United Nations Human Rights jong ka Singapore ka la kyntu ia ki bor ka Singapore ba kin pyrkhat arsien shuwa ban shim ia katei ka rai sdien phasi pyrshah ia utei u runar uba don kti ha katei ka kam khaïi drok.
Ia utei u briew, la ithuh kum u Tangaraju Suppiah bad u la don 46 snem ka rta bad la sdien phasi ia u hapoh ka Changi Prison Complex.
U Tangaraju u la shah kem noh ha u snem 2017 halor ka jingdon kti bad jingsuh buit haba iadei bad ka jingkhaïi ia u drok ‘Cannabis’ kumba 1,017.
9 gram (35.
9 ounce) bad la ong ba katei ka jingleh pynkheiñ aiñ jong u, ka la palat syndon haduh 2 shah ia ki kyndon ba la buh da ka Singapore.
Kumta, la rai sdien phasi ia u naduh u snem 2018, hynrei da ka jinglah jong ka ïingbishar ban tehlakam, la pynsangeh noh ia katei ka jingthmu ha utei u snem.
Katba, katkum ka jingthoh ba la ioh na ka Global Commission on Drug Policy na Geneva, ha ka Sngi Nyngkong ki heh jong katei ka tnat ki la iathuh ba u Tangaraju um shym don kti eiei halor katei ka kam ba la pharep bad kynnoh don kti ia u baroh shi katta bad kumta lada ka Singapore kan iaid shakhmat ia katei ka rai kaba ka la shim ha kitei ki snem, kamut ka la shim bakla ia ka jingim jong u ‘riew lui-lui u bym don dak eiei.
Hynrei, ka tnat kam poh iing jong ka Singapore, ha ka Sngi Ba-ar ka la jubab halor katei ka mat bad ka la ong ruh ba u Tangaraju u dei u runar uba don kti ha katei ka kam ha kitei ki snem ba la leit bad la lah ruh ban sakhi ia kata ha ki rukom bapher.
Katei ka tnat ka la iathuh ruh ba ha ki snem ba la leit, ka la ioh ban kurup noh ia 2 tylli ki mobile phone ba u Tangaraju u ju pyndonkam naka bynta ban leit pynpoi ia u drok sha kiba iadei kam bad u.
Namar kumba la iohi hi ba ym pat ju don kano- kano ruh ka ri ka ban rai sdien phasi ia ki nongpynkheiñ aiñ haba iadei bad ka jingkhaïi ne jingdon kti ha ki kam khaïi ia u drok ‘Cannabis’ bad kumta ruh la ong ba ki tnat bapher ki la ialeh katba lah ban tehlakam ia ki bor ka Singapore ban shim noh da kawei pat ka rai bad ba yn sangeh noh ia ka jingthmu ban sdien phasi ia utei u nongleh pynkheiñ hynrei la ong ba ka Singapore kam shym pynsngap ia kita baroh hynrei ka la shim ia ka rai ha ka kti lajong bad iaid shakhmat ban pyndep ia kaba la thmu baroh shi katta ki snem.
Katkum ki khubor la ong ba ka jingphah sangeh iasiat jong ka United States ia ka Sudan, ka la wanrah ia ka jing jai-jai ba shipor ha katei ka ri hadien ka jingiasiat kaba la neh kumba 10 sngi lynter bad kaba la shim ruh ia ka jingim jong ki spah ngut bad da ki hajar ngut ruh kiba la mynsaw ha katei ka thma.
Kumta ruh ki ri bapher ki la iohlad ban leit lum bad leit shaw ia ki paidbah jongki, kiba don hapoh jong katei ka ri bad kiba la sahkut noh naduh ba jia ka jingiakhun hapdeng ki 2 kynhun shipai jong katei ka ri.
Wat la katta, la ong ba la ioh jingtip ba ka jingiakhun ka la sdang biang bad ym tang ki jingiasiat kiba malu- mala hynrei ka jingiakhun jong kitei ki 2 kynhun shipai ka Sudan ka la long naduh ryngkew bad na suiñ ruh kumjuh ha kaba ki liengsuiñ thma ki la ther bom sha ki jaka treikam bad sha ki shnong ba shong ki riew paidbah ba kin ioh ban knieh ia ka bor synshar kat uba lah bad uba kham khlaiñ bor.
Ki heh ka US ki la iathuh ba ha ka jingshisha, ki la ioh ban ïakren bad kitei ki heh nongialam jong kitei ki ar kynhun shipai kiba kynthup ia u Abdel Fattah al-Burhan bad u Mohamed Hamdan Daglo bad kiba la poi shaduh u pud ka jingiapyni bor mar pyrshah namar ka jingkwah ban ioh knieh ia ka bor synshar.
Nalor kata, ka US ka la pyntip ba watla katei ka jingiakhun thma hapdeng kitei ki ar kynhun shipai, ka la pynjot ia ki shnong- ki thaw, ka la pynjynjar bad shim ruh ia ka jingim jong shibun ki riew paidbah, hynrei kaba sngewsih ka long ba ym i-kop ba kitei ki heh kin poi noh sha ka jingiasuk namar ka jingkhluid na baroh arliang ka dang jur bha bad kumta ruh kitei ki heh ki la shu iai shah shipor tang ban ailad ia kiwei pat ki ri ba kin leit shaw noh ia ki paidbah jongki kiba don ha Sudan.
Kumta la ong ruh ba ka la don ka jingma kaba khraw hadien ba ka World Health Organization (WHO) ka la maham ia ka Sudan hadien ba kawei na kitei ki kynhun ka la ioh knieh ia ka jaka pule bniah ‘Laboratory’ kaba don ha Khartoum bad kaba ju buh ia ki nongmuna jong ki jingpang cholera, measles, polio bad kiwei de ki jait khñiang jingpang naka bynta ban ioh peit thuh bad pule bniah hapoh jong katei ka jaka wad bniah.
Kumta, la ong ba hadien ba ka jingiasiat kaba jur ka la sdang ban jai-jai, da ki hajar bad ki phew hajar ki nongwei lane ki paidbah ba nabar jong ka Sudan, ki la pynkloi ban leit phet noh sha ki ri bapher ba ki shong ki sah bad kiba ki dei trai khnang ban pyllait im ialade na katei ka thma.
La ong ba katei ka jingiakhun bad jing ia-pyni bor ba 10 sngi lynter hapdeng jong kitei ki ar kynhun shipai, ka la pynjot bad pyn-um ia ka shnong ka thaw baroh kawei bad da ki spah ngut ki la khlad bad la shu iohi ia ka metïap jongki ha ki lynti- ki synkien bad ha ki surok.
Nalor kata, da ki hajar ngut ki paidbah nongshong shnong ki la mynsaw bad shah ktah jur na katei ka jingiakhun thma jong kitei ki ar kynhun.
Ka la don ka khubor kaba la wan lyngba ka Email ha kaba ka la maham halor ka jingdon bom ha ka skul ba la tip kum ka Delhi Public School (DPS) kaba don ha Mathura Road ha ki bynta ba shaphang Shathie-Mihngi jong ka Delhi.
Kane ka la pynlong ïa ki pulit ba kin pynmih bad pynphet noh ïa baroh ki khynnah skul bad ïa ki briew kiba don hapoh jong ka bad nangne ka la bteng ka jingwad bniah ïa u bom hynnin ka step jong ka sngi Balang.
Kumba ka long haduh ka por 10.
30 mynstep jong ka sngi Balang, wat hadien ba la pynlong ka jingwad bniah ym shym la lap ïa u bom kumba la ïoh khubor, la ong u Rajesh Deo, uba long u Deputy Commissioner of Police (south-east).
U heh pulit u la ïathuh ba ka khubor jong ka jingbuh ïa u bom ha ka skul ka dei kaba la phah ha ka por 8.
30 mynstep jong ka sngi Balang, ha kaba hadien kane ka la don ka jingleit wad sha kylleng ki jaka jong kane ka skul.
“Ngi la ïoh hukum ba la dei ban phah noh ïa baroh ki khynnah skul sha ïing.
Ngi la pynlong ïa ka jingwad bniah ïa u bom ha ryngkat ka jingpyntreikam lang ïa ki ksew sma dien," la ong u Deo.
U  DCP u la ong ba ïa kane ka Email la phah na United States ha kaba ka la shim por  a ka bynta ban ithuh bad lap ïa u runar uba phah ïa kane ka khubor pyntriem.
Kane ka khubor shah byrngem buh bom  ka la jia tang khyndiat sngi hadien ba ka The Indian School ka la ïohpdiang ïa kum kane kajuh ka Email, ha kaba kane ka la pynlong ïa ki bor pynïaid skul ba kin pynmih ïa baroh ki khynnah na ki kamra klas bad phah phet ïa ki na phyllaw jong ka skul, haba la pynlong ïa ka jingwad bniah la shem ba ym shym la lap ei ei na kane ka skul.
Kane ka jingjia ka dei kaba la jia ha ka sien kaba ar ha kane ka skul tang ha ki 6 bnai ba la leit.
U Myntri Rangbah jong ka jylla Tripura, u Manik Saha ha ki khyndiat sngi kiba la dep u la leit sha ka nongbah Delhi ban ïakynduh ïa u Myntri ka tnat Civil Aviation jong ka Sorkar Pdeng – Jyotiraditya M Scindia bad dawa ruh na u ba ïa ka kad liengsuiñ MBB kaba don ha ka nongbah Agartala dei ban pynkylla bad pynbna noh kum ka ‘international airport’.
Ha katei ka jingleit ïakynduh ïa u Scindia, na ka liang u Myntri Rangbah u la dawa ruh ba dei ban wanrah ïa ki liengsuiñ ki ban her beit beit (direct flight) na ka nongbah Agartala sha ka nongbah Mumbai bad Hyderabad bad kumjuh ruh ban pynsdang trei kam ïa ki liengsuiñ kiba ju her ha ki por mynmiet.
Kat kum ki jingïoh lum khubor la ïathuh ba tad haduh kane ka kynti kaba mynta kim shym la don satia kino kino ki liengsuiñ kiba treikam ha ka por mynmiet na ka kad liengsuiñ MBB hadien ka por 7:40 PM na ka daw jong ka jingduna jong ki bor pahara CISF.
Halor katei, la ïathuh ba na ka liang u Myntri Rangbah u la dep ban phah ruh da ka shithi sha ka Sorkar Pdeng ba kan phah shuh shuh ïa ki bor pahara CISF ha kad liengsuiñ MBB khnang ba yn lah ban pynsdang ïa ka jingpyntreikam ïa ki liengsuiñ ha ka por mynmiet.
Ha kaba ïadei ba ki liengsuiñ (lyngba ka kad liengsuiñ MBB) ki ban pynïasoh ïa ka ri India bad kiwei kiwei ki ri jong ka pyrthei, u Myntri Rangbah u la pyntip ba ïa ka kontrak la dep ban aiti ha ka kompani SpiceJet na ka bynta ban pynïasoh ïa ka nongbah Agartala bad ka nongbah Chittagong jong ka ri Bangladesh.
U la ïathuh shuh shuh ba na ka T.
15 klur ka ‘viability gap funding’ (BGF), T.
3 klur la deo ban aiti sha ka SpiceJet da ka sorkar jylla.
U la pyntip shuh shuh ba ha ka 5 tarik mynta u bnai, na ka liang ka kynhun sorkar na ka Ministry of Home Affairs (MHA), ka la dep ban wan jurip ïa ka kad liengsuiñ MBB Airport na ka bynta ka ‘immigration clearance’.
U Myntri Rangbah jong ka jylla Tripura, u Dr Manik Saha ha ki khyndiat sngi kiba la leit noh u la ïathuh ba ka la don ka jinghiat arsut kaba radbah ha kaba ïadei bad ki mat jong ka jingshah ktah jong ka jylla Tripura na ka jingpang khieshoh rih (malaria).
U la pyntip ba ka jylla Tripura ka la shah ktah jur eh ha katei ka jingpang ha u snem 2014 bad hadien utei u snem, ka la don ka jinghiar kaba 4 shah ha kaba ïadei bad ka jingshah ktah jong ka jylla ha ka jingpang.
Haba ai jingkren ha ka rynsan ‘Asia Pacific Leaders Conclave on Malaria Elimination’ kaba la pynlong ha New Delhi, na ka liang u Dr Saha u la pyntip ba ka jinglah ban pynbiang ïa ki lad jingsumar kiba janai bad kumjuh ruh ka jinglah kloi ban shim ïa ki sienjam ban tehlakam ïa ka jingsaphriang jong ka jingpang, ka sorkar jylla ka la lah ban pynduna ïa ka jingshah ktah jong ka jylla na katei ka jingpang.
U la ïathuh ruh ba ha ka jylla Tripura, ki don 2 tylli ki thaiñ kiba ju shah ktah jur eh ha ka jingpang khieshoh rih.
U la pyntip ba u snem 2014 u dei u snem ba ka jylla ka la shah ktah jur eh ha ka jingpang khieshoh rih ha kaba ki la don haduh 96 ngut ki nongshong shnong kiba la duh ei ïa la ki jong ki mynsiem bad palat  51,000 ngut ki nongshong shnong kiba la ïoh kem ïa ka jingpang.
U la pyntip shuh shuh ba hadien u snem 2014, ki la don 14 ngut ki nongshong shnong kiba la duh ei ïa la ki jong ki jingim bad palat 32,000 ngut kiba la kem pang.
U la pyntip ba ha u snem 2022 ki la don tang 12,772 ngut ki nongshong shnong kiba la ïoh ïa ka jingpang bad na ka liang ka ‘positivity rate’ ruh ka la hiar sha ka 0.
23%.
Halor ka jingsdang ban duna jong ka jingshah ktah ka jylla ha ka jingpang khieshoh rih, na ka liang u Myntri Rangbah u la ai ïa ka jingïaroh kaba khraw ïa ki nongtrei ASHA; ha kaba u la ïathuh ruh ba ka jylla Tripura ka don ïa haduh 7,728 ngut ki nongtrei ASHA kiba la trei durut ïa la ki jong ki kamram na ka bynta ban pynbiang ïa ki lad jingsumar sha ki thaiñ kiba kyndong eh jong ka jylla.
U la pyntip ruh ba na ka liang ka sorkar jylla ka la lah ruh ban thaw ïa 104 tylli ki Primary Health Centres bad pynbha ïa palat 1018 tylli kiwei pat ki jaka sumar kiba don ha kylleng ki bynta jong ka jylla Tripura.
Ha kaba pynkut ïa ka jingkren, na ka liang u Myntri Rangbah u la ai ïa ka jingkhublei kaba kyrpang ïa ka National Vector Borne Disease Control Programme, Malaria Elimination Drive bad ïa ka ICMR kiba la lah ban pynbiang ïa ki lad ai jingïarap na ka bynta ka jylla Tripura.
U la ong shuh shh ba lyngba ki lad treikam bapher bapher ba ka sorkar Tripura ka ka pyntrei, ka sorkar jylla ka don ïa ka jingkyrmen kaba khraw ba ka jylla Tripura kan sa lait noh na ka jingshah ktah ha ka jingpang khiehsoh rih hashwa ban kut u snem 2027.
U Myntri ka tnat bording, u AT Mondal u la ong ba ym pat don kano kano ka jingkylla haba ïadei bad ka por pynlip ding ilektrik ha baroh kawei ka Jylla namar ba ki jaka pynmih bording ilektrik ruh kim pat pyni dak ba ka um ka la kham biang.
U Mondal u la ong ba ka jinglong jingman kam ai jingshngaiñ khamtam haba ka um kam kiew namar ka jingduna ka jinghap slap ha kine ki bnai.
Nangta, u la ong ym kum ha u snem ba la dep ha kaba la sdang hap slap naduh u Rymphang, hynrei u la ong ba mynta u snem, ka jinghap slap ka duna bha.
Nalor kata, u la ong ruh ba ka dor jong ka bording ban thied ha kane ka por ka heh bha, nalor ba ka Jylla ka la ju thied ha ka dor kaba kham heh la katta snem.
Shuh shuh u la ong na ka daw ka jingrang tyrkhong ka mariang ka buh jingeh bha bad lada ka ïai bteng kumne khlem hap slap, wat ka jaka pynmih bording ilektrik ha Umïam ruh kan kynduh jingeh namar ka um ka hiar bha.
Kumta u la ong ba ïa mynta, ka jingpynlip bording ilektrik ha ka Jylla ka dang bteng katba ym pat hap slap bha ban pyndap ïa ka um ha ki jaka ba den ban pynmih bording.
Ka Meghalaya ka ju thied bording na kiwei pat kompani namar kam lah ban pyndap ïa ka jingdonkam bording ha Jylla lyngba ki projek bording kiba la don bad treikam.
Ka Jylla ka don ki projek pynmih bording ilektrik kum ka Umïam, Umtrew, Myntdu-Leshka, nalor ka Ganol kaba dang shu sdang shi unit ei ei.
Ka jingdonkam ïa ka ilektrik ka bun bha, hynrei ki projek kiba la don, ki lah ban pynmih tang khyndiat ka bording ilektrik khamtam ha kine ki bnai bym hap slap.
Ka Meghalaya High Court ha ka Sngi Balang ka la pynpaw ba kam lah satia ban pdiang hadien ba ka surok kaba la maramot ha u bnai Rymphang mynta u snem, ka la sdang ban tor noh dang mynta.
Ïa kane, ka High Court ka la pynpaw haba bishar ïa ka mukotduma ba la ai da u A.
H.
Hazarika halor ka surok Agia-Medhipara-Phulbari-Tura (AMPT).
U Hazarika u la pynpaw ba ka jingmaramot ïa katei ka surok ka dang ïaid lait noh ha ka bynta kaba don 9 km.
U la ong ba ïa kane ka bynta kaba naduh 32 km haduh 41 km la dep ban maramot ha u bnai Rymphang 2023, hynrei ka jingtor bad jingsniew jong ka surok ka la sdang ban paw naduh mynta.
“Lada ka long kumta, ka long shisha kaba pynkyndit.
Ka long ruh ka bym lah ban pdiang ba ka surok kaba la maramot ha ka por bym slap ha u bnai Rymphang ka la sdang ban tor noh tang hadien ba la hap slap malu mala," la ong ka High Court.
Na ka liang ka High Court ka la bthah ïa ka sorkar jylla ba kan peit halor katei ka jingpyni jong u Hazarika ha kaba ïadei bad ka bynta jong ka surok kaba don 9 km, bad ban ai da ka kaiphod sha ka ïingbishar ha ka 12 tarik Jymmang, 2023 kaba long ka sngi ba kan sa shong bishar biang halor katei ka mukotduma.
U nongïalam jong ka Bodoland Territorial Region (BTR), u Pramod Boro ha ka Sngi Ba-ar mynta ka taiew u la kyrpad ïa ki dkhot jong ka seng kieng atiar Kamtapur Liberation organization (KLO) ba kin wan ban pyndemwait bad wan ïashim bynta ha ki kam kren ïasuk bad ka sorkar jylla.
Ha kaba ïadei bad ka jingshah siat ïap jong ki 2 ngut ki dkhot ka KLO bad ka jingshah kem jong 4 ngut kiwei pat na ka thaiñ Kokrajhar ha ka step jong ka Lah Sngi U Blei, na ka liang u Boro u la ong ba ka jingthaw ïa ka seng ka ba donkti ha ki kam ban dawa pisa beaiñ na ki riew paidbah kam shym la dei satia ka sienjam ka ban wanrah ïa ka bha ka miat ha ka imlang sahlang jong ka thaiñ.
U la ong shuh shuh ba ki ktang suloi kim dei satia ki iktiar kiba lah ban wanrah ïa ka bha ka miat bad ki dkhot ka seng KLO ki dei ban wan shakhmat ban pyndemwait noh ïalade na ka bynta ka bha ka miat bad ka roi ka par jong ka imlang sahlang.
Kum ban shu ïathuh hangne, ha ka step jong ka Lah Sngi U Blei mynta ka taiew, ki la don 2 ngut ki dkhot jong ka KLO kiba la kyllon ïap hadien ka jingïather kuli bad ki bor pahara jong ka jylla ha ka jingjia kaba la jia ha ka thaiñ Chakriyagaon, Chakrashila Wildlife Sanctuary Baokhungri Hills, Kokrajhar district.
Ha katei ka sngi ki la don ruh 3 ngut kiwei pat ki dkhot jong ka KLO kiba la shah kem ha ki bor pulit bad uwei pat u dkhot u ba la shah bat bad shah bom shnong ha ki nongshong shnong ka thaiñ.
Ki 2 ngut ki dkhot ka KLO kiba la shah siat ïap ha katei ka sngi ki kynthup ïa u Abhijit Deka na ka shnong Routa, Udalguri, bad u Nipon Rai na ka shnong Kashidoba, Bongaigaon.
Ki 4 ngut ki dkhot ka seng kiba la shah kem ha ki bor pulit ki kynthup ïa u Amal Jyoti Biswas (24 snem ka rta) na ka shnong Borkula Bagicha, Udalguri district; Rananjay Laskar (27 snem ka rta) na ka shnong Ekorabari, Udalguri district; Pranjit Rai (26 snem ka rta) na ka shnong Bijaygaon, Chirang district bad u Ganesh Biswas (23 snem ka rta) na ka shnong Fakidiagao, Udalguri district.
Ka Myntri ka tnat ka koit ka khiah, ka Kong Ampareen Lyngdoh ka la ong ki nurse ha Jylla ki la bun palat haduh ba ym lah ban ai kam ïa ki, bad hap ban thaw lad wat ba kin nang ïa kiwei ki jait ktien khnang ba kan long ruh ka lad ba kin ïoh kam ban leit trei sha kiwei ki Jylla ne ki ri, lada ki kloi ban leit trei.
Haba kren sha ki lad pathai khubor hadien ka jingïalang ban sngewthuh ïa ka jingdon ki nongtrei kiba ai jingshakri ha ki jaka ai jingsumar, ka Kong Ampareen ka la ong ba ki doktor ki duna, lada kheiñ katkum jingdon kiba la pule ban trei kum ki nurse, ka Jylla ka bun palat.
Ka Kong Ampareen ka la ong ba ka Jylla ka lah ban pdiang kumba 1500 ngut ei ei ki nurse, hynrei lada shim ïa ka jingdon jong ki nurse ha ka por ba ki thep kam, ka pyni ba ki la tam, bad ym lah ban ai kam lut ïa ki, namar ki don kumba 5000 ngut ei ei.
Kane ka Myntri ka la ong ba ka don ka jingai jingmut ba ka Sorkar kan ïaleh ban thaw ki lad kumno ban don ki kynhun kiba lah ban ai kam lang ïa kine ki nurse.
Ka la ong ruh ban plie lad ïa ki nurse, ka long ruh kaba donkam ba kin pule bad nang ïa kiwei pat ki jait ktien, Namar da kaba nang ïa ki jait ktien, kan long ruh ka lad ïa ki ban ïoh leit trei ha ki jaka ai jingsumar shabar ka Jylla ne sha kiwei ki ri kumjuh kiba donkam ïa ka jingai jingshakri ha ka koit ka khiah.
U MLA ka BJP na South Shillong konstitwensi, u Bah Sanbor Shullai u la ong ba ka BJP kum ka seng kam don jingtip ei ei halor ka jingkam u Bah A.
L Hek, uba dei u Myntri Sorkar bad u MLA ka BJP, ba u la ïoh ban dih sha bad ki MLA ka TMC ha kaba u la ïakren bad ki halor ka phang ban ïalong kawei noh (merge) bad ka BJP.
Haba ïakren bad ki nongthoh khubor ha ka Sngi Balang, u Bah Sanbor u la ong ba kat kata ka khubor kaba heh bad sngewtynnad, ki nongïalam ka BJP naduh u President Bah Ernest Mawrie bad ki heh nongïalam ka BJP ha Delhi kim don jingtip shaphang kane, bad wat u Bah Hek u khlem ïathuh ne sam lem ïa kata ka khubor ha ka por ba u donlang ha ka jingïalang jong ka BJP ha ka sngi Ba-ar.
U Bah Sanbor u la ong ba lehse, kane ka dei tang ka jingleh shimet u Bah Hek ba u leit dih sha bad kita ki MLA ka TMC, namar katkum ka rukom, kat kane ka kam, ka la dei ban ïaid lang lyngba u President ka BJP ha Jylla, bad u dei ban tip kat ïa kata ka khubor babha lada ki MLA ka TMC ki kwah ban ïa long kawei noh bad ka BJP.
Nalor kata, u Bah Sanbor u la ong ba lada ym dei ka jingleh shimet u Bah Hek, ki nongïalam ka BJP na Delhi ruh khlem pep kin ïoh jingtip bad ïa kata ka jingtip, kin sam sha ki nongïalam ka BJP ha Jylla bad kin bthah ruh ban nang pynbit pynbiang la ka dei ban phah wan ïa ki MLA sha Delhi ne ki nongïalam ka BJP na Delhi kin wan hi sha Meghalaya ban ïakynduh ïa ki MLA kiba dei ban ïasoh bad ka BJP.
Shuh shuh u la ong ba wat ha kamra jong u, ki don bun ngut ki MLA na ki seng saiñ pyrthei bapher bapher kiba ïakynduh ïa u bad dih sha, hynrei kam mut ba ka jingdih sha kan dei noh ka jingkwah ïasoh sha kawei pat ka seng.
Kum ban shu pynkynmaw ha kine ki khyndiat sngi, u Bah Hek u la kam ba u la ïoh ban dih sha bad ki ar ngut ki MLA ka TMC, u Bah Charles Pyngrope bad u Dr Mukul Sangma ha kaba la ïakren bad ki shaphang ka lad ba ki MLA ka TMC kin long kawei noh bad ka BJP.
U Bah Hek u la kam ruh ba kine ki MLA ka TMC ki la pynpaw ba kim sngew ei ei lada rung sha ka BJP, tangba ki dei ban peit thuh shwa ïa ka jinglong jingman.
Ki nongshna ia ka phlim James Bond ki la kyntait ban wan ring ia ka Skyfall sha India wat hadien ba ka sorkar India ka la shah bad ailad ia kane hadien ba u Union Minister kane ka ri u la buh kawei ka kyndon ia ki nongshna bad nongpynmih kane ka phlim ba ym dei satia ban ring ia kane ka phlim ha ka por ba ka rel ka dang iaid.
Ki khubor na Holly wood ki iathuh ba u direktor Sam Mendes, u da kwah shisha ia ka Skyfall ban wan ring sha India hynrei hadien jong ka kyndon kaba la buh da u Union Minister kane ka ri la pynsangeh noh syndon ban wan ring ia ka.
Ka Skyfall kaba la mih ha u 2012 ka dei kawei na ki bynta jong ka James Bond kaba la khring bha ia ki nongpeitkai bad ka dei ruh ka Blockbuster Film.
Ka daw ba u Union Minister um shim la shah ban ring ia kane ka phlim ha ka por ba iaid ka rel ka dei namar ba um kwah ba kan don kano kano ka jingma lane jingmynsaw ia u tyngshop.
Ha ka jingshisha la thmu ban wan ring ia ki katto katne ki bynta jong ka jingiashoh ha kane ka ri, hynrei namar ki kyndon ba la buh la sangeh noh shwa bad la leit ban ring pat sha kiwei kiwei ki ri.
Kumjuh ruh la mut ban ring ruh ia ka Skyfall ha nongbah Mumbai hynrei namar ka jingkhapngiah palat ia kane ruh la hap ban pynsangeh noh shwa bad la peit sha ki jaka kiba kham long kylluid.
U Nongrwai ka kynhun Poison u Bret Micheals ula kren halor kane ka kynhun da kaba ong ba da lei lei ruh kan ym pait ym pra kumba long kiwei pat ki kynhun rwai ha kaba un ialeh beit ban shim khia ban pynlong lang ka wei ia baroh ki dkhot.
U Bret ha ka jingiakren bad ka wei ka Magazine ula iathuh ba ka Poison ha ki snem ban wan kan ialeh ruh ban khring ia kiba bun da ki thup jingrwai thymmai jong ka bad angnud ruh ba kane ka kynhun kan pyndep ia ki jingthmu jong ka baroh.
Ka Poison ha ka jingshisha ka la dei ban mih pyrthei mynta u snem ban leit rwai kylleng hynrei na ka jingshitom u Bret la pynkynriah noh shwa ia kane haduh u 2025.
Ha u 2018 kane ka kynhun ka la pyndep ia ka “Nothin’ But A Good Time" tour bad ka thup jingrwai ba khatduh eh ba ka la pynmih dei ha u 2002 kaba la ai kyrteng “Holly weird".
Ha ki snem ba la leit kane ka kynhun rwai ka la paw na ka bynta ki katto katne ki thup jingrwai ba sngewtynnad jong ka kaba la khring ruh ia kiba bun ki riewieit jingrwai.
Kawei ka Model kaba iasyriem bad ka Kim Kardashian ka Ashton Gourkani ka la khlad noh na ka jingpang kyndit ha kaba kane ka la jia ha shwa ba kan leh ia kawei ka surgery ka ban pyniasyriem shuh shuh ia ka bad ka Kim.
Ka Christina Ashten Gourkani kaba la sin ruh da ka Ashten G kaba dang 34 snem ka la khring ia kiba bun da ka jinglong iasyriem jong ka bad ka Kim bad don bun ki nongkyrshan ha Social Media.
Hynrei kyndit kynsan ha ka sngi Balang ki bahaiing hasem jong kane ka Model ki la pynbna ia ka jingkhlad jong ka kaba la pynlyngngoh ia kiba bun.
Don kiba la sngewsynei halor kane ka jingkhlad ka Ashten bad don pat kiba la beiñ bad kynthoh ia ka ba kam hun ia kaei kaba u Blei ula buh ia ka ban long bad kwah ban pyrthut bud kumba long ka Kim bad long kumne mynta.
U MLA ka North-Shillong, Bah Adelbert Nongrum u la ai por 15 sngi ïa ka Sorkar Jylla ban pynkynriah ïa ki briew kiba shong ba sah ha Them Ïew Mawlong lym kumta um banse ban shim da kiwei pat ki sienjam.
“Na ka liang jong nga kum u nongmihkhmat, ngim lah shuh ban shu sngap, katto ka la biang…nga sngew ba ka Sorkar ka dei ban shimkhia ba hapoh 15 sngi ngi dei ban ïohi ïa kiei-kiei ki dak ba kan don ka jingkylla haba ïadei bad kane ka bynta," la ong u Bah Nongrum ha ka Sngi Balang.
“Hapoh 15 sngi lada ngam ïohi ban don kano-kano ka jingkylla halor kane ka bynta ban pynkynriah ïa ki mardor bad ban weng noh ïa ka jingker na Them Metor, kan pynbor ïa nga ban ïaid da kawei ka lynti kaba ngan hap shim ïa ka rai kaba ngan sa pynbna pat," u la ong.
Haba kdew ba katei ka jaka (Them Ïew Mawlong) ka hap hapoh ka konstitwensi jong u, u la ong ba u don ka hok ba un ïai buddien bad u nym shongthait namar katei ka mat kam dei halor ka jingisih ïa ki briew kiba sah ha katei ka jaka.
“Mynta la ïaid la 5 snem tam, ka long ka jinglehraiñ hakhmat ka Jylla hi baroh kawei ba tang ine i mat, na ka liang ka Sorkar kam lah ban pynkut namar dei ma ka, ka kmie ka ban peit na bynta ka bit ka biang jong baroh ki liang.
Kane ka jingdawa ka mih ruh hadien bun ki jingjia na ka por sha ka por kiba har rukom bad kiba pyntieng pynsyier ïa ka imlang-sahlang," u la ong.
Ha kajuh ka por, u la pynsngew ba ka koit ka khiah kam long kaba biang na bynta ki briew kiba shong ba sah ha katei ka jaka.
Haba pynpaw ka jinglyngngoh halor ka jingpynslem ka Sorkar, ha kawei ka liang kaba pynlong ruh ïa ka Harijan Panchayat Committee (HPC) ban pyneh na ka por sha ka por, u MLA u la ong, “Kane ka long kumba ki pyneh ïa ka Sorkar, pyneh ïa ka ïingbishar bad ka jingtuklar jong ka ïingbishar ruh, nga nud ban ong ba ka dei ka jinglong jem palat jong ka Sorkar ka bym shym la nud ban shim ïa ka rai namar kane ka dei ka jingangnud ym tang jong ka konstitwensi, hynrei jong ka Jylla baroh kawei.
"Kumjuh, haba pynkynmaw ba katei ka mat ka dei kaba la slem bah, u Bah Nongrum u la ong ba ka jingnang pynslem jong ka Sorkar ka dang wanrah pynban ïa ki jyrwit-jyrwat.
“Ka Sorkar kam dei ban sngap shuh, ka dei ban leh da kaba tyngeh.
Ka dei ban pynkynriah noh shi syndon khlem da ai lad ba kin pyneh ne pyni la ki jong ki daw namar ki dei ki nongtrei, ki shakri jong ka Sorkar," u la ong.
Na ka liang utei u nongmihkhmat u la ong ruh ba ka Sorkar ka dei ban ai hukum ïa ki nongtrei kiba trei ha ki tnad treikam bapher-bapher (kiba sah ha katei ka jaka) bad ban phah ïa ki sha ki jaka sah jong ka Sorkar, katba ïa kito kiba sah be-aiñ, ka Sorkar “ka la tip kaei kaba ka dei ban leh".
Haba pynsngew ba ka jingker kut ïa katei ka jaka (Them Ïew Mawlong) ka la ktah shi kat dei ïa ka dheng kali, ka ïaid ka ïeng, ka leit ka wan bad ka jingim ba man ka sngi ha nongbah, u Bah Nongrum u la ong ba ka Sorkar ka dei ban shim ka jingkitkhklieh halor katei ka bynta.
Shuh shuh u la bynrap, “Kine ki 2 tylli, kaba nyngkong – ban pynkynriah ïa ki briew kiba shong ba sah ha katei ka jaka katkum ki kyndon jong ka aiñ bad dei ban phah ïa ki sha ki jaka sah ba la pynbiang na bynta jong ki da ka Sorkar bad kaba ar – mar-mar khlem da pynslem, ban weng noh syndon ïa katei ka jingker kaba la ktah shi kat dei ïa ka ïaid ka ïeng bad ka shnong baroh kawei.
".
U Symbud Myntri Rangbah ka jylla bad uba dei ruh u Vice President ka National People’s Party (NPP), u la pynpaw ïa ka jingbym lah ban mutdur namar baroh san snem ki ïathiah lang ha ka sorkar MDA-I, hynrei kaba sngew lyngngoh kiwei ki seng saiñpyrthei kiba ïatreilang ki kynnoh ïa ka seng NPP ka dei kaba sniew.
Ïa kine ki kyntien u Bah Prestone u la kren haba ïalap ilekshon ha Madanbitaw, Sohïong konstitwensi ha ka 26 tarik Ïaïong, 2023 ban pan jingkyrshan ïa u kyrtong ka seng u Bah Samlin Malngiang ba ki paidbah kin jied ha ka 10 tarik Jymmang, 2023.
Ha kane ka sngi ki paidbah ki la poi palat hajar ngut ha ka jingïadonlang u Bah Samlin Malngiang uba dei u kyrtong ka NPP na Sohïong, ki nongkitkam bad ki ’riew rangbah.
Nangta, u la ong biang ha kine ki san snem ki shim lang ïa ka rai ha ka Kynhun Myntri, hynrei kaba sngewsih ka long ha ka por ilekshon kine ki juh ki seng saiñpyrthei ki kynnoh ba ka seng NPP kaba sniew bad kane kin sa wan kynnoh biang hangne ha ka ilekshon ha Sohïong konstitwensi.
Katba u kyrtong ka NPP na Sohïong, u Bah Samlin Malngiang, u la ong ba kiba pyrshah ïa u ha kane ka ilekshon kim nang ban kren ha jingïalang lada kim ïoh ban kynthoh ïa u, namar kan sa poi ka por ba lada ki mut bamja ki hap ban kynmaw ïa ka kyrteng u Bah Samlin.
U Bah Samlin u la ong biang ba lada ki dang kynthoh ïa u, ka pyni ba ki dang ieid ïa u namar ba ki kynmaw man ki jingïalang.
U la ong ba ki 11 ngut ki MLA ka UDP mar shu dep ñiew vote ki la leit sdien ha ka bos NPP, hynrei katba ïa ki paidbah ki pyrshah ban leit kyrshan ïa u kyrtong ka NPP ha Sohïong konstitwensi.
Kumta u don jingkyrmen ba ki paidbah kin long kiba stad ban ïa kaba shu leit sdien, ka bha ban leit shong beit hapoh ka bos.
Na ka liang u Bah C.
B Ryntathiang uba dei u nongïalam ka NPP na Sohïong konstitwensi, u la ong ba ka vote sngewlem ïa u kyrtong ka UDP kan nym treikam shuh, namar tang shi bnai ba la khlad u Bah HDR Lyngdoh ki nongkyrshan ka UDP ki la ïashad bad kynthih ha ïing jong u kyrtong ka UDP ba mynta u Bah Synshar Lyngdoh kaba don ha Sohïong.
Ka Myntri ka tnat ka Koit ka Khiah, ka Kong Ampareen Lyngdoh, ka la ong ba ka jingtei ïa ka Tura Medical College ka la ïaid shaphrang bad ka jingtei ka la dep kumba 45% na ka 100%.
Haba kren sha ki lad pathai khubor ha ka Sngi Balang hadien ba la wai ka jingïalang jong ki Human Resource (HR), ka Kong Ampareen ka la ong ba ka sorkar kan pyntikna ba ki jingdonkam na ka bynta ki khynnah pule hapoh ka Tura Medical College kin long kiba bit ba biang khamtam ka jaka sah na ka bynta ki khynnah pule bad ki nongtrei yn lah ban pyndep ha ka por kaba biang.
“Ka jingtei ïa ka Tura Medical College ka dang ïaid shakhmat bad ngi la lah ban pyndep ïa ka jingtei kumba 45% bad ngi kwah ban pyntikna ba ki jaka sah jong ki khynnah pule, ki nongtrei, ka jaka hikai hapoh ka hospital ba yn lah pyndep ha ka por kaba biang," la ong ka Kong Ampareen.
Ka Myntri ka la ïathuh ruh ba wat la ka don ka jingïakynduh jingeh hangne hangtei ha kaba ïadei bad ka jingbei pisa ban tei ïa katei ka Medical College, hynrei ïa kitei ki jingeh la lah ban weng noh.
Ka la ong ba shen kan sa leit ban jngoh hi dalade ïa ka Tura Medical College khnang ban tip kham bniah ïa ka rukom long bad ka kam kaba dang ïaid shakhmat.
“Ngan sa leit ban jngoh shen ïa katei ka jaka bad mynta nga shu ap ïa ka Model Code na ka East Khasi Hills ban pyndep kham kloi khnang ba ngan ïoh ban sdang ban leit sha katei ka jaka ban kham sngewthuh bha tangba ka jingtei ïa kaTura Medical College ka dang ïaid shakhmat," la ong ka Myntri.
Ha kaba ïadei bad ka Shillong Medical College pat, na ka liang ka Myntri ka la ong ba ka sorkar jylla ka hap ban pynkylla noh ïa ka jingtyrwa kaba rim bad ban don noh da kawei ka jingtyrwa kaba thymmai.
Ka la ong ruh ba ka sorkar ka la shim khia halor kane ka kam ban tei ïa ka Shillong Medical College bad ka sorkar kan sa leh ïa kaba donkam.
U Symbud Myntri Rang-bah ka jylla, u Bah Prestone Tynsong, uba bat ruh kum u National Vice-President ka National People’s Party (NPP), ha ka Sngi Balang u la ong ba ka NPP kam kwah shuh ïa ki seng saiñpyrthei kum ka UDP, BJP, PDF, HSPDP ba kin shu ïatreilang ha ka sorkar, hynrei la tyrwa ba kin wan pynïasoh noh syndon bad ka NPP.
Ha kajuh ka por, u Bah Prestone u la kam ba ka jingdon jong ki MLA ka NPP ka lah ban kiew shaduh ka 34 ngut ha ki khyndiat sngi ban wan.
Haba ïakren bad ki katto katne ngut ki nongthoh khubor hadien ba la wai ka jingïalang ïalap ilekshon ïa u kyrtong ka NPP na Sohïong konstitwensi, u Bah Samlin Malngiang, ha Madan-bitaw, u Bah Prestone u la ong ba kan sa don ka jingkylla ha ka saiñpyrthei hapdeng 6 bad 8 tarik Jymmang, 2023, hynrei un sa pyntip kiei kita ki jingkylla ki ban sa urlong namar um kwah ban pyntip lypa mynta.
Haba pyrshang ban kylli la ki dei ki ar ngut ki MLA ka PDF ki ban rung noh sha ka seng NPP ne kiei kita ki jingkylla, u Bah Prestone u la ong biang ba ym dei tang ba khot ïa ki MLA ka PDF, hynrei ïa baroh ki seng saiñpyrthei kiba ïatreilang ha ka sorkar MDA 2.
0 ba kin wan rung noh sha ka seng NPP.
“Ngim kwah shuh ïa kine ki seng saiñpyrthei naduh ka UDP, BJP, PDF, HSPDP ba kin shu ïatreilang ha ka sorkar, hynrei ngi la tyrwa ba kin wan pynïasoh pura noh sha ka seng NPP," u la ong.
Katba dang buh jingkylli u Bah Prestone u la sdang ban pynpaw biang ba ki don ki MLA ki ban rung tangba ym lah ban tip la kin rung tang ma ki ne kin rung lang baroh kawei ka seng jong ki.
U la ong ba ïa kane yn sa peit ha kitei ki tarik.
Haba kylli aïu kan jia ïa u Bah Kansing Lynshiang, u kyrtong ka NPP na Mawkynrew ha ka ilekshon ba la dep lada pdiang noh ïa u MLA ka PDF, u Bah Banteidor Lyngdoh, u Bah Prestone u la ong ym dei tang ha Mawkynrew konstitwensi, hynrei uno uno u MLA haba u la rung kata la hap ban burom shwa ïa u MLA ha kato ka konstitwensi.
Ha kajuh ka por, u la ong ba um kwah ba kin leh kiar noh ïa ki nongtrei kiba la don lypa bad donkam ban ïatreilang ban pynkhlaiñ ïa ka seng.
Haba kylli kumno u sngew haba u Bah Banteidor u la dep kynnoh ïa ka seng NPP ba ka la tyrwa pisa haduh T.
5 klur ïa u ban ïakhun ïa ka ilekshon na ka seng NPP, u Bah Prestone u la ong kane ka dei tang ka nia ilekshon, namar bym don nia la shu shna la ka shna tang ban jop ilekshon.
Shuh shuh u Bah Prestone u la ong ba ka jingkiew ka jingdon ki MLA ka NPP kan poi ruh sha ka 34 ngut ha kitei ki tarik ba la kdew, hynrei um kwah ban pyntip lypa ïa kata ka jingkylla.
Watla u Bah Prestone um kwah ban pynpaw kyrteng ïa ki MLA bad ïa ki seng saiñpyrthei kiba wan pynïasoh sha ka NPP, hynrei ki khubor ki ïathuh ba ki ar ngut ki MLA ki dei na ka seng PDF kumba la mih khubor ha kine ki sngi kiba kynthup ïa u Bah Banteidor na Mawkynrew bad Bah Gavin Mylliem na Sohra.
Na ka liang jong ka synjuk pyniaid jingialehkai phutbol ka thain Shathie jong ka ri America ka South American Country’s Football Federation, ka iathuh ba ka kynhun ialehkai bol jong ka ri Colombia kan pynkhreh ialade mynta na ka bynta ki jingiakhun ha ka jingiaknieh jaka na ka bynta ka lympung ialehkai World Cup jong ka FIFA ka ban sa long pat ha u snem 2026.
Ha shwa kata, katei ka kynhun kan pynkhreh ia ar tylli ki jingialehkai paralok pyrshah ia ka Iraq bad Germany.
Kumta ha kaba iadei bad katei ka bynta, katei ka kynhun ialehkai kan iakynduh nyngkongeh shuwa bad ka Iraq ha Valencia ha ka 16 tarik u bnai Jylliew bud pat sa ka jingialehkai paralok bad ka Germany ha Gelsenkirchen sa sngi hadien ka jingiakhun bad ka Iraq.
Kitei ki jingialehkai kan long ruh kawei na ki lad ki lynti jong u nongialam bahakhmat ka kynhun u Nestor Lorenzo na ka bynta ban tynjuh ia ka kynhun ialehkai ka jong u ha shuwa ka South America’s World Cup Qualifiers ka ban sdang ha u bnai Nailur.
Naduh ba u Nestor u lah shimti ha ka ban pyniaid ia ki kam ki jam ha ka kynhun kum u nongmih bujli jong u Reinaldo Rueda naduh u bnai Jylliew jong u snem ba lah leit noh, katei ka kynhun ialehkai hapoh ka jingialam ka jong u kam pat shym la mad satia kano kano ka jingshah pynrem ha ki hynriew tylli ki jingialehkai ba ka iakhun.
Kumba ka long mynta, katei ka kynhun ialehkai jong ka dang shong mynta ha ka kyrdan ba 17 jong ka thup kyrdan ka FIFA ha kylleng ka pyrthei; kata da lai jaka hadien ka Germany bad ka Iraq pat ha ka kyrdan ba 67.
Ka kynhun ïalehkai jong ka Mawshynrut Block ka la khur ïa ka nam lahduh ha ka lympung ïalehkai phutbol ba la tip kum ka Chief Minister District Level Under-12 Football Tournament 2023 ba la pynlong da ka shlem trei kam jong ka District Sports Officer (DSO) West Khasi Hills.
Ha ka jingïakhun final jong ki shynrang kaba la long ha ka Sngi Palei ha madan NDSA kaba ha Nongpyndeng, ka Mawshynrut ka la lah ban pynliem noh ïa ka Rambrai Block da 7-0 kol.
Haba phai sha ka jingïakhun jong ki kynthei, ka Mawshynrut Block ka la pynliem noh ïa ka Shallang Block da 1-0 kol.
Ha kane ka sngi la ïadon lang u Bah O.
Massar, DSP kum u kongsan, ka Kong Balarina Syiem (DSO), u Bah B.
Sohlang, Myntri Shnong Mawkhlam- Nongpyndeng  bad kiwei kiwei.
Ka long ka khubor kaba sngewsih na ka bynta uwei na ki nongialehkai mareh Marathon na Nottingham u Steve Shanks; 45 snem ka rta, ha kaba utei u nongialehkai  dangshen u la dep ban shimbynta ha ka lympung mareh ka London Marathon u lah khlad noh hashen katba u dang don ha ka lynti ban lei tphai iing.
Ka khubor ka iathuh ruh ba u Steve Shanks u long u nongmareh ba la tbit bha ha kaba iadei bad jingmareh Marathon, ha kaba u la lah ban pyndep ia ka jingiakhun na katei ka lympung ialehkai ha ka 2 kynta: 53min:26 sekhon.
Ka jingiap ba kyndit jong utei u nongmareh ka long ka bym lah ban batai bad yn sa pyntip hadien ynda la dep ban peitbniah da ki nongsumar.
Katei ka apot sepsngi kaba lah wan hap ha utei u nongialehkai ka lah pyndap da ka jingsngewsih kaba khraw ia ki nongwan shimbynta ha katei ka lympung mar ia ioh ia katei ka khubor.
Haba phai sha katei ka lympung ialehkai, u nong-ialehkai na Kenya u Kelvin Kiptum  u lah rah ia ka nam lahduh napdeng ki shynrang ha ka rekod kaba biang eh kata da 2 kynta:1 min:  25 sekhon ha ryngkat bad ka nongialehkai napdeng ki kynthei ka Sifan Hassan  kaba lah rah ia ka jingjop na ki kynthei hadien ka jingpawnam ka jong ka ha katei ka jait jingialehkai.
Na ka liang jong ka synjuk pyniaid jingialehkai Kriket hapoh ka ri India ka Board of Control for Cricket in India (BCCI) ka pynbna khubor ba ka la pynkhreh mynta ia ka jing-iateh kontrak kaba shi snem kynthih ia kaba la tip kum ka ‘Player Retainership’ na ka bynta ki t’hei ialehkai Kriket jong ka ri India.
Kumta ha kaba iadei bad katei ka bynta, ka khubor ba la ioh lum ka iathuh ruh ba ka kapten jong ka kynhun ialehkai ka ri ka Harmanpreet Kaur, ka symbud kapten ka Smriti Mandhana  bad ka nongialehkai kaba lah ban ialehkai ha baroh ki bynta jong ka jingialehkai (All-Rounder) ka Deepti Sharma ki long mynta kiba lah shah pynrung ha ka kyrdan kaba hajrong eh (Grade A).
Nangta ka nongkawang bol (spin) ka Rajeshwari Gayakwad ka la shah pynhiar mynta sha ka kyrdan B, katba kawei ka nongkawang bol (spin) ka Poonam Yadav kaba la don ha ka kyrdan A ha u snem ba lah dep, mynta kam shym la ioh kano kano ka jingiateh kontrak.
Kane ka wan hadien ba kam shym lah ban ialehkai bha bad hiar noh na ka kyrdan ba ka bat baroh shi katta.
Kane ka ‘thei ialehkai ka la ialehkai khatduh eh na ka bynta ka ri ha u Lber 2022.
Kumta ha ka jingpyllait paidbah ia ka kaiphod da ka synjuk, ka pynpaw ba katei ka synjuk  bahakhliehduh ka pynbna ruh ia ka jingiateh kontrak ba shi snem bad ki nongialehkai na ka bynta ka kynhun ialehkai kiba lah san jong ka kynhun ialehkai ki kynthei na ka bynta ka jingiateh jong ka aiom ialehkai 2022-23.
Hynrei na ka liang jong katei ka synjuk kam shym lah pynpaw shai ne batai bniang ha kaba iadei bad ka rukom siew ka jong ka na ka bynta man la kawei-pa-kawei ka kyrdan ha katei ka jingpyllait  ia ka kaiphod.
Ka jingpynneh ka jingiateh kaba haduh shi snem ka lah urlong khatduh eh ha ka jingpynbna da ka BCCI na ka bynta ka aiom ialehkai 2020-21; ha kaba ki nongialehkai ki lah shah phiah ha ki lai kyrdan; kata ki nongialehkai ha ka Grade A ki ioh ban khur ia ka jingsiew kaba shi snem kata INR 50 lak katba ki nongialehkai ha ka Grade B ki ioh ban kamai INR 30 lak bad  na ka bynta ki nongialehkai ha ka Grade C, ka jingsiew kaba shi snem kaba ki ioh ka long INR 10 lak.
Shuh shuh ruh ka khubor ka iathuh ba a Shikha Pandey kaba la lah ban wanphai biang sha ka kam ialehkai na ka bynta ki jingiakhun T20 World Cup ha South Africa ka shem halade mynta ia ka jingbym shym la  ioh kano kano ka jingiateh kontrak bad kaba lah jia kumjuh ruh ia ka nongap-wiket ka kynhun ka Taniya Bhatia; katba ka Pacer Renuka Thakur, ka bym shym la ioh ia ka jingiateh ha u snem ba lah dep, ka lah shah pynrung  beit mynta sha ka kyrdan B hadien ka jingialehkai bha jong ka ha ka aiom ialehkai ba mynta.
Ha katei ka jingiateh ba thymmai, ka Richa Ghosh  bad Jemimah Rodrigues ki lah kiew mynta na ka kyrdan C  sha ka B, bad kiba lah rung thymmai  sha ka kyrdan C ki kynthup ia ka Meghna Singh, Devika Vaidya, S Meghana, Radha Yadav, Anjali Sarvani bad ka Yastika Bhatia.
Ha ka jingpynbna khubor jong ka BCCI ha u snem ba lah dep, katei ka synjuk ka lah pynpaw ruh ia ki nongialehkai Kriket ka ri Shynrang bad Kynthei kin ioh ha ka ban kamai mar katjuh ka jingsiew bad kata ka thew ruh ba kumba shah siew da ka kynhun ialehkai ki shynrang kumta ruh ka kynhun ialehkai jong ki kynthei kan ioh ban kamai INR 15 lakh na bynta ka jingialehkai Test,  INR 6 lak na ka bynta ka ODI, bad INR 3 lak na bynta ka T20I.
Kham mynshuwa katei ka kynhun ialehkai ka ju iai kamai INR 1 lak na ka bynta ka jingmih madan ka kynhun ha ka jingialehkai ODI  ne T20Is bad INR 2.
5 lak na ka bynta ka jingialehkai Test.
Kumta kine harum ki long kita ki kyrdan ha kaba ki nongialehkai ki lah shah kyntiew bad shah pynhiar ha ka jingiateh ba mynta:-Grade A1.
Ms.
Harmanpreet Kaur2.
Ms.
Smriti Mandhana3.
Ms.
Deepti SharmaGrade B1.
Ms Renuka Thakur2.
Ms.
Jemimah Rodrigues3.
Ms.
Shafali Verma4.
Ms.
Richa Ghosh5.
Ms.
Rajeshwari GayakwadGrade C1.
Ms.
Meghna Singh2.
Ms.
Devika Vaidya3.
Ms.
Sabbineni Meghana4.
Ms.
Anjali Sarvani5.
Ms.
Pooja Vastrakar6.
Ms.
Sneh Rana7.
Ms.
Radha Yadav8.
Ms.
Harleen Deol9.
Ms.
Yastika Bhatia.
Saw ngut ki nongïakhun kti ka Jylla ki la mih na ka nongbah ban leit shim bynta ha ka 21st Asian Arm Wrestling Championship ka ban long ha Dubai-Ajman, UAE naduh 28 tarik mynta u bnai haduh 4 tarik u Jymmang.
Kine ki kynthup ïa ka samla Airikmenlang Shabong 50kg na ka Youth category, Margaret Pathaw 60 kg na ka Master & Senior category, u Hubert Paliar 60kg na ka Hearing Impairment bad u Alexander Lyngdoh 80kg na ka Hearing Impairment.
Ha ka jingshisha ki la don hynriew ngut ki nongïalehkai kiba la shah jied ban leit ïashim bynta sha katei ka lympung, hynrei na ki daw bym lah kiar ki la hap ban leit noh sa tang saw ngut.
Kumba ka paw u Alexander u dei uba la khur ïa ka takma ksiar ha ka 32nd Annual State Arm Wrestling Championship 2023 ba la pynlong dangshen da ka Meghalaya Arm Wrestling Association ha kane ka nongbah, katba ka Airikmenlang bad u Hubert ki la khur ïa ka takma rupa.
Ka sorkar Meghalaya haduh mynta kam pat lah ban wanrah ïa kano-kano ka jingkylla haba ïadei bad ka por pynlip ding ilektrik namarba ki jaka pynmih bording ilektrik ruh kim pat pyni dak ba ka um ka la kham biang.
U slap uba la jaw ha kine ki khyndiat sngi um pat biang satia ban pyndap ïa ki shlem pynmih bording bad kane ka long kaba ma shi katdei.
Lada ka jinghap slap kam biang, lehse ka bording kaba ngi ïoh mynta ruh kan nang duna bad ka Meghalaya Energy Corporation Limited (MeECL) kan nang hap ban pynjlan ïa ki kynta pynlip bording.
Ka jingkyrduh um ruh kan kham jubor namar ki tyllong um ki la nang rit na ka daw jong ka jingbym don slap.
Wat la ka jingshit ka la kham duna ha kine ki khyndiat sngi kaba la pyllait ïa ki nongshong shnong na ka jinglynga jingpisa, hynrei ka dang don jingma pat namar ka jingtyrkhong um.
Ngi sngewlyngngoh ba ka Meghalaya, kaba don bun bah u dewïong, ka khlem pat lah ban shna tang kawei ruh ka shlem pynmih bording ba pyndonkam da u dewïong lane ka Thermal Power Plant.
Ha ka jingshisha, la 51 snem ngi la dei ban don la kumno-kumno artylli kiba kum kine ki shlem pynmih bording – kawei ha East Jaiñtia Hills bad kawei ha South Garo Hills – namar kine ki dei ki thaiñ kiba bun eh u dewïong.
Lada dei ba ka sorkar jylla ka la pyrkhat naduh mynshwa, lehse ngin ym kyrduh bording kumne mynta.
Ngim donkam ban thied dewïong nabar jylla namar tang uba la don lypa ruh u la bun bad kane hi kan pynhiar ïa ka bai pyndonkam bording jong ki paidbah.
Ha kajuh ka por, ka jylla ka lah ban die kylla ïa ka bording kaba kam lah ban pyndonkam sha kiwei pat ki jylla bad ka Meghalaya kan ïoh ïa ka lad ban kamai pisa.
Ngi dei ka jylla kaba riewspah lada ngi nang ban pyndonkam ïa ka spah mariang.
Kumba ka long mynta, u dewïong u leit lut shabar jylla bad shabar ri.
Ka por kam pat dier ïa ka MeECL bad ka sorkar jylla ban pyrkhat halor ka jingthaw ïa ki Thermal Power Plant namar ngi dang don kyrhai u dewïong ha kylleng.
Ka jinglut kaba hap ban theh ban pynïeng ïa kine ki shlem pynmih bording ka lah ban mih noh tang hapdeng katto katne snem na ka jingdie ïa ka bording bym lah pyndonkam shabar ri.
Ngim lah ban shu shaniah sah ha u slap ban ïoh ïa ka bording kumba ka long baroh shi katta.
Ka la dei ka por ban pyrkhat thymmai.
Haduh mynta ngim pat lah ban den ïa kiba bun ki jaka khnang ba ka um slap kan ym tuid ei sha Bangladesh bad Assam, bad kiba bun ki jaka ki long lum bad kan eh shibun ban den ïa ki.
Ka jingbym lah ban pynlang ïa ka um ka wanrah ïa ka jingtyrkhong.
Hynrei haba ka lynti kam shah, ngi hap ban pyrkhat da kiwei pat ki lad khnang ba ngin lah ban ïaid shakhmat.
Kane ka jingpynlip bording ba khah-khah ka ktah lut nadong shadong khamtam ïa ki karkhana.
Ngi ïa ud ïa nam ba ki karkhana kim mon ban wan shane sha jylla, hynrei mano ban wan lada tang ïa ka bording ruh ym lah ban pynbiang? Ki nongseng kam seng kam ruh kin kynran dien ban wan sha kane ka jylla namar ka jingbym lah pynbiang ïa ka bording.
Kaei ka shlem treikam mynta ka ban ïaid khlem bording? Hooid, ka sorkar ka pynshlur bha ïa ki nongshong shnong ban pyndonkam ïa ka bording ba tan na ka Sngi, hynrei katno eh ki ban leh ban leh kumta namar ka jinglut ruh ka bun? La jan don shi bnai naduh ba ka MeECL ka la hap ban pynlip bording da ki phew kynta ha baroh kawei ka jylla.
Ka jingduhnong na ka bynta ki nongseng kam bad ki karkhana kam dei kaba kai.
Mano ban siew ïa kata ka jingduhnong baroh?Ha kajuh ka por, ki paidbah ki kyrmen ba ka MeECL kan ym ai ‘bill’ kulmar namar ki la mad ïa ka jinglip bording kaba da ki phew kynta.
Kam lah ban long ba ka bai pyndonkam bording jong une u bnai kan kiew khlem nongrim.
Ki paidbah ki dei ban mih shakhmat lada don ka jingpynkiew ïa ka bai pyndonkam bording bad kim dei ban ailad ïa ka MeECL ba kan leh thurmur.
Ka dor ka dei ban ïa biang bad ka jingpyndonkam ïa ka bording.
U Jaden Pariat uba long u nongñiah kali jong ka Argenti Motorsport u la lah ban pynpaw ïa ka jingtbit lyngba ka sap kaba u don ha kaba u la lah ban khur ïa ka jingjop ha ka wat kaba nyngkong jong ka ROKiT British F4 Championship kaba la long ha Donington Park ha ka Leicestershire, England.
Une u khlur nongñiah kali ka Jylla u la long uba ar napoh ri India ban khur jingjop ha ka jingïakob ñiah kali, kata hadien u Kush Maini uba la khur jingjop ha u 2017.
“Ngi dap da ka jingsngewkmen da kaba ai jingkhublei ïa baroh kiba la don ha syndah bad ngi, la ong u Atikur Rehman; uba long u nongñiah kali barim jong ka ri bad uba long ha lyndet ban btin lynti ïa u Jaden.
U Jaden u la lah ban khur ïa ka jingjop bad um shym la ailad ïa kiwei ki para nongñiah.
Une u nongñiah uba dang 16 snem ka rta na Minerva Virtual School, Lyca Radio u la wan ha ka kyrdan balai ha ka Race 2.
“Nga la ïoh jingkyrshan na baroh kiba na Lyca Radio bad kumjuh na ka kynhun jong nga.
Kumta nga khmih lynti ban bteng biang sa ïa kawei pat ka jingïakob ñiah kali," la pynpaw u Jaden.
Ïa kiwei pat ki lai tylli ki jingïakob pynher kali yn pynlong ha Brands Hatch ha ka 6 bad 7 tarik u Jymmang.
Ha ka 15 tarik u Iaiong 2023, ki saw seng (HNYF, KSU, FKJGP bad Maitshaphrang) ki la pynlong jing-ialang bad katto katne ngut ki nongmihkhmat jong ki seng Kur ban ia syllok halor ka jingdonkam ban wanrah ki jingkylla ha ka ain Meghalaya Succession to Self Acquired Property (Khasi) and Jaintia Special Provision) Act 1986 bad la pashat ia kine ki mat ban ia kren.
Ka pyrthei baroh kawei ka tyllun ryngkat bad ka kam khaii ka pateng (economy).
Haba khlain ka khaii pateng ka Ri bad ka jaidbynriew ruh ka long kaba khlain bad la ai nuksa kum ka USA, Germany, China bad kiwei kiwei.
Ka Ri Israel ka bym da heh than ban ia ka jylla Meghalaya bad 65 na ka 100 jong ka ri Israel dei ka Ri shyiap, hynrei ka kam khaii pateng (economy) jong ka, ka long kaba khlain.
Wat la ki Ri ba marjan bad ka ki long kiba kham heh bad kham bun paid bad ki pyrshang ban thombor ia ka Israel bunsien hynrei ki shah rem noh man ka por bad ka daw bah ka long ba ka khaii pateng jong ka Ri Israel ka long kaba khlain.
Lada ka Meghalaya ka kwah ban long ka jylla kaba khlain bad kaba seisoh bad kaba lah ban iada ia la u pud u sam ryngkat bad kiwei kiwei ki kam pynroi, ka dei ban pynkhlain ia ka kam khaii pateng bad ka jingiashim bynta jong ki trai shnong ki trai muluk ha kane ka kam ka long kaba donkam palat.
Ha ka juk mynta ha kaba ka kam sorkar ka la duna shibun, ka kam khaii pateng ka la dei kawei pat ka lad ba ioh kam ioh jam ia ki khun samla jong ngi.
Ia kito ki samla kiba wan na ki longiing longsem kiba biang ka bai seng bai dang, ka jingseng jong ki ia ki kam khaii pateng kan nang plie shuh shuh ia ki lad ioh kam ioh jam na ka bynta kiwei pat ki samla wad kam.
Khnang ba kane kan urlong, donkam pat ba ki longiing longsem ka jaidbynriew Hynniewtrep kiba don ba em ba kin ai bynta lem ia ki khun kynthei bad shynrang khnang ba ki lah ban buh bynta lada ki donkam ban shim da ka ram na ki bank khnang ba ki lah ban seng ia ki kam khaii pateng jong ki.
Namar kata donkam ban wanrah ki jingkylla ha kane ka Ain 1986 ban kynthup ia ka kyntien ‘Equitable'(ym dei Equal ne mar katjuh) kaba mut ba ka ‘shong ha ka jingstad jong ki kmie ki kpa ban ai iano, katno.
’ Ka dei ban kynthup ruh ia ka kyntien ‘Ancestral’ ne (Nongtymmen).
La ai jingmut ruh ban kynthup lang ia ka kyntien ‘Gift’ ne ‘ban ai sngewbha’ ha kane ka Ain.
Ka kyntien ‘Equitable’ kumba la kdew haneng ka ia lad ia ki kmie ki kpa ban ai iano, katno hapdeng ki khun jong ki shynrang bad kynthei.
Hynrei haba don ki khep ba ki sngew dei ban ai kham bun ne baroh ka bhah sha ka khun khatduh lyngba ka Will ne ka Pynkam, kane ka Ain kan shah ia ki ban leh kumta.
Bad ia ki khun shynrang ban ioh bynta na la ki kmie ki kpa khlem da shah knieh noh ha ki Kur ynda la iap ki kmie ki kpa jong ki, kumjuh jia namar bym don kane ka Ain.
Ha u snem 1982 katto katne ngut na ngi ki dkhot ka KSU barim ryngkat, kiwei de ki paralok bad ki dkhot jong ka seng Tribal United Front hapoh ka jingialam jong i (L) Bah Wifel Slong ha ka jingiashong pyrkhat bunsien, ngi la ia pruid dak ia ka ain rew ban ai bynta ia ki khun shynrang bad kynthei.
Ia kane ka ain rew la thmu ban ai sha ka KHADC hynrei la shimti noh da ka Meghalaya Legislative Assembly bad la ioh jingmynjur na u Lat ha u 23 May 1986 kum ka Meghalaya Succession to Self Acquired Property (Khasi bad Jaintia Special Provision) Act 1986.
Hynrei ha kane ka Ain jong u snem 1986 ka kren tang shaphang ka Self Acquired property ne (ka Spah/Jingdon jingem kaba kamai hi ki kmie ki kpa) kaba lah ba Pynkam (Will sha ki khun shynrang bad kynthei.
Hadien shi pateng ne ha ki khun pat kane kam dei shuh ka Self Acquired property jong ki, ka kylla noh sha ka Ancestrel property ne ka spah Nongtymmen ka ban iaid biang sha ka khun khatduh kumba long ka dustur mynta.
Te ngi iakren mynta ban kynthup ha kane ka Ain tang ia kane ka Ancestral property ne ka Spah Nongtymmen kaba hiar pateng na ki kmie ki kpa ym ia ka Nongtymmen kaba dei jong ka Kur.
Hadien palat 30 snem ba ngi la ialap ban pyntrei kam ia kane ka Ain, ngi sngew kmen ba lah nang bun ki longiing kiba lah ia ai bynta lem ia ki khun shynrang bad kynthei.
Tangba ki dei ban sngewthuh ba ngi donkam da ka Ain ban pynskhem katkum ka Ain ia ka jingai bynta lem sha ki khun lada ka dei da ka Pynkam (Will)ne da ka Jingai Sngewbha (Gift) ban lait na kano kano ka jingiakajia hadien habud.
Ka jaidbynriew jong ngi mynta ka ia kynduh bad ia tyngkhuh bad ki bor kiba wan na shabar kiba khlain bad kiba jubor bad lada ngim pynkup bor bad pynkhlain ia ka tyrpeng jong ki khun jong ngi shynrang bad kynthei lyngba ka jingnang jingstad bad ka hiar pateng ioh pateng, ka jaidbynriew ai jaidkmie jong ngi kan shem jingeh ban ialeh pyrshah ia kane ka jingthmu jong kine ki bor ba nabar ban iuhroit ia ki hok jong ngi hangne hala ri lajong.
Ka jingwan tuid jong ki bar jylla shane namar ka jingbun ki lad kamai, kan kham duna shibun lada ki khun samla ka Jaidbynriew Hynñiewtrep jub shimti bad pyniaid hi noh halade ia ki lad kamai kajih bad ka khaii pateng hapoh ka jylla hadien ba la pyntrei ia kane ka Ain.
Te khatduh ngi ia wer ia ki khun ki hajar ka Bri u Hynñiewtrep ban ia noh synniang ia la ki buit ki bor bad ban ia kyrshan tyngeh ia kane ka jingdawa ban pyntrei kam noh ia kane ka Ain, ka Meghalaya Equitable Succession to Ancestral and Self Acquired Property (Khasi and Jaintia Special Provision) Act khnang kan long ka Ain ka ban pynshlur, ka ban ai mynsiem ia baroh ki khun jong ka iing ka sem shynrang bad kynthei bad pyndonkam ia la ki sap ki phong bad ka spah mariang ba la kyrkhu da U Trai Nongbuh Nongthaw ban pynlong ia ka jaidbynriew bad ka jylla jong ngi kaba riewspah, kaba roi kaba man bad ka ban long ka jingsarong ha ka Ri India baroh kawei.
Haba ia dei bad kane ka mat jingdawa ki seng long-kmie ban ia don bynta ha ka kam shnong kam thaw.
Ka la dei ka por  ban pynkylla katto katne ki rukom pyniaid shnong pyniaid thaw na ka bynta ka jingbha lang ia baroh.
Ki kynhun jong ki seng longkmie ki kwah ban ia don bynta ha ka kam synshar khadar ha ki shnong ki thaw.
La dei ia ka KHADC ba kan shim khia ban pynbeit ia kane na ka bynta ka bha ka miat hapoh ka shnong ki thaw.
Hooid, katkum ka rukom pyniaid shnong pyn-iaid thaw u barim ka Bri u Hynniewtrep naduh mynshuwa, dei tang u shynrang u lah ban shong Dorbar shnong bad ban jied ia u Rangbah shnong bad ka dang neh haduh mynta ruh.
Ban long Rangbah shong ruh dei tang u Rangbah shnong.
Hynrei mynta ki por kam ia hap shuh ban shu ia bat sah ia kajuh ka rukom pyniaid shnong pyniaid thaw tang ki rangbah.
Ha ka jing-iohi kiba bun mynta ia ka kam Rangbah shnong dei ban pynneh ba dei tang u shynrang ne u rangbah uba lah ban bat kum u Rangbah shnong.
Ai ba kane ka kam Rangbah shnong kan neh beit ha u shynrang kumba la buh u longshuwa manshuwa.
Hynrei  ka dei ban don ka jingkylla ha ka rukom jied ia u Rangbah Shnong/ Sordar la dei ban ai lad ban shah ia ki kynthei ruh ba kin ia don bynta ban jeid ia u Rangbah Shnong.
Lada lah ban leh ia kane kan bha shibun.
Namar u Rangbah shnong u dei peit lang ia baroh shynrang bad kynthei hapoh shnong hapoh thaw.
Bad lah ruh ban ai lad ban ia don bynta noh ia ki Longkmie kum ki dkhot ha ka Executive Committee jong ka shnong.
Kane kan lah ban iarap ban pynkhlain bad pyniaid ryntih ia ka shnong  hapoh thaw.
Hooid ka don ka jingmaham u barim kaba ong kumne.
Haba ia kynih ka syiar kynthei, ka pyrthei ka la wai.
’ Kane ka thew beit ba ka kynthei kam bit ban ia don bynta ha ka Dorbar shnong ioh kan pynsniew dur ia ka Dorbar shnong.
Hynrei ia kane mynta to ngin ia klet noh kat kum ka jingkylla jong ka por.
Ki Seng longkmie ki ai daw ba mynta ki kynthei ki la don kiba long Prime Minister, ki President, ki Minister ha kylleng ki ri ka pyrthei.
Kumno ym lah ban bat ia ka kam Rangbah Shnong ka kam kaba rit.
Dei kane kaba ai mynsiem ia ki kynthei ka Bri u Hynñiewtrep ba kwah ban long Rangbah shnong.
Ha ka jingshisha ka kam Rangbah shnong ka long kaba bha bad ka dang kham lah ia ki kynthei ban ieng MLA/Minister ban ia ki ban bat ia ka kam Rangbah shnong.
Ha kiwei kiwei ki bynta ka dei ban ai lad noh ia ki kynthei ban ia don bynta ha ka kam shnong kam thaw.
Kane ka long ka jingiohi jong ngi kum ki ‘riew paidbah.
Ka France ha ka Sngi Ba-ar ka la ioh ban leit shaw noh ia 538 ngut ki briew na Sudan da ki liengsuiñ jongka, ha kaba 209 ngut ki dei ki paidbah jong ka France hi bad 329 ngut pat ki dei na kiwei pat ki ri kiba kynthup ia 5 ngut ki nong India.
Ka United Kingdom, ka France bad ka South Korea ki la pyntip ba ki la dep ban leit shaw noh ia ki paidbah jongki hadien ba u Secretary of State jong ka US – u Antony Blinken u la phah sangeh ia ka jingiasiat ha Sudan kumba 3 sngi.
Ka France ka la iathuh ruh ia ki jingeh haba iadei bad katei ka jingleit shaw ia kitei ki paidbah na Sudan namar ka jinglong-jingman ha katei ka ri kam long kaba biang bad kumta ruh ki la shu ialeh katba lah ban pynkloi bad ban pyllait im ia kat kiba ka lah ban ioh kit ha katei ka sien leit shaw jongka.
La ong ba ka France ha ka jingshisha ka la thmu hi ban kit lang bad kynthup lang beit ia ki paidbah jong kiwei ruh ki ri kiba dang don bad sahkut ha katei ka ri, hynrei kam lah pat ban tyngngian palat ia ka rukom ba dei ban kit bad kumta ka la ioh ban kit noh tang ia kat kiba kloi bad kiba wan shakhmat ha katei ka por ba ka la phah leit shaw.
La ong ba u President jong ka France, u Emmanuel Macron, ha ryngkat bad kiwei de ki Myntri ka France, ki la dep ban phone sha ki heh ka tnat shipai Sudan naka bynta ban ailad ia ka France ba kan phah ia ki shipai jong ka ba leit kit bad leit shaw ia kitei ki paidbah kat kiba ka France ka lah ban pynpoi sha Sudan ha katei ka sngi.
Bad kumta la ong ba kitei ki shipai jong ka France ki la sdang bna mih na ka Kad liengsuiñ jong ka France naduh ka por 6 baje jong ka step Sngi U Blei bad la ong ba kawei ka liengsuiñ ka lah ban kit kumba 100 ngut ki nongleit nongwan.
Shuh shuh ruh la ong ba ki shipai ka France ki la hap ban leit tan bad leit iarap ia kito kiba la sahkut bad sah marwei ha ki katto katne ki bynta jong ka Sudan hadien ba kim lah shuh ban pynpoi sha katei ka jaka hiar liengsuiñ, ha kaba kiba bun ki paidbah ki ialum lang shi jaka bad ki ap jingiarap.
Namarkata la ong ba katei ka jingleh jong ka France, ka la long ruh ka nuksa ia kiwei pat ki ri ba kin phah ia ki liengsuiñ jongki, naka bynta ban leit iarap bad leit shaw ia ki paidbah nongshong shnong jongki, kiba dang sahkut hapoh Sudan naduh shwa ban jia ka thma haduh kane ka kynti.
Ha ka Sngi Ba-ar, la ong ba ka France ka la phah ia ki shipai jong ka tnat Navy Frigate Lorraine naka bynta ban leit iarap haba iadei bad katei ka kam.
Katkum ki khubor la ong ba uwei u roket ‘Research Rocket’ ba la pynher da ka Sweden Space Corp ha ka step jong ka Sngi Nyngkong na ka jaka pynher Esrange Space Center na North Sweden u la leit ban hap bakla sha kumba 15km (9.
32 miles) shapoh u pud u sam jong ka Norway ha katei ka sngi.
La ong ba utei u roket u la poi kumba 250 kilometre ka jingjngai na katei ka jaka ba la pynher ia u na Sweden.
Hynrei la ong ba da ka jingbakla bad ka jingbym biang, u la kum leit hap sha ki lum kumba 1,000 meter lane kumba 10 kilometer na ka jaka ba shongbriew ha Norway.
Kumta, katei ka kynhun pynher roket ka la iathuh ba ha katei ka step ka la pyntip sha ka sorkar Sweden bad kumjuh ruh sha ka sorkar Norway halor ka jingbym iaid beit ka jingthmu jongki haba iadei bad katei ka jingpynher ia utei u roket naka bynta ban peit thuh.
Namarkata, ki tnat ba dei khmih ki dang phah ia ki tnat wad bniah ban wad ia ka daw halor ka jingbym treikam pura jong utei u roket ha katei ka sngi ba la pynher ban peit thuh ia u.
Tad haduh ka step Sngi Palei, na ka liang ka tnat Civil Aviation Authority jong ka Norway kam pat shym la ai ktien ne jubab halor katei ka jingjia ha katei ka sngi.
Ki heh nongïalam jong ka seng Congress kiba kynthup ïa u Randeep Singh Surjewala, Dr Parmeshwar, bad u DK Shivakumar ki la buh da ka jingmudui ejahar ha High Grounds Police Station kaba don ha Bengaluru pyrshah ïa u Myntri ka sorkar kmie uba dei khmih ïa ka tnat ki kam pohïing bad u heh nongïalam jong ka seng BJP u Amit Shah bad ki nongpynïaid jong ka jingïaid paidbah jong ka seng Bharatiya Janata Party (BJP) kiba la ju kren ïa ki kyntien kiba pyrshah, kiba ïaleh ban wanrah ka jingïabuh shun, ka jingïa-isih bad ka jingkynthoh ïa ka liang pyrshah.
U heh nongïalam jong ka seng Congress ha Karnataka u DK Shivakumar u la ong, “Ki jingpynshitom kin sa long pyrshah ïa u Shah uba la donkti ha ka ban leh donbor bad thombor katkum ki kyndon jong ka aiñ.
Lada jia ba u  riewpaidbah u leh ïa kine ki kam, un jin da la shahkem.
U Myntri ka tnat ki kam pohïing um lah ban ong lada jia ba ka seng Congress ka wan ha ka bor synshar ba kin sa don ki thma paidbah.
U la long u Myntri ka tnat ki kam pohïing, ym u nongïalap ilekshon ba pawkhmat jong ka seng BJP.
"“Ki la don palat 20 tylli ki mukotduma kiba la mudui pyrshah ïa nga khlem leh ei ei.
Ka Indian National Congress hashwa ka la dep ban buh jingmudui bad ka Election Commission.
Hadien ba la dep ban buh ïa ka jingmudui, ngi la wan hangne," u la bynrap.
Kum shi bynta ban pynshisha halor ka jingpyntreikam, u heh nongïalam jong ka seng Congress u Randeep Singh Surjewala u la ong, “Ngi la hap ban leit sha High Grounds PS ha ryngkat ka mat kaba donkam.
Ngi la buh da ka jingmudui ejahar pyrshah ïa u Myntri ka tnat ki kam pohïing u Amit Shah.
"“U DK Shivakumar bad u Siddaramaiah ki la buh ka jingdawa ba la dei ban khang noh ïa ka seng PFI, hynrei u Myntri Rangbah jong ka jylla u Basavaraj Bommai um shym la leh ei ei.
Naba ka seng BJP ka la sngewthuh ba ka la shah rem, ha kaba ka la hiar sha ka 40 tylli ki konstitwensi, ka la sdang ban duh mynsiem.
Mynta ka la ïaleh ban kren ïa ki kyntien kiba thok ba shukor bad ruh ban kynnoh bymhok ïa kiwei pat," u la ong.
U la bynrap shuh shuh da kaba ong ba ka seng jong u ka la buh da ka jingmudui ejahar hapoh ka kyndon 153 A, 171 G, 505(2) bad 123 jong ka Indian Penal Code.
Ka India haduh mynta ka la lah ban pyllait im ïa kumba 670 ngut ki nong India na Sudan bad mynta ka dang ïaid shakhmat na ka bynta ban ïoh pyllait im shuh shuh ïa kiwei pat ki nongshong shnong jong ka ri na katei ka ri kaba don mynta hapdeng ka thma ha shwa ba ka jingsangeh ïasiat kan kut ïa kaba la mynjur hapdeng ki ar kynhun ki shipai.
Ka C-130J kaba dei ka liengsuiñ thma jong ki shipai ka tnat Indian Air Force ka la kit sha Jeddah ïa ki 392 ngut ki nong India na Port Sudan ha ki lai tylli ki liengsuiñ ha ka sngi Balang, shi sngi hadien ba ka jhad jong ki shipai duriaw ka la lah ban pyllait im ïa ki 278 ngut ki nong shong shnong jong ka ri na Sudan.
Baroh ki nong India kiba la shah pyllait im na Sudan ki la don 670, kumba la ïoh lum jingkheiñ.
“Ha ka miet jong ka sngi Balang ka kynhun kaba nyngkong jong kiba la shah pyllait im ki la poi ha New Delhi na Jeddah ha ka liengsuiñ.
Ki shipai hapoh ka jingtreikam jong ka ‘Operation Kaveri’ ka la lah ban wanrah ïa kumba 360 ngut ki nong India naba ka liengsuiñ kaba nyngkong ka la lah ban pynpoi ïa ki ha New Delhi," la ong u Myntri korbar ri u S Jaishankar ha ka jingpyllait khubor lyngba ka Tweeter.
Da ka jingpyntreikam ïa ka ‘Operation Kaveri’, ka India ka la lah ban pyllait im na Sudan sha ka nongbah jong ka Saudi Arabian jong ka Jeddah ha kaba ki la lah ban leit phai ïing.
“Kane ka jingpyntreikam haduh mynta ka dang ïai bteng.
Ka kynhun kaba saw jong ki nong India ka la mih na Port Sudan ban leit sha Jeddah.
Ka liengsuiñ jong ki shipai ka tnat IAF ka C-130J ka la kit ïa ki 136 ngut ki nong India," la ong u nongaiktien jong ka tnat korbar ri u Arindam Bagchi ha ka jingphah khubor lyngba ka Twitter ha ka miet jong ka sngi Balang.
Ka India ka la buh ka jaka ha Jeddah na ka bynta ban pynmih ïa ki nong India bad u Myntri khynnah jong ka tnat korbar ri u V Muraleedharan u la khmih bniah ha kaba ïadei bad ki rukom pyntreikam na ka bynta ban pynphai ïa ki nong India na ka nongbah jong ka Saudi Arabia.
Ka kynhun kaba nyngkong jong ki 278 ngut ki nong India ka la mih na Port Sudan da ka jhad jong ki shipai duriaw ka INS Sumedha ha ka sngi Ba-ar.
Katkum ka jingïathuh jong u Jaishankar, la ong ba ka liengsuiñ C-130J ka la kit sha Jeddah ïa ki 121 ngut ki nong India katba ka liengsuiñ kaba ar ka la kit ïa ki 135 ngut ki nong India.
Ka India ka la shim ïa ki sienjam na ka bynta ban pyllait im ïa ki nong India na Sudan naba ka la don ka jingmynjur ban sangeh ïasiat da 72 kynta hapdeng ki shipai Sudan bad ki shipai ka kynhun Rapid Support Forces (RSF) hadien ba ka la don ka jingïakren.
Kumba la ïathuh ka tyllong khubor, la ong ba ka liengsuiñ C-17 ka la mih ban leit sha Jeddah ha ka sngi Balang na ka bynta ban kit ïa ki nong India na Jeddah sha Mumbai.
Kumba la sakhi, la ong ba ki la don kumba 400 ngut ki briew kiba la ïap na ka jingïasiat kitei ki kynhun shipai.
Ka surok bah Jammu-Srinagar ka la shah khang lynti hynnin ka sngi hadien ba ka la don ka jingtwa khyndew ha Ramban distrik, ha kaba ka la pynlong ïa palat 300 tylli ki kali ba kin sahkut lynti, la ïathuh ki heh pulit.
Ka jingtwa khyndew ka la jia ha ka thaiñ Shalgari jong ka distrik, ha kaba ka la shah ktah jur na ka jingther jong u slap, ki la ïathuh.
Ki la don palat 300 tylli ki kali ïa kiba la sahkut lynti ha kiba bun ki bynta jong ka surok kaba jrong kumba 270-km, kaba long tang kane hi ka surok kaba la pynïasoh bad kiba bun ki surok bad ka Kashmir sha kiwei pat ki bynta jong ka ri, la ïathuh shuh shuh ki heh pulit.
Ki la ong ba ka jingpyntreikam haduh ba la thoh ïa ka khubor ka dang ïai bteng na ka bynta ban pyllait lynti, hynrei ka jingïai bteng jong ka jinghap slap ka la buh jingeh ïa ki kynhun pulit ba kin pyntreikam ha Ramban-Banihal Sector ha kaba la ïaleh katba lah ban trei shitom na ka bynta ban pyllait ïa ki kali kiba la sahkut lynti.
Ki pulit bad ki kynhun ïarap kum ha kine ki jingjia ba ju jia na ka jingthombor ki bor mariang, ki la ïai bteng ban pynkhuid ïa ka jingtwa na ka surok bah.
Kane ka kam jong ki ka la ïai bteng wat lada ka la jur ka jinghap jong u slap khnang ban ïoh pyllait kham kloi ïa ka jingsakut ki kali.
“Ka jingïai bteng jong ka jinghap ki maw ka la khanglad ïa ki kali ba kin ïaid ha Shalgadi, hajan Banihal.
Ki la don ki jingpynbeit na ka bynta ban ai jaka sah shipor ïa ki nongleit jingleit kiba la sahkut lynti," la ong u Deputy Commissioner jong ka Ramban ha ka jingthoh kaba u la phah lyngba ka Twitter.
Ki pulit ha ryngkat ka jingïatreilang jong ki shipai ki la bthah ïa ki nongleit jingleit kiba la sahkut lynti ba ki dei ban bud ïa ki kyndon ba la buh bad ban shim ki lad jingïarap ba la pynbiang.
Ki paidbah ki la shah bthah ba kim dei ban mih ha ka ban leit jingleit lyngba katei ka surok bah khlem ka jingtip jong ki pulit pynïaid kali, la ong ki heh pulit.
Ka Khasi Students’ Union (KSU) ka la kynnoh ba ki shipai Border Security Force (BSF) kiba dei ban don ha ki jaka khappud, ki la shong be-aiñ pynban ha ïew Amlarem bad wat ban pyndik ïa ki paidbah nongleit nongwan.
Ha kaba ïadei bad kane ka jingdon jong ki BSF ha ïew Amlarem, na ka liang ka KSU West Jaiñtia Hills District Unit, ha ka Sngi Palei ka la leit ban ïakynduh ïa u Symbud Myntri Rangbah ka Jylla u Bah Prestone Tynsong bad uba khmih ruh ïa ka tnat Kam Pohïing ban dawa ba dei ban weng noh mardor ïa ki BSF na kane ka jaka, kaba long hapdeng shnong bad jngai na khappud bad ka Bangladesh.
Ka KSU ka la kyntu ruh ïa u Bah Prestone ba un tuklar lem halor kane ka kam, kaba la ktah shi katdei eh ïa ki paidbah nongshong shnong bad khamtam kito kiba leit ïew leit hat kiba ju shah pyndik man ka por bad wat ban shah knieh ruh ki mar ki mata ba ki wan thied ha kine ki BSF kiba pynkam ba ki dei ki mar be-aiñ.
Haba kren sha ki lad pathai khubor hadien ba la dep ban ïakynduh ïa u Bah Prestone, u President ka KSU West Jaiñtia Hills District Unit, Samla Laitphar Syngkrem, u la ong na ka liang u Bah Prestone mar mar u la hukum ïa u DC ka West Jaiñtia Hills ba un tohkit bad ban khot jingïalang bad ban weng noh mardor ïa ki BSF ba shong be-aiñ hapoh ka ïew Amlarem.
Nangta u samla Laitphar u la ong, kumba ka long ki BSF ba don ha kato ka jaka, ki ju pyndik ïa ka leit ka wan jong u paidbah, da ki leit sha ïew sha hat, sha sor Jowai bad ynda ki la wan, ki BSF ki la khynra ïa ki mar ki mata bad ki knieh bad rah sha ka ktem sah jong ki, bad kheiñ ba kine ki mar ki dei kiba be-aiñ.
“Ngi pynrem jur ïa kane ka jingleh jong ki shipai BSF namar ha ka jingshisha kum ki nongïada ïa u pud u sam, ki dei ban don ha ki jaka khappud.
Hynrei kaba lyngngoh balei ki don sha ki ïew ki hat, ki shnong ki thaw bad pynlong ïa ka jingtalasi be-aiñ ïa ki mar ki mata jong ki trai shnong ka Amlarem bad ki shnong ba marjan," la ong u samla Laitphar.
Nalor kata, une u nongïalam ka KSU u la pyntip ba kine ki shipai BSF ki la don mynta ha Amlarem la kumba hynriew bnai eiei.
Ha shwa kane, ka seng ka la dep ruh ban ai da ka jingujor sha u Deputy Commissioner bad SDO, hynrei kim shym la leh eiei ïa kane ka kam.
Dei halor kane, ba ka seng ka la hap wan ïakren syndon noh ïa u Symbud Myntri Rangbah ba un shimkhia halor kane ka kam.
Ha kajuh ka por, u samla Laitphar u la ong ba ka seng ka la maham lypa pat ba lada ka Sorkar kam lah ban leh eiei halor kane ka jingeh ki paidbah, kan nym don lynti pat da kumwei, hynrei ban shim da ka rai ba tyngeh.
Ka National Hynñiewtrep People Federation (NHPF) ha ka Sngi Palei ka 27 tarik u Ïaïong 2023, ka la leit ban ujor da ka ejahar pyrshah ïa ka Rumi Chowdhury kaba napoh ka jylla Assam halor ka jingthok bad ka pynbieit pisa ïa ki briew napoh kane ka jylla.
Haba kren sha ki lad pathai khubor hadien ba la wan ban ïakynduh ïa u Superintendent of Police (SP) ka East Khasi Hills District, u Bah Sylvester Nongtnger, IPS, u President ka NHPF, u Bah Andreas Nongkynrih u la ïathuh ba ka Rumi Chowdhury lem bad uwei u rangbah ba la tip kyrteng kum u Rajib napoh ka jylla Assam ki la thok bad pynbieit pisa ïa ki paidbah da kaba phah ban thep T.
1 lak na ka bynta ban ïoh T.
2 lak.
“Ka jingwan jong ka seng hapoh kane ka ophis u SP ka long ban ujor pyrshah ïa ka Rumi Chowdhury kaba dei na ka thaiñ Assam bad kiba bun nangne ki paradoh parasnam Khasi ki jong ngi, ki la ngat bun ha ki liang ban shah thok ha ka pisa," la ong u Bah Nongkynrih.
U Bah Andreas u la ïathuh ruh ba kitei ki briew na ka jylla Assam ki lah pynbieit ïa ki paidbah ka jylla lyngba ki rynsan lad pathai kum ka Facebook bad ki la bthah ïa ki paidbah ban thep pisa T.
1 lak ba kin ïoh biang T.
3 haduh T.
5 lak bad lada ki ai T.
5 lak kin ïoh T.
15 lak.
“Kum ka seng ngi kyntu bad ngi maham ruh ïa ki para doh ki para snam ki jong ngi kiba dei ki Khasi ba kim bit ban shu shah pynbieit kulmar ha ki briew shisngi arsngi lyngba ki rynsan Social Media," la ong u Bah Nongkynrih.
Nalor kata, u Bah Nongkynrih u la ong ba kum kine ki jingjia shah thok pisa jong ki paidbah kam dei kaba dang shu jia mynta, hynrei ka dei ka jingjia kaba la ju jia teng ha ki por kiba mynshwa.
Ki paidbah ki ju shah thok pisa bad wat la ki ïoh kham bun ka pisa, hynrei ki ïoh pat da kaba thok (pisa) ka bym ïaid satia ha ki bank.
Namar kata, ka seng ka buh ruh ka jingkyrpad ïa ki paidbah ba lada ki mad ïa kum kitei ki jingshah thok pisa ki dei ban mih shakhmat khnang ba ka seng kan lah ban ïaid shakhmat ban ïoh rat dyngkhong ïa kane ka jingsniew.
Shuh shuh u Bah Nongkynrih u la ïathuh ruh ba katkum ka jingïoh jingtip ka jong u ki la don da palat hajar ngut ki paidbah napoh ka jylla khamtam ki Khasi kiba la ngop ha kane ka jingshah thok pisa bad kane ka la sdang naduh ka por ba don ka jingkhangdam.
Ka United Hynñiewtrep Movement (UHM) ka la leit ban ai da ka jingthoh ha u Myntri ba dei khmih ïa ka tnat pule puthi ka jylla, u Rakkam A Sangma halor ka jingheh dor ha ka rukom siew ïa ka bai skul ki khynnah pule hapoh ka jylla.
Haba kren sha ki lad pathai khubor ha ka Sngi Palei, u Bah Stewart Malngiang uba dei u Education Secretary ka UHM, u la ong ba ka seng ka la pynpaw sha utei u Myntri ba ka jingheh dor ka jingsiew ïa ka bai skul ka la long ka bym lah ban pdiang namar ba ki khynnah skul kiba wan na ki longïing longsem kiba duna ka ïoh ka kot, hynrei kiba biang ha ka liang ka pule ka puthi kim lah ban siew ïa ka dor jong ka bai skul.
Nangta u Bah Malngiang u la ong ba ka seng ka la pynpaw ruh sha utei u Myntri ba ki skul shimet ne ki ‘Private School’ ha nongbah Shillong kim dei ban phah ïa ki khynnah skul bad ki kmie ki kpa ban phah thied ïa ki jaiñ skul lane ki ‘School Uniform’ napoh ka skul lane na ki dukan kiba la bthah, hynrei ki dei ban shah ban leit thied na kino kino ki dukan kiba ki kmie ki kpa ki sngew mon bad ba kham duna ka dor.
Shuh shuh ka seng lyngba ka shithi ka la pynpaw ruh ba lyngba ka Article 21(A) jong ka riti synshar ka Ri India kaba ong ba kino kino ki khynnah kiba don ha ka rta kaba 6 haduh 14 snem kin ïoh ïa ka jinghikai kaba ym donkam ban siew.
Kumta ka seng ka la ong ba ka sorkar ruh ka dei ban peit bad ban ai ba kane ka jingshong skul kaba ym donkam ban siew ka dei ban urlong ha ki skul sorkar bad kiwei ki skul kiba ai jingïarap da ka sorkar bad kumjuh ruh na ka bynta ki skul shimet ne ki skul kiba seng da ki balang bapher bapher ki dei ban ailad ïa ki khynnah ba kin shong skul khlem da siew ïa ka dor.
Ka seng ka la kyntu ruh ïa u Myntri ba dei ban pyndait ïa ki CCTV Camera ha ki jaka pule kum ha ki kam skul bad ha ki madan ïalehkai khnang ba yn lah ban pyntikna ba ki khynnah skul bad ki nonghikai kin pyndep ïa ki kamram ba la buh.
Na ka liang utei u Myntri u la ong ba na ka liang ka tnat jong u kan sa khmih halor kine ki bynta bad un sa khot jingïalang biang sa shisien ha kaba ïadei bad kine ki mat ba la pynsngew da ka seng.
Wat la ki khubor kiba tikna ba u Bah Banteidor Lyngdoh, MLA ka PDF na Mawkynrew konstitwensi un sa rung noh sha ka National People’s Party (NPP) lem bad u Bah Gavin Mylliem, MLA ka PDF na Sohra konstitwensi, hynrei ki khubor kiba ïajan ki ïathuh ba u Bah Kansing Lynshiang, u kyrtong ka NPP ha kane ka ilekshon ba dang shu dep na Mawkynrew konstitwensi ryngkat bad ki nongkyrshan kin nym mih na ka seng NPP.
Kum ban shu pynkynmaw ha kine ki khyndiat sngi hadien ba la mih ki khubor, ki nongkyrshan ka NPP kiba dei ki nongbud u Bah Kansing ki la sngewrit mynsiem namar kin shah kyntait noh sharud ynda la rung u Bah Banteidor Lyngdoh lem bad ki nongkyrshan jong u.
Ki khubor ki ïathuh ba ki nongkyrshan jong u Bah Kansing kin nym mih da lei-lei na ka NPP kumba ki la dep pynkhlaiñ ïa ka seng ha kane ka ilekshon MLA ba la dep kat haduh ba ki la ïoh 7000 eiei ka ‘vote’ namar ki kwah ban pynkhlaiñ ïa ka ilekshon MDC.
Na ka liang u Bah Prestone Tynsong ruh u la pynpaw ba um kwah ban buh sharud ïa u Bah Kansing Lynshiang lem bad ka kynhun jong u lada jia ba rung noh u Bah Banteidor Lyngdoh uba dei u MLA ka PDF, hynrei kin ïatreilang ban wanrah ïa ka jingjop ha kane ka ilekshon ban sa wan.
Ki khubor ki ïathuh ba ha kine ki sngi u Bah Kansing Lynshiang ryngkat ki nongkyrshan jong u, ki la dep ïakynduh kyrpang ïa u Bah Prestone ban ïakren na ka bynta ban pynkhlaiñ ïa ka seng NPP hadien ba ki la pdiang ïa u Bah Banteidor Lyngdoh sha ka NPP.
Ha kine ki sngi u Bah Prestone u la pynpaw ba ka jingkylla ha ka saiñpyrthei kan long ha ka 6 tarik haduh 8 tarik Jymmang 2023 namar kin don ki seng saiñpyrthei kin wan ban pynïasoh noh bad ka NPP, hynrei um shym la pynpaw kyrteng ïa kita ki MLA.
La sngewthuh ba ym dei tang ki MLA ka PDF ki ban rung sha ka NPP, hynrei kin don lang ruh kiwei ki seng saiñpyrthei ban ïasoh noh bad ka NPP na bynta ban pynkhlaiñ ïa kane ka seng kaba la bat ïa ka bor synshar ha ka jylla.
Haba pyrshang ban ïakren bad u Bah Kansing um pat kwah ban ong eiei ïa mynta, hynrei un ap haduh ban da ïohi ba u MLA ka thaiñ un rung sha ka seng NPP.
Ka Filmfare Awards kaba long kawei na ki jingsam khusnam ba kongsan jong ka India bad kaba la pynlong ha Jio Convention Centre, Mumbai ha ka sngi Palei mynmiet ka la khring ia kiba bun ki nongshna phlim, direktor, nongpynmih phlim bad kumjuh ruh ki khlur ak phlim ha kaba mynta u snem.
Ha kane ka kynti ba mynta ka phlim Gangubai Kathiawadi ka la ioh khur haduh 10 tylli ki khusnam.
Ha ka 68th Filmfare Awards, ka phlim Gangubai Kathiawadi ka la rah ia ka nam Best Film, Best Director, Best Actress bad ha kajuh ka por la pynkup burom ruh ia uwei na ki khlur ak phlim ba la slem jong ka Hindi Cinema u Prem Chopra da ka Lifetime Achievement Award.
Ia kane ka jingsam khusnam la pyniaid da u Salman Khan bad Maniesh Paul bad nalor ka Gangubai Kathia wadi kiwei kiwei ki phlim kiba  la iohpdiang khusnam ki long ruh ka Badhaai Do.
Mynta ka kynti ka Alia Bhatt ka la iohrah ia ka nam Best Actress na ka bynta ka Gangubai Kathia wadi bad u Rajkummar Rao kum u Best Actor ha kaba dei bad ka Badhaai Do.
U Sanjay Mishra pat ia ka Best Actor (Critics’): na ka bynta ka Vadh bad ka Bhumi Pednekar pat na ka bynta ka Best Actress (Critics’) halor ka Badhaai Do bad ka Tabu na ka bynta ka Bhool Bhulaiyaa 2.
Ha kaba iadei bad ka Supporting Role (Male): la iohrah da u Anil Kapoor na ka bynta ka Jug Jugg Jeeyo bad Best Actor in a Supporting Role (Female) ka leit sha ka Sheeba Chaddha halor ka Badhaai Do bad Best Music Album: la rah da u Pritam na ka bynta ka Brahmastra: Part One – Shiva.
Ka Syngkhong Rympei Thymmai (SRT), kaba dei ka kynhun jong kiba shim ïa ka jait ka kynja na u kpa ha ka jaka jong ka kmie, ka la byrngem ban leit sha ïingbishar pyrshah ïa ka Khasi Hills Autonomous District Council (KHADC) lada ka Council kam pynkylla ïa ka hukum ban khang ïa ka jingai syrnod Scheduled Tribe (ST) sha kito kiba shim jait na u kpa.
Ka SRT, kaba kam ba ka don palat 20,000 ngut ki dkhot ha jylla bad shabar, ka la ong ba ki la don bun kiba la duh noh ïa ka syrnod ST tang namar ba ki shim jait na u kpa.
“Ha ki saw-san snem ba la leit noh, ki la don bun kiba khlem ïoh ïa ka syrnod Scheduled Tribe na ka daw ba ki la shim jait na u kpa.
Ka shlem treikam jong u Deputy Commissioner ka shu buh sharud ïa ki kot ki sla jong kiba pan syrnod Scheduled Tribe shisien ba la sngewthuh ba ki nongpan ki dei kiba la shim jait na u kpa," la ong u President ka SRT, u Bah Teibor Khongjee.
U Bah Khongjee u la ong ba ka jingbym ïoh ïa ki syrnod ka dei namar ka aiñ Khasi Social Custom of Lineage Act, 1997 ba la pyntreikam da ka KHADC.
“Haba ngi la buddien ïa katei ka kam, ka tnat Social Welfare jong ka sorkar jylla ha u snem 2020 ka la pynmih ïa ka hukum sha ki Deputy Commissioner ka East bad West Khasi Hills District ha kaba la ong ba ka Lineage Act kam khang satia ban ai syrnod Scheduled Tribe wat lada kiba pan syrnod ki dei kiba shim jait na u kpa," la ong u Bah Khongjee.
Hynrei, wat la ka la don katei ka hukum, u Bah Khongjee u la ong ba ki shlem treikam jong ki Deputy Commissioner ki dang pynsangeh beit ban ai syrnod Scheduled Tribe sha kito kiba shim jait kpa.
“Lada ym lah ban weng ïa kane ka jingeh, ngin ym don lad da kumwei pat lait noh sa tang ban leit sha ïingbishar," u la ong.
U Bah Khongjee u la ïathuh ba ka SRT ka la dep pyntip sha u Myntri Rangbah Conrad K Sangma halor katei ka mat bad ka la kyntu ïa u ba un tuklar khnang ba kan ym don jingeh ban ïoh ïa kitei ki syrnod.
U Myntri ka tnat Pynroi Sor, u Bah Sniawbhalang Dhar u la ong ka Sorkar Jylla ka la phah jingtip lyngba ka kot jingpynshisha (affidavit) sha Ïingbishar haba ïadei bad ki lad kiba ka Sorkar ka shim hadien ba la ïohpdiang ïa ka jubab na ka Harijan Panchayat Committee (HPC).
“Ngi la ïohpdiang ïa ka jubab na ka HPC, bad na ka liang ka Sorkar ka la phah da ka kot jingpynshisha sha ka Ïingbishar halor ki lad kiba ngi dei ban shim," la ong u Bah Sniawbhalang.
U la ong ba ka dei ka bynta jong ka Sorkar ban pyntip sha ka Ïingbishar haba ïadei bad kane ka kam.
Ka Ïingbishar kan sa bishar biang ïa kane ka kam ha ka 7 tarik Jylliew mynta u snem.
Dang ha kine ki khyndiat sngi, ka HPC lyngba u Secretary, u Gurjit Singh u la ong ba kiba sah ha Them Ïew Mawlong, ki dei kiba la don ka khana bad ki dei ki nongshong shnong ka Meghalaya ym kum kita kiba sah be-aiñ.
U Singh u la ong ba ka HPC ka long borabor kaba kloi ban ïakren kumba la dep batai teng ha ka jubab kaba la phah sha ka Sorkar Jylla bad ka Ïingbishar.
Ka HPC ka la ong ba ka saiñdur kaba la pyni ka dei ka bym pat biang, namar ym shym la batai shai kum ka jaka kaba dei ban ai na ka bynta ki longïing.
Nangta u Singh u la pynkynmaw ba ki la don ki khana kumno ki kpa tymmen ki la poi sha Shillong ba wanlam ha ka por ki shipai Phareng bad ki heh jong ki na Gurdaspur bad Amritsar district ha Punjab.
U la ong ruh ba naduh u snem 1863 la don ki kot ki sla kiba biang ha ka kyrteng bad muhor jong u Syiem ka Hima Mylliem.
U la ong ba ha ka kot jong u snem 1954, la batai shai ba ka jaka ka dei jong kiba sah ha Them Ïew Mawlong (Harijan Colony).
U la ong ruh ba ha ka shithi habu snem 2008, u Syiem Mylliem u la ong ba ka jaka ka dei kaba la ai la slem da kiba ha shwa jong ka Hima Mylliem.
Na ka liang u Symbud Myntri Rangbah u Bah Prestone Tynsong u la ong ba ka jingpynkynriah ïa kiba sah ha Them Ïew Mawlong ka hap ban jia beit.
Uwei na ki nongshna phlim ba paw ka Iran, u Jafar Panahi u la ioh ban mih noh na Iran lem bad ka kurim jong u ka Tahereh Saeedi ha kaba kane ka long hadien ba la weng noh ia ka jingkhang ban leit bar ri.
Haduh 14 snem u Jafar lem bad ka Saeedi kila hap ban shu shong tang ha Iran khlem da ioh ban leit sha kino kino ki ri ka pyrthei hadien ba ka sorkar ka la khang pyrshah.
Hynrei kynsan kynsan mynta ka taiew ka sorkar ka la pynbna ban weng noh ia kane ka jingkhang ha kaba u Jafar ula dap da ka jingkmen halor kane.
U Jafar uba la don 62 snem uba la lait noh na patok ha u bnai ba la leit hadien ba ula shah kem halor ka jingkren pyrshah ia ka sorkar bad ka jingbym sngew iahap ia ka jingleh jong ka ula pynrem jur  halor kane ka jingleh donbor bad ka jingbym ai ia ki nongshong shnong ia ka hok kaba ki dei ban kren bad ban pynpaw ia ki jingsngew jong ki.
Ka Blake Lively kaba dang shu ioh ia i khun basaw, ka la kren halor ka jinghap ban mih pyrthei biang sa shisien ban pyndep ia ki kam ki jam kiba dang sah bad kam banse ruh ban hap ieh ia i khun ba dangrit ban leh ia kaei kaba long donkam.
Ha ka jingiakren ka Blake bad ki lad pathai khubor ka la iathuh ba wat ia ki khun baheh ruh ka la hap ban leh kumne namar ba ka hap ban pyndep ia kaei kaba la bynshet ha ka.
Wat lada ka Blake ka sngewsih bad sngewkhia mynsiem halor ka jinghap ban ieh ia ki khun pynban ka la leh ia kane na ka bynta jong ki bad ba kin suk hadien habud.
Ka Blake ka sngewthuh ba ym dei tang ma ka kaba hap ban shu ieh ia ki khun ki kti kumne hynrei kiwei kiwei ki longkmie jong ka Hollywood ki hap ban leh lem ia kane kajuh.
Kane ka puron kaba la shongkurim ia u Ryan Reynolds bad kaba la ak ha ki katto katne ki phlim ba itynnad ka sngew ba ki khun ki kti ki dei kiba wan nyng kong ha ka jingim jong ka bad hadien ka kam bad dei ruh na kane ka daw ba ka ialeh ban shim khia shwa ban peit bad ban sumar ia ki khun bad kumjuh ruh ban trei pat ia ka kam hadien.
Kane ka puron ka sngewthuh shai ba ka lyngkor jong ka jinglong kmie ka dei kaba eh bad khia bha ia ka hynrei kan pyndep ia la ka kamram kumba ka dei ban long.
Na ka liang jong ka sorkar Odisha ka la shim ia ka rai na ka bynta ka jingnang iai pynjlan shuh shuh ia ka jingiai kyrshan ha ka liang ka pisa-tyngka (Sponsorship) na ka bynta ka kynhun ialehkai Hockey jong ki shynrang bad kynthei ruh kumjuh  kaba kynthup naduh ka kynhun ialehkai ba la san (Senior) bad khynnah (Junior) sa na ka bynta ki 10 snem ki ban wan kata naduh u snem 2023-2033.
Ia katei ka rai la shim  ha ka jingialang jong ka kynhun Myntri hapoh ka jingialam jong ka Myntri Rangbah ka jylla u Naveen Patnaik.
Ha ka sngi jong ka jingialang katei ka kynhun ka lah pdiang ia ki 15 tylli ki jingtyrwa bapher bapher ia kaba la phah da ki  tnad bapher bapher.
Kumta naba ka jylla Odisha ka ju iai long ka nongkyrshan ba kyrpang tam eh na ka bynta ki kynhun ialehkai Hockey ka ri naduh u snem 2018, kumjuh ruh kane ka jingkyrshan biang ka jong ka mynta kan long ka sienjam kaba kyrpang tam eh ha ka jingiaid lynti jong ka jingnang iai pynkhie-im ia ka jing-ialehkai bad ka jingiai kyntiew shuh shuh ia ka jingialehkai ha ka ri baroh kawei.
Dang shen ka Odisha Mining Corporation Limited (OMC) ka lah rung ruh sha ka  jingiamyjur bad ka HI (Hockey India) hadien ka por ba lah kut jong ka jingmynjur  bad ka sorkar na ka bynta ki jingai jingkyrshan ia ki kynhun  ialehkai ka ri na ka bynta ka samoi iateh kaba san snem kata naduh u snem 2018  – 2023.
Katkum ka jingkyrpad na u nongpyniaid bahakhliehduh ka Hockey India na ka bynta ban iai pynjlan shuh shuh ia ka jingiateh, ka OMC Ltd  ka lah wad ki lad ki lynti ban ioh ia ka jingmynjur biang sa shisien na ka kynhun Myntri kaba lah ioh ia ka jingiateh bad ka sorkar bad ha kaba ka OMC mynta ka lah aiti ialade na ka bynta ka jingai jingkyrshan ka jong ka sha ki ar kynhun ialehkai ka ri naduh mynta u snem haduh u k’lyngkot 2033 bad ka song pisa kaba haduh T.
434.
12  klur ( laitnoh ki khajna ba donkam) yn sa pyllait da ka OMC sha ka Hockey India ha ki khyndiat por ki ban wan jong une u snem ba mynta.
Ha kawei pat ka rai ba lah shim da ka kynhun Myntri ka long ba ka lah shim ia ka rai na ka bynta ban pdiang ruh ia ka jingtyrwa jong ka Biju Setu Yojana (BSY) ha ka jingiai pynjlan biang ka jong ka sa shisien ia ka jingiateh haduh u 2025-26 ha ryngkat shuh shuh bad ka song pisa kaba T.
3,597.
22 klur.
Katei ka kynhun Myntri ka lah mynjur ruh ia ka jingkhur Tender na ka bynta ban pynbha shuh shuh ia ka Cuttack ring road  sha ka 6-lane  naduh Khannagar  haduh Link Road  hapoh ka State Sector-Road Development Programme.
Ha ka jingiakhun Test kaba khatduh hapdeng ka Sri Lanka pyrshah ia ka Ireland, ka khubor ka iathuh ba u nongkawang bol jong ka kynhun ialehkai ka Sri Lanka u Prabath Jayasuriya u la lah mynta ban pynpra noh ia ka rekod ba la 71 snem kynthih jong ka jingkhur wiket kaba 50 ha ka por ba u la pynhap wiket ia u nongtied ka Ireland u Paul Stirling na ka bynta ban khur shalade ia katei ka nam na katei ka jing-iakhun kaba ar jong ka jingialehkai.
Ka khubor ka iathuh ruh ba u Jayasuriya u la lah ban kynjoh sha katei ka bynta ka long ha ka jingialehkai test kaba hynniew na ka bynta ban pynpra noh ia ka rekod ba la thaw da u nongialehkai na West Indies u Alf Valentine.
Utei u nongkawang bol (spin) u la lah ban kynjoh sha katei ka thong tang ha ki khyndiat tylli ki jingialehkai.
U Jayasuriya u lah long u nongialehkai ba radbah naduh ba u lah paw bad kiew ha ka kam ialehkai Test ha ka jingim ka jong u, ha kaba u lah iohlad ha ka ban pynpaw ialade shakhmat ha ka jingiakhun pyrshah bad ka  Australia ha u Naitung 2022.
Ka khubor ka iathuh ruh ba u Jayasuriya u lah khur ia ki 5 wiket ha ka shi innings ialehkai haduh hynriew sien kynthup ia ka 5 wiket ha ka 174 ron ha ka innings ba nyngkong jong ka Ireland jong ka jingiakhun test kaba ar ha Galle.
Kumta ruh u donkam ia ki san wiket baroh ha ka  innings kaba ar na ka bynta ban khur ia ki 10 wiket ha ka jngialehkai ha ka sien kaba lai.
Kumta ruh, ha shua jong u, u Valentine u la long u nongialehkai ba dang iai bat ia ka rekod kaba u la lah ban thaw kloi hadien ka jingpawnam ka jong u ha u snem 1950 bad u long ruh tang ma u marwei uba hakhmat eh napdeng ki nongialehkai ban khur wiket kloi da 33 ha ki saw jingialehkai Test bad pynlong ia la ka jong ka kynhun ialehkai ban rah ia ka nam lahduh ha ka jingiakhun bad ka England ha ka sien kaba nyngkong.
Kumta utei u nongkawang bol ka WI u lah khur ia ka wiket ba 50 ha ka jngialehkai kaba saw jong ka jingleit ban iakhun ka kynhun sha Australia ha u snem 1951/52 bad uba lah kynjoh sha katei ka thong ha ka jingialehkai kaba phra bad thaw syndon ia ka rekod ka ban iaineh-iaisah palat 71 snem.
Hadien katei ka jinglah jong u Jayasuria ban pynpra ia katei ka rekod, utei u rangialehkai ka Sri Lanka mynta un lah ha ka ban thaw rekod shuh shuh kata ban kynjoh sa sha ka jingkhur wiket ba 100 ha ki khyndit tylli ki jingialehkai ki ban dang wan, hadien ba u nongialehkai na England u George Lohmann u long uba lah kloi ha ka ban kynjoh sha ki 100 wiket ha ki 16 tylli ki jingiakhun test jong u ha u snem 1896; katba u Clarrie Grimmett  na Australia  bad Yasir Shah  na Pakistan ki long napdeng ki saw ngut ki nongkawangbol ban kynjoh sha ka thong ha ki 17 tylli jingiakhun test jong ki.
Ka nongialehkai Badminton ba pawkhmat ka ri India kum ka P.
V Sindhu bad u nongialehkai ba pawkhmat ha ka jingiakhun para marwei u H.
S.
Prannoy ki la nang iai pynieng skhem ia ka lama lai rong ka ri ha ka kyrdan iakhun para marwei wat la u Kidambi Srikanth u la khyllem noh na ka jingiakhun ha ka lympung Badminton Asia Championships 2023 ha ka rynsan iakhun pre-quarterfinal.
Haba phai sha ka jingjop jong kitei ki nongialehkai ka ri, ka Sindhu kaba lah ialehkai bha naduh kaba sdang jong ka jingiakhun pre-quarterfinal ba la lah ban pynrem noh ia ka nongiakhun pyrshah na China ka Han Yue da 21-12, 21-15 ha ka jingiaknieh rung jong ki sha ka quarterfinal.
Ha ka jingiakhun jong ki shynrang, u Prannoy u la lah ban pynrem noh ia u Chico Aura DWI Wardoyo na Indonesia da 21-16, 5-21, 21-18 ha ka jingiakhun pre-quarter ka jong u bad  u Srikanth u lah mad noh ia ka jingshah rem ka jong u ha u nongialehkai na Japan u Kodai Naraoka da 21-14, 20-22, 21-9.
Kumjuh ruh na ka jingialehkai mar arngut ki shynrang, u Satwiksairaj Rankireddy  & Chirag Shetty ki lah jam mynta sha ka quarterfinal da ka jinglah jong ki ban khur jingjop ha baroh kawei ka jingialehkai ha ka jingiakhun pyrshah bad ki rang na South Korea u Jin Yong  & Na Sung Seung  da 21-13, 21-11.
Ka long ruh ka sngi ialehkai ba pynkmen ia ki kynhun ialehkai ka ri, ha kaba u Rohan Kapoor  & ka Sikki Reddy ki lah jam sha kawei pat ka kylla na ka w/o ki shijur iakhun pyrshah na Korea u Seo Seung Jae  & Chae Yu Jung ha ka pre-quarterfinal.
Shuh shuh ruh ha kawei pat ka jingialehkai, u B.
Sumeeth Reddy  & ka  Ashwini Ashwini Ponnappa ki mad noh ia ka jingshah pynrem ha ki shijur iakhun na Chinese Taipei; u Chang Ko-Chi  & Lee Chih Chen  da 21-15, 21-17.
Kumjuh ruh ka Treesa Jolly ha ka jingiatreilang bad ka Gayatri Gopichand ki lah mihnoh na ka lympung ha kaba ki lah ai da ka w/o sha ki thei iakhun pyrshah ka  Jeong Na Eun  &  Kim Hye Jeong  na South Korea  ha ka pre-quarterfinal.
Kum shi bynta banasnoh kti lang ha ka ban rakhe ïa ka sngi laitluid ka ri, ka shlem treikam u Deputy Commissioner (DC), Eastern West Khasi Hills District ha ryngkat ka jingïatreilang bad ka District Sports Officer (DSO) West Khasi Hills District, kin pynlonga ka jingakob mareh ba la tip kum ka “Independence Day Run (10kms & 5kms) bad cycling (10Kms)’’ ha ka 15 tarik mynta u bnai.
Kane ka jingakob na bynta ki kynthei bad shynrang ha ka liang ka Junior (18 yrs below) bad Senior Men & Women (19 yrs Above) kan sdang ha ka por 7 baje mynstep na ka shlem treikam u DC ha Mairang.
Kumta na ka liang ki bor pynaid ki la pynkhreh ruha ki khusnam na ka bynta ki nongjop ha ka 5km – Junior (Men & Women) ka ban long T.
3,000, T.
2,000/- bad T.
1,000/-a kiba wan nyngkong, ba-ar bad balai.
Katba ki nongjop ha ka 10km – Senior (Men & Women) kan long T.
5,000/-, T.
3,000/- bad T.
2,000/-a kiba wan ba nyngkong, ba-ar bad balai.
Kin don ruh ki khusnam ba mar T.
500/-a kiba wan ba saw haduh ba shiphew ha baroh ar tylli ki kyrdanakob.
Katba ka khusnam ha ka jingakob ñiah saikil kaba 10km kan long T.
5,000/-, T.
3,000/- bad T.
2,000/- ïa kiba wan nyngkong, ba-ar bad balai.
Kan don ruh ka khusnam kyrpang kaba T.
1000/-.
Kumta ki nongashim bynta kiba don jingthmu ki lah ban leit aia la ki kyrteng ha ka shlem treikam u DC ha Mairang ha ka por long trei kata hashwa ka 11 tarik mynta u bnai.
Kat kum ka kyrwoh ba la pyllait da ka Kong B.
Syiem (​​​​​​​​​DSO) la kyntua baroh ki nongashim bynta ba kin dei ban wan ai jingtip ha ka shlem treikam u DC Mairang ha ka por 6 baje mynstep ha ka 15 tarik.
U nongkiew lum ka Jylla u Teimiki Sungoh na Shangpung, West Jaiñtia Hills District u la wan ha ka kyrdan ba nyngkong jong ka jingïakob kiew lum ba la tip kum ka ‘Rock Climbing Competition’ na ka bynta ka Advance Mountaineering Course ha Himalayan Mountaineering Institute (HMI) kaba ha Darjeeling.
Une u nongkiew lum uba don hapoh ka jingkhmih jong ka Meghalaya Sport Climbing & Mountaineering Association (MSC&MA) u la wan ha ka Grade “A"; kaba long ka kyrdan kaba heh ba ïoh ba la buh ryntih da ka Mountaineering Institutes na ka bynta ki nongïalehkai kiba la lah ban pynpaw ïa ka jingtbit ha kane ka jingshah hikai kaba don haduh 58 ngut ki nongïashim bynta na kylleng jong ka ri.
Katei ka prokram ka la sdang naduh 1 tarik haduh 28 tarik mynta u bnai bad la bei tyngka ïa utei u nongkiew lum da ka tnat ïalehkai jong ka Sorkar Jylla lyngba ka Meghalaya State Olympic Association.
Halor katei ka jinglah ban pynpaw ïa ka jingtbit, na ka liang ka President ka Kong Malviancy Shabong ha ka kyrwoh ka la pynpaw ïa ka jingsngew sarong halor ka jingjop u Teimiki uba dei u dkhot ka Executive jong kane ka synjuk.
Kat kum ki kyndon jong kane ka jingshah hikai, ki nongshah hikai kin hap ban pyndep da kaba ïashim bynta ha ki jingshah hikai ban kiew lum, kumjuh ha ki lum thah, lane ban shah hikai ha ki jaka ba long kynjang kiba don ïa ka jingjrong haduh 17,000ft na sla duriaw.
Ki nongshah hikai ki dei ban long kiba biang naduh ka bor met bor phad bad kumjuh ha ka bor jabieng.
Ka Umrynjah bad ka Mawlynrei SC ki la bteng ïa ka jingjop ba ar na ka Group-A ha ka U-20 4th Division Football League 2023 ba la pynïaid da ka Shillong Sports Association ha ka Sngi Ba-ar ha SSA Stadium, Polo.
Ha ka jingïakhun kaba nyngkong, ka Umrynjah ka la pynliem noh ïa ka Laitlulong SC da 4-0 kol bad u Malvern Lyngkhoi u la thep ar kol na ka bynta ban kamai 6 point na ki ar sien ïakhun.
Naduh kaba sdang ka jingïalehkai ka Umrynjah ka la ïakhun tyngeh ha kaba ka la ïoh ïa ki kabu kiba biang bad dei ha ka minit kaba 23 ka la ïoh ban pynkhih jar nyngkong eh lyngba u Malvern ha ka minit kaba 23.
Une u rangïalehkai shakhmat u la pynbud biang ïa ka kol kaba ar ha ka minit 28.
Kham ha shwa, u Banteilang Kharrngi u la thep ïa ka kol ba ar na ka bynta ka Umrynjah ha ka minit kaba 25 na ka bynta ban tam 3-0 kol ha ka kylla step.
Hadien katto-katne por ba la bteng ïa ka jingïakhun jong ka kylla miet ka Umrynjah ka la thep biang ïa ka kol kaba saw lyngba u Franky Kurbah ha ka minit kaba 51.
Wat la ka Laitlulong ka la pyrshang ban pynphai kol, hynrei kam shym la lah ban pynurlong bad ka la mad ïa ka jingshah rem ba ar ha kane ka lympung.
Haba phai sha kawei pat ka jingïakhun ba ar, ka Lamlynti SC ka la mad ïa ka jingshah rem sa ha ka Mawlynrei SC da 1-3 kol.
Ha kane ka jingïakhun ka Mawlynrei ka la lah ban ïalehkai bha naduh kaba sdang ha kaba u Banjop Mawthoh u la ïoh ban thep ar kol ha ka minit kaba 14 & 45.
Ïa kawei pat la pynbud da u Winestjun Dohling ha ka minit ba 17.
Katba na ka liang ka Lamlynti ka la lah ban pynphai kylla shi kol lyngba u Pynche Khyllait ha ka minit kaba 60 ha shwa ba kan mad ïa ka jingshah rem ba ar ha kane ka lympung.
Kane ka lympung kan bteng biang ha ka sngi Palei ha kaba ka Mawphlang SC kan ïakhun pyrshah ïa ka Mawreng SC ha ka por 3 baje janmiet ha madan 3rd Ground (MFA Turf Polo), katba ka Kharang SC ïa ka Nongkolew SC ha ka por 4 baje janmiet ha SSA Stadium.
Ka Mulang Ialong, Mukhla Raij bad Dulong ki la buh jaka ïalade sha ka semi final ha ka lympung ïalehkai Independence Day Cup Under-17 Football Tournamnet ba la pynïaid da ka West Jaiñtia District Sports Association (WJDSA).
Kane ka la wan hadien ba ki la khur ïa ka nam jop ha ka quarter final kaba la long ha Kiang Nangbah Stadium kaba ha Ladthadlaboh, Jowai.
Ha ka jingïakhun quarter final kaba nyngkong kaba la long ha ka sngi Balang, ka Mulang Ïalong ka la pynliem noh ïa ka Ladthadlaboh da 3-2 kol.
Ha kane ka jingïakhun ka Mulang Ïalong ka la pynkhih jar nyngkong eh lyngba u Jeri Dhar ha ka minit kaba 12.
Hynrei ha ka kylla miet ka Ladthadlaboh ka la lah ban pynïakhaid kylla lyngba u Teiborlang Malang ha ka minit kaba 48.
Hadien lai minit ka Mulang ka la thep ïa ka kol kaba ar lyngba u Charelang Mulieh.
Ka Ladthadlaboh ka la lah ban pynïakhaid kylla lyngba u Medondor Pala (59).
Hashwa ban kut ka jingïalehkai ka Mulang ka la thep biang ïa ka kol kaba lai lyngba u Nidaroi Mulieh ha ka minit kaba 60+9 na ka bynta ban khur syndon ïa ka jingjop.
Ha ka jingïakhun kaba bud, ka Mukhla Raij ka la pynliem ïa ka 7 Wasa United lyngba ka tie-breaker da 4-3 kol, hadien ba kim shym la lah ban thep kol haduh kaba kut ka jingïalehkai.
Ha kawei pat ka jingïakhun, ka Dulong ka la pynliem ïa ka FAM lyngba ka tie-breaker da 4-3 kol hadien ba ki la ïakhaid mar 1-1 kol.
Ïa ka kol jong ka Dulong la thep da u Lovingstar Suting ha ka minit kaba 28 bad ïa ka kol jong ka FAM la thep da u P.
Papang ha ka minit kaba 33.
Kawei pat ka jingïakhun quarter final kan long ha ka sngi Palei hapdeng ka Demthring pyrshah ïa ka Evergreen Mukhla ha ka por 3: 30 janmiet.
Ka Lumchyrmang Mihmyntdu ka la khur ïa ka jingjop ha ka lympung ïalehkai Third Division Football Tournament na ka bynta ka 3rd Adelbert Memorial Trophy, hadien ba ka la pynliem noh ïa ka Nangbah Pohshnong da 2-0 kol ha ka sngi Balang.
Ha kane ka jingïakhun kaba la long ha Kiang Nangbah Stadium Jowai, ka Lumchyrmang Mihmyntdu ka la lah ban ïalehkai bha naduh kaba sdang ha kaba u Yobiang Bamon u la ïoh ban pynkhih jar nyngkong eh ha ka minit kaba 45 bad ïa ka kol ba ar la pynbud da u Pynchngaiñ Phawa ha ka minit kaba 49 na ka bynta ban khur syndon ïa ki lai point.
Ka jingïalehkai ha ka sngi Palei kan long hapdeng ka Tympang Club pyrshah ïa ka Madankynsaw Mookyndeng ha ka por 10:30 baje mynstep, ka FAM ïa ka Mookaswan Dongwah ha ka por 12 baje mynsngi bad ka Mukhla Umlangshor ïa ka Da i hi Mynsngat ha ka por 2 baje janmiet.
Ka Meghalaya Football Association (MFA) ka la hap ban shu jied ïa ki khynnah ïalehkai ki ban mihkhmat ïa ka Jylla sha ki lympung ïalehkai ban pynlong da ka All India Football Federation na ka daw ba kam shym la lah ban pynlong ïa ki lympung ïalehkai Youth League.
Kane ka synjuk ïalehkai ka Jylla ha u snem ba la dep ka la pynbna ba kan pynlong ïa ka MFA Youth League ka ban kynthup naduh ka U-13, U-15, bad U-17.
Ki kynhun ki ban khur ïa ki nam lahduh kin ïoh ban mihkhmat ïa ka Jylla sha ki lympung ïalehkai ban pynlong da ka AIFF, hynrei kane kam shym la urlong.
Haba pyrshang ban wad jingtip na ki bor pynïaid ka MFA la ong ba ka daw ka jingbym lah ban pynlong ka dei ba kam shym la ïoh jingïarap pisa na ka Sorkar Jylla.
“Ngi la ïoh jingïarap pisa na ka Sorkar Jylla tang ban pynlong ïa ka Meghalaya State League (MSL) mynta u snem, hynrei na ka bynta ka Youth League, ngim pat shym la ïoh jingïarap eiei haduh mynta.
Te kumta ngim shym la lah ban pynlong ïa kine ki lympung ïalehkai jong ki khynnah," la pynpaw uwei na ki dkhot ka MFA.
