Ha katei ka jingïalang ki nongïalam na kylleng ki district, ki Block Committee, ki dkhot jong ki samla, ki samla pule bad da ki spah ngut ki nongtrei ba shitrhem ka seng kin ïadon byntalang.
Ha kapor janmiet kan don ka jingïadih sha Khristmas bad ki khynnah na ki jaka ri khunswet bapher bapher, ki Rangbah Shnong bad Waheh Shnong na Khasi bad Jaintia, ki riew pawkhmat ha ka imlang ka sahlang ha Windermere Resort, Umpling.
Hadien ba ka la poi ha kadlieng suiñ Umroi u Nongïalam ka AITC Legislature Party bad Nongïalam ka Liang Pyrshah u Dr Mukul Sangma u la ong “ Ngi dap da ka jingsngew khmen bad ka Chairperson ka AITC ka la wan poi ha ka sien ba nyngkong eh ha kane ka nongbah.
Ki dkhot bad nongïalam na kylleng ka jylla kin ïoh ban ïa kynduh mar khmat bad ka ha ka jingïalang lashai ka sngi".
Williamnagar, Nohprah 12: Kum shi bynta ban ñiewtang ïa ki kam radbah bad ka jinglen lada jong u Pa Togan Nengminja Sangma u khla wait ki paid Garo ban ïakhun na bynta ka jinglait luid na ka kti jong ki Phareng ha ka sngi Nyngkong la pynlong ïa ka jingrakhe ïa ka lyngkhuh snem kaba 150 jong ka sngi ïap jong u ha Chisobibra kaba don marjan bad ka nongbah Williamnagar.
Ha kane ka sngi la wan shim bynta da u Myntri Rangbah ka jylla u Conrad K Sangma, u Chief Whip jong ka sorkar u Marcus N.
Marak, u Chairman Meghalaya Transport Corporation ua dei ruh u MLA ka Rongjeng u Jim Sangma bad kiwei kwei ki kynrem ki lyndan.
Ha ka jingkren ha kane ka sngi u Myntri Rangbah ka jylla u la ong ba ki khla wait kiba ka jylla ka la sei ki dawa ba dei ban ïoh ka jingkynmaw ïa ki kam shlur bad ka jinglen lade jong ki na ka bynta ban ïoh ïa ka jinglaitluid na ka jingsynshar ki nongwei bad ong ruh ba ka dei ka kamram jong ka pateng mynta ban ai pateng ïa ki khna shlur jong ki sha ki longdien.
“Dei lyngba kum kine ki prokram ba ngin ïoh ban kynmaw ïa ki kam radbah jong kine ki khla wait sha ka jylla," u la ong.
U la ong ruh ba dei ban pynlong ïa ki cross cultural exchange ne ka jingpyninam ïa la ki riti dustur ha kylleng ka jylla khnang ba ki khynnah kiba kham hadien kin tip shaphang ki khlawait ïaleh laitluid kiba na ka jylla.
Ha kane ka sngi u Myntri Rangbah u la pyllait ruh ïa stamp sah kynmaw na bynta une u khla wait.
U la pyntip ruh ba ka sorkar ka ka don ka jingthmu ban pynbha bad pynwandur thymmai Pa Togan Nengminja Sangma Memorial Park ha Chisobibra bad pyntip ruh ba ka sorkar ka la mang 50 lak ban pynbha noh bad ka jingpyntrei na bynta kane ka kam kan sdang noh hi shen.
Ha kane hi ka sngi u Myntri Rangbah u la plie ruh ïa u mawnongrim na bynta ban tei ïa ka jingkieng lyngba ka wah Rongon on Rongbing Boldak sha Chekwebibra ha ka jinglut kaba 7.
81 klur bad ruh kumjuh ïa u mawnongrim na bynta ban pynbha bad pynheh ïa ka surok shnong ha Williamnagar ha ka jinglut kaba la mang 27 klur.
Shillong, Nohprah 13 : U MLA ka HSPDP na Sohiong Constituency ha kaba khatduh u la ai ksai ba un mih noh na ka HSPDP, ka party kaba u la jop kum u MDC bad ruh kum u MLA ha u snem 2018 bad mynta u pynkhreh ban aireng noh na ka party kaba thymmai ha u 2023.
Watla um pat treh ban pynpaw na kano ka party un mih ban ïakhun ha ka elekshon ban wan, utei u MLA haba kren bad ki lad pathai khubor u la ong, “Kaei kaba phi ïohsngew shane shatai ka lah ban dei bad mynta ngi ap sa tang ïa ka Executive Committee ban shim ïa ka rai kaba khatduh halor kane shuwa ban jam shakhmat.
"Katkum ka jingong jong u, katei ka sienjam ba u shim kadei hadien ba u la bishar bniah ïa ka jinglong jingman ka synshar khadar ha ka jylla ha kine ki snem ba u long kum u nongmih khmat bad kum u Myntri ka sorkar jylla.
“Ha ka synshar khadar hi ngi donkam ïa ka party kaba heh khnang ban ïoh ïa ka sorkar kaba skhem tang da kawei ka party ban synshar khnang ba ngin lah ban ïa ka jingshakri kaba kham bha shuh shuh," u la ong.
Shuh shuh u ong ruh ba ha ka sorkar kaba khleh khawlang bad bun ki party bun ki kam ne ki rai ba ki shim kim long satia kiba ïaid beit.
“Teng teng na kawei ka party ki ong ba kane ka biang bad don kiwei pat ki party kiba ong ba kane kam biang bad kane ka pynlong pynban ban mih ka jingsynjor ha ka sorkar.
"Haba kren pat halor ka jingleit pynïasoh noh u Bah HDR Lyngdoh sha ka UDP, na ka liang u Bah Samlin u la ong ba ha ka elekshon ha Sohiong hi lada ïakhun na kano kano ka party ka long hi kumjuh.
“Lada u Bah HDR u leit ban ïakhun na ka Congress ne na ka UDP ruh ka long hi kumjuh.
Wat ïanga ruh kan long kumjuh hi lada nga shim ïa ka rai ban mih bad ki paidbah ban leit ïakhun noh na kawei ka seng.
"Lah ban kdew hangne ba ha u 2018 u Bah Samlin u la ïakhun na ka tiket HSPDP bad pynliem ïa u kyrtong ka Congress Bah HDR Lyngdoh hynrei mynta ka elekshon pat kitei baroh arngut kin ïakhun noh na ki party thymmai.
Shillong, Nohprah 12 : Ka Voice of the People Party (VPP) ha ka sngi Nyngkong ka la pynbna ïa ka kyrteng jong ki 14 ngut ki kyrtong kiban aireng ha kane ka elekshon MLA ha u 2023, kynthup na constituency jong u Symbud Myntri Rangbah ka jylla, Bah Prestone Tynsong bad ruh na constituency u Lamphang ka Ïing Dorbar Thawaiñ ka jylla, Bah Metbah Lyngdoh.
Ka party ka la sei da u Bah Manbhalang Thabah ban aireng pyrshah ïa u Bah Prestone na Pynursla bad ruh da u Pastor Shanlang Warjri ban ïakhun pyrshah ïa u Bah Metbah na Mairang constituency.
U Chairman ka State Election Committee, Dr.
Kara Chen haba pynbna ïa ki kyrtong ban aireng ha kane ka elekshon u la pyntip ba na Khliehriat ki la jied da u Bah Damewanhi Rymbai, Dr.
Ricky AJ Syngkon na Umsning, Bah Heavingstone Kharpran na Mawryngkneng, Bah Brightstarwell Marbaniang na Mawlai, Bah Avner Pariat na East Shillong, Bah Raja Jyrwa na West Shillong, Bah Danny Langstieh na Shillong South, Kong Aibandaplin F Lyngdoh na Mylliem, Bah Winston Tony Lyngdoh na Nongthymmai, Bah Ardent M Basaïawmoit na Nongkrem, Bah Doristar Marbaniang na Mawphlang, bad Bah Overlin Imiong na Ranikor.
Haba kren bad ki lad pathai khubor, u Dr.
Kara ba dei ruh u Vice President ka Party u la ïathuh ba katei ka thup ba ki pyllait ha katei ka sngi kadei ka bynta kaba nyngkong bad ïa ka bynta kaba bud pat kin sa pynbna ha ki khyndiat por ban wan.
Shuh shuh haba jubab ïa ka jingkylli, u la, “Haduh mynta don tang uwei u MLA u ba pynpaw ba u kwah ban ïakhun na ka VPP bad mynta sa tang katto katne por un sa pynïasoh noh sha ka party.
" Watla u khlem pynpaw ïa ka kyrteng jong utei u MLA hynrei u la shu ong ba u dei u MLA jong ka Shillong North.
Na ka liang u Nongai ktien ka Party, Bah Batskhem Myrboh u la ong ba kum ka party kim ju leit satia ban khroh ïa ki kyrtong kumba leh kiwei ki party.
“Dei ma ki, kiba wan hi ban tyrwa bad ha shwa ba ngin pdiang ruh ngi da bishar bniah bin pa bin.
Ngi peit ruh ym dei tang ba ki don jingkyrmen ban jop hynrei ruh ïa ka jingskhem ka nongrim ba ki don.
"Halor ka jingkylli, la ka party ka don jingthmu neem ban ïatrei lang bad kiwei pat ki party hadien ka elekshon, utei u rangbah u la ongba lada ïoh thaw sorkar kano kano ka party ruh hynrei ka VPP kan buh shwa ïa ka nongrim bad ki mat treikam hakhmat duh bad lada ka rai ban treilang badno badno ruh kan long beit halor ki nongrim ym na bynta ka shuki Myntri.
Kawei pat ka mat kaba ki nongialam ka VPP ki pynpaw ka long ba ka mat iakhun elekshon jong ki kadei beit ymda ka bor ka pisa hynrei ban pynsngewthuh ia ki paidbah ba kin jied ia ki nongmihkhmat da ka lynti kaba khuid bad da kaba bishar bniah ia ka jinglong ki kyrtong ym ban shah pynbiej ha ka bor jong ka pisa.
Shillong, Nohprah 12 : Ki heh ka Election Commission of India (ECI) kin wan sha kane ka nongbah mynta ka taiew ban bishar ïa ka jingpynkhreh jongka tnad election jongka jylla ïa ka election MLA ka ban long ha u 2023.
“Kine ki heh ka ECI kin wan ban don jingïalang bad ki tnad sorkar bapher bapher jongka sorkar jylla bad sorkar pdeng" ïathuh u bah F.
R Kharkongor Chief Electoral Officer (CEO) ka jylla.
Kine ki heh ka ECI kin don ki jngïakren bad ïaphylliew jingmut bad ki heh na ka tnad pulit, Income Tax, Excise bad ki heh ka tnad Election.
Ka jingwan jongki ka long ban bishar bniah kumno ka jingpynkhreh ïaka election MLA ha ka jylla ka la sdang ban ïaid shakhmat.
Nalor kata kin bishar ruh ïa ka shongsuk shongsaiñ khamtam hadien ba u Chief Electoral Officer jongka jylla ula pan 119 pyrton ki bor pahara jongka sorkar pdeng ban wan ïarap ha ka election MLA 2023.
“ Kane ka kynhun kaba wan nyngkong mynta ka dei ka kynhun ban bishar ïa ki jingkheiñ jingdiah ( expenditure) bad kin ïakynduh ïaki tnad ka sorkar pdeng bad sorkar jylla" ong u bah Kharkongor.
“ Ngi la pan haduh 119 pyrton ki bor pahara na ka sorkar pdeng namar ki don haduh 782 tylli ki polling station kiba don jingma bha bad 402 lei lei kiba ju jia bha ki jingjia ha ki por election.
Nalor kata ki lah ban dang bun shuh shuh namar kan don beit ka jingkylla katba nang jan sha ki sngi" ong biang u bah Kharkongor.
La ïathuh ba ka jingpynrung kyrteng ïa ki nongthep vote kiba dang ïoh thep vote ha ka sien ba nyngkong eh ruh ka la ïaid shakhmat ha baroh ki district.
Ka jylla ka don haduh 21.
11 lak ngut ki nongthep vote kat haduh u bnai ba la dep bad na kine 10.
68 lak ngut ki dei ki kynthei.
Shillong, Nohprah 12:U Nongai ktien jong ka Voice of the People Party (VPP) u Dr Batskhem Myrboh u la ong ba ka jingbym ïoh ILP ha ka jylla ka dei namar ka jingshim sting jong ki seng saiñ pyrthei naduh ki snem kiba kham mynshuwa ha ka por ba synshar ka Congress bad kumjuh ynda la synshar ka NPP.
Haba kren sha ki lad pathai khubor u Dr batskhem u la ong ba lada peit ïa ka jingdawa ILP ha Manipur kaba dang sdang ha u 2015 baroh ki seng saiñ pyrthei ki don lang ha ka juh ka lynnong naduh ka Congress, ne BJP bad kiwei de ki seng ha ka jingpan ILP a ka sorkar pdeng katba ha ka jylla jong ngi kam don satia ka jingdawa lang kaba khlaiñ bad kaba skhem na ki seng saiñ pyrthei ha ka jylla.
“Lada phi peit ka BJP kam kyrshan ïa ka jingdawa ILP, ka Congress ruh kam kwah ZILP, ka NPP ruh kam pyni dak kaba skhem ba ka kwah ban pyntreikam ILP ha ka jylla, ka UDP ruh ka dawa ba ka ILP kan dei ka Modified ILP bad kiba dawa ILP ha ka jylla ki dang dei beit tang ki seng bhalang," u la kynthoh.
U la ong ruh ba kat kum ka sur kaba mih la ju ïohsngew ba ka jingdawa ILP ha ka jylla ka dei beit tang ki seng bhalang ym ki seng saiñ pyrthei bad ka sorkar bad dei namar kane ka daw ba ka sorkar pdeng ruh kam ai ILP satia ha ka jylla.
“Ka sorkar pdeng lei ka pyrshang katba lah ban ym pyntreikam ïa ka ILP ha ka jylla phi pyrkhat haba kam don ka jingdawa kaba khlaiñ na ka jylla baroh kan shu ai mo," u la buh jingkylli.
Haba kren ïa ka jingdawa ILP kaba la mih na ki seng saiñ pyrthei baroh bad ka jingmynjur lang ïa ka Resolution dawa ILP da ka iing dorbar thaw aiñ ka jylla ha ka 19 tarik 2019 hadien ba la mynjur ïa ka CAA, u la ong ba ka dei tang ka jingpynthame ïa u paidbah.
“Lada pynshong nongrim ïa ka jingkam jong ki ba ka jingdawa ILP ha ka jylla dei namar ba la mynjur ïa ka CAA da ka Parliament ngam sngew shongnia namar jan baroh kawei ka jylla la pyllait na ki jingtreikam CAA bad nga sngew ba ka jingkwah ILP jong ki ka dei beit namar ka don ka jingtieng saiñ pyrthei bad ka jingshah pynbor ha u paidbah," u la ong.
Shuh shuh u la bynrap ba ka jingdawa ILP lei kat kum ka jingsngewthuh jong u kan nang kham jwat ha kane ka kynti namar ïa ka Khasi bad Jaintia Hills district kaba don ha ka preamble ka Bengal Eastern Frontier Regulation, 1873 la weng syndon bad ong ruh ba kam don kano kano ka jingpyrshah halor ka jingweng noh ka sorkar pdeng ïa ka Khasi bad Jaintia Hills na ka thup jong ka jintreikam ka ILP.
U la ïathuh ba na ka liang ka Party kan pyrshang ban pynïoh ILP ha ka jylla ban pynurlong ïa ki jingdawa kiba u paidbah u la angnud la slem bah.
Ym lah ban len ka jingbeiñ jingkhoh bad jingkynnoh ïa kano kano ka party kaba ïalam ïa ka sorkar ka ju mih bad jia beit jan man ba kut ka san snem khamtam shwa ban leit sha ka election MLA kumba la jia ïa ka sorkar MUA II ba la lam khamt da ka Congress hapoh ka jingïalam jong u Dr Mukul Sangma ha u 2018 kumjuh ruh ka jia mynta ïa ka sorkar MDA ba la lam khmat da ka NPP hapoh ka jingïalam u Conrad K.
Sangma.
Ha u snem 2018 kata ka jingkynnoh bamsap ïa ka sorkar MUA II ba la ïalam da u Dr Mukul Sangma ka la long shaba palat haduh ba la sngew ba uwei ruh u MLA jongka Congress un ym khie khlieh ne jop shuh.
Hynrei haba la dep ka election bad dep niew vote jop bun pynban ka Congress hynrei tang namar ba ha Delhi don da ka BJP kumta la ïoh ban thaw sorkar da ka NPP ryngkat ka UDP, PDF, HSPDP bad BJP.
Kumjuh ruh ka long ïa kane ka sorkar MDA mynta la shah kynnoh shi rynjaiñ da ki jingbamsap ïa kaba kawei ruh ym pat don ba lah ban pynsabut.
Nalor kata la sngew ba kine ki jingkynnoh kin ym kut katba ym pat kut ka election hynrei tang shu kut ka election lada jop bun lei lei ka NPP bad ka wan biang ha ka bor baroh kine ki jingkynnoh kin jah lut noh namar baroh baroh kwah ban ïa shong shuki lut.
Ym lah pat ban len wat la ki mih bun ki jingkynnoh hynrei kane ka sorkar MDA ka la leh hi la ka jong ka kam ban shakri ïaki paidbah.
Mar ïa shimti la jia shwa ka jingïakhih pynkynriah ïaki Kharmetor na Them ïew Mawlong.
Ka jingïakhih ka long kaba jur bad la ima shisha napdeng baroh ki jingïakhih namar i daw i long tang na ka jingshah shoh uwei u khynnah ha Them Metor sa mih ki kynrum kynram.
La ïa dawa ba dei ban pynkynriah noh ïaki kharmetor bad ka sorkar MDA ka la shim khia, ka la daw ïaka High Level Committee hapoh ka jingïalam u Symbud Myntri Rangbah bah Prestone Tynsong bad kane ka Committee ka la ïa kynduh bunsien bad mynta ka la dep rai ban pynkynriah ïaki sha ka jaka ba don ka ophis Municipal shipor kaba dei ki quarter ba shna hi ïaki nongtrei Municipal.
ïa ka Blueprint la aiti sha ki Kharmetor bad ki dei ma ki ki bym pat ai jubab haduh mynta ïa ka sorkar ba kane ka kam ka sa sahteng.
Nangta hadien mih sa ka jingïakhih pyrshah ïa ka Citizen Amendment Bill (CAB) kaba la long aiñ (Act) mynta hadien ba la mynjur da ka Parliament hapoh ka jingïalam ka BJP ïa ka sorkar NDA.
Halor kane la mih ka jingdawa ban pynïoh ïa ka ILP bad ïa kane la wanrah ha ka dorbar ba kyrpang ha ka 19 tarik Nohprah 2019 bad la wanrah da ka Resolution hapoh ka ïing dorbar bad hadien ba la mynjur la leit ai ïa kane ka resolution sha ka sorkar pdeng ha u Amit Shah bad ha u Myntri Rangbah duh ka ri u Narendra Modi hynrei kane ka kam ka dang ïai sah teng mynta la jan saw snem ha kti ka sorkar NDA.
Jia sa ka jingshah pyniap u samla KSU ha kiwei ki jaidbynriew ha Ichamati kaba la pynkhluit tar ïa ki samla bad hadien ka jingonthang ïa u jia sa ka jingshah dung bun ki bar jylla hapoh Iewduh.
Sdang shong syier biang ka suk ka saiñ.
Nangta wan sa ka khlam COVID -19 ha shwa ban kut u 2019 bad bteng ha u 2020 haduh 2021 shiteng snem ei ei.
Kumta kiba bun ki por kane ka sorkar MDA ka hap ban pynlut tang ha kaba tem ïaki jingkulmar bad khot ïakren ïaki seng bhalang bad bud sa ka jingpyrshang ban tehlakam bad ïakhun pyrshah ïa ka khlam.
Wat la katta ruh hapdeng kine ki jingshah pynwit ka dang leh hi ïa ki kam ba dei ban leh.
ïa ka jingpynbeit pud kaba la sahteng la slem bah la 50 snem naduh ba ïoh ïa ka jylla Meghalaya ba pura, dei tad ha kane ka sorkar MDA kaba la nud ban shim ïa ka rai ban pynbeit ïa u pud u sam ha kaba ïa ka MOU jongka jingpynbeit pud la dep ïasoi ha nongbah Delhi hapdeng u Myntri Rangbah ka jylla u Conrad K Sangma bad u Myntri Rangbah ka Assam u Himanta Biswa Sarma ha ka jingïadon lang u Myntri Kam Pohïing ka ri u Amit Shah.
Hooid halor kane ka kam ka ïing bishar ka hukum ban buhteng tad haduh u Rymphang mynta u snem ban ym pynïeng mawpud ei ei ruh em namar ka jingbishar ka dang ïaid shakhmat halor ka PIL ba la ujor da ka Synjuk ki Rangbah Shnong.
Wat la katta ruh ka jingpynkhreh ban bteng ïa ka jingïakren pynbeit pud ha ka wat kaba ar ka la sdang hynrei ka thut noh namar ka jingsiat iap ki pulit Assam ïa ki 6 ngut ki mynsiem briew ha kaba san ngut ki dei ki nong Meghalaya ba sah ha Mukroh.
New Delhi, Nohprah 13 : Da ka jingkyrmen hadien ka jingjop kaba donburom ha ka Super Over, ki thei ïalehkai kriket ka India ki pynkhreh pat ïalade mynta ban pynjur ïa ka rukom ïalehkai khamtam ha ka rukom ap bol bad kawang bol pyrshah ïa ka Australia kaba dei ka kynhun ba khlain bor, ha ka T20I kaba lai kaban long ha kane ka sngi BalangHa ki ar tylli ki jing-ïakhun kiba shakhmat ha DY Patil stadium kaba long ha Navi Mumbai, ka kynhun ïalehkai ka ri kan leit pat sha Brabourne Stadium na bynta ka jingïakhun kaba bud.
Ka jingïakhun ha kane ka sngi u Blei ka sakhi ïa ka rukom ïalehkai kaba itynnad bha ha kaba ki don haduh 47000 ngut ki nongpeitkai kiba sakhi ïa katei ka jingïakhun.
Kumba long mynta ka India ka hap ban ïakhun tyngeh namar ka jingïakhun ka dang neh da mar 1-1 ha katei ka lympung ba don san tylli ki jingïakhun.
Watla ka India ka don ïa ka jingkyrmen ban lah ïalehkai bha bad ka Australia hynrei ka donkam pat ban hap pynjur ïa ka rukom ïalehkai ban khur ïa ka jingjop.
Kumba long ha ki jingïakhun ba la dep ki nongtied ki la lah ban ïalehkai bha hynrei kaba sah ka long sa tang ban pynbha ïa ka rukom kawang bol bad rukom ap bol.
Lada phai ha ki jingïakhun ba la dep ka kynhun trai jaka ka la ïoh ban khur tang ar wiket ha ka series bad kata hi kaba pynkhuslai ïa ka kynhun baroh kawei.
Kaba kham pynkhuslai ruh ka dei eh ïa ka rukom kawang bol.
Ka Renuka Thakur kaba dei kawei na ki thei kawang bol ba kham paw ha kine ki 6 bnai hynrei haduh mynta kam pat ïoh khur wiket.
Ban kren ïa ka jingshisha, ka Renuka ka dang hap ban pynjanai ïa ka rukom ïalehkai.
Katba ka thei kawang spin, ka Devika Vaidya kaba ïakhun ïa ka T20 series kaba nyngkong ha ki phra snem ka dang hap ban pyntbit ha kane ka bynta ruh hadien ba ka khlem lah ban ïalehkai bha.
Kumba ka long mynta, ka Yastika Bhatia kam pat ïoh satia ban mih madan katba ka Jeminah Rodrigues pat ka hap ban pyntbit ïalade ha ka jingkamai ron hadien ar tylli ki jingbakla na sdang katba ka Shafila Verma pat ka hap ban pyntbit ïa ka rukom ïalehkai.
Na ka liang ka kapten jong ka kynhun Australia ka Alyssa Healy ka pynpaw ïa ka jingthrang ban ïalam nakhmat ban ïoh ïalehkai bha ha ka jingïakhun ha CCI.
Ka India kaba la pynkut ïa ka jingjop jong ka mynta u snem, na ka liang ka Healy ka la kam ba ka rukom kawang bol jong ka India ka la dei ban long kaba kham paka.
Katei ka jingong jong ka, kadei hadien ba ka thei kamai ron jong ka kynhun ka Beth Mooney ka la pyni ïa ka rukom ïalehkai kaba ym lah shuh ban pynsangeh.
Ïa kane ruh la pynpaw da ka Tahola McGrath kaba don ha lain tied ba lai.
Ki la don haduh kumba saw ngut ki nongkawang bol ka India kiba ka jingkamai ron ka la kot sha ka 10 ron shi over ha ka jingïakhun ba ladep.
Mawkyrwat, Nohprah, 13: Ka Voice People Party (VPP) hynnin ka sngi jong 9 tarik Nohprah, 2022 ka la ïoh ban pynskhem ïa ki nongkitkam ba pura jong ka Ranikor Constituency na ka bynta ka MLA Election 2023 ha ka jingïadonlang da ki nongïalam jong ka party Central Body, u bah Arden Basaïawmoit, President bad u Treasure, u bah Grosspar Ryntathiang lem bad kiwei ki ‘riew rangbah.
La ïoh ban pynskhem ïa ki nongkitkam jong ka Voice People Party (VPP) Ranikor Constituency da u President ba rangbah, u bah Arden Basaïawmoit ha kaba u bah Overlin Imïong u la long kum President jong ka VPP Ranikor Constituency bad u bah Goldglister Syiemiong kum u General Secretary ryngkat bad ki 11 ki nongkitkam.
Haba kren ha ka jingïalang, u President Rangbah jong ka Voice People Party (VPP) u la ïoh ban pynshai ruh ba ka Voice People Party (VPP) ka ïeng skhem ha ka nongrim ba ka party ka kwah ïa ka jingkylla ha ka jylla khamtam ïa ka jingïadie ïa thied ïa ka vote ha ka por elekshon.
U la ong ruh ba ka jingshah thied ïa ka vote ka long ka jingduh nongïa u paidbah.
Ha kane ka sngi u bah Arden u la kyntu ruh ïa ki paidbah jong ka Ranikor Constituency ba kin kiar na ka jingshah thied da ka pisa ha ki nongmihkhmat ïa ka vote jong ki namar ka long pat ka jingduh nongpat hadien ynda la dep ka elekshon.
Nongstoiñ, Nohprah, 13: “Ka por ka dawa ba baroh ki shipai kiba la ïashim bynta ha ka jingïaleh ban ïoh ïa ka jylla da kaba shah set phatok ha Shillong bad ha Guwahati, kata kiba kynthup naduh West Khasi, East Khasi, Ribhoi bad Jaiñtia Hills, kin ïa tylli lang kawei bad kin mih madan ban dawa pynurlong Khasi bad Jaiñtia State", ong u paieit E.
Lyngkhoi phra phew wei snem ka karta haba ïakren bad u nongthoh khubor ha Nongstoiñ.
U la ong ba watla kiba bun ki riew ialeh ki la khlad noh ruh, hynrei katkum ka jingtip jong u kiba dang im haduh mynta ki dang don palat spah ngut.
Ha kajuh ka por u la ong ba ma u kum u nongïalam ïa ka group kaba nyngkong ha ka karta kaba 81 snem, u kwah dik dik ba baroh ki shipai kiba la ïashimbynta ha ka jingïaleh hill state na baroh ki District hapoh ka jylla, kin ïatylli lang kawei bad kin thaw da ka kynhun kaba kyrpang ban dawa na ka sorkar India ba kan phiah noh ïa ka Khasi Jaiñtia bad ka Garo la ka jong.
U la ong ba kane ka dei ruh ka thong kaba hakhmat eh kaba u (L) Maieit Hopingstone Lyngdoh u ba la ïeng pyrshah ban pdiang ïa ka sub state bad u ba la shah beh noh ha ki nongïalam ka APHLC kiba pdiang ïa ka sub state, ha kaba u la seng ïa a HSPDP bad lyngba ka jingïalam jong u ban pdiang burom ïa ka (L) Smt Indira Gandhi da ki lama ïong ha ka por ba ka wan sha Shillong ba la ïoh ïa ka jylla ba pura.
Ha kajuh ka por u la ong ba kawei ka thong kaba hakhmat eh kaba u (L) Maieit Hopingstone Lyngdoh u la ieh shadien ha kane ka pateng kaba mynta ka long ban dawa ïa ka Khasi Jaiñtia State.
Dei halor katei ka nongrim ba u la ong ba lada baroh ki shipai kiba la shah kem bad shah set phatok kum kita ki political prisoner, kin ïa tylli bad kin mih madan ban dawa Khasi Jaiñtia State bad ki Garo kin dawa la ka jong ka jingdawa Garo State ha ryngkat ka jingkyrshan jong ki paidbah, ym don jingartatien ei ei ba ka sorkar India ka hap ban shimkhia ïa katei ka mat.
Nongstoiñ, Nohprah 13: Ka jingdonkam dohkha ha West Khasi Hills ka jur bha, hynrei haduh mynta ha man la ki ïew ki hat haduh ki dukan ha ki nongkyndong, dang hap ban pyndap da ki dohkha kiba la shalan na shabar jylla.
Haba phai ha ka kam ri dohkha bad ka jingdon jong ki pung ha poh ka distrik, ym lah ban len ba lada baroh kiba don ïa ki pung ri dohkha, ki dei kiba la pyntbit bad kiba la shemphang ha ka kamai kajih, ka West Khasi Hills ka lah ban dei kawei na ki distrik, kaba lah ban pynmih bun ki dohkha ban die ha ki ïew ki hat.
Haba phai ha ka kam ri dohkha ka Fisheries Department tnad treikam jong ka sorkar ka peit ïa kane ka bynta, imat ka tlot haduh katta katta bad kam don ruh ïa ki nongtrei kiba tbit ban peit ïa katei ka kam.
Nalor kata ha ka jinglum jingtip jong u nongthoh khubor, la lap ba kito ki nongshong shnong kiba la ïoh jingïarap na ka sorkar ban shna ïa ki pung ri dohkha, ki ïoh jingmyntoi tang ha ka por ba ki don ki briew kiba wan shim wai ïa ki pung jong ki, na ka bynta ban pynglong ïa ka jingïakop khwai bad don ruh katto katne ki trai pung, kiba ïoh jingmyntoi da kaba shah ïa ki briew ba kin wan khwai bad ki shim ha ka dor shispah haduh arspah tyngka shi sngi uwei u rawon.
Haba phai ha ka jingdon ki pung hapoh ka distrik ym lah ban ong ba baroh ki dei kiba ïoh jingïarap na ka Fisheries Department, hynrei ki don ki pung kiba la shna da ka jingbei pisa jong ka NABARD bad ba la pyntrei da sorkar lynba ka ka Soil Conservation, DRDA bad kiwei kiwei.
Nalor kitei ki pung ba la pyntrei da ka sorkar bad kiba la ïoh jingïarap na ka Fisheries, ki don ruh ki pung ba ki riew shimet kiba don ïa ki jaka kiba biang ki tyllong um ki shna hi, na ka bynta ban pynneh ïa ka um bad ban ri dohkha ha kajuh ka por.
Haba phai pat ha ka jingdon jong ki wah, ka West Khasi Hills ka distrik kaba don bun eh ki wah, kiba lada ki paitbah nongshong shnong ki ñiewkor bad sumar, da kaba khanglad bad pyrkhing ban pynïap pathar ïa ki doh kha doh pnat kum ka khang jar, wieh dawai bih, siat bom bad kiwei kiwei, ki ïew ki hat kin bun da ki dohkha ba la pynmih hi na ki pung bad ki wah kiba don hapoh ka distrik.
Kumta ka don kam ïa ka sorkar ba kan peit bniah ba ki nongtrei ha ka Fisheries Department, ki dei ban long ki briew kiba la tbit bha ha ka kam ri dohkha bad kumno ban ai jinghikai ïa ki nongshong shnong, kiba ka la ai jingïarap ha ka ban shna ïa ki pung.
Mawkyrwat, Nohprah, 13: Ka United Democratic Party (UDP) Ranikor Circle, Shillong Area Unit, kan pynlong ïa ka ‘Get Together-cum-Advance Christmas 2022’ ne ka Jingïa kynduh lang jong baroh ki nong Ranikor Constituency kiba shong ba sah, ba trei ba ktah, ba pule hangne ha sor Shillong.
Kumta kane ka jingïakynduhlang kan long ha ka 16 tarik u Nohprah, 2022 ha ka por 2 nohphai sngi ha ka ophis treikam jong ka UDP hajan Shillong Commerce College bad Shillong College, Laitumkhrah.
U MLA ba don burom u bah Pius Marweiñ bad ki nongïalam jong ka party kin don ryngkat ha katei ka sngi.
Namarkata, na ka liang jong ka UDP Shillong Area Unit, ka khot ka wer ïa baroh ki nongshong shnong jong ka Ranikor Constituency ba shong ba sah ha Shillong ban ïa don lang ryngkat ha katei ka jingïakynduh lang.
Kane ka long katkum kyrwoh khubor ba la phah da u bah D.
Thongni, Secretary, UDP Shillong Area Unit.
Mawkyrwat, Nohprah 13: Ka ophis jong ka District Horticulture Officer (DHO), South West Khasi Hills District ryngkat ka jingïatreilang bad ka Hill Farmer’s Union (HFU) jong ka South West Khasi Hills District kan da pynlong ïa ka jingïakob pyn-i-nam ïa ki mar rep bad ki soh hapoh jong ka South West Khasi Hills District.
Kumta la kyrpad ïa ki nongrep ba kin wan ïa shimbynta ha katei ka jingïakop da kaba kin wanrah naduh ki jhur, ki muli, ki pathaw, kubi, tyrso, soh ñiamtra, sohbah, sohjew, ki syntiew Orchid, phan dieng, sohphlang, shriew, phan, syieng, shynrai bad kiwei de ki jait jhur.
Ki nongwan ïashim bynta ki dei ban da leh bha ïa ki mar rep jong ki bad la kyrpad baroh ïa ki nongrep ki ban wan ïa shimbynta ha katei ka jingïakop ki dei ban poi ïa ki mar rep jong ki ha ka 15 tarik mynta u bnai naduh ka por 11 baje mynstep haduh 5 baje janmiet bad ïa ki nongjop yn sa pynbna ha ka 16 tarik u Nohprah, 2022.
Kane ka long katkum ka kyrwoh ba la bha da u General Secretary ka HFU, South West Khasi Hills District.
Jowai, Nohprah 13: Ki khynnah pule jong ki skul bad College kiba don hapoh ka West Jaiñtia Hills District kiba la pynïasoh kum ki Scouts-Guides, Rovers-Ranger naduh ka 8 tarik haduh ka 12 tarik Nohprah ki la ïashimbynta ha ka ‘7th Winter Camp & Youth Leadership Training’ ba la pynlong ha shnong Mukhla hapoh ka jingpeit jingpynïaid ka Meghalaya Bharat Scouts & Guides, West Jaiñtia Hills.
Ïa kane ka 7th Winter Camp & Youth Leadership Training lawan ban plie pyrda da ka A.
P.
Syiem, District Chief Commissioner & District School Education Officer, West Jaiñtia Hills kum ka kongsan ha ryngkat ka jingïadonlang ka Saramai Tariang, Vice-President MBS&G, West Jaiñtia Hills kum ka symbud kongsan bad u Adiam U Bthuh, District Secretary MBS&G West Jaiñtia Hills katba u W.
Lyngdoh, State Secretary MBS&G, State Headquarter Shillong ha ka 11 tarik Nohprah u la wan ban ïadon byntalang kum u kongsan ha ka Grand Campfire.
Ha ki san sngi jong kane ka 7th Winter Camp & Youth Leadership Training ki khynnah Scouts-Guides, Rovers bad Ranger ki la ïoh shibun ki jinghikai bad jingtip shaphang ka Scouts-Guides Movement kiba kynthup ïa ka rukom teh tyllai (Knoting & Lashing), rukom shna ïa ki jaka buhtiar buhtar (Gadget) haba don ha ki Camping, First Aid, Trekking, Whistle Signal, Estimation, Compass & Mapping bad ruh ki bynta ba ïadei bad ka Youth Leadership.
Ki Unit Leaders kiba la wan ban ïadonbynta bad ruh ban ai ki jinghikai kyrpang ha ki san sngi jong kane ka prokram ki long u Pet Dhar, u Julius Lyngdoh, u Carefully Gassah, u Teilangki Rymbai, u Sonniwel Shylla wa u Adiam U Bthuh kiba long ki Scouts Master, na ki Guides Captain ka Caredaline Kharbhih, ka Barisha Muthoh, ka Morinda Myrphet, ka Grecorisa Sana, ka Aidasuk Warlarpih, ka Stamlish Hinge, Ka Sngi Hadia ka Barisha Muthoh, ka Siami Shylla, Lamisakani Dkhar, ka Chwadaka D.
Laloo bad ka Marjuri Thma.
Mawkyrwat, Nohprah, 13: U President jong ka People’s Democratic Party (PDF) Mawkyrwat Zonal Committee, u bah Maiantis Lyngkhoi haba kren ha ki lad pathai khubor hadien ka jingïalang ha Phyllaw ïing jong u, u la ong ba watla ka party PDF ka la shah ieh khunswet ha kine ki khyndiat bnai ba la dep hynrei kan nym duh jingkyrmen pynban kan nangtrei shitom ban pynkhlaiñ ïa ka jingtreikam.
Haba bynrap shuh shuh ïa ka jingkren ba naduh ba sdang kum ka party ka la i don jingkyrmen namar da ka jingwan pynïasnoh jong uwei na ki ‘riew rangbah u bah Sounder Stong Cajee ha kane ka party PDF hynrei na ka daw ba ka jingduna ha kiba bun ki bynta tang ha ki khyndiat bnai jong ka rung u la phet noh sa kawei pat ka party kata sha ka Trinamool Congress bad u la ieh noh shadien ïa ka PDF.
“Ïa kane ka jingrung jingmih jong ki nongïalam ngam da sngewpher namar ha ka politics hi ka shait long kumta ki don kiba rung ki don kiba mih noh", la pynpaw u President ka PDF Mawkyrwat Zonal Committee.
Shuh shuh haba kren pat ha kaba ïa dei bad ka MLA Election 2023, u Maiantis Lyngkhoi u la ong ba kum ka party haduh mynta hi kam shym don la u jong u kyrtong hynrei kan sa leit ban ai jingkyrshan ïa kiwei pat bad ïa kata rai ban leit kyrshan ïa kiwei pat ki kyrtong ym pat lah ban pynpaw namar kum ki nongïalam jong ka party PDF kin hap ban da ïa thir sani bha lyngba ka jingleit pynsngewthuh ha ki nongkyrshan kiba don ha ki shnong ki thaw.
U la kren ruh khyndiat shaphang ki rukom treikam jong ka party bad ki jingthmu kiba don ha ka ha kaba ka party ka don ha ka ban kyntiew ïa ka kam rep kam riang, ka kam ïalehkai bad kiwei de ki kam lyngba ka jingdon ïa u Myntri jong ka tnad kam rep kam riang, u bah Banteidor Lyngdoh.
Ha kawei pat ka liang u la ong ba watla ka party kam don ïa u kyrtong ha kane ka MLA Election hynrei ka don pat ïa ki kam ban pynkhlaiñ na ka bynta ban pynkhreh pat ban sei ïa la u jong u kyrtong ha ka MDC Election jong u snem 2024 khnang ba ka party kan nym duh ïa ki briew ban long ki nongkyrshan.
Ha kane ka sngi la ïoh ruh ban pynskhem ïa ki nongkitkam ba thymmai jong ka People’s Democratic Front (PDF) Youth’s Wing ha kaba u Fidestar Wanniang kum u President bad u bah Comfort Syiemlieh kum u General Secretary.
Katba ki nongkitkam jong ka PDF Women’s Wing ki long President ka Sitsina Marweiñ bad General Secretary ka Alphadalin Lyngdoh.
Kiba ïadonlang ha kane ka sngi ki long naduh ki samla, ki longkpa bad ki longkmie na kylleng ki jaka bad ki shnong.
Nongstoiñ, Nohprah 13: Ka Hima Nongstoiñ lyngba ka Nongstoiñ Memorial Celebration Committee, mynta ka sngi ka la pynlong ïa ka jingkynmaw burom ïa ka lyngkhuh sngi ïap kaba 58 jong u Paiem Sibsing Syiem u Syiem ka Hima Nongstoiñ.
Kum ka dak jong ka jingkynmaw burom, na ka liang jong ka Hima ka la pynlong ïa ka jingïalang kaba lyngkot, da kaba pynlong ruh ïa ka jingsngap jar kaba shi minit bad bteng pat sa ka jingbuh ïa u syntiew ruh ha u mot sah kynmaw jong u Paiem Sibsing Syiem, u ba don ha phyllaw jong ka ophis u Syiem ka Hima Nongstoiñ.
Ha kane ka sngi ba kyrpang, la sakhi lang da ka jingïadon ryngkat lang u Paiem E.
P Syiem, Syiem ba mynta ka Hima Nongstoiñ, u Paiem R.
K Syiem Syiem Khynnah ka Hima Nongstoiñ, ki nongsynshar shnong ka kur Syiem ki riew rangbah bad kiwei kiwei.
Haba ai jingkren ha katei ka jingïalang kaba lyngkot na ka liang jong u Paiem E.
P Syiem, Syiem ka Hima Nongstoiñ, u la pynkynmaw ba u Syiem Sibsing Syiem u dei u ba pass tang ïa ka klas 8, hynrei hynrei u la long u Syiem u ba stad bad ba shemphang bad u la long ruh u nonghikai skul.
U la ïathuh ruh ba dei u Syiem Sibsing u ba la pynshlur ïa ka Hima Nongstoiñ ban plie noh ïa ki skul ME ha Nongstoiñ bad sha kiwei ki jaka jong ka Hima.
Nalor nangta u Syiem Sibsing u la ïoh kyrteng ha ka skul Sibsing kaba don ha Nongpyndeng.
Mynta pat u ne u Syiem u la ïoh kyrteng biang sa ha ka IB jong ka PWD lyngba u MLA ka Nongstoiñ u bah Macmillan Byrsat.
Shuh shuh, u la pynkynmaw ruh ba u Syiem Sibsing katba ym pat dep shong da ka Dorbar Hima, um treh ban soi ïa ka instrument of accession bad dei na kane ka daw ba katba u dang thmu ban leit jingïaseng, u la shah kem noh hapdeng lynti ha ka shnong Markasa, namar ba ki shipai phareng ki dang mut ba u la phet bad hadien ba pynbiang nadong shadong ha ka 19 tarik u Ïaiong 1948 u la soi ïa ka instrument of accession bad annexed agreement.
Jowai, Nohprah 13: Ka Mihmyntdu Community Social Welfare Association (MCSWA) mynta ka sngi kala ïoh ban rakhe ïa ka jingdap 40 snem pura ka jingshakri jong ka ïa ka imlang ka sahlang.
Ïa ka jingïalang la pynlong ha Salaroh, Jowai ha kaba u ma Brightstar Chyrmang uba dei u MDC ka North Jowai Constituency ula long u kongsan.
La wan ban ïadon lang ha kane ka sngi da u Director & Founder MCSWA u ma Wilson Dohling DDTI MACS bad u ma Lambor Suchen uba dei u Skill Development Officer ka MSSDS West Jaiñtia Hills.
U kongsan haba ai jingkren ha kane ka sngi ula pynpaw ka jingsngewkmen ban ïoh lad ban ïadon bynta ha kane ka jingrakhe jong ka MCSWA ïa ka jingdap 40 snem ka jingshakri jong ka.
Ula ong ba ka MCSWA kala leh shibun ki kam kiba bha ha ka imlang ka sahlang kiba la pynïoh jingmyntoi ïa kiba bun ba lang khamtam ïa ki khun samla kim bym ïoh kam ïoh jam.
Lyngba jong ka MCSWA bun ki samla kila ïohlad ban ïeng hala ki jong ki kjat.
Mynta ka sngi ruh u MDC ula ïoh ban ai mynsiem lem ïa ki samla kiba la pyndep ïa ka jingai jinghikai lyngba kane ka seng.
Ula ong ba da ka jinglah jong ki ban pyndep ïa kane ka training mynta kin sa lah ban ïeng hala ki jong ki kjat, khlem da khmih lynti than ïa ki kam sorkar namar ba ka long kaba eh haduh katta katta ban ïoh ïa ka kam sorkar ha kine ki sngi ba mynta.
Ha kane ka sngi u ma Brightstar ula plie ïa ka Websiste jong ka MCSWA, kham hashwa jong ka jingïalang la ïoh ïa ka jingpule Bible bad duwai da u Rev.
D.
Lyngdoh, ka jingkren pdiang na i Sunita Sunu, la ïoh ruh ïa ka jingrwai ïa ka Theme Song jong ka MCSWA.
La ïoh ruh ka jingkren na ka Dr.
Joanietta Shullai ba dei i Director & Founder MCSWA bad ïa ka jingkren ai khublei la ai da A.
J.
Nongkynrih, Chief Functionary MCSWA.
La sam ruh ïa ki Mementos sha ki dkhot ka seng bad kumjuh ïa ki dkhot barim jong ka MCSWA.
La sam ïa ki certificate sha kito kiba la pyndep ïa ka jingshah hikai ha ka Tailoring Course bad kumjuh ruh kiba la pyndep ïa ka piggery.
Jowai, Nohprah 13: U Myntri ka kam poh ïing jong ka sorkar jylla u ma Lahkmen Rymbui ha ka jingkren jong u haka jingïalang paidbah ban pynskhem ïa ki nongkitkam ka United Democratic Party (UDP) Youth Wing 7-Amlarem, ula pynsngew kum u nongmihkhmat MLA yn mih ïakhun na ka bynta ka jingmyntoi ki paidbah namar haduh mynta ki kam pynroi kila paw pyrthei ha kylleng ki shnong kiba hap hapoh ka Constituency jong u kine ki kynthup naduh ki skul, ka surok, ka umbam umdih bad kiwei de.
Ula ong ba ka Amlarem kala kyllalut nadong shadong naduh 1998, da kaba ula pyntika ba ïa ka Jariañ PHC yn pynkiew kyrdan sha ka Sub-Divisional Hospital bad ïa kane yn buh ïa u mawnongrim ha ka 20 tarik mynta u bnai.
“Ki don haduh katno kilometer ki surok hapoh ka Amlarem kila la dep mang kata naduh ka Samanong, Moopyut, Umsalang, Iongnoh, Chyrmang, Nongbareh, Trangblang Pdengshakap bad kiwei de ki bym lah ban niew kiba la kot 150 kilo miter tam".
Ula pynsngew ïa ka jingkieng Borkhat la lah ban pyndep biang ïa ka dei hadien ba ula wan biang kum u MLA.
Kumta u kyntu ïa ki nongkyrshan ba kin jied ïa ki nongmihkhmat da ka nongrim kaba skhem ka jingmut namar katkum ka jingwad jingkheiñ jong u tang hapoh ka Amlarem (area) u lah ban ïoh haduh 20 hajar Vote, ula ong kumno ki nongshong shnong kim ai jingkyrshah namar baroh ki kam pynroi naduh ka surok ka umbam umdih la wanran ha manla ki shnong hapoh ka Amlarem Sub-Division.
Shuh shuh ula pynsngew ba dei lyngba ka jingtreilang jong ki paidbah la lah ban leh shibun ki kam pynroi hapoh ka imlang ka sahlang, ula kren kop ba uei u myntri pule puthi ka jylla uba la ïoh ban sanction haduh 23 tylli ki College kane ka dei ka History jong u ma Rymbui, kumjuh ruh ïa ka jingmang Sanction 300 tylli ki Primary School lada ym dei ha ka por u Lahkmen Rymbui, u ong ba kane ka long ka rukom ban long mihkhmat ym tang hapoh ka Amlarem hynrei ha ka jylla hi baroh kawei la ong u ma Rymbui.
Kum u myntri kam poh ïing ula pynsngew ba la dep sanction da ki phew tylli ki Border Out Post, ki Police Station kiba dei ha ka por u Lahkmen, ula kren baroh kine ki saw snem shiteng ula suki khlem pynpaw ïa ki kam pynroi hynrei mynta ka kynti “ngan sdang ban pynpaw pyrthei ïa kine baroh".
Ha kaba ïadei bad ka bainong ki Mid Day Meal u ma Rymbui ula pyntip ba la pynkiew noh sha ka 2 hajar, da ki hajar ngut ki nonghikai la regularize ïa ki bad kumjuh ïa ka scholarship ki khynnah skul kaba la poi sha ka 10, 20, 30 bad haduh 40 hajar.
Na ka bynta ki 10 tylli ki LP School ula pynsngew ba la dep ban mang pisa Sanction sha ka 44 lak 78 hajar tyngka.
Utei u Myntri ula pynsngew mynta ka sngi ka kynhun myntri (cabinet) kala shim ïa ka rai ban sanction ïa ki post na ka bynta ka Shillong Engineering College ka ban treikam naduh u bnai July jong une u snem ban wan.
Kaba ar la rai ban Sanction ïaka Post na ka bynta ka College Architecture & Urban Planning ha nongbah Tura, kaba lai la rai ban pynbha ïa ka pule puthi hapoh ka jylla namar naduh u snem 2030 ki nonghikai ki donkam ban pyndep ïa ki B.
Ed Course saw snem, kumta ka sorkar ka la pynkhreh ïa ka jaka pule B.
Ed ha Tura College Teacher Association ka ban sdang lang ïa ka jingpule BA, BSc, B.
Com + BEd.
Kaba saw ka kynhun myntri kala rai ruh ba ïa ki 12 tylli ki College hapoh ka jylla kin long kum ki People College, na Jaiñtia ki kynthup ia ka Thomas Jones College, Jowai, ka Riwar College Pynursla, Ka Balawan College ha Umsning, ka Khrawsing College ha Mawphlang, ka Sngap Syiem College ha Mawkyrwat, ka Sneg Khasi College Shillong lem bad kiwei de ki College ha Goro Hills.
Ula pyntip ba san tylli ki post na ka bynta ka Commerce hapoh Nongtalang College la dep ban sanction ha kaba ki samla pule ka thaiñ war Jaiñtia kim donkam shuh ban leit pule shabar, ïa ka Captain Williamson technical University yn pynkylla sha ka State University namar ka jingdonkam ki samla pule ka jylla nalor ka jongdon jong ka NEHU, la rai mynta ka sngi da ka kynhun Cabinet ba ïa ki nonghikai Adhoc College yn pynkiew sha ka Fifth pay.
Jowai, Nohprah 13: Ka Khasi Student’s Union (KSU) haka ka jingïadon lang u President ba Rangbah duh ka Seng u samla Lambokstar Marngar bad u General Secretary Samla Donald V Thabah lem bad ki Nongïalam ka KSU West Jaiñtia Hills kila Leit hiar sha Mukroh ha ka sien kaba ar ban leit jngoh bad ai mynsiem ïa ki longïing jong kito ki lanot kiba shah siat ïap ha u kuli jong ki Pulit Assam.
Ha katei ka sngi ka seng ka la ïa kynduh ruh ïa ki Pulit nongap pahara ha katei ka jaka kiba la ïathuh ïaka jingduna Ki Pulit bad ruh ki Tiar jingïada.
Na ka liang ka seng ka la lap ba haduh mynta ym pat don ki dak ki shin ban buh ïaka BOP ha katei ka jaka bad kane kaba long ka jingeh bad ka jingbym shngaiñ ïa ki nong Shong Shnong.
Ka seng haka jingïa kynduh bad ki nong nongïalam Shnong kiba la pynsngew ba ki dang don haka jingeh bad bym sngew Shngaiñ ba lada ka sorkar kam lah ban buh ïaka BOP haduh ba kut u Pud jong ka Shnong kam don jingmut, la pynkut ka seng.
Shillong, Nohprah : U MDC ka Mawlai u Bah Teiborlang Pathaw hynne ka sngi u la ia ki work order kaba kot sha ka 7 lak tyngka na ka bynta ka dong Block 11, kaba ju tip kum ka Patarim ha ka jingïalang ba la pynlong ha phyllaw jong ka skul Grace Care Academy.
Na kane ka 7 lak tyngka, 4 lak u bah Teiborlang u la ai na ka bynta ban pynsuk ïa ki Nongshong shnong ka Patarim Nongkwar ba la aiti ha u Rangbah Dong u bah Kordor Sohtun na bynta ban shna ïa ki Top Um ban bsa um ïa kane ka Dong jong ki.
Katba 3 lak tyngka ka Work order u la ai na ka bynta ban siang dewbilat ïa ka phyllaw jong ka Skul Grace Care Academy, kaban long ka jingkyrkhu bah ïa ka skul.
Kum ban shu kdew kane ka skul kala ai ka shibun ka jingshakri ïa kane ka dong namar ha man ki program jong kane ka block la ju pynlong beit ïa ki jingïalang ha kane ka phyllaw jong kane ka skul.
U Secretary jong ka shnong Mawlai Nongkwar u Bah E.
Mond u la ïathuh ruh sha ka jingïalang ba ka Shnong Nongkwar tad haduh mynta, ka la ïoh na u Bah Teiborlang Pathaw ka la jan kot sha ka 1.
50 klur tyngka.
Nongpoh, Nohprah 13: Ka kynhun Caring Cohorts kaba dei kawei naki kynhun ki shi paralok kaba ju trei mon sngewbha naka bynta ka bha ka miat jong ka imlang ka sahlang bad kaba ju kner la ki kti jingïarap ïa kiba donkam ka jingïarap mynta ka sngi kala sdang ïaka tamasa tlang lane ka Winter Festival ba 3 sngi lynter ha madan Umsning.
Ïa katei ka tamasa tlang la wan ban plie pyrda da u Bah Donlang Sohkhlet kum u kongsan, u Bah Bipul Thangkhiew President ka RBYF kum u symbud kongsan, u Raja Brahma BDO ka Umsning Block, Bah Rocky Kylla Chairman ka Umsning Town Dorbar, Bah Rocky Marweiñ Rangbah Shnong ka Umsning Proper B, ka kong Balakyntiew Umbah Head Mistress ka Sati Raja Memorial Secondary School, ki nongïalam ka Caring Cohorts naduh u Bah Silvester Mawthoh President, Charles Kylla General Secretary, Phrangsngi Kylla bad kiwei kiwei.
Naka liang u President ka Caring Cohorts u Samla Silvester Mawthoh u la pynpaw ba kum ka kynhun ki shiparalok da kawei ka mynsiem ban peit ïaka khia ka shon hapoh ka imlang sahlang bad ruh ban kyrshan ïaki katto katne ki shlem ai jinghikai ha kane ka sien ka ba nyngkong ki la jied ïaka Sati Raja Memorial Sec.
School Umsning kaba dang don hapdeng shibun ki jing duna naduh ki kamra Klass haduh ka surok bad bun kiwei ki jingduna kaba kum ka skul ka mad jingeh bad donkam, bad dei halor katei ka nongrim kum ka jingpynmih pisa kila rai ban pynlong da ka tamasa lehkmen kaba la tip kum ka Winter Festival kaba 3 sngi lynter bala sdang naduh mynta ka sngi.
Kum ban shu pynpaw ba ïa ka skul Sati Raja Memorial Secondary School la sdang naduh u snem 2004 bala seng da u Bah O.
B.
Ranee (Bam kwai ha dwar u Blei) u ba dei ruh u nongïalam jong ka RAWA ban pynphriang ïaka jing nang jingstad ïaki khynnah ka thaiñ Umsning kaba haduh mynta kalong ka wei naka shlem ai jinghikai kaba la pynmih shibun ki rang bad ki thei ïalehkai sports bad kumjuh ruh ki khynnah kiba la pass bha na katei ka skul.
Haba kren ha katei ka sngi naka liang u Bah Donlang Sohkhlet kum uwei naki riew rangbah ka thaiñ Ri-Bhoi u la pynpaw ka jingsngewkmen kaba khraw halor ka jingïohi jngai ki khun samla naka thaiñ Umsning, kiba la shim ïaka sienjam ban pynlong kum katei ka tamasa lehkmen naka bynta ka kam ba bha ban shakri ha ka imlang ka sahlang khamtam ban kyntiew ïaka pule puthi lyngba ka jingthmu babha jong ki ban ïarap ïa katei ka skul.
U la ong ruh ba katei ka skul kadei kawei naki skul kaba la paw haka thaiñ Umsning kaba ju pynmih ruh ïaki khynnah kiba stad bad khamtam kiba ju pynmih ruh ïa shibun ki nongïalehkai sports ba paw naka them Ri Bhoi kaba long ka jingsarong kaba khraw, bad kyntu ruh ïa kitei ki nongïalam ba kin dang bteng ban shakri naka bynta ka bha ka miat haka imlang ka sahlang baroh kawei.
Naka liang ki nongïalam katei ka kynhun kila ïathuh ruh ba haka ne ka tamasa kin don shibun ki jing pyn byrngia naduh ka tem ka rwai lyngba ki kynhun tem ba pawnam kum ka Snow White bad ki wei kiwei kan don ruh ka jingpynkhalai nusib, bad naka liang katei ka kynhun kala mih sha khmat bad kila khot la wer ïaki paidbah ka dong Ri-Bhoi bad na ki wei ki jaka ban sakhi ïaka ne ka tamasa lehkmen naka bynta ka kam babha ka ba kum ka kynhun ka don ka jingthmu.
Jowai, Nohprah 13: U MLA ka 4 – Mowkaiaw Constituency ma Nujorki Sungoh mynta ka sngi ula plie ïa ka Barato Police Out Post ha West Jaiñtia Hills District, ha ka jingïadon lang ruh u Deputy Commissioner ka WJHD u bah B.
S.
Sohliya, u Superintendent of Police u Bikram D Marak, u MDC ka thaiñ u ma Aiborlang Shadap nalor ka jingwan sakhilang jong ki paidbah nongshong shnong.
U Superintendent of Police Bikram u D Marak, haba kren u la ong ba ka jingbuh ïa kane ka Police Out Post ha kane ka shong Barato kaba dei kawei kawei na ki shnong badon hajan ki jaka khappud khnang ba kan ai jingïarap ïa ki nongshong shnong ha kiba bun liang khamtam ha ka jingïada na ki kam sniem kam thiem bad kan ai jingshngaiñ ruh ïa ki briew haba don kum kane ka POP.
Ula pyntip ba ki don kumba 21 tylli ki shnong kiba hap hapoh kane ka POP kaba kynthup ïa ka jngbun briew kaba 26 hajar ngut.
La ïathuh da u ma HT Wells Sten ba ïakane ka POP la angnud ban wanrah naduh ka snem 1994 hynrei hadien ka 28 snem kane kala wan ban urlong kum ka jingai Christmas sngewbha.
Haka juh ka por u ai ka jingïaroh ïa Profitable Dkhar na ka shnong Barato iba la ai sngewbha ïa ka jaka sha ka tnad pulit kaba heh haduh 4.
6 acre ban shna ïa kane ka POP.
U Deputy Commissioner u bah B.
S Sohliya, haba ai jingkren ula ai jingïaroh ïa ka tnat kam pohïing kaba la lah ban wan rah ïa kane ka outpost ha kane ka shnong ïa kaba ka shnong ka la kyrmen ban ïoh la slem bha.
U Ma Nojorki u MLA ka thaiñ haba kren u pynpaw ka jingkmen kaba khraw haba u la ïoh ban plie ïa kane ka POP kaba ki paidbah kila khmilynti haduh mynta la 28 snem tam ei ei, da kaba u ong ba ka jingplie ïa kane ka POP kan wan rah shibun ki jingmyntoi ha ka jingïadei bad ka jingshongsuk shongsaiñ jong ki paidbah kumjuh ïa kito ki shnong kiba don hajan khappud.
Mynta ka sngi ïa ka jingïalang la pynïaid da ka Dy.
SP (Crime) ka kong C.
W.
Lyngdoh, MPS bad la ïoh ruh ki jingkren na u Waheh Shnong Barato, ki jingkren na ki riew rangbah ka shnong Barato, ma Stelin Lamare nalor kiwei kiwei de.
Shillong, Nohprah : Ka Umshing Presbyterian Secondary School, Mawlai Umshing Umjapung ka la pynhap pyrda ïa ka Jubili Rupa jong ka jingïaid lynti kaba 25 snem jong ka ha ka jingïalang kaba la long hapoh ka Hall jong ka skul ha ka sngi Saitjaiñ ba la lah.
Ha kane ka sngi pynkut ïa ka jingrakhe la ia don lang u MLA ka Mawlai u Bah PT Sawkmie kum u kongsan bad u MDC, bah Teiborlang Pathaw kum u symbud kongsan, Rev.
L.
Nongsiej, President Managing Committee, principal ka skul u Dr.
D.
Wanswett, ki Pastor, ki Tymmenbasan, ki nonghikai, ki khynnah skul bad kiwei kiwei.
La pyniphuh iphieng ïa ka sngi da ki jingrwai na ki khynnah skul, ki nonghikai, da kaba pule ïa ka ktien U Blei na ki heprit, ka jingshad bad kiwei kiwei.
Ha kane ka sngi u MLA ha ka jingdon ryngkat u MDC, u principal, ki nonghikai, ki riew rangbah bad kiwei ki la plie ïa ka kynroh ba la tei na ka MLA Skhim (Special Rural Work Programme) bad ki la pyllait ruh ïa ka Souvenir jong ka jingdap 25 snem jong ka skul.
Haba kren shuwa ban plie ïa ka kynroh u MLA u la pynpaw ba da ka jingisynei u Blei u la ïoh ban plie lai tylli ki kynroh, kawei kane ba mynta ha Umshing Presbyterian, ba ar ha Don Bosco SS ha Nongkohlew bad balai jong ka Balang CNI ha Mawsiatkhnam, kaba u la plie ha ki sngi ba la leit.
Haba kren ha ka prokram rakhe u bah Sawkmie u la pynpaw ka jingkmen ïa ka jingkhot ka skul ban don bynta lang ha ka jingrakhe jong ka.
Ula ong ruh ba uei u ban mutdur ba ka skul kan long kumne kumba long mynta na 40 sha 400 ki khynnah skul kin don kiba wan skul ha Umshing Presbyterian, kaba ym don ba poi pyrkhat.
Kum u symbud kong san u bah Teibor ruh u la pynpaw ka jingkmen ba ki kynmaw ia u ba un ïa don bynta lang bad ka jingdap 25 snem jong ka skul.
U ong ba u sngewthuh ba ka shlem ai jinghikai ka long kaba donkam bha na ka bynta ban pyrkhat ïa ka lawei ki khynnah jong ka shnong Umshing Umjapung bad kiba marjan.
Nalor kata ula ong ruh ba u sngewthuh ba ka jingïaid lynti kaba 25 snem ka dei kaba eh bha, hynrei haba phai sha u Blei, u ïohi ïa ka jingkyrkhu jong U Blei ka skul ka la kiew, na 40 ngut sha ka 400 ngut bad haba peit ïa ka jingtei la ïohi ïa ka jingkiew jong ka skul.
Hashuwa kane la ïoh ruh ïa ka jingkren na u Dr.
D.
Wanswett, u Principal ka skul, uba la ïathuh ïa ka history jong ka skul ba la seng ïa ka ha u snem 1997 bad ka jingïaid lynti kam dei kaba suk.
“Ha u 1996 ka Balang Kmie na Phudmuri ka la wan ban seng ïa ka lyngkha trei ha kane ka jaka ha Umshing bad ha u 2011 la ïakhun matrik 5 ngut kiba la ïaleh na Phudmuri Presbyterian namar bym pat ithuh ka sorkar ïa ka skul Umshing ha kato ka por bad ki la pass lut.
"U pynpaw ruh ba ka thong jong ka skul ka long ba kin kyntiew ïa ka skul sha ka Higher Secondary, kata ha u 2023 lada kiei kiei baroh kin ïaid beit.
Shillong, Nohprah 13: Hadien ka jingïamir jingmut ba tang shi taiew na ka bynta ban wad kyrtong bad wad party na ka bynta ka elekshon jied nongmihkhmat sha ka Ïing Dorbar Thawaiñ ka Jylla ha u snem 2023 ban wan da ki nongïalam bad riew rangbah na kylleng ki shnong ka Mawphlang Constituency ki bym sngewtynnad ïa kiwei ki seng saiñ-hima ha ka jingïalam u Bah Kyntiewborlang Syiemlieh, Nolandro Lyngdoh, Everson Marbaniang, Mayborn Marbaniang, Dherilang Jaba, Roystar Rani, Win Kharryngki bad kiwei pat kumba 1500 ngut eiei ha ka 12 tarik ki la shim ïa ka rai ban pynïakhun da u samla Wossie Rani na ka shnong Pyndengkhah jong ka Hima Nongspung bad ban pan ticket ruh na ka Bharatya Janata Party (BJP).
Ha ka jingïalang ha kane ka sngi ha Pyndengkhah haba la ïoh sngew ïa ki jingpynshai lyngba ki jingkren na ki nongïalam, ki paidbah ki la shim ïa ka rai ban phah ïakhun da u samla Wossie Rani bad ïa kut ruh ba kin ïatreilang bad ïa tylli na ka bynta ka jingthmu ban pynjop don burom ïa u samla Wossie.
Kine ki rangbah bad nongïalam lem kiwei kiba la ai jingkren, ki la pynpaw ïa la ki jingeh ki jingïakynduh ha ki snem kiba la dep bad ka jingbym don ka roi ka par ha ka thaiñ bad Constituency hi baroh kawei.
Nongpoh, Nohprah 13: Da ka jingthmu ban pynmih pisa na ka ban pyndep ïaka jingshna ïaka ïingmane, ka Balang Presbyterian Syngku kan pynlong ïaka Gospel Concert haka 16 tarik u Nohprah 2022 ha kaba yn pynbud ruh bad ka Jumbo Sale lane ka jingdie ïa kiba bun ki marbam mardih bad kiwei kiwei de ki tiar kiba kynthup ïaki bam tynrai bad kiwei kiwei.
Ka Balang Presbyterian Syngku ka hap hapoh ka Narleiñ Mihngi District jong ka Ri-Bhoi Sepngi Presbytery haka Ri-Bhoi Synod, haba ïakren bad u Tbn C.
Laloo haka jingïadonlang jong u Tbn S.
Shadap ki la ong ba namar ba ki don ka jingthrang bad jingangnud ban pyndep ïa katei ka ïingmane kaba ka jingpyntrei ka dang iaid shaid shaid, ka Balang da ka jingthmu ban ioh ïaka jingkyrshan pisa na ki para ba ngeit na kylleng, kala rai ban pynlong da katei ka Gospel Concert bad Jumbo Sale namar kumba ka long haduh mynta ka Balang kam pat lah ban pyndep ïa katei ka ïingmane ki paid riewngeit ka Balang ki dang pynlong ïaka jingshakri Blei hakhrum jong katei ka ïingmane bah.
Ban nang pynsngewtynnad shuh shuh da kiwei ki jing pynbyrng ïa u Tbn C Laloo u la pyntip ruh ba ka kynhun ki Jlawdohtir bad ka kynhun Lamjingshai Channel lane ka kynhun u Marangbah kin wan ban pynsngewtynnad ha katei ka sngi.
Yn plie ïa katei ka Gospel Concert Cum Jumble Sale ha Syngku naduh ka por 9 baje mynstep, haka por shiteng sngi kin don ki jingpynbyrngia na ki kynhun bapher bapher bad haka por 5 baje janmiet kan don ka jingrwai pynrhem da ka kynhun Shillong Worship Team.
Kumta naka liang ka Balang Presbyetrian Syngku kala khot bad wer ïaki paidbah ba kin wan ban sakhi ha katei ka sngi khamtam ban don bynta lang ban noh shaka kam u Blei.
Shillong, Nohprah 13: Ka khliehduh jong ka All India Trinamool Congress (AITC) kaba dei ruh ka myntri Rangbah ka jylla West Bengal (WB) ka Mamata Banerjee haba kren sha ki nongtrei jong ka party ha ka jingïalang kaba la long ha U Soso Tham Auditorium, Shillong ka la ther tyngeh ïa ka sorkar jylla halor ka jingbym lah jong ki ban synshar kat kum ka jingangnud u paidbah bad ong ba ki jingkular shuwa ka elekshon ka NPP-BJP bad ka MDA hi kam lah ban pynurlong.
Ka la ong ba lada peit halor ka pule puthi ha ka jylla Meghalaya ka don tang kawei ka jaka pule Doktor katba ha West Bengal ki don haduh 33 tylli kiba ka la seng kum ka Myntri Rangbah, ka la ong ruh ba lada peit sha ka pule puthi ha West Bengal ki samla pule ki ïoh jingpule ei haduh ki kolej khlem jingsiew namar la kyrshan skul ei da ka sorkar bad ka ong ba u paidbah un ailad noh ïa ka AITC ba kan synshar ïa ka jylla khnang ba ki jingkylla kiba bha kin urlong kumba ki paidbah ki sakhi ha WB.
Ka la ong ruh ba lada ka party kan wan ha ka bor ka pynbeit noh syndon ïa ka jingïakajia pud kaba la sah slem la da ki bun bun snem hapdeng ka jylla Meghalaya bad Assam.
“Lada ngi wan ha ka bor ka kam pynbeit pud kaba ngin buh ha khmat ban pynbeit noh hynrei lada kane ka sorkar kan dang wan biang ha ka bor kan ym pynbeit da leilei," ka la ong.
Haba kren halor ka jingshah kynthoh ka AITC kum ka party Bengali ka Mamata ka la ong ba kane ka dei tang ka jingpyrshang ban ïalam bakla ïa u paidbah.
“Lada ïa ka jingrwai Jana Gana Mana ka jingrwai ka ri la shna da u Bengali, ka kyntien Jai Hind la pynmih nyngkong da u Bengali bad baroh kawei ka ri India ki kam trai lang ïa kane ba ka dei ka jong lang baroh balei ïa ka AITC kaba mih na West Bengal yn kynoh ba ka dei ka party Bengali," ka la ong.
Shuh shuh ka la ong ba ki paidah ki dei ban ailad noh ïa ka AITC namar Delhi ka la jngai than katba ka Kolkata ka don tang ha jan na Shillong.
Ka la ong ruh ba ka BJP ka la leh klet ïa ka jylla bad ïa ki trai muluk bad la shu synshar beit na Delhi bad Guwahati.
“Balei ka BJP ka synshar beit na Guwahati bad Delhi balei kam ailad ïa ki trai muluk kin synshar hi bad ngi na ka AITC ngin pynthikna ba lada wan ha ka bor ïa ka jylla yn synshar ïa ka Meghalaya da u nong Meghalaya, na bynta u nong Meghalaya," ka la bynrap.
“Ngin tang shu wan sha ka bor ngin thung ka komiti ki riew shemphang bad pule bniah halor ka ILP bad lada phi peit ba kat kane ka kam kaba khia ruh ka BJP pat ka shim sting," ka la jubab ïa ka jingkylli ki nongthoh khubor halor ka ILP.
U Abhishek Banerjee u la ong ba ka jingbym ïoh jaka shuh ka ktien Khasi bad Garo ha ka khyrnit ba phra ka riti synshar ka ri ka dei namar na Delhi la shuh khyrwait shabi beit da ka BJP ïa u Conrad katba ki mon.
“Wat tang ban ïoh jingithuh ka ktien Khasi u Conrad u hap rah dorkhas katno sien shuh sha Delhi bad kata ka Double Engine jong ka BJP ruh kam seisoh namar ym don ba kheiñ snep ïa u namar ki khyrwait shabi katba ki mon," u la ong.
Shuh shuh ha kae ka sngi u President ka AITC Meghalya u Bah Charles Pyngrope u la ong ba ka AITC kan don ha ka liang u paidbah bad ynda ka synshar ruh kan buh hakmat tam ïa u paidbah bad ka bit ka biang jong u.
U Dr Mukul Sangma u la ong ba kum ka party kan ym shong kli kti tad haduh ban da lah ban wanrah ïa ka jingsngewshngaiñ ïa u paidbah khamtam kiba shong ha ki khappud ka jylla.
Shillong, Nohprah 13 : Ka khlieh duh ne Chairperson jongka All India Trinamool Congress (AITC) ka pynpaw ïa ka jinglong nongïalam jongka da kaba ka burom ïa baroh ki jait niam namar mynta ka sngi ym tang ba ka la leh ha West Bengal man la u snem hynrei ka la pyni syndon da ka nuksa da kaba ka la leit ban ïashim bynta ha ka jinglehkmen Khristmas bad ki khynnah Khunswet ha ka Peace and Goodwill Concert kaba la pynlong da ka TMC ha Windermere Resort, Shillong ha ka jingïadon lang ki nongïalam ka TMC na ka jylla, ki nongialam niam, ki Rangbah Shnong, ki Waheh Shnong na kylleng ki shnong ka ri Khasi bad Jaintia.
ïa kane ka jingrakhe la sdang da ka jingduwai ba la ïalam ïa ka bynta da u Father Richard jong ka All Faith Forum bad la pynbud pat da ki jingrwai niam da ka kynhun Choir na Nagaland ka En Tribe, ka Abdiel na Mizoram bad ka KHMIH na Meghalaya.
Nalor kane ka jingrakhe, ka Mamata Banerjee kala ïa shim bynta ha kiba bun ki jingpynbyrngia bad ki Khynnah kiba wan na ki jaka ri khunswet bapher bapher.
Ka la ïakynduh ruh ïa ki Rangbah Shnong bad ki Waheh Shnong na Ri-lum Khasi bad Jaintia, ki riew pawkhmat ka imlang sahlang bad kiwei kiwei, kiba wan ban ïashimbynta lang ha kane ka jingrakhe.
Kane ka Nongïalam ka AITC kala pynmeh ruh ïa u dieng Khristmas bad ot ia u cake ban iabam sngewbha.
Ka la ai khublei ïa baroh kiba wan ïashim bynta ha ka jingrakhe.
“Nga ai ka jingieid bad ka jingkitbok ïa baroh ki Khynnah, ki dei ki nongkynti bad ka lawei jong ka Ri jong ngi" ong ka Mamata haba aiti ïa ki jingaisngewbha sha ki Khynnah.
Haba pynpaw ba ka dei ka burom ïa ka ban ïadon bynta ha kum kane ka jingrakhe, kane ka Myntri Rangbah ka West Bengal kala pyntip ba ka Sorkar jong ka ruh ka la pynlong ïa kum kane ka jingrakhe ha Kolkatta.
“Ngan sa plie ïa ka jingrakhe Khristmas ha Park Street ha ka 21 tarik u Nohprah" ka la bynrap.
Ka la pynpaw ka jingsngewnguh ïa baroh kiba la ïashim bynta ban pynlong ïa kane ka prokram kaba phuh ba phieng.
Ka la ong “ Nga kyrmen ba ka Khristmas bad Snem Thymmai kan kdew ruh ïa ka jingïaid lynti kaba thymmai.
Nga kitbok ba phin ïai don ka khmat ba phuh sam rkhie.
Sngewskhem ïa kaei kaba phi leh bad phin sa ïohi ba ka pyrthei ka long hapoh jong phi".
Shillong, Nohprah 13 : Ka jylla Meghalaya ka la ïoh 340.
50 klur tyngka na ka North East Special Infrastructure Development Scheme (SIDS) na ka bynta ban tei ïa ki 12 tylli ki projek ba la bhah sha ki tnad bapher bapher.
Kane ka long na ki 145 tylli ki projek kiba la bhah sha ki jylla kane ka thaiñ Shatei Lam Mihngi kaba kot haduh T.
3392.
99 klur kat haduh ka 7 tarik u Nohprah 2022.
Ka Ministry of Development of North Eastern Region (DoNER), ryngkat ka jingïatreilang bad ka North Eastern Space Application Centre (NESAC), Department of Space jong ka Sorkar India, kala pynmih ïa kawei ka project monitoring Mobile Application.
ïa ka jingpynïaid ïa ki kam ki jam jong ki project kiba kyrshan da ka tnad DoNER yn khmih bniah bad peitngor ha ki lai bynta kata lyngba ki mobile apps, ki dur na Satellite bad ki dur na ki Drone.
Kat haduh u Naiwieng 2022, na ki 588 tylli ki project, 562 tylli ki project ha ki 1664 ki jaka bapher bapher jong ka thain Shatei Lam Mihngi, la dep ban leh ïaka Geo-Tagged lyngba ki dur ki dar na Satellite bad Mobile App.
Nalor kane, ka North East Cane and Bamboo Development Council (NECBDC) kala dep ban mang haduh 14 tylli ki project kiba kot T.
90.
86 klur ba pyndonkam da ki siej haka mang tyngka jong u snem 2015-16 haduh 2021-22.
Tang shi taïew ei ei hadien ba ka Meghalaya High Court ba donburom ka la ai ka rai ban ailad biang ïa ki nonghikai bym dei Sorkar (Govt.
Aided Teachers/Professors) ban ïa shim bynta biang ha ki kam sain hima-sima da kaba pynduh pyndam noh shi syndon ïa ka rai jong ka Sorkar, mynta ka taïew pat, ka Sorkar Meghalaya lyngba ka ophis jong ka Deputy Commissioner ka East Khasi Hills District ka la ai hukum syndon sbak ba baroh ki nonghikai na ki jaka pule ba la ïoh jingïarap na ka sorkar (Govt.
Aided Institutions) ki dei ban leit duty Election lut baroh khlem jingmap ne jingpyrkhat shuh wat tang khyndiat ruh kaei ka ban ktah ïa ka pule ka puthi jong ki khynnah pule.
Ka hukum ka wan ym dei na ka Tnat ka thoh ka pule hynrei beit beit na ka tnad Election jong ki District.
Ban ai hukum ba baroh ki nonghikai na ki jaka pule kin leit duty Election lut, ka long ka rai khlem pyrkhat, ka bym lah satia ban pdiang ne ka bym pynshong nongrim satia.
Mano pat ban peit bad pynïaid ïa ki skul ha ka por leit Training Election ki nonghikai baroh? Hato! ka long hi ba ha ka por leit Training ki nonghikai baroh kumba ar ne lai taïew eiei, hap ai shuti ïa ki skul baroh? Hato! lada don tang ki Principal bad ki Vice Principal khlem don lang katto katne ngut ki nonghikai, lah hi ban peit ne pynïaid ïa ki skul kiba don da ki spah bad da ki hajar ngut ki khynnah pule? Hato, long hi ban shu ieh ïa ki khynnah kumto ba kin shu ïa leh katba mon ha skul? Hato, long hi ban shu leh kamkai ïa ka jingnang jingstad ki khynnah pule tang namar ka tamasa Election? Hato, long hi ban phah peit ïa ki bym dei nonghikai ïa ki khynnah ha ka por leit Training Election ki nonghikai? Hato, ki kmie ki kpa ki hun hi ban shu phah kai sha skul ïa ki khun khlem ki nonghikai haduh ar ne lai taïew? Kine kiei kiei ki dei ki katto katne ki jingkylli kiba lah ban mih bad ktah halor ka jingphah Duty lut ka Sorkar ïa ki nonghikai baroh.
Imat,ki shu ïa leh khlem da pyrkhat bha tang ban bit ban biang ka kam jong ki khlem da pyrkhat bha ruh kaei ka ban ktah pat ïa ka pule puthi ha ka jylla jong ngi.
Imat, ym don ki nong plan ha kane ka Sorkar mynta.
Imat, ka dei ruh ka Sorkar ka bym don nongpyni ne nong kdew lynti satia.
Baroh shi katta, kano kano ka hukum ka ju wan da ka lynti kaba dei.
Lada don kino kino ki kam kiba don ki jingktah ïa ka pule puthi dei ban da pan jingbit na ka ophis jong ki District School Education Officer (DSEOs)/SDSEOs) ne na ka ophis u Director of School Education and Literacy (DSEL) kiba dei ki ophis ba dei peit bad pynïaid ïa ki skul.
Mynta pat, beit beit khlem salia ne burom shuh ïa ki ophis ba dei peit ïa ka thoh ka pule hynrei beit beit la shu leh donbor beit na ka ophis jong ka Election Deptt.
sha ki Principal jong ki Skul/Kolej.
Bun ki Skul/Kolejki shu kohnguh beit ïa katei ka hukum khlem da pyrkhat bha kaei ka ban ktah ïa ki Skul/Kolej jong ki.
Ha ka jingshisha, ki Principal jong ki skul bym dei Sorkar ruh ki don la ka jong ka bor ba laitluid pyrshah ïa ki bor ba na sha bar lada ka dei ka hukum kaba ktah ïa ki skul jong ki lym kumta kam don jingmut ka bor bad ka iktiar jong ka shuki Principal.
Ha ka por ba ai Duty thoh Census ka Sorkar Meghalaya ïa baroh ki nonghikai skul ha u snem 2020, ki mih bun ki kynrum-kynram hapoh Skul/Kolej khamtam ba bun ki nonghikai ki shah leit Duty Census lut baroh.
La ïa kren ïa ki bor jong ka Municipality bad Education Deptt.
ba ym lah ban shu phah Duty lut ïa ki nonghikai baroh hynrei tang katto kane ngut na manla ki skul namarba ka ktah ïa ka jingpule ki khynnah khamtam ba ka shim por da ki taïew.
Nalorkata, la ïakren ruh ba kiwei kiwei ki tnat treikam jong ka Sorkar kim dei satia ban ïaid lait (bye pass) ïa ki bor pynïaid skul jong ka Sorkar hynrei ki dei ban ïaid da ka lynti ne rukom kaba dei haba ki phah Duty ïa ki nonghikai lym kumta kin mih bun bah ki kynrum kynram ha manla ki tnat treikam ka Sorkar.
Sngewtynnad shibun ba ki bor Municipality bad Education Deptt.
ha kito ki por ki la sdang ban pei phang halor kata, hynrei shwa ban pynbeit bad shim ïa ka rai ba khadduh, la wan lynshop noh ka jingkhlam Covid-19 haduh ba kata ka kam ka shu kut la ka kut noh kumto khlem da ïa sngewthuh sngewthaw bha haduh mynta mynne.
Lada ka Sorkar Meghalaya ka ïai mlien shi ïai mlien ban leh shi leh kumne shi kumne, khlem da pyrkhat janai bha ïa ki kam skul, ka jingnang jingstad ha ka jylla khlem pep kan sa nang hiar shuh shuh arsut pynban nalor ba ka la hiar lypa bad poi lypa ruh sha trai duh katkum ka kaiphod na ka Sorkar India dang shen.
Shillong, Nohprah 13: Wat lada ka lyer ka beh kyrthep ba ka jingsam pisa ban khring ïa ki nongthep vote ha kane ka elekshon kan jur bha, hynrei u Kyrtong ka Voice of the People Party (VPP) na Mawryngkneng, u Bah HS Kharpran, um tieng satia, da kaba ong ba ka jingsam pisa ha ki por elekhon kadei ka jingtynjuh ïa ki paidbah.
Haba ïakren bad u nongthohkhubor, u Bah Kharpran, u la ong ba ka VPP ka leit kylleng kylleng ban ïalap bad kren pyrshah ïa ka jingtheh ne sam pisa por elekshon bad kane kadei ka thong kaba ka Seng hapoh ka jingïalam u Bah Ardent ka buh hakhmat.
Ki paidbah kidei ban sngewthuh bad ban kylla noh ka jingmut jingpyrkhat ba ka pisa por elekshon hi kam wanrah ka roi ka par bad kam pynpoi shano shano ruh.
“Nga kynmaw ba kumba arphew snem eiei mynshuwa ym ju ïoh sngew ïa kane ka jingsam pisa por elekshon bad ki kyrtong ki leit sha ki paidbah da ka jingieit bad ynda la jop ki trei beit ïa ka kam", u la ong.
Ki MLA ba mynshuwa jong ki jong i (L) Bah Sanbor Swell ki leit sha ki paidbah ym da kaba sam pisa, hynrei ki leit da ka jingiet bad ki jop bad haba ki jop ki trei la ka kam ban shakri bad wanrah jingmyntoi ïa ki paidbah.
“Ngi ruh kum ka VPP ngi leit sha ki paidbah da kane ka Sur bad ngim tieng lada kiwei ki theh pisa bad ai u paidbah un bishar mano ba lah ban shakri hok", la ong u kyrtong ka VPP.
Haba la kylli la hato ka jingdon jong u ha ka kam sorkar la bun bun snem kan ïarap kumno pat ïa ka kam shakri paidbah, u Bah Kharpran, uba long u ophisar ba la shongthait na ka tnad Soil and Water Conservation, u la ong ba kum u ophisar sorkar u la trei bha bad ki paidbah namar ba ka kam kaba u trei kadei kaba ua ïadon bynta bad ki paidbah ha kaba u hap ban don bun sngi sha field.
Nangta ka jingpynkylla ïa ka rukom treikam sorkar kata kaba ki ong ka bottom up approah ne ka jingmang ne jingpyrkhat ban pyntreikam ïa ki skhim da ki paidbah lyngba ki komiti na ki shnong ki thaw ka la long ka jinghikai kaba biang bha ïa u ha ka kam shakri paidbah.
Halor ki jingduna ba ka Mawryngkneng Constituency ka dang donkam, u Bah Kharpran, u la ong ba ha Mawryngkneng, kiba bun ki Shnong kidei ki jaka rep bad kumba long mynta ki nongrep ki dang donkam shibun kiei kiei bad na ka liang jong u, kum u ophisar ba ju trei ha ka tnad ba ïadei bad ki nongrep un trei na ka bynta ka jingdonkam jong ki.
Nangta u la ong ba ka Mawryngknen ka dang donkam ruh ïa ki jaka sumar kiba biang ha ka koit ka khiah, ha ka pule puthi bad kiwei kiwei de bad kadei ka kamram jong u ban peit ïa kine, lada jia ba ki paidbah ki ibit ban jied ïa u kum u Nongmihkhmat ha ka elekshon MLA ha u snem 2023.
Halor ka jingjied jong u ïa ka Seng VPP, u la ong ba ka daw ka long ka dei ka Seng kaba la ïalam da u Bah Ardent Basaïawmoit, namar ba udei u nongïalam uba khuid bad u bym riej ban kren ïa ka jingshisha.
Udei ruh uba la ju kren ïa ki ishu ha Assembly ha kine ki shiphew snem ba u long kum u MLA jong ka Nongkrem, kaba mut ba ka VPP ka don u nongïalam uba khlaiñ bad dei namar kane ka daw u jied ban ïakhun na ka VPP.
U la ïathuh ruh ba haba u ïaid sha ki shnong ki thaw hapoh Mawryngkneng, haba u la jan dep lut ban rung, u ïoh ïa ka jingkyrshan na ki paidbah kiba u la ïoh ban ïakynduh.
Shillong, Nohprah 13 : U Myntri Rangbah duh ka ri u Narendra Modi un wan sha kane ka nongbah Shillong ha ka 18 tarik ban ïashim bynta ha ka jingrakhe jongka North Eastern Council (NEC) ïa ka jubili ksiar jongka.
U Myntri Rangbah ka jylla u Conrad K Sangma u la pynthikna ba u Modi un wan sha ka nongbah ha katei ka 18 tarik.
Un don ar tylli ki prokram tangba ïa ki jingtip ba bniah ka ophis jongu kan sa phah ha kine ki sngi.
Un don ha ka nongbah kumba 2-3 kynta ei ei bad hadien kane un leit phai biang sha nongbah Delhi.
ïa ka jingïada ïa ka leit ka wan jong u Myntri Rangbah yn peit lut nadong shadong da ki SPG.
Shillong, Nohprah 13 : Ka Sorkar Jylla hynne ka sngi ba-ar ka la rai ban kyrshan pisa ïa ki 12 tylli ki College jong ki riew paidbah (People’s College) kiba don ha kylleng ki jaka jong ka Jylla.
ïa kane ka rai la shim da ka Kynhun Myntri ka Sorkar Meghalaya Democratic Alliance (MDA) kaba shong jingïalang hynne ka sngi.
Hadien ba pynïaid ïa ka jingïalang, u Myntri Rangbah u Conrad K Sangma ula ong “ Katto katne ki Post yn sa bei tyngka da ka Sorkar.
Ngin siew ma ngi ïa ki Nonghikai, ki lecturer bad katto katne na ki Nongtrei ha kine ki College".
Kine ki 12 tylli ki College ki kynthup ïa ka : Thomas Jones Synod College, Jowai (West Jaintia Hills), Abongnoga College, Tura (West Garo Hills, Khrawsing Christian College, Mawphlang (East Khasi Hills), Riwar College, Pynursla (EKH), Loyala College, Williamnagar (East Garo Hills), Balawan College, Umsning (Ri Bhoi), Mawsynram Border Area College, Mawsynram (EKH), Selsella College, Selsella (WGH), Seng Khasi College, Jaiaw (Shillong), Mendipathar College, Mendipathar (North Garo Hills), Sngap Sing College, Mawkyrwat (South West Khasi Hills) bad Tikrikilla College, Tikrikilla (WGH).
U Myntri Rangbah u pyntip ba ka jinghap pynlut pisa haba pyntreikam ïa kane ka rai jong ka Sorkar kan kot kumba T.
17.
94 klur shisnem bad T.
1.
5 klur ban pynlut manla u bnai.
U Conrad ula ong ba kane ka rai kan ïarap ruh shibun ruh ha kaban weng ïa ka jingeh na ka jingbym ïoh rung klass jong ki Samla Pule ha ki College bapher bapher.
“Ngi ïohsngew manla u snem ïa ki jingeh ba ki samla pule kim ïoh rung klass ha ki College ba duna ki seat, na kata ka daw, ngi la shim ïa kane ka rai kat kum ka jingkular jong ka Sorkar ïa ki paidbah ba kan buh hakhmat eh ïa ka kam ban kyntiew ïa ka pule ka dangle" ula ong.
“Namar kata, lada phi peit mynta ha ka Jingïalang jong ka Kynhun Myntri, kiba bun ki mat ki dei kiba ïadei bad ka pule puthi.
Da kine ki rai ba ngi shim, jan kot T.
40 klur tam ka pisa ban hap pynlut, kan leit sha ka pule ka dangle.
Na kata ka daw, kane ka dei kawei ka dak ba kumno ngi kum ka Sorkar ngi la shimkhia ïa ka pule ka dangle bad buh hakhmat eh" ula bynrap.
Shillong, Nohprah, 13: Ka Chairperson jong ka All India Trinamool Congress (AITC) ka Mamata Bannerjee ha ka sngi Ba ar ka la aiti da ka Cheque kaba shongdor T.
5 lak sha ki bahaiing hasem jong ki san ngut ki lanot kiba la shah siat ïap ha ki Pulit bad ha ki Forest Guared ka jylla Assam ha ka shnong Mukroh, West Jaiñtia Hills District ha ka step 22 tarik u bnai ba ladep.
Kane ka jingai jingïarap kaba mar T.
5 lak sha ki bahaing hasem jong ki san ngut ki lanot ka ïaryngkat mar katjuh kumba la ai jingïarap da ka Sorkar Jylla dang shen.
Dang shen u Myntri Rangbah u la hiar hi dalade sha ka shnong Mukroh ban leit sngewlem bad ban ai ïa ka song jingïarap pisa kaba mar T.
5 lak sha ki bahaing hasem jong ki san ngut ki lanot.
Ka Mamata Bannerjee ka la pynpaw ïa ka jingsngew bitar pyrshah ïa ka Sorkar Meghalaya Democratic Alliance (MDA) halor ka jingsngap jar bad dawa ban leh eiei pyrshah ïa kito kiba donkti ban siat ïap ïa ki nongshong shnong jong ka shnong Mukroh.
Ka Banerjee ka la ïathuh ruh ba ka Sorkar West Bengal ka ju ai jingkyrshan pisa kum ka bailutksan haba don kano kano ka jingjia.
“Ha ka jylla jong nga, lada don kino kino ki jingjia ba sngewsih, nga ju ai jingïarap bailutksan sha ki bahaing hasem jong ki lanot," ka la ong.
Ha ka jingaiti ïa kane ka song jingïarap sha ki bahaing hasem jong ki san ngut ki lanot, la synran lang da u State President ka TMC u Bah Charles Pyngrope, u Nongïalam jong ka Liang Pyrshah u Dr.
Mukul Sangma bad ki nongïalam ka party.
Shillong, Nohprah, 13: Ka Federation of Persons With Disabilities (FPWD) kaba long ka synjuk jong ki seng ki briew ba don don jingduna ha ki dkhotmet ka la mudui sha ka Meghalaya Human Rights Commission (MHRC) pyrshah ïa u kyrtong jong ka Indian National Congress (INC) na Sohiong Constituency u Bah Seiñ Osborn Kharjana halor ka jingkynnoh ba u kynthoh beiñ ïa ki briew kiba don jingduna dkhotmet.
Ka FPWD ka la phah ïa kane ka ujor sha u Chairman jong ka Commission ha ka 9 tarik mynta u bnai bad ïa kane kajuh ka jingujor la ai phah ruh sha ka Commissioner for Person with Disabilities, Shillong da kaba kyntu ban kin leh da kaba tyngeh ïa une u kyrtong ka Seng Congress na Sohiong.
Katkum ka jingujor ba la soi da u Chairman u samla Ferdinand L Marshillong bad ka General Secretary ka Samla Ibadalin Kharbuli, ka FPWD ka la kynnoh ba u Bah Seiñ Osborn Kharjana u la kren ha kawei na ki jingïalang paidbah ba long dang shen ha ka shnong Sohïong da kaba ong, “nga ju ong ïa kane kawei ka ktien ka long ba, haba ngi jied ïa u Rangbah Shnong, hi ju jied ïa uba matlah u rangbah shnong dei neem? phi ju jied ïa uba kyllut? ngim jied ïa uba kyllut ngin ym jied ïa u bym nang kren, ïa u bym lait kren ruh em balei phim jied ïa uba matlah, ïa uba kyllut, ïa u bym lait kren balei ym jied? ka daw ka long ba u don jingduna ha ka dkhotmet bad ngi tip hi ruh ba um lah ban synshar, kata ka dei ka jingjia borabor.
"Haba kdew ba kane ka jingkynthoh jong u kyrtong ïakhun elekshon jong ka Seng Congress na Sohiong ba ka dei k jingpynkhein ïa ki kyndon jong ka Chapter II bad XVI jong ka Rights of Persons with Disabilities Act, 2016, ka seng ka la kyrpad ïa ka MHRC bad ïa ka Commission for Person with Disabilities ba kan khanglad ïa ki riewshimet lane ïa ki kynhun ban ñiew beiñ ïa ki briew kiba don jingduna dkhotmet bad kyntu ruh ban shimkhia ïa kane ka kam bad ban ai noh kham kloi ïa ka jingbishar kaba hok.
Ban pynskhem ïa ka jingkynnoh, ka FPWD ka la aiti ruh ïa ki video ba la ring ïa ka jingkren jong u Bah Kharjana ha ka jingïalang kaba la long ha Sohïong dang shen.
Shillong, Nohprah 13 : Ka Jylla Meghalaya kala ïoh mynta ïa la ka jong ka University ne State University ba nyngkong eh hadien ka jingdap 50 snem ka jingïoh ïa la ka jong ka Jylla ba pura.
Kane ka State University ka dei ka Captain Williamson Sangma State University kaba la pynkylla na ka Captain Williamson Sangma Technical University.
Kane ka dei ka rai ba la shim da ka Sorkar Meghalaya Democratic Alliance (MDA) ha ka jingïa lang jong ka Kynhun Myntri ba long hynne ka sngi ba-ar.
Haba ïakren bad ki nongthoh khubor, u Myntri Rangbah ka Jylla ula pynbna ba ka Captain Williamson Sangma Technical University kan kylla noh sha ka Captain Williamson Sangma State University.
U pyntip ba ka Kynhun Myntri kala ai jingmynjur ïa ki jingpynkylla ha ka Ain jong kane ka University bad la mynjur ïa ka Ordinance ba kan treikam noh.
“ïa kane ngi la leh namar ka Jylla kam don satia ïa la ka jong ka State University bad namar kane ka daw, ngi shem ba baroh ki College ki hap ban pynïasoh ïalade sha ka NEHU.
Naba ngi la don ïa ka Captain Williamson Sangma Technical University, kumta ka Kynhun Myntri ka sngewdei ban pynïar ïa ka jingtreikam jong kane ka Technical University sha ka State University" ong u Conrad.
Kat kum ka jingong jong u, ki College kiba don ha Jylla mynta kila lah ban jied ha kaban pynïasoh sha kane ka State University ha ka jaka jong ka NEHU.
“Ka jingthmu ba hakhmat eh ka long ban pynïar ïa kane ka State University ym tang jong ka laiñ pule Technical hynrei kan kynthup ruh ïa kiwei kiwei ki tnad pule" ula ong.
“Shisien ba la treikam kane, ki kyndon bala buh da ka Sorkar Pdeng ba kynthup ïa ka CUET Exam kaba pynlong kongsan ha ki University ka Sorkar Pdeng, kan nym treikam shuh shisien ba ki College kila pynïasoh sha ka Captain Williamson Sangma State University" ula bynrap.
Ka Kynhun Myntri kala rai ruh ban sdang noh ïa ka laiñ pule BA bad B.
Com da kaba pynkha haduh 39 tylli ki Post nonghikai bad ki Nongtrei ha ka College of Teacher’s Education, Tura.
“ïa kane la leh kat kum ka Education Policy ba thymmai, kaba pynlong kongsan ïa ki College ba kin don ïa ki laiñ pule bapher bapher.
Namar kane, khnang ba ka College of Teacher’s Education, Tura, kan lah ban ïaid shakhmat kat kum kane ka Education Policy ba thymmai, kine ki laiñ pule BA bad B.
Com kin sa sdang noh" pyntip u Myntri Rangbah.
Shillong, Nohprah, 13: Ka nongïalam ba hakhlieh duh jong ka All India Trinamool Congress (AITC) ka Mamata Bannerjee ha ka sngi Baar ka la pynbna paidbah ban pyntreikam ïa ka Meghalaya Financial Inclusion for Women Empowerment Scheme (MFI-WE Scheme) ha ka jingïalang kaba la long ha Soso Tham Auditorium.
Ïa kane ka skhim ka AITC kan pyntreikam lada ka ïohbat ïa u lakam synshar ha kane ka Jylla Meghalaya hadien ka elekshon sha ka Ingdorbar Thawaiñ ka Jylla ka ban sa long ha u snem 2023.
Lyngba kane ka skhim ka Trinamool Congress ka la kular ban ai jingïarap T.
1000 hajar shi bnai (12000 hajar shi snem) sha ki kynthei jong kawei pa kawei ka longiing ha kane ka jylla Meghalaya kaba long kum kajuh ka jingpyntreikam ïa ka Lakshmir Bhandar Scheme ha ka jylla West Bengal ha kaba 1.
8 klur ngut ki kynthei ki la ïoh jingïarap lyngba kane ka skhim.
Ka la bthah ruh ïa ki nongtrei jong ka TMC ban pynthikna ba kane ka skhim ka dei ban rung sha manla ki thliew iing jong ka Jylla.
Ïa kane ka skhim la pynbna paidbah da ka Mamata Bannerjee lyngba ka Video Documentary kaba la pyni shaphang ka rukom pyntreikam bad ka jingai jingkyrshan pisa ïa ki kynthei ha ka jylla.
Manla ki kynthei khlem da kheiñ na kano kano ka kyrdan, la ki dei ki longkmie ba kit khun rei, ki longkmie ba shong iing, ki thei ïap tnga bad ki kynthei kiba trei ba ktah ki lah ban ïoh ïa ka ID WE Card khnang ba kin dup ïoh ïa kane ka skhim.
Shillong, Nohprah 13 : U Myntri Rangbah ka Jylla, Conrad K Sangma dalade hi u la hiar sha Pynursla ban leit pynbna ïa ki san tylli ki projek kiba heh ba heh na ka bynta katei ka constituency bad ruh na bynta katei ka them riwar baroh kawei.
Kitei ki projek kiba u Myntri Rangbah u pynbna ha katei ka sngi ryngkat ka jingdonlang u Symbud Myntri Rangbah ka Jylla ba dei ruh u MLA ka thaiñ Bah Prestone Tynsong, nangta u Myntri ka tnad Transport, Bah Dasakhiat Lamare, ki kynthup ïa u mawnongrim ban tei noh ïa ka Mini Secretariat, nangta ïa ka Ophis treikam ba thymmai jong ka C&RD Block, ban tei ïa ka skul ba pawnam ha ka ri, ka Ekalavya Model Residential School, ka football stadium ha Wahlyngkhat, nangta ïa ka Pynursla Division jong ka PWD Roads bad ruh ka jingpynbna ïa ka Riwar College kum ka People’s College ne ka College kaban kyrshan lang da ka sorkar.
Ha katei kajuh ka sngi, u Myntri Rangbah bad u Symbud Myntri Rangbah ki la sam ruh ïa ka song pisa kaba 33.
40 lak tyngka lyngba ka FOCUS+ sha ki 668 tylli ki longiing, nangta 11.
36 klur tyngka sha ki 950 tylli ki SHG bad 80 tylli ki Village Organisation.
La sam ruh haduh 2000 tylli ki khun sniang sha ki 400 ngut ki nongïoh jingmyntoi, bad ruh ka jingsam ïa ki khun syiar kuroiler ba bha jait sha ki 100 ngut ki nongïoh jingmyntoi ha katei ka jingïalang kaba heh bha kaba long ha madan Pynursla.
Shwa kane u Myntri Rangbah u la ai ka jingïaroh ïa ka jingaiti lut met bad mynsiem jong u Bah Prestone ban trei na ka bynta ka jylla ym dei eh tang na ka bynta ka Pynursla consituency.
U la ïaroh ruh ïa ki nongthep vote kiba la pynjop ïa u kum u nongmihkhmat uba don ka bor bad ka jingïohi jngai ban trei na ka bynta ka bit ka biang jong ka jylla baroh kawei.
U ong ruh ba ka jingwanrah jong ka sorkar ïa kitei ki prokram bapher bapher ka long beit tang da kawei ka thong kata ban ai ïa ka roi ka pa bad ka jingmyntoi na ka bynta ki nongshong shnong ka jylla.
Katba na ka liang u Bah Prestone pat u la pynpaw ka jingsngewsih ban ïohi ba kat kaba u kren ne leh la pynkylla khongpong lut.
Hynrei la katta ruh u ong ba um sngew ei ei namar ka thong jong u ka long beit tang ban ai ka jingshakri kaba paka tam na ka bynta ka roi ka pa jong ka jylla ym tang ha Pynursla hynrei ha ki 59 tylli ki constituency jong kiwei pat ki nongmihkhmat.
“Hynrei lada phi kwah ban shna drama shna katba mon namar ka sah mynta sa tang ar bnai ba ki paidbah kin sa ai ïa ka jubab," u la bynrap shuh shuh.
Da kaba pynkynmaw ba ka jingkynthoh ïa u kadei kaba la palat pud bad ka bym long shuh ban ïakren, u Bah Prestone u la ong ba ki paidbah ka thain Riwar la slem bha ki la kwah ïa ka jingkylla, kaba baroh ki la urlong lut ha katei ka sngi la ka long naduh ka Community College haduh ki kam pynroi bapher bapher.
U ong ruh ba lada ki paralok kim pat hun ban tah sia lieh sia iong ïa u bad ruh ïa u Conrad naduh u Kyllalyngkot kin sa ïohi ba ka kam kan sa ïaid shaid shaid ha baroh kawei ka jylla.
Nalor ki heh sorkar na ki tnad bapher jong ka sorkar jylla la donlang ruh ha kane ka sngi naduh ka MDC jong ka Nongshken Kong Grace Kharpuri, MDC Mawphlang Bah Lamphrang Blah nalor ki phew hajar ngut ki paidbah nongshong shnong na katei ka thaiñ.
Shillong Naiwieng 09 : Ka Khasi Students’ Union (KSU) Central Executive Council ka phah ïa ka kyrwoh kitbok kitrwiang sha baroh ki samla ka Bri Hynniewtrep ki ban sa ïa shim bynta haka North East Olympic Games kaban sdang naduh 10 tarik u Naiwieng haduh ka 16 Tarik Naiwieng 2022.
Ka KSU ka kyntu ïa baroh ki samla Khasi kiba shim bynta ha kane ka lympung bah jong ka Thaiñ shatei Lam mihngi ban ïalehkai bha bad ban don ïaka mynsiem ïakhun bad la kyrmen ba ki Samla ïalehkai ka Jaidbynriew kin wanrah ïaka nam ka burom.
Ka jingwanrah nam ym tang ïalade shimet ne ïa ka ïing ka sem hynrei ïa ka Jaidbynriew baroh kawei, kane ka long kat kum ka kyrwoh ba la phah da u samla Pynshaiborlang Rani ,Publicity Secretary KSU Central Executive Council.
Jowai, Naiwieng 09 : Ka lympung ïalehkai phutbol ba la tip kum ka ‘Open To All Knockout Football Tournament, 2022’ ba la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar (50 snem) ka jingshakri ban pynkiew ïa ka kam ïalehkai Sports hapoh ka District, mynta ka sngi 9 tarik u Naiwieng kala sdang ïa kane ka jingïalehkai phutbol ha madan Kiang Nangbah Stadium, Dongmihsngi Jowai.
Haba phai sha ka jingïakhun ba nyngkong mynta ka sngi na ka liang ka kynhun ïalehkai jong ka Ummulong SS&CC kala lah ban pynliem da 2-1 kol ïa ka Soomer, ïa ki kol na ka Ummulong SS&CC la thep da u Tremiki Lamare haka minit ba 24 bad u Cleofast Bamon haka minit ba 64.
Katba ïa ka shikol na ka Soomer la thep da u Damechwa Dkhar haka minit ba 29.
Ha ka jingïakhun kaba ar ka SBSA Academy EJH kala jop da shikol (1-0) ïa ka Ialong FC bad ïa katei ka kol la thep da u Das Dkhar ha ka minit ba 74.
Ka jingïalehkai lashai ka sngi 10 tarik u Naiwieng kan long hadpeng ka Jalapang FC Wahïajer pyrshah ïa ka Ïatyllilang FC Wapung ha ka por 12 baje mynsngi, katba ha ka jingïakhun ba ar ka Seinpynbhalang Sahsniang pyrshah ïa ka Mukhla Mission ha ka por 2 baje nohphai sngi.
Jowai, Naiwieng 09 : Ka 5th Interdong League bala pynïaid da ka Nongtalang Khlachympa Sports & Cultural Club (Seng Samla Nongtalang Khlachympa) Nongtalang, hynnin ka sngi 8 tarik kala poi noh sha ka ba kut hapdeng ka jingïalehkai phainal ka Nongtalang Mission Youth Club pyrshah ïaka Nongtalang Khlachympa-B.
Ha katei ka jingïaleh kai phainal kalong kaba shongshit haduh kattta katta khlem da don ba lah ban pynkhih jar haduh ba kut ka por hynrei ha kaba khatduh kitei ki teams kila poi noh shaka jingïashut Tiebreakers ha kaba ka Nongtalang Mission Youth Club kala lah ban pynliem ïaka Nongtalang Khlachympa-B da 8-7.
Ïa katei ka 5th Interdong League la wan ban khynliap pyrda da u Ex-MLA ka 7 Amlarem u ma Stephanson Mukhim uba long kum u kongsan haka jingïadonlang u MDC ka War Central u ma Holando Lamin ryngkat bad u Advocate uba long u Genl.
Secretary Ka HYC Sengkmie Central Body.
Ha katei ka 5th Interdong League napdeng ki players ba ïoh rah ïaka nam Top Scorer la ïoh da u Ravi Manar, Ki Goals kiba u ïoh ban thep naduh basdang ka League haduh ba kut ka League ki long 4 Goals naka kynhun ba u ïaleh ïaka Chnongklor FC.
Ïaka Best Goal keeper la ïoh ban rah da u Shining Star Myrchiang naka kynhun ba u ïalehkai ïa ka Nongtalang Shnongthymmai United FC bad ïaka Emerging player la ïoh ban rah da u Fleming Lyngdoh naka kynhun ba u ïalehkai ka Nongtalang Shnongthymmai United FC.
Ïa ka nam player of tournament la ïoh rah da u Dedychynnam Pohsnem naka kynhun ba u ïalehkai na ka Nongtalang Khlachympa B, katba ïaka Best Dicipline team la ïoh ban rah da ka kynhun Nongtalang Shnongthymmai United FC.
Shillong, Naiwieng 09 : Ka Meghalaya Athletics Association (MAA) ka la ïoh ban jied ïa ki 44 ngut ki nongïalehkai Athletics kynthup shynrang bad kynthei ban mihkhmat ïa ka Jylla sha ka lympung ïalehkai 2nd North East Olympic Games 2022 kaban sdang naduh ka 10 tarik Naiwieng 2022 hangne ha Jylla Meghalaya.
Ki 44 ngut ki nongïalehkai Athletics kiban ïashim bynta ha katei ka lympung ki kynthup ïa 22 ngut ki shynrang bad 22 ngut ki kynthei.
Ha ka U-20 (Boys) ki nongïalehkai ki kynthup ïa u Dasaman Kyndait, Donbok Shabong, Kyrshanlang Shylla, Nathaniel Lyngdoh Nonglait, Primus Ronghi, Pringchang N Sangma, Repol Dkhar, Shongdorlang Jyrwa, Skhemlang Suba, Tusal M Sangma, Gracewin Ch Marak bad u Wolbetstar Ramsiej.
Ha ka A-20 (Men) ki kynthup ïa u Albinus Rongpeit, Daniel Lyngdoh Mawlong, Eleven Dkhar, Emphius Nongrum, Kalbin B Marak, Kelbinus Biam, Kermi Biam, Marso Kyndait, Sebastian Marboh bad u Simeon Marak.
Katba ki thei ïalehkai U-10 (girls) ki kynthup ïa ka Albamary Sohshang, Angelina Jackson, Anrisha Klein, Balasiewdor Pathaw, Bethlyne G Makri, Damika R Lyngdoh, Iba I Hun Kurbah, Joytiful Narlong, Lyntijingkyrmen Kharjahrin, Marqueenless Ramsiej, Melibad Kro, Rinalis Ingti bad ka Ritina Hanse.
Ki thei ïalehkai ha ka kyrdan A-20 (Women’s) ki kynthup ka Anuska Majhong, Artisan Byrsat, Claire Jones Jala Kharbhih, Durka Nartiang, Gloryfy Kurbah, Kyntimon Marwein, Happiness Phawa, Pynhunlang Puwein bad ka Senitha Momin.
La jied ruh ïa ki official ba kynthup ïa u Bah Khrawkupar Shabong bad Bah Dino Embhah Kahit kum ki Manager, ka Kong Rose Mary Lyngdoh bad samla Darikordor Kharpuri kum ki Coach.
Shillong, Naiwieng 09 : Ka Meghalaya, Mizoram bad ka Nagaland ki la ïoh rung sha ka semi-final jong ka kyrdan U-21 ki shynrang ha ka lympung ïalehkai 2nd North East Olympic Games 2022 kaba dang ïaid shaphrang mynta ha nongbah Shillong.
Ka Meghalaya ka la rung sha ka semi-final da kaba pynliem da 6-0 kol ïa ka Arunachal Pradesh na ka Group 2 ha ka jingïalehkai kaba nyngkong ha madan Third Ground, MFA, Polo, Shillong.
Ïa kitei ki hynriew kol la thep da u Everbrightson Mylliempdah (8 min), Figo Syndai (39, 62 min), Damonlang Pathaw (41 min), Dajiedlang Wanshnong (57 min) bad u Nelson Rymbai (79 min).
Ka Mizoram, ka la pynliem kumjuh da 6-0 kol ïa ka Assam na ka Group 1 ha kaba u Joseph Lalvenhima u thep hat-trick (18’P, 25, 37 min) shwa ba un thep sa ïa ka shi kol ha ka 66 minit jong ka kylla miet.
Ïa ki ar kol pat la thep da u K Lalrosanga (47 min) bad u Rohlupuia (51min).
Ka Assam ka la mad ruh ka nam rem ha ka jingïalehkai sdang ha ka Manipur bad kyllem noh ha katei ka lympung, katba ka Mizoram bad Manipur kidei ki ar tylli ki team na ka Group 1 kiba la ïoh rung sha ka semi-final, hynrei ban bat kyrdan ba nyngkong lane ba ar kitei ki ar tylli ki team kin hap ban ïakhun pyrshah ha ka sngi Thohdieng.
Ha ka jingïalehkai kaba khatduh ha ka sngi ba ar, ka Nagaland ka la buh jaka ïalade sha ka semi-final da kaba pynliem da 4-0 kol pyrshah ïa ka Sikkim.
Kiba la thep kol ki long u Yhoto Lohe (19 min), Thulunso (35 min), Hivika (55 min) bad u Pursunep (88 min).
Hadien ba ka la mad nam rem da 6-1 kol ha ka Meghalaya ha ka jingïalehkai ha ka sngi Nyngkong, ka Sikkim ha ryngkat ka Arunachal Pradesh ki la duh rung sha ka semi-final.
Hynrei, kitei ki ar tylli ki team kin ïakhun ban knieh ïa ka nam ba lai na ka Group 2, katba ka Meghalaya kan ïakhun pyrshah bad ka Mizoram ban knieh rung phainal.
Ka jingïalehkai mynta ka sngi jong ki U-17 ki kynthei, ka Arunachal Pradesh kan ïakhun pyrshah bad ka Mizoram ha ka Group 2 ha ka por 11 baje mynstep, bud pat sa ka Sikkim pyrshah ïa ka Manipur na ka Group 1 ha ka por 3:30 baje janmiet.
Nongpoh, Naiwieng 09 : Ki khun Samla jong ka jylla katba nangmih ki sngi ki la nang kiew sted haki kam ialehkai sports bad wanrah ruh ïaka nam ka burom ïaka jylla da kaba wan rah ïaki takma ha ki jingïalehkai bapher bapher bad ha kane ka kynti kaba mynta 14 ngut ki khun Samla jong ka Jylla ki ba la leit ban ïashim bynta sha ka lympung ïa kura kaba la tip kum ka 2nd International Kick Boxing Woko Tournament Cham-pionship kaba la long ha Nongbah Delhi ki la ioh ban khur haduh 7 tylli ki takma Ksiar, 3 tylli ki takma Rupa, 3 tylli ki takma Rnong bad uwei u la wan ha ka kyrdan kaba 5.
Ïa ka kynhun kitei ki samla ïalehkai la pdiang burom da ka KSU North Khasi Hills District hapoh ka jingïalam u Samla Lambok Rymbai bad ki dkhot mynta ka sngi ha Nongpoh hadien ba kila wanphai noh shaka jylla ryngkat ka jingpynkup burom da ki jaiñ bad momentous sha ki rang bad thei ïalehkai ryngkat ki coach kiba la wan ban synran lang.
Haba kren sha ki lad pathai khubor, na ka liang u Bah Lorenso P Warjri Working President Meghalaya State Kick Boxing Association u la pynpaw ka jingkmen ban iohi ba ka KSU ka kynmaw ban pyndon burom ïa kine ki samla ki ba la wan rah nam ïaka jylla Meghalaya bad kane kan dang ai mynsiem ïaki samla ba kin dang ïai Minot shuh shuh ryngkat ka jingkmen kaba khraw ba baroh ki samla kiba la leit ban shim bynta ha katei ka lympung kila ioh ban khur takma.
U la ong ruh ba naduh ba naduh ba la sdang ïa kane ka jingïalehkai Kick Boxing ha u snem 2017 ki rang bad ki thei ialehkai ka jylla ki la ioh ban wanrah haduh 68 tylli ki takma ksiar 44 tylli ki takma Rupa bad 64 tylli ki takma rnong bad haba kheiï haka jingïalehkai shabar ri (International) ki la ioh ban wan rah haduh 33 tylli Takma na bynta ka ri.
Ha kawei pat ka bynta naka liang u Bah Lorenso P Warjri u la pynpaw ka jingsngew bynñiaw halor ka jingbym phai khmat ka sorkar ïaki rang bad thei ïalehkai Kick Boxing ha kaba kim ju ioh kano kano ka lad jingïarap naka sorkar bad kim ju ioh lad wat tang ban leit kynduh hynrei kum u nongïalam ka kynhun un nym shong kli kti ban kyntiew ïaki samla ïalehkai kiba don ka sap bad khamtam kiba ju wanrah ïaka nam bad burom ïaka jylla baroh kawei.
Mawkyrwat, ‘Naiwieng, 09: Ka Deputy Commissioner jong ka South West Khasi Hills District Kong Caramai Kharkongorha ka sngi Balang ka la plie ïa ka Mawkyrwat Rural Haat hajan ka Community Hall.
ïa kane ka ‘Mawkyrwat Rural Haat’ la shna lyngba ka jngïarap pisa na National Bank for Agriculture and Rural Development (NABARD) Under Gramya Vikash Nidhi Fund ryngkat ka jingïatreilang bad ka Block Development Office lyngba ka MNREGA Scheme bad ka National Rural Livelihood Mission (NRLM), bad Meghalaya State Rural Livelihood Society (MSRLS), District Mission management Unit (DMMU), South West Khasi Hills District.
Ha kane ka sngi la sakhi lang da u Prabhudutta Sahu, General Manager ka NABARD, u bah L.
T.
Tariang, Additional Deputy Commissioner ka Mawkyrwat, u bah Isagahah Lawynniang, Block Development Officer, Mawkyrwat, u Myntri shnong Mawkyrwat bad kiwei kiwei kiba shah khot sngewbha.
Haba kren kum ka Kongsan, ka kong C.
Kharkongngor ka la ong ba kane ka sngi ka long kaba kmen ha kaba la lah ban pynurlong ïa ka jingthmu lyngba ka jingïatreilang bad ka jingnoh synñiang na ka NABARD, MGNREGA bad ka MSRLS-NRLM ha kaba la lah ban pynïeng ïa kane ka ïew ka ban long ka jingmyntoi bad ka jingkyrkhu ïa ki nongrep ha kaba ki lah ban pynïaid ïew ki mar kiba ki pynmih ha ki shnong ki thaw jong ki bad ha kajuh ka por ka la ai jingmut ïa ki Self Help Groups (SHGs) ba kin long kiba ïatylli bad kiba ïatreilang barobor namar dei tang ka jingïatylli kaba lah ban wanrah bad pynurlong ïa kiei kiei kiba khraw.
Ka la pynkynmaw ruh ba ka jingdon jong kine ki SHGs ka la pynkylla dur ïa shibun ki longïing longsem, ki shnong ki thaw bad ha kajuh ka por ka ailad bad pynshlur ïa ki longkmie ban ïa mih shakhmat ban ïa tynrong lem ïa ka khia ka shon jong ka imlang ka sahlang.
Nangta, ka la ai mynsiem ïa ki SHGs ban nangtrei shitom ban nangpynbha bad nang pynïar shuh ïa ki kam ki jam jong ki.
Ka la pynpaw ïa ka jingsngewnguh ïa ka Balang Presbyterian kaba la ai jaka kylluid mynsiem na ka bynta ban thaw ïa kane ka Rural Haat da kaba kyntu ïa ki nongshongïew ban shim ïa ka jingkitkhlieh ha kaba sumar bad pynkhuid ïa kane ka ïew ka ban ai ka jingmyntoi bad jingkyrkhu ïa shibun ki longïing longsem.
U bah Isagaha lawrynniang, Block Development Officer (BDO) ka Mawkyrwat C&RD Block u la pynpaw ïa ka jingsngew-kmen ban ïoh plie ïa kane ka ïew na ka bynta ka jingbit jingbiang jong ki nongrep kiba shong ha kane ka thaiñ.
U la ïathuh ruh ba ka Rural Haat Management Commit-tee ka la shim ïa ka rai ban ailad ïa ka Photbaden SHG ban buh ïa ka jaka bam ne Restaurant ha kane ka Haat bad kumjuh ruh jong ka Tynnai bad ruh ban ailad ïa ki nongrep ban wan die ïa ki mar ki mata jong ki hapoh kane ka ïew.
Ha ka jingkren jong u Prabhudutta Sahoo, General Manager ka NABARD, Shillong u la pynpaw ïa ka jingsngewkmen ha ka ban ïa don ryngkat ha kaba plie ïa kane ka ïew ka ban long ka lad bad ka kabu ksiar khamtam ïa kito kiba pynmih ïa ki mar rep, ki tiar thaiñ ne shna kti bad kiwei ha kaba ki lah ban wanrah bad die ïa ki mar jong ki bad ban nang kham pynbha bad pynitynnad shuh ïa ki mar rep na ka bynta ban pynïaid ïew ïa ki.
Ha ka jingkren jong u bah L.
T.
Tariang, Additional Deputy Commissioner jong ka South West Khasi Hills District u la ong ba ki Self Help Groups lyngba ka NRLM ki la lah ban wanrah shibun ki jingkylla ha ki longïing longsem, ha ka imlang sahlang bad ha ka dong ka thaiñ bad u la ai mynsiem bad pynshlur ban nang ïai trei shitom shuh shuh ban leh ïa kiwei pat ki kam kiba khraw ha ka ban kyntiew ïa ka imlang sahlang kum ha ka ban kyntiew ïa ka kam jngohkai pyrthei bad ban lah ban pynïaid ïew ïa ki mar shabar jong ka jylla.
U la kyntu ruh ha kajuh ka por ban peit shakhmat ym tang ban ïoh nong hynrei ban don ka mynsiem ban ïarap ban kyntiew lem ïa kiwei ha baroh ki liang.
Ïa ka jingïalang ha kane ka sngi la pynïaid da ka kong Rila A.
Kharlyngdoh, Block Project Manager, NRLM, ka jingkren pdiang na u bah Eson A.
Khongrymmai, DMM/MSRLS, South West Khasi Hills District bud da ka jingrwai pdiang na ka Kjatsngi Village Organisation, Rangblang Sohsynñiang.
Kiwei pat kiba la ai jingkren ki long na ka Balang Prebyterian Mawkyrwat ba la mih khmat da u T.
Bn.
J.
S.
Khardewsaw, ka jingkren na u Myntri Shnong Mawkrywat, u bah R.
R.
Lyngkhoi bad kumjuh ruh jingshad na ki hep kiba rit kiba dei na ka Jingkyrmen & Syntiewbarit Children Group, Domjyrti.
Ïa ka jingkren khublei la ïoh na u bah Juban L.
Nongsiej, Project Executive Livelihood Promotion (PE-LP) bad bud da ka jingleit peit ïa ki mar rep kiba la wanrah da ki SHGs Member napoh Mawkyrwat bad Ranikor Block.
Ka jingïoh bat jong ka seng Saiñpyrthei Bharatiya Janata Party (BJP) ïa u lakam synshar ha ka ri India la ar samoi kynthih hapoh ka jingïalam jong u Narendra Modi ka la pynktha khlieh ïa ki seng saiñpyrthei ha kiba bun ki jylla ka ri India.
Ha Meghalaya ka BJP haduh mynta ka don arngut ki MLA bad ka jingïatreilang hapoh ka Sorkar Meghalaya Democratic Alliance (MDA) ba ïalam da ka National Peoples’ Party (NPP) kaba long ka paralok ha ka Sorkar synrop jong ka BJP hapoh ka shatri jong ka National Democratic Alliance ka pynpaw ba ka NPP ka shu long tang ka Sorkar tynshop kaba shah khyrwait shabi ha ka BJP na Delhi.
Kiba bun ki daw ba ki paidbah ki la bishar bha ïa ka jinglong tyngshop jong ka NPP hakhmat ka BJP.
Kane ka la paw pyrthei naduh ka por ba ki Myntri Sorkar bad ki nongïalam ka BJP ki la wan sakhi ïa ka jingpynsmai Myntri ha u Conrad K.
Sangma bad ia ki 12 ngut ki synran ha ka jingïalang kaba la long ha phyllaw jong ka Raj Bhavan ha u snem 2018.
Sa ka MP jong ka NPP na Tura Lok Sabha Constituency ka Agatha K.
Sangma ka la kyrshan ïa ka jingpynbeit thymmai ïa ka aiñ-rew Citizenship Amendment Bill (CAB) 2019 ba la wanrah da ka BJP ha Parliament wat hapdeng ka jingpyrshah kaba jur na ki paidbah nongshong shnong ka jylla Meghalaya, na ki jylla ka North East bad na kiwei pat ki jylla jong ka ri India.
Sa kawei ka daw ngi ïohi ba ka dei ka jingpyrshang jong ka Sorkar BJP ban khroh ïa ki paidbah nongshong jong ki jylla ka thaiñ Shatei Lammihngi kynthup ruh ïa ka jylla Meghalaya da kaba pynsdang shaid shaid ïa ka jingïapynbeit pud.
Kane ka jingpyrshang jong ka BJP ka long ban ïoh khur ïa ka vote ha ka samoi elekshon ha u snem 2023 ha kane ka Jylla Meghalaya.
Ka NPP ruh ka shim kabu lang ha kane ka jingïapynbeit pud namarba ka dei ka seng saiñpyrthei kaba bat ïa u lakam synshar bad ngi ïohi ba u Myntri Rangbah ka Jylla u Conrad Kongkal Sangma, u Symbud Myntri Rangbah u Bah Prestone Tynsong, ki MLA bad ki MDC ka NPP ki da put turoi haduh katta katta ba ka dei ka party kaba shlur bad kaba nud ban tare ïa ka kam ïapynbeit pud kaba la thaiñ sohkyrdot bha la san phew snem kynthih.
Ka NPP ka da beiñ ruh ïa ka Sorkar Congress hapoh ka jingïalam jong u Dr.
Mukul Sangma uba la kylla rong mynta sha ka Trinamool Congress ba um shym la nud ban tare ïa kane ka mat kaba jwat ban ïapynbeit ïa u pud u sam hapdeng ka Meghalaya bad ka Assam.
Ka BJP ha Meghalaya ka put turoi beit da ki skhim kiba ka Sorkar Pdeng ka la theh sha kane ka jylla katba ka NPP ka nang muja ban shim kabu ei tang ban myntoi ïalade ha ka saiñpyrthei.
Ki kynhun bapher bapher ha Meghalaya ki la pynsngew ïa kiba bun ki mat sha ki tyndong skhor jong ka Sorkar Pdeng hynrei kine ki jingdawa ki shu sahkut ha ki Almari jong ka Ministry of Home Affairs namarba ka Inner Line Permit kam shym la urlong satia wat haduh mynta mynne katba ha Manipur la pyntreikam mar mar ïa ka Inner Line Permit hadien ba ka BJP ka la ïoh bat ïa u lakam synshar.
Nalor ka ILP, sa ka jingdawa ban pynrung ïa ka ktien Khasi bad Garo ha ka Khyrnit Baphra jong ka ri India ruh ka dang sahteng haduh kine ki sngi watla ka Ktien Khasi bad Garo ki la dei ki ktien kiba la dei hok ban ïoh ïa ka jingithuh ba ïaryngkat kyrdan bad kiwei pat ki jait ktien ha ka ri India.
Dang shen ka jingmih khubor ba ki MLA ka NPP bad na ka Trinamool Congress kin sa leit pynïasoh ïalade sha ka BJP ka la pynskuiñ bha ïa ki riewpeit pyrman ba haduh katno ka BJP kan lah ban pynjop ïa ki Sitting MLA ki ban sa ryngkang sha ka BJP tang shu la pynbna ka Election Commission of India ïa ka tarik pynlong elekshon ha Meghalaya.
Haba bishar ïa ka jinglong jingman jong ka saiñhima sima ha kane ka jylla Meghalaya, ki paidbah nongthep vote kim da peit than ïa ka Party hynrei ki peit beit ïa u briew uba ki kham noh ka mon.
Kiba ieid party lehse lah ban ong ba ki don sa tang lai phew na ka shispah eiei.
Hynrei kiba bun ki peit ïa uba kham ïoh ka jingkyrshan bad uba kham biang ka pariah parai bad uba kham lah ban pynkham bai sha de khyndiat khynsoit.
Mynta ka shong sa ha ki paidbah kumno ban jied namarba ka BJP kam pat ju jop satia ha ki Constituency kiba shabar ka sor Shillong kat haduh mynta.
Ki ar tylli ki Constituency kiba ka BJP ka la jop ki dei hi ki Constituency kiba na nongbah Shillong.
Kane ka pynpaw ba ki paidbah kiba don sha kiwei pat ki Constituency kim pat imon ïa ka party BJP watla ka dei kaba bat ïa u lakam synshar ha ka ri India bad ha kiba bun ki jylla ha ka ri.
Ka jingkylla rong Trinamool Congress jong ki MLA ka Seng Congress kan pynktha khlieh bha ïa ka BJP ha ka elekshon 2023 namarba ka TMC ka la trei borbah bad ka la rung sha manla ki kyndong kynshrot jong ka jylla bad ka jinglong jingman jong ka saiñhima sima ha kane ka jylla ngin sa nang ïohi shuh shuh ha ka aiom Tlang shwa ban leit sha ka elekshon namarba ka jingïarung ïa mih bad ka jingïaryngkang dieng kper kan jur bha nangne shakhmat.
Nongstoiñ, Naiwieng, 9: Wat haba ka seng All India Trinamol Congress kam pat pynbna la ïano yn ai tiket na ka bynta ban pynïeng kum u ne ka kyrtong na ka Rambrai Jyrngam konstitwensi ban ïakhun ïa ka election ka ban wan jong u snem 2023.
Hynrei, ka la don pat ka jingïaknieh tiket kaba narieh narieh hapdeng ka kong Aicifull K Musulman kaba dei na ka thaiñ Nongstoiñ bad u bah Fernandez Dkhar u ba dei ruh u President Megha-laya Pradesh Trinamool Youth Congress.
Ïa kane la ïoh jingtip lyngba ki katto katne ngut ki nongkitkam kiba kham hakhmat jong katei ka seng kiba na ka West Khasi Hills District, kiba la kam ba ki bor ki ba halor jong ka All India Trinamol Congress Meghalaya, ki la bthah ïa u bah Fernandez Dkhar ba un nang sdang trei noh ïa la ka kam ban rung sha ki shnong ki thaw na ka bynta ban ïalap ïa ka kam election.
Hynrei, katba ka kong Aicifull pat khlem ka jingtip jong ka seng ka la shu ïaid lait bad naduh kine ki bnai kiba la dep ka la sdang ban tur shait shi shait sha man la ki shnong ki thaw jong katei ka konstitwensi.
La kynnoh ba ka la tur ban trei ïa ka kam khamtam eh sha ki thaiñ nongkyndong, ki shnong kiba sah da ki paralok Garo kaba kynthup ïa ka thaiñ Malangkona, Mawïamsyiem, Kyrchai, Kamphaduli, Athiabari bad kiwei kiwei kiba dei ki shnong khappud bad ka jylla Assam.
U nongthoh khubor haba la kylli ïa ka kong Aicifull ka la ong, “Nga la ïoh ïa ka jingbthah na u Dr.
Mukul Sangma ba u la ong ïa nga ban sdang trei noh ïa la ka kam.
Kumta nga la sdang man la ka sngi hynrei haba ïadei pat bad u bah Fernandez ngam don jingtip ei ei.
Tangba lada ngam ïoh tiket ngan sa peit pat ha kata ka sngi ha ka por pynbna ïa ka tiket", ong ka kong Aicifull.
Nongstoiñ, Naiwieng, 09: Ka Hynnniewtrep Youths’ Council (HYC) West Khasi Hills District bad ka Rambrai Unit ha ka sngi Balang hapoh ka jingïalam jong u Assistant Organising Secretary u Samla Olivertwis Marngar bad u General Secretary ka HYC Rambrai Circle u Samla Bankit Marwein ki la tur kynsan da kaba rah placad ban dawa ïa ki 9 tylli mat jong ka Save Hynnniewtrep Mission (SHM) hakhmat jong u Myntri Rangbah ka Jylla u Conrad Sangma ha ka jingleit iuhkjat jong u ha ka shnong Rambrai ban buh mawnongrim ha ka jingpynbna ba la plie ïa ka C&RD Block jong ka Rambrai.
Ki Pulit kiba ap pahara ha lynri, ki la pakhang lynti bad ki la knieh ruh ïa ki placad na ki dkhot ka HYC hynrei watla katta ki dkhot ka seng kim shym la kynran dien bad shiphang ka la mih ka jingïapynibor hapdeng kine ki arliang mamla.
Ha kum kane ka khyllipmat, ki dkhot ka seng khlem da pyndem ki la ïohlad ban pyrta shla hakhmat u Conrad Sangma katba u dang ïaid na lynti ban leit sha ka jingïalang ban plie ïa ka C&RD Block Rambrai.
Hadien kane na ka liang u Olivertwis Marngar u la ong ba ka seng kam pyrshah ïa ka jingwan plie ïa ka Block kaba dei ka jingmyntoi ïa ki paidbah hynrei ka seng ka buh ka jingkylli ïa u Conrad Sangma u la leh aiu ha kaba ïa dei ka Inner Line Permit(ILP), ka jingpynkynriah ïa ki briew kiba sah ha them Iew Mawlong, ka jing pynrung ïa ka ktien Khasi bad Garo ha ka Kjyrnit Baphra jong ka riti synshar ka Ri India, ka jingïasoi ïa ka Memorandum of Understanding (MoU) pynbeit pud bad ka Assam, ka jingweng noh ïa ka Meghalaya Regulation of Gaming Act, 2021, ka jingamsap, ka jingshah pynïap jong u Bah Cheristerfield Thangkhiew.
Nongstoiñ, Naiwieng 9: Mynta ka sngi ka 9 tarik Naiwieng ka ophis jong Deputy Commissioner ka West Khasi Hills, ka la pyllait ïa ka thup kyrteng jong ki nongthep vote kiba la kynjoh 18 snem ha duh ka 1 tarik Kyllalyngkot 2022 na ka bynta ki lai tylli ki Constituency ka 32 Nongtoiñ, 33 Rambrai Jyrngam bad 34 Mawshynrut Constituency.
Ïa ka jingpyllait ïa ka thup kyrteng jong ki nongthep vote ha kitei ki Constituencies, la pynlong ha ka jingïalang kaba la long ha Conference hall jong ka ophis u Deputy Commissioner ha kaba la ïa don lang da ki EROs AEROs bad ki Election agent jong ki seng saiñ pyrthei bapher bapher.
Shuwa ban ati ïa ki thup kyrteng sha ki Election agent la ïoh ïa ka jingkren lyngkot na u bah Diengdoh, u ba la pynshai ba ka jingpyllait ïa ki thup kyrteng ka long katkum ba la btah da ka Election Commission of India, hadien ba ki BLOs ki la pyndep ïa ka jingleit lum ïa ki kyrteng na man la ki shnong bad ki la pynpoi sha ka District Election Branch jong ka District, ban pynbit pynbiang bad ban pynrung ïa ki ha ka thup kyrteng jong ki electoral roll.
U la pynshai ba ha shuwa ba ka general election kan long ha u snem ban wan, yn sdang biang ban leit lum ïa ki kyrteng bad ban pynrung ïa ki ha ka Electoral roll ha shuwa ka election, khnang ba kin ïoh ban thep ïa ka vote jong ki ha ka por election kum ki nongshong shnong ba pura jong ka ri India.
Jowai, Naiwieng 09 : Ka ophis jong u Deputy Commissioner (Election), West Jaiñtia Hills ha ryngkat ka jingïatreilang bad ka Jaiñtia Hills Adventures and Cycling Association, mynta ka step kila kila pynlong ïa ka ‘Cycle Rally’ halor ka phang kaba ong ‘Pedal for Participative Elections’ kaba la sdang na Lad College Kiang Nangbah Govt College, Jowai.
La ïathuh ba ka jingpynlong ïa kane jingñiah ‘Cycle Rally’ ka long shi bynta na ka SVEEP (Systematic Voters Education and Electoral Participation Programme) bad kumjuh ka pynmih ïa ka Draft Electoral Roll jong ki nongthep vote ba pura.
Ïa kane ka Cycle Rally la wan ban kaweh lama da ka Additional Deputy Commissioner kong D.
D.
Syngai na Lad College bad ïaid na surok Ladthadlaboh- Newhill- Iawmusiang- Mynthong-Khimusniang-Chilliangraij-Lumkyrwiang-Iongpiah-Loomiongkjam-Panaliar-Dulong-Lad wah Nangbah-Iawmusiang-Moosalyngkat pynkut ha District Sports Office.
Jowai, Naiwieng 09 : Mynta ka sngi ka ophis District Library, Jowai Art & Cultural Department ryngkat ka jingïatrei lang bad ka Raja Ram Mohan Roy Library Foundation lyngba ka jingkyrshan na ka Ministry of Culture, Government of India kila pynlong ïa ka jingïaid paidbah ha nongbah Jowai kaba long shi bynta ka jingrakhe ïa ka lyngkhuh sngi kha ba 250 jong u Raja Ram Mohan Roy.
Ha kane ka jingïaid paidbah jong ki longkmie kaba long shibynta na ka jingpynsngewthuh paidbah halor ka jingdonkam jong ka jingpynkup bor ïa ki kynthei la wan ban ïashim bynta lang da ki nonghikai bad ki khynnah skul na ki skul bapher bapher kiba don hapoh ka West Jaiñtia Hills District.
Ïa kane ka jingïaid Rally la sdang na ophis treikam jong ka District Library Jowai ha kaba u Deputy Commissioner ka West Jaiñtia Hills District u bah B.
S.
Sohliya, IAS u long u kongsan bad kaweh ruh ïa ka lama.
Haba ai jingkren ha ka jingïalang kaba lyngkot u bah Sohliya u la ong ba wat la ïa ki kynthei la pynïaryngkat kyrdan bad u shynrang, hynrei bun sien hi ki longkmie bad khynnah kynthei ki dang shah iehbeiñ ha kiba bun ki liang, khamtam kum ha ka liang ka pule puthi, ka jingshah lehbeiñ jong ki ha ki rukom bapher bapher, kumta ula kyntu ïa baroh da kaba ong ai ba kane ka jingpynkup bor ïa ki kynthei kan long kaba treikam shisha ha ka imlang ka sahlang.
U la kyntu ruh ïa ki khynnah skul ïengskhem halor kane ka hok jong ki kynthei bad ruh ban ai jingtip sha ki bor District lane ki bor pynïaid shnong lada ki lap ïa kino kino ki jingleh pyrshah ïa ki kynthei khynnah.
La ïoh ruh ka jingkren na u bah Terence Sawian uba dei u Chairman jong kane ka prokram, uba la batai lyngkot halor ka jingnoh synniang jong u Raja Ram Mohan Roy halor ka jingpynkup bor ïa ki kynthei.
U la ong ruh ba u Raja Ram Mohan Roy u ïaleh pyrshah bha ïa ka jingpynmlien ïa ka jingshong kurim khynnah, ka jingshong kurim bun ngut bad ka jingpynmlien ïa ka Sati ne ka jingthangim ïa ki kynthei ïaplok.
Ïa ki kyntien ai khublei la ai da u ma W.
Gassah, District Librarian, Jowai.
Nongpoh, Naiwieng 09 : Ki heh nongïalam jong ka party UDP ha Ri-Bhoi District naduh u Bah Donbok Khymdeit President, Bah Michael Kharhunai Secretary ryngkat ki nongkitkam naki Circle bapher bapher mynta ka sngi kila lum syndon da ka jingïalang ba kyrkieh ban ïakren ïathir halor ka jingmih noh katto katne ki nongïalam jong ka party ba kynthup naduh u Vice President ka party u Bah Donkupar Sumer kiba la kynnoh ruh ba ka jingmih noh jong ki naka party ka dei namar ka jinglehbeiñ bad ka jingbym kheiñ snep satia ïaki, hadien baka party UDP kala pynduh tiket noh ïa u Bah Donkupar Sumer ban ïakhun na Umsning Constituency kumba la mih haki lad pathai khubor ha kine ki sngi bala leit.
Haba kren sha ki lad pathai khubor mynta ka sngi naka liang u Bah Donbok Khymdeit kum u President u la pynshai ba ka jingkynnoh u Bah Donkupar Sumer ba ka party UDP ka lehbeiñ bad kam shym la kheiñ kor ne kheiñ snep bad leh shilliang ka dei tang ki jingkynnoh ba khlem nongrim bad ka jingthmu ban pynpait pynpra ïaka party, hynrei ka dei hi ka daw shimet jong u ba u la kwah mih noh naka party bad kum ka party hi kam don kano kano ka jingsngew hynrei kila kloi ban pdiang ïaka rai jong ki bad ban weng noh naka jinglong dkhot haka party bad kum ka party kam don daw pyrshah eiei ïaki.
Naka liang u Bah Donbok Khymdeit u la pynpaw ba ha u 2013 naka liang u Bah Donkupar Sumer u la pan tiket ban ïakhun elekshon MLA haka por ba u bat kum u President ka KSU North Khasi Hills District, hynrei hadien ba ka party kam shym la lah ban leh katkum ka jingkwah jong u, kala don ka jingkhylliap lama ïaka party UDP ha Umsning ban pynbna ruh ba ka party UDP kam don shuh ha Umsning.
Hynrei ha u 2014 u Bah Donkupar Sumer u la pan tiket biang ban ïakhun MDC, bad ka party kala pdiang bad u la jop kum u MDC bad ha u 2018 u Bah Donkupar u la pan tiket biang ban ïakhun MLA hynrei um shym lapoi shaka thong bad kumjuh ruh ha u 2019 ka party UDP kam shym la kyntait ne lehbeiñ ban ai ïaka tiket MDC bad um shym lah ban poi shaka thong, hynrei ban shu kynnoh ba ka party UDP kam shym la kheiñ snep bad lehbeiñ ka long ka bym don nongrim namar ka tiket kam shong ha ki heh nongïalam hynrei ka dei hi ka sur jong ki paidbah ba bun ba lang, namarkata kum ka party kam don kano kano ka jingleh lyndet.
Khliehriat Naiwieng 9: Ka ophis jong u Deputy Commissioner ka East Jaiñtia Hills District, mynta ka sngi ka la pdiang burom ïa ka samla Irene Dkhar, 20 snem kyrta, kaba na ka shnong Rymbai, East Jaiñtia Hills District, kaba la ïoh rah ïa ka nam lah duh kum ka ‘Miss North East’ ha ka jingiakop ba la pynlong myn ha ka 4 tarik mynta u bnai ha ka nongbah Kohima ha Nagaland.
U Deputy Commissioner, EJHD, u Abhilash Banarwal,IAS, u la aiti ïa ka Momento sha ka samla Irene Dkhar bad kiba la ïa don ryngkat lang ha kane ka prokram, ki kynthup ruh, u Additional Deputy Commissioner, u bah Jonathan Shylla, u District Coordinator jong ka Swachh Bharat Mission EJHD, u bah Wanbha Buam, ka kong ïaipynkhreh Dkhar, u bah Jensing Bareh kiba dei ka kmie bad u kpa jong ka smala Irene Dkhar, kiba ha ïing ha sem, ki nongtrei jong ka ophis u Deputy Commissioner bad kiwei kiwei.
Ha ka prokram ba la pynlong ha Conference Hall ha DC Ohis ha Khliehriat, na ka liang u Deputy Commissioner ka East Jaiñtia Hills District, u Abhilash Banarwal, IAS, u la pdiang burom bad ai ka jingkhublei kitbok kitrwiang ïa ka samla Irene Dkhar ba kan nang kiew irat shaphrang bad u la pynpaw ka jingsngew kmen halor ka jingjop jong ka kaba la wanrah ïa ka nam bad ka burom ym tang ïa ka district, hynrei ia ka jylla hi baroh kawei, ha kajuh ka por u la kyrpad ïa ka samla Irene Dkhar ba kan shim ïa ka bynta ban long kum ka nongai mynsiem ïa kiwei kiwei ki para samla ruh ban mih shakhmat ha kino kino ki rynsan ba kiwei pat ki para samla kin peit sha ka kum ka nongmuna ban kyntiew ïa ka thaiñ bad ïa ka jylla hi baroh kawei.
Haba kren sha ki pathai khubor, ka samla Irene Dkhar, ka la pynpaw ïa ka jingthrang jong ka ban ai ka jingshakri ïa ka imlang ka sahlang ha kaba iadei bad kito ki briew kiba don jingduna ha ka bor pyrkhat ban tei katba lah ïa ka jingmut jingpyrkhat jong ki ha ka pyrkhat pyrdaiñ bad ong ruh ba kane ka dei ka por kaba biang ban ai ka jingshakri ban wanrah ruh ïa ka shongsuk, shongsaiñ, ha ka jylla bad ha ka ri hi baroh kawei, ka la pynpaw ba ka don ka jingthrang ban long kum ka Phychologist.
Ha kajuh ka por, ka samla Irene Dkhar ka la ai ka jingkhublei ïa u Deputy Commissioner uba la khot ïa ka sha kane ka jingpdiang burom kaba long kum ka jingai mynsiem shuh shuh ïa ka ban ïaid shakhmat.
Ka la ai ruh ka jingkhublei ïa ki paidbah jong ka East Jaiñtia Hills District bad ïa ki paidbah jong ka jylla hi baroh kawei kiba la kyrshan ïa ka naduh ka sngi ba nyngkong eh.
Ka la iatyhuh ba ha ka por ba ka ïoh ban phong ïa ka paiñsngiat kum ka nongjop ha ka rynsan Miss North East, ka mynsiem jong ka ka dap da ka jingkmen bad ai nguh ïa u Blei, kumjuh ruh ïa ki kmie ki kpa kiba kyrshan ïa ka barabor, ka la ong ruh ba ka long kaba donkam ban long kiba trei shitom.
Jowai, Naiwieng 09 : Ka Dorbar Tlang jong ka Jaiñtia Hills Autonomous District Council (JHADC) kaba la long mynta ka sngi 9 tarik u Naiwieng kala long kaba ïaid beit ïaid ryntih la sdang ia ka Dorbar naduh ka por 10:30 mynstep bad kala poi ruh sha kaba kut ha kane hi kajuh ka sngi bad kata ruh tang hapoh 2 (ar)kynta, hapoh ka jingpynïaid u shongknor ka JHADC, u Dr.
Sanki Shangpung MDC.
Haba sdang jong ka Dorbar la don ka kynta kylli jingkylli na ki 2 ngut ki MDC jong ka liang pyrshah, ha kaba u ma A.
A Shullai uba la kylli na ka Executive Committee ba ka JHADC ha ryngkat ki Dolloi kiba dep buh ne em ïa ki jaka lum khajna hapoh ki Elaka bad la ïoh jubab na u EM ma F.
Bareh kaba long haoid.
Ula pan jingtip la ka don ne em ka jingpyntrei ïa ka Iawmusiang Complex naduh ka 1 tarik u March 2022 hahuh 31 October, 2022 ka jubab ka long em, da kaba pynshai ba kane ka kam ka dang don ha ka jingïalehmukot duma da u Contractor.
Shuh shuh ula pan jubah ïa ka bhah pisa ba la pyllait sha ka Council lyngba ka 15th Finance Commission na ka bynta ka 1st April 2022 haduh 31st October 2022, na ka liang u EM ma P.
Dkhar ula ïathuh ba la ïoh haduh T.
13,65,00,000/- tyngka.
Sa kawei ka jubah kaba la pynsamrkhie lang ïa ki MDC ka long halor ka jingkylli ba u ma A.
A Shullai ula kylli shaei ba ka District Council ka leit bret ïa ki ñiut kiba mih na ka ïew kaba don ha Lad Stadium Iawmusiang, hynrei la jubab na u EM ma E.
Teron ba ka jingkylli kam long kaba shai.
Katba u ma L.
Biam MDC ka BJP ula pan jingtip katno ka dor jong ka bai khajna ïa ki bar jylla kiba ñiah kali khlem ki Trading Lilence ba biang hapoh ka Rilum Jaiñtia kaba kin hap ban siew ha Mookyndur bad Ratacherra Check Gate, ka jubah ka long tang 200 tyngka kawei, utei u MDC ula kyntu ïa ka EC ba ladei ban pynkiew sha ka 1000/- tyngka khnang ban kan kiew ka bai khajna jong ka Council.
Ula pan jingtip ruh halor ka jingïohlum ïa ka Royalty kaba kynthup naduh ki Major bad Minor Minerals na ka sorkar jylla naduh ka 1.
4.
2022 haduh 30.
9.
2022, ka jubab ka long na ki Major Mineral ka long T.
53,18,11,649/- katba na ki Minor bad na ki kali ym don.
U ma Biam ula pan jingtip haduh katno tylli la dep ban issue NOCs da ka EC sha ki Coke Factory hapoh ka Jaiñtia Hills naduh ka 1.
3.
2019 haduh 30.
9.
2022, ka jubah na CEM ka long 42 tylli.
Ha kaba ïadei bad ka jingïoh bad jingpyllut ïa ka Revenue jong ka Council na ki mar poh khyndew naduh ka 1.
4.
2022 haduh ka 30.
9.
2022 la ïoh jubah ka jingioh ka long T.
59,61,04,063 bad ka jingpynlut T.
59,18,96,113/-.
Ha kane ka Dorbar Tlang la kynmaw burom ïa u (L) S.
Pohrmen uwei na ki MDC ka War Central uba la khlad na kane ka pyrthei, na ka liang ki para MDC kila ai ruh ïa ki kyntien sngewlem sha kiba haïing ha sem jong u ha ka juh ka por la pynlong ka jingsngap jar ba shipor.
U Chief Executive Member ma T.
Shiwat ha kane ka sngi ula wanrah ruh ïa ka House Committee bad ki Dkhot jong ka ki kynthup ïa Chairman Dr.
Sankey Shangpung MDC, Vice Chairman ma Het Pohthmi MDC, ki member ma Awhai Andrew Shullai MDC, ma Lakhon Biam MDC, ma Saron Paswet MDC, ma Aiborlang Shadap MDC.
Naka liang ka Dorbar kala monjur ruh ïa ki 6 ngut ki ophisar ki ban kiew kyrdan katkum ka Rule 29 (1) & (2) (F) of the Assam and Meghalaya Autonomous District (Constitution jong ka District Council) Rule, 1951.
U CEM ula wanrah ruh ïa ka report treikam ka Comptroller & Auditor General of India na ka bynta u snem 2011-12 bad 2012-13.
Na ka liang ki MDC kila ai jingmut ban pynbha shuh shuh ïa kane ka report ha kaba ïadei bad ki rukom buh jingkheiñ ïa ki jingpynlut pynsep da kaba ai jingmut ruh ban phah training ia ki nongtrei kumba ïaid ka por, khnang ba ka rukom buh jingkheiñ jingdiah kan long kaba ryntih bad ha ka juh ka por kan ai jingshaniah ïa ka sorkar pdeng ban pynlait khambun ka bhah pisa sha ka Council.
Khliehriat Naiwieng 9 : Ka Jaiñtia National Council Central Body, mynta ka sngi ka la pynkup burom ïa ki khynnah kiba la pass bha shakhmat ha ka exam SSLC, ïa kane ka prokram la pynlong ha Khliehriat West Community Hall, ha kaba u Principal jong ka Jaiñtia Eastern College, u Dr Phervision Nongtdu, u la wan ban long kum u kongsan bad u MLA ba rim jong ka Khliehriat, u bah Justine Dkhar u la long kum u Symbud Kongsan ha kane ka sngi.
Haba kren ha ka jingïalang, u Dr Phervision Nongtdu, u la ai ki kyntien pynshlur bad ai mynsiem ïa ki khynnah pule ba ki dei ban don ka jingmut kaba skhem ban kiew shaphrang ha ki jingpule, ym tang katta, u la pynshlur ruh ba kim dei ban buhrieh ïa ki sap ki phong ba ki don bad ba ki dei ban pynpaw pyrthei ïa ki sap ba kin long ruh kum ki lad ban kamai, haba kren halor kane ka phang u Dr Nongtdu, u la pynpaw ba ka Education Policy ba thymmai ka dei ka Policy kaba don jingmut bad kaba bha ka ban kyntiew ïa ki khynnah ha kiba bun ki liang “Ai ba ka pyrthei kan tip bad kan iohi ïa ki sap ki phong" ha kajuh ka por u la ong ruh ba lada ki khynnah ki kwah shisha ban poi sha ka thong ki dei ban long kiba trei shitom, kiba skhem jingmut bad kiba don ka jingkut jingmut kaba skhem bad kum u rangbah uba ïohi jngai, u la pashat jingtip ba ki khynnah pule ki dei ban don ka jingmut ne jingthmu ban tei ïa ka lawei dei naduh ka kyrdan pule kaba khatwei (Class XII), namar dei na kane ka kyrdan ba ki khynnah ki lah ban shim ïa ka rai ban sdang ïa ka jingïaleh ban saiñdur ïa ka lawei ha ka jingim jong ki.
U Symbud Kongsan, u bah Justine Dkhar, u la buh shibun ki kyntien shongsbai ki ban lam lynti ïa ki khynnah pule sha ka lawei kaba phyrnai bad ban long ka jingim kaba jop, ha kaba u la kyntu ba ki dei ban long kiba don ka akor ka burom, kiba kongnguh, kiba sngewrit, ban long kiba shah shkor bad sngap ïa ki jinghikai jong ki nonghikai ha skul, ym dei ban long kiba khapnap “Ka jingtip kam ju lut, kumta dei ban ïa ai kylliang ïa ka jingstad kaba phi tip, ym ju dei ban long kiba sarong, kumjuh ruh ym ju dei ban long kiba lehrain ban kylli ïa kaei kaei kaba phim tip" u la kyntu ïa ki khynnah.
U President jong ka Jaiñtia National Council,u bah Wanshwa Suting, u la kyntu ïa ki khynnah ba ki dei ban long ki khynnah kiba don burom bad ban burom ïa ki nonghikai,namar ki nonghikai ki dei kiba saiñdur ïa ka longbriew man briew jong ki khynnah, kum u nongïalam sengbhalang, u la pynpaw ka jingsngew khia halor ka jingleh beiñ ka sorkar ïa ki nonghikai, ha kaba ha ka jingshisha ki nonghikai ki la aiti shisha met bad mynsiem ban ai ïa ka jingnang jingstad ha ki khynnah namar ka jingnag jingstad ka dei ka bor ne ka iktiar.
Ka kong Lida mary Sutnga, ka wei na ki nonghikai skul ka la ai khublei kitbok kitrwiang yia ka Jaiñtia National Council kaba la pynlong ïa kane ka prokram ba kyrpang ka ba pynshlur bad ai mynsiem ïa ki khynnah, ka la ai ruh ïa ki kyntien sneng kyntu ïa ki khynnah ban pynskhem ïa ki jingmut jingpyrkhat jong ki ban pynleit jingmut tang ha ki jingpule.
Kiba la ai jingkren ki kynthup ruh u Secretary JNC Central Body, u samla Symboh.
B.
Sumer bad u President JNC Khliehriat Circle, u samla Remiki Dkhar, ïa ka prokram la pynïaid da u bah Leoshwa Siangshai.
Ki khynnah kiba la ïoh khur ïa kane ka khusnam, ki dei kiba na ka skul Little Flower Secondary School, Little Star Acadamy School, Khliehriat Secondary School, Khliehriat Presbyterian Higher Secondary School bad na Ambrose Memorial Secondary School, kiba kynthup Phisadalin Lyngdoh, ka Ibalari Tlang, u Rishot Mukhim,Risakhiat Sukhlain,Rioo Langstang, Wandaphi Pala, Damepaia Pala, Bisharlang Salahe, Mentre Dkhar, Venessa Rymbai, Katrina Swer, Mary Vianey Bareh, Valencia Dkhar, Dashisha Langstang, Eriton Gashnga, Ferdinand Lamare, Destiny Shadap bad Edison Nampui.
Ïa kitei ki khynnah kiba la pass bha ha ka exam SSLC ka Jaiñtia National Council ka la pynkup burom da ka khung pisa, ki syrnot bad momento ha kaba u kongsan, u symbud kongsan ki la sam ïa ki khusnam.
Shillong, Naiwieng 09: U Myntri Rangbah ka jylla u Conrad Sangma ha ka sngi Balang u la ïathuh ba ka jingïakren na bynta ka jingpynbeit pud ha ka wat kaba ar hapdeng ka jylla Meghalaya bad Assam yn sa ïa shong mynta hi u bnai.
Haba kren sha ki lad pathai khubor, u Myntri Rangbah u la ong, “Kumba long mynta shibun bah ki kam ki kam ki la ïaid shakmat bad na ka liang jong ki commitee ruh ki la leh shibun bha ki home work jong ki bad ki jingïakren ruh ki la ïaid wat la ym pat dei ka jingïakren ba long official ruh bad nga kyrmen ba la kumno kumno ka jingïakren ba nyngkong ngin ïoh shong noh mynta hi u bnai.
"U la bynrap, “Nga kyrmen ruh ba ka jingïakynduh ki Regional Committee kan long noh mynta hi u bnai khnang ban ïoh sdang noh ïa ka jingïakren pynbeit pud sa ka wat ba ar.
"U la ïathuh ruh ba dang ha kine ki khyndiat sngi ba la dep u la ïoh ban ïakren bad u Myntri Rangbah ka Assam u Himanta Biswa Sharma bad ong ruh ba tang shu kut ka North East Olympics Games na ka liang ki arngut ki Myntri Rangbah kin ïoh ban shong jingïalang biang.
Shillong, Naiwieng 09: Ka Kynhun Myntri ha ka sngi Balang ka la rai ban ai ban siew baibam tymmen ïa ki 3,635 ngut ki nongtrei ad-hoc kiba trei ha ki kam ba la dei ki sanctioned post ha ki tnat sorkar bapher bapher hadien ba ka sorkar jylla ka la sorkar ka la ithuh ïa ki kum ki nongtrei ba pura jong ka.
Haba pyntip halor kane u Myntri Rangbah ka jylla u Conrad K Sangma u la ong ba da kaba pynshong nongrim na ka rai bishar ka Supreme Court, ka sorkar jylla ka la rai ban shim ïa ka rai ba kyrpang ba ki nongtrei ad-hoc kiba trei ïa ki kam ba dei jong ki sanctioned post yn thungkam pura noh ïa ki.
U la ïathuh ruh ba ka sorkar kan siew ïa ka baibam tymmen jong kine ki nongtrei bad lada dei ba ki la khlad noh ruh kiba ha ïing jong ki kin ïoh ïa kane ka bhah jong ki.
“Ngi la shim ïa kane ka rai kyrpang tang na bynta ki 3,635 ngut ki nongtrei bad kane kam kynthup ïa kiwei pat ki nongtrei ad-hoc lait na kitei kiba la kdew", u la bynrap.
Shillong, Naiwieng, 09: U State President jong ka NPP u Dr.
WR Kharlukhi ha ka sngi Baar u la ong ba ki paidbah jong ka jylla kin sa ai jubab ha u snem 2023 la ka jingshimkhia jong ka Sorkar Meghalaya Democratic Alliance (MDA) ban ïapynbeit ïa u pud u sam ba la sahteng bad ka Jylla Assam ka long kaba ‘dei lane kaba bakla.
"“Ngin sa leit sha ki paidbah ha u snem 2023.
Ai ba ki paidbah kin sa bishar hi la ngi la leh ïa kaba dei ne kaba bakla namarba la san phew snem kynthih ym shym la leh eiei bad kaba ngi leh mynta ka dei ka jingpyrshang," u la ong.
Katkum ka jingong jong u, ka long kaba suk ban shu kdew kti ïa ka Sorkar hynrei ban shu kynnoh kam ïarap eiei ruh em.
U Dr.
Kharlukhi u la thew ïa kane ka jingkren hadien ba la mih ka jingpyrshah ïa ka jingïasoi ïa ka Memorandum of Understanding (MoU) bad ka Assam ha ka 29 tarik, Lber, 2022 ban ïapynbeit ïa ki jaka ba ïakajia pud ha ka wat banyngkong.
Ka Meghalaya bad ka Assam ki la sdang mynta sa ïa ka jingïakren ban ïapynbeit ïa u pud u sam ha ka wat kaba ar na ka bynta ki hynriew tylli ki jaka ïa kajia pud ba dang sahteng.
Haba kylli, u Dr Kharlukhi u la ong ba ha ki 50 snem baladep, kine ki ar tylli ki jylla ki la shu pynneh beit ïa ka Status Quo.
“Hynrei kaei ka Status Quo? Ka Sorkar Assam ka ïai kyntur sha u pud u sam bad ka Meghalaya ka ïai kynran dien.
Lada ngi shu sahkut tang ha ka jingburom ïa ka Status Quo kan sa poi ka por ba ki (Assam) sa kyntur haduh Secretariat.
Namarkata, ngi hap ban leh eiei," u la ong.
U la ong shuh shuh, “phi la ïohi mynshwa ym haduh Khanduli hynrei mynta ki la poi haduh Khanduli.
Ka Sorkar Assam ka la ïai kyntur pud bad ngi pat ngi shu ïai kynran dien.
"Ha kajuh ka por, une nongïalam ka NPP ula ong ba ka Sorkar MDA ka la pyrshang katba don la ka por ban ïa pynbeit ïa u pud u sam na ka bynta ka jingmyntoi jong ki paidbah.
Shillong, Naiwieng 09 : Ka sorkar jylla ka la rai ban wanrah da ka State Literary Award na ka bynta ki nongthoh kum shi bynta ban kyntiew ïa ka Ktien Khasi bad Garo ha ka jylla.
Haba kren bad ki lad pathai khubor hadien ka jingïalang jong ka kynhun Myntri ha ka sngi Balang, u Myntri Rangbah ka jylla, Conrad K Sangma u la ong, “Nalor ka Resolution kaba ngi la mynjur ban kyntu ïa ka sorkar India ba kan kynthup lang noh ïa ka Ktien Khasi bad Garo ha ka Khyrnit kaba Phra, ngi la shim ïa ka sienjam ban kyntiew shuh shuh ïa kine ki Ktien jongngi.
"Katkum ka jingong jong u, ïa katei ka khusnam na ka bynta ki nongthoh ha kitei ki ar tylli ki jait Ktien kan long ha ka song pisa kaba shi lak tyngka kawei.
“Man u snem kan don ka komiti kaban khlieh da u Director ha kaba kin bishar bniah ïa kito ki kyrteng bad ki paidbah ki lah ban phah ïa kano kano ka kyrteng lane ïalade ruh.
Kumta hadien ba la dep bishar, ka komiti kan sa tyrwa ïa ka thup kyrteng sha ka sorkar," bynrap biang u Myntri Rangbah.
Shillong Naiwieng 09 : Ka Kynhun Myntri ha ka sngi Balang ka la mynjur ïa ka notification jong ka Meghalaya Epidemic Diseases Malaria Regulation 2022, kaba katkum ka National Framework for Malaria Elimination 2016-2030 programme, ka sorkar India ka buh thong ban rat dyngkhong ïa ka jingpang Malaria.
Haba kren bad ki lad pathai khubor, u Myntri Rangbah ka Jylla, Conrad K Sangma u la ong ba ka jylla ka la mad ïa ka jingshah ktah kaba jur ha ki snem ba la dep na ka daw jong katei ka jingpang.
“Hynrei ngi la ïaid shakhmat ban tehlakam ïa ka jingphriang jong katei ka jingpang.
"U la ong ruh ba da katei ka thong treikam kan pyntikna ban ai ka jingpeitngor kaba kyrpang haba don kino kino ki jingpang Malaria ha ka jylla ban dup lah ban rat dyngkhong noh ïa ka.
Shillong Naiwieng 09 : U nongai ktien jong ka BJP Bah Marïahom Kharkrang uba dei ruh u kyrtong ba pan tiket na ka BJP Shillong North Constituency, u la iathuh ba ha ka jingleit rung ïing briew jong u ha ka jingpynkhreh na ka bynta ka elekshon u lap ba jan baroh ki khun samla kim don ia ka kam ka jam kaba biang wat haba kito ki samla kiba la pyndep ia ki kyrdan kiba kham heh ruh.
Kumta halor kane, u la kyntu ia ka sorkar jylla ba kan kyrshan ia ki samla ba kin sdang ia ki kam ki jam lajong khnang ba kin lah ban long ki nongai kam ha ka jaka ba kin long ki nongwad kam.
U ong ruh ba ha ka jaka ban pynlut haduh 100 klur ha ka kompeni kaba lah ban ai kam tang kumba 100-200 klur ka la dei ban plie lad ïa ki samla da kaba kyrshan ïa ki khnang ba kin lah ban kylla long ki nongai kam.
“Da kaba leh kumta, ki samla jongngi kin long ki nongai kam ha ka jaka ba kin long ki nongwad kam," u la bynrap shuh shuh.
“Haba kren bad ki lad pathai khubor, u Bah Kharkrang uba dei ruh u heh pulit ba la shongthait bad pan tiket na ka BJP ban ïakhun ïa ka elekshon na Shillong North u la ong, “Kane ka jingbym ïoh kam ka long salonsar la ka long ïa ki samla ba pyndep ïa ka matrik haduh kiba la pyndep ïa ka Degree lane Engineer ruh.
Nga shem ba jan baroh ki longiing ki khun jong ki kim don ïa ka kam ka jam.
"Shuh shuh u ong ruh ba lada u samla u la pyndep ïa ka jingpule Engineer hynrei u ïoh pat ka kam ba ka jingsiew ka long tang 5000 tyngka shibnai katei kam mut satia ba u la ïoh kam.
“Ki donkam ban ïoh ïa ka jingsiew kaba ïahap bad ka kam ba ki trei," u la ong.
Utei u heh pulit ka jylla uba la shongthait noh na ka kam u la ong ba ka jingkyrduh kam kadei ka dawbah ba ki samla ki hap ban trei wat ïa ka kam ha kajingsiew kaba long tang 3000 ne 5000 tyngka shi bnai ruh.
Na ka liang jong u, u pynpaw ruh ba lada kane ka ïai bteng um tip shuh shaei ka lawei jong ki samla ka Jylla kan poi.
Kumta, u ong ba dei kitei ki daw kiba pynlong ïa u ban mih shakhmat ban aireng ha kane ka elekshon ban ïakhun na ki lad jingsumar kiba biang, ka pule puthi bad khamtam eh na ka bynta ki lad ïohkam ïoh jam lane ban plie lad ïa ki samla ha ki kam ki jam.
Haba kren pat halor ka jingmih khubor ba ki don haduh 8000 tylli ki kam ba thylli ha ka jylla, u la buh jingkylli ïa ka sorkar balei ba kam thungkam ïa ki samla ha kitei ki kam kiba shong thylli.
Da kaba pynpaw ba kam long kaba suk ïa ka sorkar ban pynmih kam tang shi khyllipmat hynrei u la ai jingmut pat ba kan kham suk ïa ka ban pyndap shwa ïa ki kam kiba lait thylli.
“Phi lah ban kyntiew ïa bun ki longiing jong kitei ki samla lada phi thep bad pyndap noh ïa kitei ki kam kiba shong thylli," bynrap biang u Bah Kharkrang.
Ha kawei pat ka liang u ong ba ha kane ka juk mynta bun ki skul kim hikai ïa ki jinghikai ba ki samla ynda ki la pyndep ïa ka jingpule lane kum ki Degree ba kin ïoh kam ïohjam pat ha ki kam bym dei jong ka sorkar.
“Ki kompeni shimet kin peit shwa ka jingtbit aiu phi don.
Kumta lada phim jingpyntbit ïa ki samla ha ka sap ba ki don kin ïai neh beit kum ki samla bym donkam donjam," bynrap biang utei u nongïalam ka BJP.
Shillong Naiwieng 09 : U Bah MH Kharkrang, uwei na ki kyrtong ba pan tiket na ka BJP na Shillong North Constituency u la ong ba ka jingkam ba ki don haduh kumba 350 ngut ki nongkyrshan ka BJP ba pynïasoh sha ka NPP Shillong North kam dei satia kaba don nongrim namar kiba leit ban pynïasoh shisha ki don tang lai ngut ha katei ka sngi.
“Ka jingshisha ka long ba lada phi pynïasoh sha kano kano ka party phi dei ban nyngkong ban leit pynïasoh bad ha ka video nga ïohi ba ki don tang lai ngut ki dkhot ka BJP kiba leit ban pynïasoh sha ka NPP ha katei ka sngi bad kiwei pat kidei kiba ym pat pynïasoh satia sha ka BJP," u la ong haba kren bad ki lad pathai khubor.
Shuh shuh u ong ruh ba ki lah ban leit sha katei ka jingïalang tang ban ïohsngew shaphang ki mat treikam jong ka party bad ki lah ruh ban leit wat sha ki jingïalang jong kiwei ki party ruh ban leit sngap namar kum ki nongthep vote ki don ka hok ban sngap ïa baroh ki seng saiñpyrthei ha shwa ba kin rai ïano kin kyrshan," la bynrap biang u Bah Kharkrang uba dei ruh ha kajuh ka por u Nongai ktien ka BJP.
Haba kren pat halor ka tiket namar ki don haduh arngut kiba pan, na ka liang utei u kyrtong u la ong ba ka jingai tiket hi ka shong ha ka sorbe ba la leh da ka party.
“Kumba long mynta hi, nga la don kham hakhmat hynrei kum ka party pat kam lah ban khang ïano ïano ruh ban pan tiket na ka bynta ban ïakhun ïa ka elekshon MLA," u la bynrap biang.
Shwa kane, u la ong ba ha kaba sdang eh ki don haduh san ngut kiba pan tiket naka BJP Shillong North hynrei katba nang ïaid ka por pat ki la kynran dien noh bad mynta ki don sa tang arngut kynthup lang ïa u.
“Kiwei ki kynran dien noh namar ki tip ba katkum ka sorbe nga kham don hakhmat bad kumta nga ruh ngam don shuh ka jingartatien ba ngan ïoh ïa ka tiket ban aireng ha kane ka elekshon.
Watla katta pat nga shaniah ha ka rai jong ki nongïalam ka party," u la ong.
Lah ban kdew hangne ba ki arngut ki kyrtong kiba pan tiket na ka BJP mynta ki kynthup ïa u Bah Michael Khyrsyntiew bad ruh u Bah Mariahom Kharkrang.
Shillong, Naiwieng, 09: Ka Bharatiya Janata Party (BJP) ka la nang ïohbor shuh shuh ha rilum Garo da ka jingpynïasoh jong ki 700 ki nongkyrshan jong kiwei ki party sha ka BJP.
Ha kane ka jingïalang, ki nongïalam jong kiwei ki party kiba la pynïasoh sha ka BJP ki kynthup ïa u Dormonath Sangma uba long u MDC ka NPP na Naguapara (Tikrikilla), u Drozil Sangma uba long u Chairman ka C&RD Block na Ampati, u Dular Sarkar uba long u Block Secretary jong ka Congress, u Pulin Hato u nongïalam ka NPP na Mendipathar lem bad ki 700 ngut ki nongkyrshan.
Ïa kine ki nongïalam bad ïa ki nongkyrshan la pdiang burom da u National Vice President jong ka BJP u M.
Chuba Ao, u National Secretary jong ka BJP u Rituraj Sinha, u State President u Bah Ernest Mawrie, u BJP Media Convenor na Assam u Rupam Goswami, u State General Secretary u Thomas Mawrie bad kiwei kiwei.
U Chuba Ao haba kren ha kane ka jingïalang u la pynshai ba ka BJP kum ka seng saiñpyrthei kaba heh ha ka ri, ka dei ka seng kaba peit bad kaba shakri na ka bynta ka jingmyntoi jong ki paidbah.
U la ïathuh ruh ba ka thong treikam jong ka BJP ka long ‘India First, Party Second, Self Last’.
U State President u Ernest Mawrie u la pynpaw ïa ka jingthikna ba ka BJP kan sa ïoh ban thaw ïa ka Sorkar ha ka jylla da ka jingkyrshan na ki paidbah na baroh ki liang ha ka elekshon sha ka Ingdorbar Thawaiñ ka ban sa long ha u snem 2023.
Ki nongïalam kiba la pynïasoh bad ka BJP haba kren ha kane ka jingïalang ki la pynpaw ba ki paidbah jong ka jylla Meghalaya ki la ïohi ïa ka jingtrei jong ka Sorkar BJP hapoh ka jingïalam jong u Narendra Modi bad ki la sngewthuh ba dei tnag kane ka seng saiñpyrthei kaba trei na ka bynta ka bha ka miat jong ki paidbah.
Ki la ong ba ka jingïajan jong ka BJP sha ki paidbah ka la pynlong ïa ki ban pynïasoh bad kane ka party.
Ki la pynpaw ba ki don ka jingshahniah ba ka BJP kan rat dyngkhong ïa ka bamsap bampong ha kane ka jylla bad bynrap ruh ba ki tip ba dei tang ka BJP kaba ailad ïa ki ban ïakhun pyrshah ïa ka bamsap.
Shillong,Naiwieng 09: U President ka Hill State People Demoratic Party (HSPDP) u Bah KP Panngiang u la ong ba ka jingïoh ïa ka jylla Meghalaya kam pat pura satia namar ym don kino kino ki aiñ kiban pynskhem wat ïa ka jinglong trai ïa ka khyndew ka shyiap bad ka jingdon jingem jong ka kumba ïoh ki Mizo, ki Naga.
Haba kren bad ki lad pathai khubor hadien ba la dep ban pynkup burom ïa u General Secretary ba nyngkong ka HSPDP u Bah Arister Marbaniang u Bah KP Pangniang la ong ba kaei ka jingïakhun ki nongïaleh Hills State kam pat pura satia namar wat hadien 50 snem ba la ïoh jylla ruh u pud u sam ka jylla ym pat ïoh uba pura bad ba wat ïa ka hok longtrai ïa ka khyndew ka shyiap ruh ka sator pynban ha kine ki sngi.
U Bah KP Pangniang u la ong, “Wat hadien 50 snem ba ngi ïoh jylla ngim pat don la u pud u sam bad sngew lehraiñ ban ong ba ka jingpynbeit pud ngi dang hap ïakren wat haduh kine ki sngi" bad bynrap “Ban tih marpoh kyndew ruh ngi shah khang namar kam pat pura ka jingïoh jylla namarkata donkam ban ïoh jylla Khasi-Jaiñtia State noh hapoh ka Article 371 kumba long ka Nagaland bad Mizoram kaba ma ngi ki trai jylla ngin long kynrad ha la ka khyndew ka shyiap ym shuh ki mraw kumba long mynta.
"U la ong ruh ba ka jingjer kyrteng Meghalaya ïa ka jylla kam pynphalang satia ïa ki trai shnong ka jylla bad ka pynjem rngiew ruh ïa ki namarkata donkam ban ïoh jylla Khasi-Jaiñtia kaba ka kyrteng ruh ka kdew sha kiwei ki jaidbynriew ha India ba ka jaidbynriew Khasi-Jaiñtia ki dei kiba shong ha ka.
Haba kren halor ka jingpynkup burom ïa u Bah Aris Basaiawmoit ha ka ïingsah jong u ha Mawlai Mawroh u Bah Pangniang u la ong ba ka dei hok ïa ki pateng ba mynta ban pyrto ïa ki kam bakhraw bad ki synñiang kaba ki la noh sha ka jaidbynriew.
U la ong ba ka kynhun APHLC ha ka jingïalam jong kiwei ki la shu hun noh tang ban ïoh ïa ka Atonomous State ha u 1970, hynrei dei ha ka jingïalam kum ki jong u Maieid Hoppingstone Lyngdoh, u Bah Meshak Kharkongngor bad u Bah Aris Basaiawmoit kiba pyneh triang ba kin ym hun noh tang ha ka Sub-state katba ym pat ïoh ïa ka jylla pura.
U la ong ruh ba ka jingïoh jylla pura ka dei hok ba kine ki shipai len lade ba ïakhun ha kato ka por kin ïoh ka jingithuh na ka sorkar namar lada ym dei ba don kum kine yn ym don napdeng jong ki kiban ïoh wat tang ban long myntri sorkar ruh.
Bah Aris Basaiawmoit uba la ïoh ban pynkup burom ha ka HSPDP ha ïing sah jong u, u long u General Secretery ka party ha ki snem 1968 bad u long ruh uwei napdeng ki shipai ka Non-Violent Direct Action (NVDA) uba la shah kem bad sha set phatok da ki bun bun bnai ha Guwahati namar ka jingïakhih dawa jylla pura ha kito ki snem.
Nongstoiñ, Naiwieng 9: Ka Sorkar Meghalaya Democratic Alliance (MDA) ka la pynurlong mynta sa ïa ka jingdawa ba la slem bha jong ki paidbah ka thaiñ Rambrai, West Khasi Hills da ka jingplie paidbah u Myntri Rangbah Conrad K.
Sangma ïa ka Community & Rural Development (C&D) Block ba dang shu pynkha thymmai.
Ïa kane ka C&RD Block la plie ha ka jingïadonlang u MLA ka thaiñ Bah Kimfa Sidney Marbaniang, u MDC Bah Bajop Pyngrope bad u MLA ka Nongstoiñ Bah Macmillan Byrsat.
Ka Rambrai C&RD Block ka dei kaba la pynpait na ka Nongstoiñ C&RD Block bad kan kdup haduh 109 tylli ki Shnong kiba don haduh 36,148 ngut ki nongshongshnong.
Ka jingheh jong ka jaka ba hap ha kane ka Block ka long 584.
628 sq km.
Ka Rambrai ka dei kaba jngai kumba 20 Km eiei na Nongstoiñ kaba dei ka District Headquarter ka West Khasi Hills bad ki jaidbynriew kiba shong ha kane ka thaiñ kiba bun ki dei ki Khasi bad ki Garo.
Haba kren ha ka jingïalang, u Myntri Rangbah u la ong ba ka jingpynkha ïa kane ka Block ba thymmai kan pynthikna ïa ka jingsynshar khaddar kaba janai haduh ki shnong ki thaw.
U la ong ruh ba lyngba kane ka Block, shibun ki kam pynroi kin sa wan bad ka jingshakri jong ka Sorkar ruh kan long kaba janai bha.
“Ki C&RD Block ki dei kiba shnat treikam kiba kongsan bha haba phai sha ki skhim bad ki prokram bapher bapher.
Ki paidbah ka Rambrai ki la hap ban mad ïa shibun ki jingeh namar ka jinghap ïaid jngai bah ban ïoh ïa ka jingshakri jong ka Sorkar.
Ka jingplie ïa kane ka Block kan pynthikna ba ka jingshakri kan don noh hajan jong u paidbah", u la ong.
U Myntri Rangbah u la pyntip ba ka Sorkar ka la pynkhreh ïa ki kyndon treikam ba thymmai ban pynsted ïa ka jingai syrnot kiba bun jait na ki Ophis ki Block.
“Ki paidbah ki lah ban aplai ïa ki syrnod bapher bapher ha ka Block hynrei ïa kine ki application yn jap ban pynïaid da ki Sub Division" ula bynrap.
Haba pynpaw ba ka thaiñ Rambrai ka dei kaba la shah iehbeiñ la slem bha, u Myntri Rangbah u la ong ba lyngba ki prokram bapher bapher, ka Sorkar kan pynthikna ba ki paidbah kin ïoh kheit ïa u soh jong ki kam pynroi ha ka Jylla.
U Myntri Rangbah u pyntip ruh ba ka jingpyntrei ïa ka surok Nongstoiñ-Rambrai-Kyrshai ka la nang ïaid shaid shaid bad shen yn sa lah ban pyndep noh ïa ka.
Ïa kane ka surok la shna ha ka jingmang pisa ba kot T.
231 klur.
“Namar ka jingbym bïang ka surok ha ka thaiñ, ki paidbah ki la hap ban mad ïa shibun ki jingeh.
Ngin pynthikna ba kane ka surok kan dep noh kloi", u la ong.
U Myntri Rangbah u la pyntip ruh ïa ki paidbah ba ka Sorkar kan sa kyntiew kyrdan noh ïa ka Rambrai Primary Health Centre (PHC) sha ka Community Health Centre (CHC) bad ka jingbuh mawnongrim ïa kane, yn sa leh noh shen.
U la pyntip ruh ba ka Sorkar ka la phah maramot ïa kiba bun tylli ki skul LP kiba don ha Rambrai bad kin don ruh katto katne ki ban sa tei thymmai.
Haba phai sha ka Block, u Myntri Rangbah u la pyntip ba ka Rambrai C&RD Block kan treikam mynta na ka Ophis ba shipor katba ka jingtei ïa ka Ophis ba thymmai ka dang ïaid.
Shillong, Naiwieng, 09: Ka tnat Pule Puthi jong ka Sorkar Jylla ha ka sngi Balang ka la pynbna ba ka la pyllait ïa ka baibam (Scholarship) na ka bynta ka Pre Matric bad ka Post Matric jong u snem 2021-2022 ban siew sha ki samla pule jong ka jylla.
U Myntri ka tnat Pule Puthi ka Sorkar Jylla u Bah Lahkmen Rymbui ha ka rynsan Twitter u la pyntip ba la pyllait ïa ka pisa kaba T.
169, 72, 91.
678 klur sha ki 61,116 hajar ngut ki samla pule ka jylla.
Ïa kane ka pisa yn sa siew sha ki Account jong ki samla pule lyngba ka PFMS.
Ha ka jingiakren bad ki lad pathai khubor u Bah Rymbui u la ïathuh ba kane ka pisa ka dei kaba la bei 90 percent na ka Sorkar Pdeng bad 10 percent na ka Sorkar Jylla.
Lah ban kdew hangne, dang ha kine ki khyndiat sngi ka Hynñiewtrep Youths Council (HYC) bad ka Meghalaya Trinamool Congress Student’s Union (MTCSU) ki la dawa ïa ka Sorkar ba kan pyllait noh mardor ïa ka baibam jong ki samla pule ka jylla khnang ba kin ïoh pyndap ha kaba siew ïa ka bai pule bad ban pyndonkam ha kiwei kiwei de ki jingdonkam.
Ki nongïalam jong ka Education Cell ka Hynñiewtrep Youth Council (HYC) ki la leit ban ïakynduh ïa u Myntri ka tnat Pule Puthi ban pan jingpynshai ha kaba ïadei bad ka jingpynslem jong ka Sorkar ban siew ïa ka baibam na ka bynta u snem 2021-2022.
Shwa kane, u Chairman jong ka Education Cell ka HYC u Samla Enlang Sawian ha ka jingïakren bad ki lad pathai khubor ha ka sngi Balang u la pynbna ba ka seng ryngkat bad ki samla pule jong ki Kolej bapher bapher ka jylla kin pynlong da ka jingïaid paidbah na madan Ïewrynghep, Laitumkhrah sha Parking Lot kaba don markhap bad ka ophis Additional Secretariat.
U la ong ruh ba ka seng bad ki samla pule jong ki Kolej bapher bapher kin pynlong beit ïa ka jingïakhih katba kim pat ïohi ïa ka jingthoh (Official Notification).
U la ïathuh ba ka Seng ka ladep pan jingbit na ka ophis jong ka Deputy Commissioner ban pynlong ïa ka jingïaid paidbah hynrei ka seng kam shym la ïoh jingbit satia.
“Watla katta ruh na ka liang ka seng ryngkat bad ki samla pule kan ïaid shakhamat ïa kane ka jingïakhih," u la bynrap.
Katkum ka tyllong khubor ba la ïohlum la ïathuh ba ka KSU NEHU Unit ka la byrngem ban pynthut ïa ka jingplie ïa ka North East Olympic Games-2022 ha madan jong ka SAI, NEHU Shillong namar ka jingpynslem jong ka Sorkar ban pyllait ïa ka scholarship.
Ha ka jingïakren bad u President jong ka North Eastern Hills University Student Union (NEHUSU) u samla Mesan Dkhar u la ong ba ka Union ka dang ap ïa ka Official Notification ha kaba ïadei bad kane ka jingpyllait ïa ka Scholarship.
“Kaei kaba u Bah Lahkmen u kren ka dei tang bad ki nongthoh khubor bad lyngba ka Twitter jong u.
Katba ngim pat ïohi ïa ka Saction Letter ngim lah ban shu ngeit bad lada dang pynslem ban pynlait ïa ka scholarship lada donkam ban pynkhih ïa ki samla pule jong ki 75 tylli ki kolej ba pynïasoh bad ka NEHU ruh ngin sa leh," u la ong.
U Chairman jong ka Green Tech Foundation, Meghalaya u Bah H.
Bansiewdor Nonglang u la kynthoh da kaba ong, “ka jingkylli kaba mih mynta ka long hato donkam mo ba ki samla pule kin byrngem ïakhih ba kin ïoh ïa kaei kaba dei hok ka jong ki.
"“Kane ka jingpyllait ïa ka pisa shi sngi shuwa ban pynlong ïa ka jingïakhih ka pyni ba ka Sorkar Jylla ka ladep ïoh pdiang ïa ka song pisa ban siew ïa ka Scholarship na ka Sorkar Pdeng na ka bynta u snem 2021-22 bad hato kane ka jingpynslem ka lah ban dei pynban ba ki thmu ban pyndonkam sha kiwei pat ki bynta namarba u snem 2023 ruh u la jan," la kynnoh u Bah Nonglang.
Shillong, Naiwieng 09 : Ka kynhun Myntri ha ka sngi Balang kala mynjur ïa ka Ordinance na ka bynta ban pyndam noh ïa ka aiñ khalai kaba la tip kum Meghalaya Regulation of Gaming Act (MRGA), 2021.
Haba kren bad ki lad pathai khubor hadien ka jingialang jong ka kynhun Myntri, u Myntri Rangbah ka Jylla, Conrad K Sangma u la ong, “Kumba la pynbna da u Myntri ka tnad Taxation, la wanrah ïa ka Ordinance bad ka Kynhun Myntri ka la ai ïa ka jingmynjur ban pyndam noh ïa katei ka Gambling Act.
"Halor ka jingkylli lano ka sorkar kan pynskhem ïa ka Ordinance, u Myntri Rangbah u la ong ba kam pat kano kano ka jingïa kren la kan don neem ka jingshong Dorbar.
“Kumba ka long hi, ïa kino kino ki ordinance ba la mynjur dei ban rah sha Iing Dorbar haba don ka Dorbar.
Kumta ha ka sien shong Dorbar kaban wan da kaba ïa syllok bad u Lamphang ngin sa lah ban pynbeit lano kan long," u la bynrap biang.
Lah ban kdew hangne ba ka rai jong ka sorkar jylla ban pyndam noh ïa katei ka aiñ kadei hadien ba ka la don ka jingpyrshah kaba jur na ki liang bapher bapher khamtam eh na ki kynhun balang bad ruh na ki seng bapher bapher.
Shillong, Naiwieng, 09: Ka Khun Hynñiewtrep National Awakening Movement (KHNAM) ka la buh jingkylli ïa ka Sorkar Meghalaya Democratic Alliance (MDA) hadien ba u Myntri Rangbah ka Jylla Assam u Himata Biswa Sarma u la pynbna dang shen ban ïatreilang bad ka Sorkar Meghalaya na ka bynta ban pynkylla ïa ka pung Umïam kum ka jaka jngohkai pyrthei ba ïaryngkat kyrdan bad kiwei pat ki jaka jngohkai ha ka pyrthei.
“Ka khubor ba la saphriang ha ki Social Media, ha kaba u Myntri Rangbah ka Assam u Himanta Biswa u la ong ba yn pynkylla ïa ka pung Umïam sha ka jaka jngohkai kaba ïa ryngkat kyrdan bad kiwei pat ki jaka jngoh kai ha ka pyrthei baroh kawei da ka jingïatreilang jong ka Sorkar Assam bad Meghalaya ka la pynlyngoh ïa ka seng, namarba na ka liang jong ka Sorkar Meghalaya kam pat don kano kano ka jingpynsngew halor kane," ong u Chief Publicity Secretary ka KHNAM-Central Executive Committee u Bah James MA Neng.
“Ka jingkylli kaba mih ka long da ka bor jongno u Himanta u la pynbna ïa kane ka khubor, ngim wit ïa ka jingwan ki kam pynroi, hynrei kam mut pat ba ngin shu hun tang ka roi ka par ïoh shisien ka sngi ngi duh pat ïa ka hok long trai.
Hato kane ruh ka dei kawei na ki kam ba sopsop jong ka Sorkar MDA bad ka Ssorkar Assam?" la buh jingkylli ka KHNAM.
“Lada kane ka long ka jingshisha, ka mut ba ka Sorkar MDA ka la leh sopsop ïa kane ka kam na ka bynta ka jingmyntoi jongno re jongno bad ka wan ruh ka jingkylli mano ba dei u Myntri Rangbah ka Jylla Meghalaya u Conrad Sangma ne u Himanta Biswa," la bynrap ka KHNAM.
“Ka Umïam ka hap hapoh upud usam jong ka Meghalaya bad kane ka jingpynbna khubor jong u Myntri Rangbah ka Assam ka kdew tang ar tylli ki lynti, kawei ba ka Sorkar Assam ka la nud ban tuklar ym tang ha khappud, hynrei wat ha ki jaka pdeng jong ka jylla khlem ka jingïoh jingbit na ka Sorkar Meghalaya bad kaba ar ka paw ba ka sorkar MDA ka la pynbeit ïa kane ka kam sopsop bad ka Sorkar Assam khlem ka jingtip jong u paidbah," la ong shuh shuh u kyrwoh na ka KHNAM.
Khlem da pyntip paidbah ïa ki kyndon jingaiteh hapdeng kine ki ar tylli ki jylla bad khlem ka jingïashai paidbah ka long kaba bakla.
Ka Umïam kam dei ka pung jong u Myntri Rangbah ban un leh katba mon lane ban leit lilam kat shaba u kwah.
Ka seng ka pynrem jur bad ka dawa ïa ka jingpynshai ba bniah na ka Sorkar MDA, la ong u kyrwoh.
Shillong, Naiwieng 9 : Ka kynhun myntri kaba la ïa kynduh mynta ka Sngi Balang ka la mynjur ïa ka jingthung jongka sorkar ïa ka Meghalaya State Education Commission (MSEC) naka bynta ban pynkhreh nadong shadong kiei ki lad ki lynti ban wanrah ka jingpynkylla thymmai ban kyntiew pat ïa kane ka tnad ha ka jylla.
Kane ka Commission kaba don saw ngut ki dkhot kan wanrah ki jingai jingmut kumno ban pynbeit noh ïa ki jingdon kyrdan bun ki skul ha ka jylla.
Ki dkhot ka MSEC ki kynthup ïa u ne ka Chairperson, arngut ki adviser bad iwei i Secretary.
Haba kren sha ki lad pathai khubor u Myntri Rangbah u Conrad K Sangma u la ong “ Ka long kaba donkam eh ban tip ba kane ka long kawei na ki mat ba la ïakren baroh shi katta ba donkam da ka Commission ban thung ha ka tnad pule puthi ka ban peit bad pynbeit lut ïa ki kynrum kynram kiba don hapoh ka tnad.
Ka kam jong kane ka Commission ka long ban ai jingmut ïa ka sorkar ha kaba ïadei bad ki skul bad College, ka rukom pynhap kyrdan ïaki, ka tulop ki nonghikai, ka rukom pynïaid ïaki skul bad college bad kiei ki lad ki ban shim ban pynbeit ïa kine kiei kiei baroh khang ba kane ka tnad kan ïaid beit bad lah ruh ban pyntreikam ïa ka National Education Policy 2020 bad kumjuh ruh ïaka State Education Policy ha ka rukom kaba dei".
U la ong ba ka MSEC kan peit ruh ïa ka rukom pynïaid ïa ki skul bad college ba shu ïoh jingkyrshan na ka sorkar kumno ki treikam bad kumno la pynïaid da ki Managing Committe.
Nalor kata kan peit ruh naduh ka rukom siew tulop ïaki nonghikai kumno ban pynïaryngkat ïa ka tulop jongki, ïa ki nonghikai SSA, Aided School, ki skul kiba ym don ba rung skul, kiba don 0 ki khynnah skul, kiba don tang saw ne san ngut ki khynnah skul, ki nonghikai bad ter ter.
Dei ruh kane ka Commission ban peit na ka bynta ban thung ïa ki nonghikai ban hikai ïaka ktien lajong ha ki skul khamtam ha ki nongkyndong.
“Ka daw ba la thung ïa kane ka Commission ka long ruh ba tang ka sorkar kam lah ban pynleit jingmut ha kane ka tnad kaba la kynrum kynram ka rukom pynïaid ban thung kam nonghikai kaba naduh ba sdang hi kumta ban pynbeit pat ïa kine kiei kiei baroh donkam da kane ka commission ban bishar bniah nadong shadong bad ai jingmut kumno ban ïaid pat nangne shakhmat" ong biang u myntri rangbah.
Hooid ka sorkar ka la pyrshang ban leh ei ei ha kine ki saw snem bad ka la don ruh ka jingkylla bad jingseisoh hynrei wat la katta ruh ban pynbeit shisyndon donkam keiñ ïa kane ka commission ong u myntri rangbah.
“Kat kum ka jingai mark na ka PGI jongka Niti Aayog ka long kaei kaei kaba ngi sngew tynnad ban tip ba ka jylla Meghalaya ka la wan ha ka kyrdan ba ar napdeng ki jylla kiba la kiew sted ha ka ri ha ka liang ka jinglah ban pynbiang ïa ki jingdonkam ha ki skul kata naduh ki ïing skul bad ter ter.
Ha kane ka thaiñ shatei lam mihngi ka Meghalaya ka la wan ha ka kyrdan ba nyngkong ba ka dei ka jylla kaba lah ban pynbha bad pynbiang ïa ki jingdonkam ki skul bad ha kiwei kiwei ki bynta pat ka Meghalaya ka wan ha ka kyrdan kaba san ha ka ri.
Kat kum ka PGI Niti Aayog ka jylla Meghalaya ka wan ba san kum kata ka jylla ba la nang kiew shakhmat bad ba ar ha kane ka thaiñ shatei lam mihngi ka ri India" ong u Myntri Rangbah.
Shillong, Naiwieng 9 : U Myntri Rangbah ka jylla u Conrad K Sangma u la ong mynta ka sngi ba ka jingpynkhreh nadong shadong hapdeng ka sorkar bad ka seng HNLC na ka bynta ban sdang ka jingkren ïasuk ka la ïaid shakhmat bad shen ruh kan sdang noh ka jingïakren ïasuk kaba pura.
“ Ka jingpynkhreh ka la ïaid bad ka sorkar ka shim khia halor kane ka kam.
Ki jingïakren ia kynduh ki la sdang hi bad ngi kyrmen ba ki jingïakren iasuk ba pura kan sdang noh shen hapdeng ki ksiang ka seng HNLC bad ksiang ka sorkar pdeng bad sorkar jylla bad shen kin sa ïashong biang halor kane ka kam".
U la ong shuh shuh “Ka Ministry of Home Affairs ruh ka shim khia ïa kane ka kam khamtam ba da u Mytnri Kam Pohïing ka ri hi u Amit Shah u shim ban bud dien ïakane ka jingkren ïasuk namar u ruh u kwah ba kane ka jingkren ïasuk kan poi beit sha ka jingseisoh bad jingïasngewthuh jingmut lang"“ Ka long kaba eh ïa nga ban kren halor kane ka kam namar kam dei hi ruh ïa nga ban ong da kumne kumtai halor kane ka phang kaba kongsan hynrei tang kawei kaba nga tip ka long ba ki jingïakynduh jong ki nongmihkhmat na ka liang ka seng HNLC, sorkar jylla bad sorkar pdeng ki la ïaid shakhmat ban pynkhreh ïaka jingkren ïasuk" ong u myntri rangbah.
“Nga lah ruh ban ong ba kane ka jingïakren iasuk ka long kaba kyrpang kam dei kum kiwei kiwei ki prokram ka sorkar ne ki jingkhot ïakren ban shu ong to ngin iakren noh lashai la wan bad ïakren beit, hynrei halor kane ki don bun kiei kiei kiba hap ban pynkhreh, ki jingïamir jingmut, jingïa kdew ïa pyni.
Kumta hap ban leh ha kata ka rukom ba baroh kin ïahun bad ïapdiang khnang ba ka jingïakren kan long da ka jingïasngewthuh jingmut lang bad kaba kam kongsan lei lei ka jingïoh jingshaniah halor kane ka kam" pynkut u Myntri Rangbah.
Shillong, Naiwieng 9 : Ka kynhun myntri kaba la ïa kynduh mynta ka janmiet ka la mynjur ïa ka jingwanrah ka sorkar ïa ka Meghalaya Medical Services Recruitment Board (MMSRB) naka bynta ban pynsted noh ka jingthung kam ïa ki 500 ngut ki doktor hapoh kine ki ar- lai bnai.
Haba pyntip ïa kane hadien ba la wai ka jingïakynduh jong ka kynhun myntri u Myntri Rangbah ka jylla u Conrad K Sangma u la ong ba ka kam ka la sahteng la kham slem namar ki don haduh 176 tylli ki kam ba lait na ka bynta ki doktor specialist bad 366 tylli na ka bynta kiwei pat ki doktor.
Ka daw ka long ba ka MPSC ka la bunkam palat bad kam lah ban pynlong ïa ka interview ban thung kam ha kine ki kam ba lait naduh u snem 2017.
“Hooid kawei na ki daw ka dei ka khlam COVID, hynrei wat la katta ki dang don sa kiwei ki daw namar ka hap ban pynlong ïaki eksamin interview kam ïa baroh ki tnad treikam ka sorkar.
Kumta ka la buh ha ka jingeh ïa ka MPSC ban pyndep kloi ka jingthung kam kumta ban pynsted ïa kane ka jingthung kam ïa kine ki 500 tylli ki kam kiba lait, la rai ban thung noh da kane ka MMSRB", ong u myntri rangbah.
Nalor kata, kane kam mut ba ym don doktor kiba trei hynrei ki trei hi tangba ka long da ka kontrak ne thung kam shipor ïaki kat kum ka 3F kumta hap ban pynskhem pat ïa ki namar ka rta jongki ka la nang ïaid bad dei na kane ruh ka daw ban sted ka kam la thaw da ka MMSRB.
“ Kane ka MMSRB kan pynkhreh nadong shadong ban pynïaid shakhmat ïa ka jingthung kam ïa ki doktor bad la rai ruh ba dei ban pyndep hapoh ar lane lai bnai" ong biang u myntri rangbah.
Halor ka jingkylli hato kane ka Board kan ïai bteng ban peit ïa ka jingthung kam ïa ki doktor nangne shakhmat u myntri rangbah u la ong ba ka sorkar kan sa bishar shwa ïa ka rukom treikam shwa ba kan shim ïaka rai la yn bteng ne pynsangeh noh hadien ba la pyndep ka jingthung kam ïa kine ki 500 ngut.
U la ong ka kam jongka Board ka long ban sdang thungkam bad pynskhem noh ïa kito baroh kiba la thung kat kum ka 3F lane casual.
“ Namar mynta la san snem mynta ka MPSC kam lah ban pynlong ïa ki interview kumta ka thong jongka Board ka long ban pyndep kloi ïa ka jignthung kam bad hadien kane ka sorkar kan sa bishar bniah ïa ki rukom treikam ka board lada i donkam kan sa rai ban bteng ne ban ym bteng shuh ruh" ong u Conrad.
“ Ngi ïohi ba ka MPSC ka la khia kam palat namar ka hap ban pynlong bun ki eksamin thungkam bad kumta kam lah shuh ban leh sted bad kane ka ktah pat khamtam ïa ki doktor.
Hooid baroh ki jingthungkam ki long kiba dokam hynrei ïa ki doktor ka kham donkam namar ki dei kiba hap ban peit ïa ka koit ka khiah na kata ka daw la donkam ban thung kam kloi bad pynskhem ïa kito kiba la trei lypa ha ka kam ruh" ong u myntri rangbah.
Shillong, Naiwieng 09: Ka North Eastern Hill University Students Union bad ka Khasi Students Union, NEHU Unit ha ka sngi Balang ki la leit ban ïakynduh ïa u Vice Chancellor ka skulbah NEHU u Prof.
Prabha Shankar Shukla ban pan jingpynshai ha kaba ïadei bad ka jingpynlong ïa ka interview shaduh sorbah Guwahati, Assam ha ka 19 tarik, u Risaw, 2022 na ka bynta ki kam kiba lait ha ka post Controller of Examinations, ha ka post University Engineer bad ha ka post Librarian.
Haba kren bad ki lad pathai khubor, u Advisor ka NEHU Student’s Union u samla Comingstar Kharsyntiew u la ong ba na ka liang u VC u la kyntait mardor ban jubab halor katei bad ki la kynnoh ba u VC u la ong pynban ba kum ki khynnah pule kim dei ban tuklar ïa kane ka kam.
U la ong ba kane ka jingleh jong u VC ka pynsuba sniew pynban ba ka lah ban don kaei re kaei sha lyndet, bad halor kane na ka liang jong ki ki la rai ban buh por tang hapoh 7 sngi ïa u Vice Chancellor ba u dei ban jubab noh lem kumta ki la ong ba kin hap ban shim pat da kiwei ki synjam ba kham tyngeh.
U la ong ruh ba katkum ka rukom, ka skulbah NEHU ka dei ban peit tang ïa ka jingdonkam tang hapoh ka Campus kaba don ha ka jylla Meghalaya bad kumta ïa ki Interview kiba pher bapher ruh dei ban pynlong tang ha nongbah Shillong namarba ka Permanent Campus jong ka NEHU ruh ka don ha kane ka jylla Meghalaya.
Haba bynrap u la ong ba ki bun napdeng ki jaidbynriew jong ngi ruh kiba la biang ïa ka kyrdan katkum ka jingdawa jong ki kam, da kaba buh jingkylli ba balei la khot pat ïa ka interview hapoh ka NEHU Guest House ha nongbah Guwahati.
Shuh shuh u la ong, “Lada kita ki briew na shathie ki kwah ban ïoh kam ha nongbah Shillong ha NEHU balei kim lah seh ban wan interview shane, balei ban hap da leit pynkyrpang shathie? Kane ka paw shai ba ka don ka jingleh sop sop sha lyndet.
".
Jowai, Naiwieng 10 : Ka lympung ïalehkai phutbol ba la tip kum ka ‘Open To All Knockout Football Tournament, 2022’ ba la pynïaid da ka West Jaiñtia District Sports Association (WJDSA) kaba la long mynta ka sngi 10 tarik u Naiwieng ha madan Kiang Nangbah Stadium, Dongmihsngi Jowai.
Haba phai sha ka jingïakhun ba nyngkong na ka liang ka kynhun ïalehkai jong ka Iatyllilang FC Wapung kala lah ban pynliem ïa ka Jalapang FC Wahiajer lyngba ka jingïashut kol kynthei da 7-6 kol.
Katba ha ka jingïakhun kaba ar na ka liang ka Seinpynbhalang Sahsniang kala ïakhaid da mar shikol (1-1) bad ka Mukhla Mission haduh ba kut jong ka por jingïakhuh, hadien kane ki bor pynïaid kila hap ban pynïakhun noh da ka jingïashut ‘Kol Kynthei’ ha kaba ka Seinpynbhalang Sahsniang kala jop da 4-1 kol ïa ka Mukhla Mission.
La pyntip ba ka jingïa-khun jong ‘Open To All Knockout Football Tournament, 2022’ kam don satia lashai ka sngi 11 tarik namar kan don ka jingïakhun Semi Final 1st Division ha ka por 1 baje shiteng hapdeng ka Nangbah Iawmusiang pyrshah ïa ka Sailung Ialong.
Tura, Naiwieng 10 : U Swapnil Tembe Deputy Commissioner jong ka West Garo Hills District hynne ka sngi Balang u la plie paidbah ïa ka Khelo India Centre kaba la buh ha Govt.
Girls’ Higher Secondary School, Tura, ha ka jingïadon lang u Saljagring M Marak uba dei u District Sports Officer, principal jong ka skul Arlinda M Marak, ki nonghikai, ki khynnah skul bad kiwei dei kiba la shah khot sngewbha.
Haba ai jingkren ha katei ka jingïalang, u Deputy Commissioner u la ong ba ki jingïalehkai ki long kiba kongsan kumba ka long ha ki jingpule na ka bynta ki khynnah skul bad kyntu ruh ïa ki khynnah skul ba kin shim ïa kane ka lad ka kabu ba kin sei ïa ki sap ïalehkai lyngba katei ka centre.
U la pyntip ruh ba ki don ar tylli kiba kum kitei ki centre ha West Garo Hills ha kaba ïa kawei la ai sha katei ka skul.
Ban nang pynhlur shuh shuh ïa ki nongïalehkai ha katei ka District, u Swapnil u la ong ba ka Turathon, ka jngai kumba 42 km, ïa kaba yn sa pynïalehkai ha ka 12 tarik Nohprah bad kyntu ïa ki khynnah skul ba kin ïashim bynta ha katei ka jingïalehkai.
Na ka liang u Saljagring M Marak uba dei u District Sports Officer, haba batai shaphang ka Khelo India Centre, u la ong ba lyngba ka jingplie ïa katei ka centre, ka District ka kyrmen skhem ba kan ïoh ban pynmih ki nongïalehkai ban ïakhun ha ka Olympic.
Ka Arlinda M Marak kaba dei ka Principal jong ka skul ka la ïathuh ba ka Khelo India kadei ka prokram jong ka sorkar pdeng kaba kyntiew ïa ki kam ïalehkai naduh tynrai ha baroh kawei ka ri India da kaba pynkhlaiñ ïa baroh ki shnat ïalehkai hapoh ka ri bad ban pynlong ïa ka India kum ka ri jong ki jingïalehkai.
Ka la pyntip ruh ba 30 ngut ki khynnah skul jong katei ka skul ki la shah jied ban pyntbit ha katei ka shlem bad ka Rosina Ch Momin, kaba dei ka nongïalehkai jong ka ri India kaba dei ruh ka khynnah skul barim jong katei ka skul, ka la shah thung ban long kum ka coach ha katei ka centre.
Nongpoh, Naiwieng 10 : Hadien ka jingïaid shaphrang jong ka lympung ïalehkai phutbol bala tip kum ka 14th Independence Day Cup 2022 bala pynlong da ka Mawlasnai Social & Cultural Sports Clubs, katei ka lympung kala poi noh sha kaba kut mynta ka 10 tarik Naiwieng hadien ka jingïakhun phainal hapdeng ka Ri bhoi United FC pyrshah ïaka SK Living FC bala pynlong ha madan ïalehkai Mawlasnai.
Ïa katei ka lympung la wan ban pynhap pyrda noh da u Dr CJK Warjri BDO ka Bhoirymbong C&RD Block kum u kongsan haka jingdon lang u Bah Shemphang Lyngdoh kum u symbud kongsan, ki nongïalam jong ka Mawlasnai Social & Cultural Sports Club bad kiwei kiwei ki riew rangbah.
Haba phai sha ka jingïakhun phainal ha katei ka sngi hapdeng ka Ri Bhoi United FC pyrshah ïaka SK Living FC ka jingïalehkai kala long kaba itynnad bad shongshit bala wan ruh ban sakhi da ki hajar ngut ki paidbah nongkyrshan, bad naduh ba sdang ka kylla step ka jingïakhun kala long kaba ïakhaid khlem don ba ioh pynkhih ïaka jar.
Haba phai sha ka kylla miet jong ka jingïalehkai kala nang kham khluid bad dei haka minit ba 48 ka SK Living FC kala ioh ban pynkhih nyngkong ïaka jar bad haduh ba kut ka kylla miet ka Ri Bhoi United Fc kam shym la lah shun ban pynphai ïa katei ka shi kol kaba la bang pura syndon ïaka SK Living FC ban rah ïaka nam lahduh jong katei ka lympung.
Naka liang ka MS&CC kala sam ruh ïaki khusnam ha katei ka sngi ha kaba ka SK Living FC kala ioh ban rah ïaka song pisa kaba 1.
20 lakh ryngkat ka trophy bad ka Ri Bhoi United FC kala rah ïaka song pisa kaba 60 hajar ryngkat ka trophy.
Ki party bapher bapher kiba don ha ka jylla katba nang iaid ki sngi la ïohi kumba ki sdang ban ktha khlieh na ka daw ka jingiarung ia mih kaba ym ithuh i thaw shuh.
