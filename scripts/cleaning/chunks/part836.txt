Na ka liang ka KHNAM ka la dawa na u Myntri ban pynlong ia ka komiti ne ban iakren bad ka PHE khnang ba kin pynmih ia ka kaiphod tes man u bnai ia ka um bad ban pynmih ha ki lad pathai khubor.
“U Myntri ka koit ka khiah u la kular ba un shim khia ia kane ka kam bad wat ban thung da ka komiti", la ong u Bah Passah.
Ha kajuh ka por, u  Bah Passah u la ong ba ka jingkam ka PHE ba ki don ka mashin tes bad kiwei kiwei ki tiar ki dei ki bym lerkam namar ba u Chemist bad u Micro-biologist um don satia kiba dei ban leh ia kane bad ka long kumba long ka Jaka sumar khlem ki doktor.
U la ong ba ka KHNAM kam shym la phah test tang ha ka Pasture Institute hynrei ka la phah ruh sha ka Pollution Control Board hynrei kim pat ioh ia ka kaiphod.
U la ong ba ka jingkam ka PHE ba ia ka um ym lah ban tong na  jaka pynlang ha Saw Mer Shiteng Reservoir, Upper Shillong namar ba ka dei kaba la mana ban rung ban mih briew, ka dei ka bym shisha.
“Bun bah ki briew ki sait jain bad tong um na kane ka jaka bad ngi don ka video ban pynshisha" la ong u Bah Passah bad bynrap ba kam don satia kano kano ka jingpyrkhing rung bad mih ha katei ka jaka kumba la kam da u Additional Chief Engineer ka PHE u K D Talukdar.
Ha kajuh ka por, ka KHNAM ka la kyntu ia ki dorbar shnong ban shim khia ia kane ka kam da kaba phah tes ia ka um man u bnai khnang ban tip ia ka jinglong jongka shwa ba ki paidbah kin pyndonkam.
Shillong, 19’lyngkot:Hadien ka jingkut jong ka 10 sngi kapor bala buh da u Deputy Commissioner ka East Jaintia Hills District naka bynta ban pynbeit ia ki kynrum kynram ki ba la mih ha ka eksam jong ka LDA-Cum Typist, na ka liang jong ki sengbhalang ba kynthup ia ka EJNC-Central Council, JSM-Central Body, HANM-Jaintia- mynta ka sngi ki la leit ban ia kynduh ia u DC ka EJHD hynrei na ka liang jong ki 3 seng kim shym la iohlad ban ia kynduh bad u DC namar ba u don shabar ka District kumta na ka liang jong ki 3seng kila ia kynduh bad ka Secretary Member Jong ka DSC-EJHD ka kong D.
V Lyngdoh kaba long ruh kum ka ADM jong ka EJHD.
Ha ka jingiakren bad ka kong Lyndoh na ka liang jong ka ka la pynpaw ba na ka liang ka DSC kam pat iohlad ban shong jingialang namar ka jingbunkam kumjuh ruh ia mynta hi kim pat lah ban shim ia ka rai la yn pynleh biang ia ka Eksam ia ka post LDA ne yn pynleh beit tang ka LDA-Cum Typist.
Kum ban shu pynkynmaw baki 3seng ki dawa ban pyn long eksam beit tang iaka LDA-Cum Typist namar ka kynrum kynram ka mih haka jingsted ban type ym ban thoh da ka kti.
Shuh Shuh naka  Liang jong ka EJNC, HANM, JSM kila buh iaka jingdawa hakhmat katei ka Secretary Member DSC ba nangne shakhmat kidei ban buh noh daka CCTV Camera haka por ba pynlong ia kano kano  ka Eksam jong ka DSC khnang baka jing ialeh kan long kaba khuid ba suba kumjuh ruh ban lait naki kynrum kynram nangne shakhmat, kumjuh naka liang jong ka ruh kala kular ban rah hakhmat u DC ia kane ka jing dawa jong ki 3seng.
Hadien ba la mih na ka Ophis u DC na ka liang jong ki 3seng kila shong iaka jingialang kaba kyrkieh ban shim ia ka rai, ha katei ka jingialang na ka liang jong ka EJNC, HANM, JSM  da ka wei ka sur kila rai ban ai por ia ka DSC hapoh ka 25.
jan.
2016 na ka bynta ban shim noh ia ka rai kaba khadduh halor katei ka kynrum kynram kaba la mih ha ka tei ka  Typist.
Naka liang jong ki 3seng kila rai ruh ban pynbna daka jingrah lama iong hakhmat ka Ophis DC EJHD lada ki jingdawa jong ki kim seisoh.
Shillong, 19 K’lyngkot:U nongialam ka Maitshaphrang Movement u Bah Micheal N Syiem u la pynap lypa ban pynlong ia ka jingshah thngan mar ia sdang ka dorbar mang tyngka ka jylla ban pyn paw pyrshah ia ka jing slem ban pyntreikam ia ka ain shongkha shongman ne kaMarriage Act ha ka jylla.
U Bah Syiem uba la mih madan ban pynlong ia ka jingdawa ban pynlong ain ia ka shongkha shong man naduh u snem 1986, ka la long haduh kumba 30 snem mynta.
Haba kren sha ki nongthoh khubor mynta ka sngi, u Bah Syiem u la ong, “Sa katno snem ki nongthaw ain jong ngi kin sngewthuh ia ka jingdon kam kane ka ain bad sa katno snem ngi hap ban pynlong ia ka jingialap paidbah ban pynlong ain ia ka shongkha shongman ban sngewthuh ia ka jingdonkam jong kane ka ain ha ka jylla".
U la ong, baroh shi snem, kan don ka jingiai dawa ba ka sorkar ka dei ban pyntreikam noh ia kane ka ain khlem pyntud shuh na ka bynta ban iada ia ka jaitbynriew.
“Ka long kaba sngewsih watla ngi don lai ngut ki myntri khynthei hynrei ym don kawei ruh kaba shim khia ia kane ka ain ban iada ia ki kynthei na ka jingshah phet lok watla ki iai kren pat ban pynkup bor ia ki kynthei" la ong u Bah Syiem bad bynrap ba un pynlong ia ka jingshah thngan shi sngi ha ka sngi ba long dorbar nyngkong ka ka iing dorbar jylla mynta u snem ban pynjur ia ka jingdawa ban pynlongkam noh ia kane ka ain.
Katkum ka jingong u Bah Syiem, ka jingialap paidbah ban pynntreikam ia ka Compulsory Registration of Marriage Act ha ka jylla ka la kynjoh sha ka 30 snem hynrei ki MLA kim pat sngewthuh ia ka jingdonkam jong kane ka ain ban iada ia ki kynthei.
“Bun ki MLA ki tieng ban shim khia ia kane ka kam namar ba ki sngew ba ka lah ban ktah ia ka vote jongki ha ka por elekshon", u la ong.
Shillong, 19’lyngkot:U Bah PT Sawkmie MDC Mawlai konstitwensi uba dei ruh u Dy.
CEM ka KHADC ha ka kyrwoh khubor kaba u la phah mynta ka sngi u la kyrpad ia u Deputy Commissioner ka East Khasi Hills u bah P.
Dkhar ba un shimkhia halor ka jing dawa bad jingeh ki nongdie doh masi kiba ia kynduh jingeh ha kine ki sngi, kaba la pynlong ia ka Khasi Jaintia Butcher’s Welfare Assocciation ban khang shi syndon ia ki dukan jong ki baroh.
Kiba don hapoh sor bad khap sor, kaba ki paidbah ki ia kynduh jingeh.
U la ong ba ka jingeh kaba ki ia kynduh ha kine ki sngi mynta ym tang ki nong khaii masi wat ki nong bylla sngi kiba trei ha kine ki dukan kila shem jingeh namar ba ki hap shong sngi.
Kumta u la ong ba u kwah ba u DC un peit ban thaw ki lad kilynti kumno ban weng ia kane ka jingeh da kaba khot ia kren ia ka KJBWA khnang ba ka jingot doh masi kan sdang biang.
Shillong, 19’lyngkot: Baroh ki mrad kiba ju ot doh ha kane ka jylla naduh ki masi, ki sniang, ki blang bad kiwei lait noh ki syiar kin hap ban shah eksamin shuwa ha shuwa ban ot doh ia ki bad ia katei shen yn sdang tang hadien ba ka sorkar kan lah ban plie noh ia ka jaka ot doh kaba nyng kong eh ha kane ka jylla kaba don ha Mawlai Mawiong.
Katkum ka jingiakren bad u Director jong ka tnad Veterinary & Animal Husbandry u Dr.
J.
Jyrwa u la ong ba baroh ki mrad kiba la pynkhreh ban ot doh ki hap ban wan shah eksamin shuwa ha katei ka jaka ot doh shisngi shuwa ban ot doh ia ki bad hadien ba la lap ba ki biang lut nadong shadong ne ki bym don jingpang bad kiba bit ba biang ban bam u paidbah yn pynrung ha ka jaka ot doh ba ki trai kin doh kin ot ia ka.
Bun ki jingiakren ki la mih ha kine ki sngi kaba pynartatien ia u paidbah ioh ba ki doh kiba mih na katei ka jaka ot doh ki pynsniew pynban ia u paidbah naba katei ka jaka ot doh ka dei kaba ieng mar pyrshah ka jaka ba ki paidbah ka sor Shillong baroh kawei ki leit ban bret ia ki jaboh jabaiñ kata ka Marten bad haba la kylli na u Dr.
Jyrwa u la ong ba kan ym ktah satia namarba hangtei la leh da ki kor ki bor ka juk stad mynta.
Utei u heh jong katei ka tnad u la ong ba kate ka jaka ot doh kan kynthuplut ia baroh ki nongot doh hangne ha nongbah Shillong.
Ki nongot doh masi ha kane ka jylla haba ki ot masi kim shym la ioh jingmyntoi tang na kaba die ia ka doh hynrei ki ioh jingmyntoi ruh na ka snieh jong ka masi, la kylli na u Director hato lada ot doh ha ka jaka ot doh jong ka sorkar kaba yn sa plie noh shen ki nongot doh kin dang ioh ne-em ia ka snieh masi, “Ho,oid yn ai sha ki ia ka snieh , ia ka snier ka snap ruh yn ai lut ha ki trai hi" u la jubab.
U Rupang u la kylli biang hato ki nongot doh ki donkam siew pisa ne-em haba ki leit ban ot doh ha katei ka jaka, “Ki hap ban siew" u la jubab biang kaba u la pynpaw ruh ba haduh mynta um pat lah ban batai bniah ia ka rukom siew jong ki tangba u la ong ba ki hap ban siew.
U la ong ruh ba ia katei ka jaka ot doh yn peit da ka Management Committee jong katei ka tnad.
Watla ka myntri sorkar kaba dei peit ia ka tnad Veterinary & Animal Husbandry -ka Deborah Marak, ka la kren sha ki lad khubor dang katto katne sngi mynshuwa ha ka por ba ka leit jurip ia ka jaka ot doh kaba don ha Mawlai Mawiong ba katei ka jaka ot doh mynta ka la bit la biang bad kaba sah ka long sa tang ban plie noh ia ka, pynban ki mih ki jingartatien kiba jur ba ka sorkar kan lah ban plie ia katei ka jaka ot doh naba la ong ba mynta katei ka tnad ka don hapdeng ka jingkyrduh.
Lah ban pynkynmaw ba ka myntri ka la ong ba lah ban plie ia katei ka jaka ot doh ha u bnai ban wan,hynrei ka la ong ba donkam pisa pat ban sdang treikam ia ka.
Lah ban kdew ba katei ka jaka ot doh kaba don mar pyrshah ka jaka theh jaboh ha Marten –Mawlai Mawiong ka dei kaba la pyntrei da ka Real Growth Conpany na Chennai ka dei kaba la mang T.
22 klur tyngka bad kaba la sdang ban trei naduh u snem 2011.
Ia katei ka jaka ot doh yn pyniaid da ka Management Committee bad ki dkhot jong ka kin kynthup ruh ia ki nongot doh ha kane ka jylla.
Katei ka jaka ot doh ha ka shisngi ka lah ban ngiam haduh 160 tylli ki mrad kiba kum ka masi, 160 tylli ki sniang bad 240 tylli kiwei pat ki mrad kiba kham rit kum ka blang.
Lah ruh ban kdew ba ia katei ka jaka ot doh kaba ieng mynta ha Mawlai la pynkhreh ha u snem 2010 ha ka por ba u bah Bindo M Lanong u la long u myntri ka tnad Veterinary and Animal Husbandry ha ka jinglut kaba T.
22 klur tyngka bad kaba la mang ban shna ia ka katkum ki kyndon jong ka Prevention of Cruelty to Animals (Slaughter House) Rules, 2001.
Ha katei ka por ba u dang long u myntri sorkar ba peit ia katei ka tnad u bah Bindo u la ong ba yn tei ia katei ka jaka ot doh ha ka jingheh kaba yn rung haduh 240 tylli ki khlieh masi ha ka shingi , bun tylli ki sniang bad 160 tylli ki blang.
Ha katei ka por la mang ba yn pyndep ia katei ka jingtei tang hapoh 18 bnai hynrei ym shym la lah haduh mynta ruh.
U bah Bindo ha katei ka por u la ong ruh ba kin don 116 ngut ki nongtrei ki ban peit hangtei.
Shillong, 19’lyngkot:‘Kane ka dei ka ïing mane ki ksuid’ ka dei ka jingthoh kaba la thoh ha ka ktien phareng bad ia katei ka jingthoh la tah ha ka dur mot u Jisu kaba don ha khmat ka skul St Jerome jong ka Sacred Heart Parish Nongmensong.
Ki nongshong shnong katei ka shnong ki la lap ia katei ka jingthoh mynta ka step jong ka sngi hat majai kata hapdeng ka por 9 haduh 10 baje mynstep ha ka por ba ki briew ki dang khreh ban leit sha ki jaka trei jong ki.
Ki pulit ki ioh kem ia u briew uba la tah ia katei ka jingthoh, bad utei uba la tah ia ka jingthoh u dei u ba la tip kyrteng kum u Wanphrangsngi Majaw uba shong basah ha Lyngkyrding Lumshyiap.
Utei u samla u la thoh ruh ia la ka jong ka kyrteng ha ka kot sada kaba u thoh ia katei ka jingthoh.
Hynrei u Rupang u la ioh jingtip ba utei u samla uba la tah ia katei ka jingthoh u dei uba don jingduna ha ka bor pyrkhat bad u dei ruh u samla uba la ju jah napoh shnong bad ba kiba haing hasem jong u ki ju wad ia u hynrei mynta ka sngi ki la ioh jingtip ba u la leit tah pynban ia katei ka jingthoh ha Nongmensong bad ba ki pulit ki la rah ia u.
Nongpoh, 19 K’lyngkot: Ki kam ba shlur jong ka Heprit Angelica Tynsong na ka Shnong Pahamrioh ha Ri-Bhoi, ka la wanrah ia ka jingsngewsarong bad ka burom kaba khraw ym tang ia ka ing ka sem, ka Shnong ka thaw bad ia ka District Ri-Bhoi, hynrei wat ia ka jylla hi baroh kawei, hadien ba ka sorkar pdeng ka la ibit ia ka ban pynkup da ka khusnam ia kaba la tip kum ka ‘National Bravery Award’.
Ka Heprit Angelica Tynsong na ka Shnong Pahamrioh kaba dang don tang 13 snem ka rta bad kaba dei ruh ka khun jong ka Kong Litidian Tynsong bad u Bah Ritngen Shangpliang kaba pule Klas 3 ha Government LP School, Pahamrioh, hynrei ki kam shlur ba ka la leh ka la ibit ban ioh ia ka khusnam na ka sorkar kmie ban sa sam da u President ka Ri ha ka jingrakhe ia ka Republic Day kaban long ha ka 26 tarik u Kyllalyngkot ha Nongbah Delhi.
Kane ka jingioh jong ka Heprit ia katei ka Khusnam ka dei ruh halor ka jingjia ba sngewsih kaba la dep ban jia ha ka 2 tarik u Rymphang, 2015 ha kaba ing ka sem jong ka, ka la shah bam duh ha ka ding bashyrkhei, hynrei ka jingshlur jong kane ka heprit ka la lah ban pynlait im ia la u para ba dang 7 bnai u ba kyrteng u Carmel Tynsong, uba dang iohthiah lyngngai ha jingthiah katba ka ding bashyrkhei ka la klang banbam duh iaka ing ka sem jongka.
Da ka jingshlur khlem jingtieng jingriej, khnang ban ioh pyllait im ia la u para ba dang ioh thiah lyngngai ha jingthiah, kane ka heprit ka la rung shapoh ing ha ryngkat ka ding kaba la klang bad ka la bam duh syndon ia ka ing ka sem ka jong ka,Ki jingshlur bad jinglenlade jong kane ka Heprit kin shem la sepei, ha kaba da jingsngewsarong ka sorkar pdeng kan nang ai mynsiem ia ka da kaban pynkup ia ka da ka khusnam jong ki kam bashlur jong ka kaban pynkhamti da u President ka ri ha Nongbah Delhi, kumta na ka liang ka Dorbar shnong Pahamrioh ha ka jingialam u Bah K.
Suting kum u Rangbah Shnong, ki la leh burom ruh ia kane ka heprit shuwa ba kan mih na la ing ban leit shim ia katei ka khusnam ha Nongbah Delhi, ka ban sa sam ha ka sngi rakhe ia ka Republic Day.
Ka Shnong Pahamrioh hi baroh kawei ka pynpaw ia ka jingsngewsarong ba ki riewshlur kiba kum ka Heprit Angelica Tynsong, kin mih na kane ka shnong bad kum ka shnong ruh ka ai burom iakane ka Heprit da kaba ai syntiew bad kumjuh ruh ia ki kyntien kitbok kitrwiang, khnang ba kan dang lah shuh shuh ban leh ia ki kam shlur ha ki sngi ban sa wan ha ka jingim.
Ha kaba iadei bad kane, u Bah K.
Suting rangbah shnong ka Pahamrioh la ong ba ka Dorbar Shnong Pahamrioh, kan sa pynlong ruh ia ka jingpynkup burom ia kane ka heprit hadien ba ka la wan phai ryngkat ka khusnam ha Shnong Pahamrioh, kumta na ka liang ka shnong ka khot ka wer ruh ia ki paidbah ba kynthup ia ki sengbhalang, ki riew shimet bad kiwei kiwei kiba don ka mynsiem ban leh burom ia kane ka riewshlur kin ia don bynta ruh ha ka jingpynkup burom kaba kham khraw ka ban sa long ha ka 29 Tarik u Kyllalyngkot ha Ing Dorbar ka Shnong Pahamrioh.
Shillong 20, K’lyngkot:   Ka Dongmusa ka lympung ialehkai 12th South Asian Games 2016 ka la poi ha Shillong mynta ka sngi hapdeng ka jinghap u slap hynrei ka bym shym la pynduh ia ka mynsiem shitrhem ki paidbah.
Ia ka Dongmusa la wanrah na Guwahati bad la aiti sha u  CEO ka South Asian Games (Shillong) u RK Sharma ha Mawiong Mawlai.
Ia ka jingpdiang ia ka Dongmusa la sakhi lang u Joint CEO Shillong, Secretary  ka Sports and Youth Affairs  Bah FR Kharkongor, u President ka Meghalaya State Olympic Association Bah John Kharshiing bad u Director ka Sports and Youth Affairs Bah FM Dopth.
La aiti ia ka dongmusa sha ar ngut ki nongialehkai ba paw ka jylla kynthup ka kong Linza Syiem  ka thei iakura bad u nongialehkai kynjatbol u Leikini Suting kiba rah ia ka Dongmusa shaduh nongbah Shillong ha ka kali ba don ka dur jong u Tikhor ka  12th South Asian Games 2016.
Ia ka dongmusa yn pyni paidbah ha ka Run for North East, ban khaweh lama da u Myntri Rangbah ka jylla u Mukul Sangma la sngi Palei.
Ka MC Mary Kom, L Sarita Devi bad u Milind Soman kin iadon bynta ha kane ka sngi katba ki nongialehkai kynjatbol ka Shillong Lajong FC kin shim bynta ha ka mareh kai.
Shillong, 20’lyngkot:Ki pulit ki la ioh jingtip ba ka don kawei ka kompeni kaba la ai kyr teng kum ka M/S Shri krishna Communication bad katei ka kompeni ka la leit ban tyrwa sha iing briew ba ka donkam ban pynieng ia u tower jong ka 3G + 4G ha ki jaka jong ki bad ka la kular ba kan ai T.
60 lak tyngka ryngkat ka bai wai kaba T.
80 hajar tyngka shibnai bad nalor kata ka la kular ruh ban ai kam marwei na kata ka iing kaba ai jaka.
Ia kane ka la pynbna lyngba kawei ka kot khubor.
Hynrei haba wad jingtip ia katei ki pulit ki lalap ba katei ka kompeni thok kaba kwah tang ban ioh lumpisa na ki paidbah.
Ki pulit ki la maham ia ki paidbah ba kimdei ban sha pynbiej ha kumkitei ki jingtyrwa bad kidei ban pynthikna shuwa na ki tnad ba ai jingshakri shuwa ba kin siew pisa.
Ki pulit kila rejistar ia ki briew kiba donkti.
Shillong 20 K’lyngkot:Ka jingialang jong ka kynhun myntri mynta ka sngi ka la pdiang ia ki kyrteng jong ki briew ban ioh ia ki khusnam bapher bapher katkum ka jing phah bad ai jingmut ka Advisory Committee for Meghalaya Day Awards.
Napdeng ki nongioh khusnam ba la shah jied, u Bah Headingson Rynta thiang la jied ba un ioh ia ka khusnam u U Tirot Singh Syiem Award, u Pastor Frithing D Sangma ia ka khusnam Pa Togan Nengminza Award bad u Eugeneson Lyngdoh ia ka U Kiang Nangbah Award.
Ia u nongialehkai kynjatbol ba paw ka ri u Eugeneson Lyngdoh la jied ba un ioh khusnam Meghalaya Day Awards na ka bynta ka jingnoh synniang jongu ha ka jingialehkai ha ka ri.
Ia u Bah Ryntathiang u kaitor ba pawnam ka jaitbynriew, la jied ba un ioh pdiang ia kane ka khusnam U Tirot Sing Syiem na ka bynta ka jingnoh synniang jongu ha ka rwai ka siaw bad ka thoh ka tar.
Katba ia u Pastor Sangma la jied ba un ioh pdiang ia kane ka khusnam na ka bynta ki kam ban noh synniang sha ka imlang sahlang.
Shillong, 20’lyngkot:Hato ki Kristan kiba don bun paid ha ka jylla Meghalaya lah ban ong ba ki dei ki rit paid? Ong ka Supreme Court ha ka lah sngi u Blei jong ka taiew haba shong bishar halor ka jingkyrpad ba dei ban kheiñ rit paid ia ki jaitbynriew Sikh kiba bun paid ha Punjab.
Ka kashari ka la pynsyriem hapoh ing bishar ia ka jylla Megha laya bad Punjab da kaba ong ba ka Punjab ka dei ka jylla ba buntam ki Sikh hynrei ki kwah ban ithuh ia ki kum ki rit paid bad ka la buh jingkylli ba ha ka jylla Meghalaya bad Nagaland ruh ki dei ki jylla ba buntam ki Kristan hato ha kitei ki jylla ruh lah ban ong ba ki Kristan ki dei ki rit paid?.
Ka Constitution Bench jong ka Supreme Court ha ka lah sngi u Blei ka la rai ban peit bha ia kane la hato lah ne-em ban khot rit paid ia ki niam kiba bun paid ha kito ki jylla jong ki kaba kiwei pat ki tlot bha.
Hato ia ki Muslim ha Jammu and Kashmir lah ban ong ba ki dei ki rit paid, ki Sikh ki lah ban long rit paid ha kiwei pat ki jylla hato lah ban ong lang ba ki dei ki rit paid ha Punjab ong katei ka kashari jong u Chief Justice T.
S.
Thakur bad justices F.
M.
I.
Kalifulla, A.
K.
Sikri, S.
A.
Bobde bad R.
Banumathi haba jubab ia ka jingkyrpad jong u nongiasaid rangbah u Rakesh Dwivedi uba la iasaid ba dei ban khein rit paid ia ki Sikh ha Punjab.
Katei ka kashari ka la buh por biang ban shong bishar ia katei ka kam hadien saw taiewbad ka kwah ruh ba u Attorney General Mukul Rohatgi bad u senior Advocate R.
Andhyarujina ba kin long ki amicus curiae ban iarapia ka ing bishar ban shim rai halor katei ka bynta.
Lah ban kdew ba ha kane ka jylla pat ka Niam Niam Khasi bad Niam Tre ki la kyrpad sha ka High Court ban khein ia ki kum ki rit paid bad katei ka kam ka dang sahkut mynta ha High Court.
Shillong, 20 K’lyngkot:Ka UDP- Sohiong  Circle ka la pdiang sngew tynnad ia ka jingwan iasoh u Director barim ka Meghalaya Board of School Education (MBoSE) u Bah Fedrick L Lyngkhoi.
U Bah Fedrick u la iasoh bad ki nongkyrshan jong u.
Ka jingwan iasoh u Bah Fedrick sha ka seng la pyndep ha ka 18 tarik Nohprah, 2015 ha khmat ki bahaiing-hasem bad ki paralok jong u ha shnong Lyngkhoi.
U Bah Fedrick u dei uba juh trei kum u Director ka MBOSE,Shillong bad u la shong thait na katei ka kam ha u snem 2014.
Ia ki kot ki sla kiba iadei bad kane ka kam la dep phah sha ka Seng Kmie bad sha ka District East Khasi Hills –UDP, la ong ka kyrwoh na u Bah Balom Mawlong u Working President.
Shillong, 20’lyngkot: Ka Mawlong Area Welfare Development Association (MAWDA) ha ryngkat ka jingtreilang bad ka Dorbar Shnong Mawlong, Umterlen, Mawlong-Sepngi bad Nongthymmai Nongtluh ki la rai ban khang pyrshah ban thang khlaw, ban shoh doh ne ber bih ber dawai ha ki wah, ban pom dieng pom siej pathar ha ki khlaw shnong ne raid bad ia kiba thang lyngkha ne kper ki dei ban pynkhuid shwa harud ha kiar bad sawdong sawkun jong ka ban lait na ka jingpur ka ding shawei.
Kine ki rai ba la shim da ka MAWDA bad kine ki Dorbar Shnong ha ka jingialang kaba la long ha ka 14 tarik mynta u bnai, ki la shim ruh ia ki rai ban kyntu ia ki nongshong shnong kin shimkhia da lade ia kine ki jingpynbna bad la kyntu ia baroh ki nongshong shnong kin ai ka jingiatreilang.
Kane ka jingialang ka la rai ruh ban khang pyrshah ban iaid palat por 10:00 baje mynmiet khlem kano kano ka daw ba biang, la khang pyrshah ban pynieng kali kulmar ha ki jaka bakyndong ha ka por miet bad tem jingtem pynsawa palat por, la khang pyrshah ban hylla ne kren ktien khlemakor hapoh shnong pohthaw, la khang pyrshah ban die kyiad ne kino kino ki jingpynbuaid hapoh shnong pohthaw, la khang pyshah ban shong miet ha lynti ne surok shnong khlem kano kano kakam, la khang pyrshah ban teh Muid ne Masi ne ban pyllait lan kino kino ki jingri hapoh shnong pohthaw, la khang pyrshah ban ai jaka sah miet ia ki bar jylla hapoh shnong pohthaw khlem da ioh kano kano jingbit na ka Dorbar shnong ne bor aiñ bad kino kino kiba ai jaka sah lada jia eiei kin kitkhlieh hi da lade, la khang pyrshah ban buh nongtrei bar jylla hapoh shnong pohthaw khlem kano kano jingbit na ka Dorbar Shnong bad kino kino kiba wanrah ki nongtrei nongbylla nabar ki donkam ban ioh ka NOC na ka Dorbar Shnong ha ryngkat jingpynithuh bad ka soskular da ki trai kiba wanrah ia ki nongtrei bar jylla.
Nalor kine, la rai ban kem bad yn pynshitom katkum ka aiñ ia ki nongtuh nonglute bad yn kem bad yn aiti ha ki bor aiñ ia kino kino ki bar shnong kiba wan pynkulmar shnong ne kiba leh/iaid palat por/ khlem kano kano ka kam bad la kyntu ia baroh ki nongshong shnong kin shimkhia ialade ia kane ka jingpynbna bad iatreilang na ka bynta ka bha ka miat ka shnong ka thaw.
Kine ki jingpynbna kin treikam noh mardor naduh ka 14 tarik mynta u bnai bad kane long ruh kum shibynta ka jingpyntip sha ki paidbah kin ioh tip shaphang kine ki jingpynbna, ong u kyrwoh ba la phah da u Bah K S.
Dkhar, Secretary Dorbar Shnong Mawlong bad General Secretary ka MAWDA.
Shillong, 20 K’lyngkot: “Ngam pat tip ngam pat ioh shithi eiei na ka party ba ki beh seng", la ong u MDC ka Nong stoin u Bah LG Nongsiej haba kylli hynnin ka sngi la u la shah beh seng ne em ha ka HSPDP.
Dang shen, ka HSPDP ka la pynbna ba ka beh seng ia u Bah LG Nongsiej ha ka jingialang kaba la long ha Nongstoin ha kaba la don lang u President Bah Ardent M Basaiawmoit.
Ka seng ka la jied ruh ia u president thymmai ka HSPDP Nongstoin Area u Bah Diosstarness Jyndiang MLA ka Nongstoin ha ryngkat ka jingiadon lang jong u bah W.
Mawsor MLA ka Mawahynrut bad baroh ki dkhot bala shah jied thymmai ha katei ka sngi lem bad kiwei kiwei ki briew jong ka parti.
U Bah Nongsiej uba la shah tangon ha ka HSPDP ban beh krad na ka party, u la ong ba haduh mynta, kum u dkhot ka party um pat ioh jingtip ne jingthoh eiei na ka party ba ka la beh seng ia u hynrei u shu iohi na ki lad pathai khubor.
“Ngin sa iakren bha ha kine ki sngi halor kane ka kam, ngam pat kwah kren jrong eiei halor kane ka kam", la bynrap u Bah Nongsiej haba kylli kaei ka sienjam ba un leh haba shah beh seng ha katei ka seng.
“Shen ngan sa kren halor kane", la bynrap biang u Bah Nongsiej.
Katkum ka kyrwoh bala phah da u bah N.
Marwein u Vice president thymmai ka HSPDP, la ong ba ka party kam khein shuh ia u bah L.
G.
Nongsiej kum u president jong ka Nongstoin Area Unit Nongstoin Area, naduh ka sngi ba u Bah LG Nongsiej u la leit ai jingkyrshan ia ka PDF um long shuh u dkhot jong ka naduh katei ka sngi bad la ong ruh ba ka seng kam shym la beh ia u hynrei u la phet hi.
U Bah Marwein u la ong ba ka jingleh jong u bah Nongsiej kala pynsah ia ka seng, ha ka jinglyngngoh bad kaba la pynlong ruh ia ka jingbymdon nongialam shuh watla ka party kala ioh ia u MLA ba thymmai ha ka election shiteng samoi kaba dang shu dep shen.
“Ka party da kawei ka jingmut kala rai ban pynkhlain ia ka party la donkam ban pynthymmai noh ia ki nongkitkam baroh khnang ban lah ban ioh ia ka bor synshar ha ka election 2018, bad na ka liang jong ka party kala pynkhreh shait shait na ka bynta ban pynthymmai ia baroh ki nongkitkam jong ki 39 tylli ki primary unit", la ong u Bah Marwein.
U bah N.
Marwein u la ong ba ka party kam pat ai jingthoh ne shithi beh seng ia u Bah Nongsiej hynrei ka jingleh jong u bah Nongsiej ban leit pyniasoh bad ka PDF khlem da kynjoh ktien ia ki nongtrei jong ka party ka long pyrshah iaka riti treikam jong ka party.
Na ka liang u MLA ka HSPDP na Rambrai-Jyrngam u Bah KP Pangniang u la kyntait ban kren eiei halor kane ka kam.
“Ngam kwah ban ong eiei halor kane ka kam", la ong u Bah Pangniang haba twad jingmut u nongthoh khubor halor kane ka kam mynta ka sngi.
Kane ka jingleh jngai u Bah Pangniang uwei na ki nongialam ka party, ka pynsuba ba kiei kiei kim long kiba iaid beit hapoh kane ka seng khamtam ha kaba iadei bad ka jingbyrthen beh seng ia u Bah Nongsiej bad u Bah Morningstar Mawsor.
Nongstoin, 21 K’lyngkot:Ka jingiai mih jong ki kynhun kaikhlaw bapher bapher ka dei na ka daw ba ki kwah jubor ia ka spah bad ka pisa ka bymhok ka jong kiwei ong ka sur jong u ba bun balang ha ka ialang jingsuk, ba la lam khmat da ka synjuk ki nongsyn shar shnong Riangdo Area kaba la long mynta ka sngi ha Madan Mawdonglang WKH shi bynta ban pynpaw ka jingpyrshah halor ka jingshah thombor bad ka jingwan thombor jong ki kynhun kaikhlaw da kaba rahbor dawa pisa juborIa katei ka jingialang jingsuk, la sdang da ka jingiaid paidbah ha ka por 9 baje mynstep ia kaba la sdang na Riangdo lyngba ki phew tylli ki kali bad pynkut ruh ha ka madan Mawdonglang da ka jingialang ryngkat ki placard kiba la thoh bad pynpaw ia ki kyntien ba ki thrang ban wanrah bad ioh biang ia ka jingsuk sa shisien pat bad ban lait na ki jingshah thombor ha ki kynhun lehnoh.
Katei ka jingialang da kawei ka jingmut ka pynpaw ba la kumno kumno ban iakhun ia kikam sniew baroh ki nongsynshar shnong kidei ban don ka jingiatylli ym tang kata ban iatrei lang bad ki briew jong ka ain bad ban pynbiang ia ki volunteer ha ki shnong ki thaw, ym tang kata ban hikai bha iala ki khun ki kti bad ban khot ia ki samla ba la iaid bakla ban phai noh sha ka lynti ba bha.
U bah P.
Thongni Secretary Syn juk rangbah shong Riangkang Area haba kren ha katei ka jingialang  u la ong ba ngi dei ban don ka jingiatrei lang ban pynthikna ia ka shong suk shong sain, ngi dei ruh ban ai ki jinghi kai ha shnong ha thaw khamtam ia ki khun samla khnang ba kin ia trei lang bad ki npongpyniaid shnong bad ruh ba ki lah ban iaid bad im ha ka lynti kaba dei.
U bah AL Nonglait Chief Organiser ka peace rally u la ong ba ka jingkylli kaba mih na kane ka jingialang kalong ba balei ngi hap ban wat ia kata kajingsuk bad u la ong ba balei ki lehnoh ki iaid ha kine ki shnong kiba don ha ki khappud Assam bad Garo ka daw ka long namar ba kine ki shnong kim don ia ki surok kiba bha kumjuh ia ki kam pynroi kumta kala pynlong ban sngewtynnad ba kin iaid ha kine ki khlaw.
Lyngba ki jingduna  jong ki kam pynroi ha kine ki shnong ki thaw ka pynlong ruh banb kynjah bad pynshngain ia ki lehnoh ba kin iaid pahuh.
Na kaliang jong u bah M.
Mawsor MDC ka Mawshynrut haba kren ha ka jingialang u la ong ba nga iohi ia kajingkyrmen ba kajingsuk kan sa wan phai biang ha kane ka dong bad ka thain, u la ong ruh ba ngi la long mynta kum ki mraw ha la ri bad ngi la mat haduh ba ta u pud ia ki jingeh, kumta to ngin ia klet noh shuwa ia ka jingsngewpher niam, jaitbynriew hynrei ngin ia tylli kawei khnang ban wanrah biang ia ka jingsuk sha ki ne ki thain.
U bah S.
Nongtnger SP WKH u la ong ba kipaitbah ruh ki don la ka jong ka bynta ban pynduh ia ki jingsniew namar tang na kaliang ka tnad pulit ka lah ban pynduh shipor ia ki kam pyntriem hynrei da kajingiatreilang bad ki shnong kan pynlong kajinglah wat ban rat dyngkhong syndon ia ki shuh shuh u la ong ba ki paitbah kim dei ban ai kajingkyrshan ia ki lehnoh da kaba ai bam ai jaka sah lada ki wan poi ha ki shnong.
U SP  u la kyntu ruh ba man la ki shnong ki dei ban pynkhlain noh  ia ki VDP khnang ban tehlakam  ia ki jingsniew kiba bun jait hapoh shnong poh thaw.
Shillong, 20’lyngkot:Ka UDP ka la thoh sha u Chairman uba dei ruh ja ka juh ka por u Director jong ka tnad MeECL, Lumjingshai halor ka jingkhot thungkam hapoh katei ka tnad.
Ha ka jingthoh sha u Chairman ka UDP ka la ong ba ka la lap lyngba ki lad khubor ba katei ka tnad ka khot pynrung kam haduh 9 tylli ki kam.
Halor kane ka UDP ka la ong ba katei ka jingkhot pynrung kam tnad MeCL ka dei ka jingpynkhein ia ka bhah thung kam ka sorkar Jylla bad kan pynduh kam ruh ia ki samla wadkam jong kane ka jylla bad katei ka jingleh katei ka tnad kan nang pynbun shuh shuh ia ka jingdon ki samla enjiniar kiba wad kam kiba la jan kut sa ka snem ba ka sorkar ka la buh.
Ha katei ka jingthoh ka UDP ka la pynpaw ba ka pyrshah ia katei ka jingpynrung katei ka tnad ka la dawa ba ka dei ban pynsangeh shuwa ia ka jingkhot personal interview bad ka dei ban pynbeit katkum ka State’s Reservation Policy na ka bynta ka jingbha jong ki samla wadkam ha kane ka jylla.
Ha kawei pat ka khubor ka State Youth Wing jong ka United Democratic Party lyngba ka kyrwoh na u Rayonald Kharkamni,Chief Organiser jong ka –ka la pynpaw ka jingsngew diaw halor ka jingpynlut ksan ka sorkar jylla ia ka tyngka jong kane ka jylla ha ka por ba la plie ia ka Meghalaya House ha Kolkata, ka la kren diaw ruh halor ka jinglut pynlut kai ka sorkar ia ka pisa jong ka jylla katba ia ki ram jong ki kontraktor pat kam shym la lah ban siew bad ki dang sah ram haduh mynta ruh.
Shillong, 20’lyngkot:Ki MDC ka KHADC kiba don hapoh ka kynhun jong ka People Democratic Forum (PDF), ki la rai ban deng lama iong ha ka 29 tarik mynta u bnai ha ka por 11 baje mynstep ha phyllaw jong ka KHADC ban pyni ia ka dak jong ka jingpyrshah halor ka hukum jong ka High Court kaba la pynmih ha ka 13 tarik mynta u bnai bad kumjuh ruh halor ka rai jong ka sorkar ban khang ia ki nongtrei sorkar ban long Rangbah Shnong.
Ia kane la pynbna da u bah Pynshngaiñ N Syiem CEM ka KHADC haba kren sha ki nongthoh khubor mynta ka sngi ha kamra treikam jong u.
Shuwa ia kane u CEM u la ong ba kan don ka jingialang jong ki MDC bad ka Federation Tradional Dorbar ha ka 27 tarik mynta u bnai ban pan jingmut na ki khnang ba ka prokram kan long kaba jop.
Ula ong ba katei ka jingdeng lama iong kan long ruh ka jingpyrshah ia ka hukum ka high Court ban ai bor ha ka sorkar jylla ba kan thaw ia ka aiñ kaba ia dei bad ki rangbah shnong.
U bah Pynshngaiñ u la kyntu ia ki paidbah ha manla ki dong ba kin deng lama iong ban pyni ba ka jingdum ka la wan kah ia ka jaitbynriew.
Halor katei ka rai jong ka High Court ka KHADC ka la rai ban ujor sha ka ing bishar ba ha khliehduh ka ri kata ka Supreme Court.
U bah Pynshngaiñ u la ong ba mynta ka KHADc ka la pynkhreh ban ujor sha ka Supreme Court bad mynta ki ophisar jong ka , u Secretary ,u EM ba peit ia ka pla tyngka u bah Antonio War bad u EM ka Elaka u bah Lamphrang Blah ki la don ha Delhi ban pynkhreh ia ki kot ki sla bad ha ka taiew ban wan kin phah noh ia ka jingujor sha ka Supreme Court.
Shillong, 20 K’lyngkot: Shisngi shwa jong ka jingrakhe ia ka lyngkhuh sngi kha ba 44 jong ka Jylla Meghalaya, ka sorkar Meghalaya, ka la rai ban pynkiew khajna ia kito kiba shong Municipal bad katei kan kynthup ia ka bai um T.
200 shibnai, ka bai lum niut T.
50 shibnai bad nangta sa ka bai pynmeh ding surok T.
10 shibnai.
Ka jingialang jong ka kynhun myntri mynta ka sngi ka la rai ban pynkiew ia ka khajna Property Tax kiba hap ha ka Meghalaya Municipal Act, 1973 ia ki iing ha jaka Municipal.
Katkum kane ka ain, dei ban pynkiew man ka san snem, hynrei ka sorkar kam shym[bteng sla 7]la leh ia kane naduh u snem 2007.
Ka myntri ka tnad sor ka Kong Ampareen Lyngdoh ka la ong ba ka la don ka jingdawa kaba jur bha ban pynbha ia ka jingshakri ka Shillong Municipal Board hynrei ka Board ka shem jingeh namar ka jingduna ka jingioh pisa.
Ka la ong ba ka Shillong Municipal Board ka kamai tang T.
6 klur ha ka shi snem bad lyngba ka jingpynkiew ia ka khajna, kan sa lah ban pynmih sa kumba T.
5.
32 klur bad kane kan iarap ia ka Board ban kham pynbha ia ka jingtreikam ha ki jaka sor.
Katkum ka skhim ba la bei pisa da ka Asian Development Bank, kawei ka jingdonkam ha ka jingpyniaid pisa jong ka Municipal ka long ban pynkylla ia ka Unit Area Based Self Assessment System kata ban shim khajna na ki iing kiba don hapoh u pud jongka.
Hadien ba la pynshong nongrim ia ka kaiphod jong ka Second Municipal Valuation Committee ba thaw ka sorkar ha u Lber 2011 ban wanrah ia ka jingtreikam kaba kham biang bad ki jingdonkam ba kham janai, ka tnad sor ka la wanrah ia ka Unit Area Based Self Assessment System ia ki iing kiba don ha Shillong Municipal Board.
Ka la buh ban pynkiew ia ka khajna ha ka dor 4.
5 % bad ia kiba iadei bad ki nala sha ka 10.
5% bad ia ka um T.
200/- shi bnai, T.
50/- shi bnai ia ka bai lum niut bad T.
10/- shi bnai ia ka bai ding ba pynmeh ha surok.
Ka kynhun myntri ka la pynkiew ia ka Contingency Bill lyngba ka Meghalaya Ordinance 2016, ban pynkiew ia ka Contingency Fun da 200 klur sha ka 300 klur kaban treikam naduh ka 31 tarik Lber 2016.
Ka la rai ruh ban pynjlan ia ka por treikam jong u Chief Engineer, PWD (Standard), u C W Momin bad u Chief Engineer, PWD (R), u Bah L Passah sa shi snem haduh 30 tarik Iaiong 2016.
Shillong, 20 K ‘lyngkot:U Myntri Rangbah ka jylla u Dr Mukul Sangma u la ong mynta ka sngi ba ka sorkar jylla kan leit ujor sha ka Supreme Court ka ri ban pyrshah ia ka rai jong ka Meghalaya High Court kaba bthah ban ia ka ban thaw ain ia ki Rangbah Shnong.
Ka High Court  ha ka jingbishar dang shen ka la pynmih ia ka hukum ba ka sorkar jylla ka dei ban thaw ain noh ia ki Rangbah Shnong bad ban pynngat ruh ia ki ha ka ain wad jingtip paidbah.
Katkum ka jingong u Myntri Rangbah hadien ba la wai ka jingialang ka kynhun myntri mynta ka sngi, ka sorkar ka la bthah ia ka tnad ain ka jylla ban bishar bniah ia ki kyndon ain ha kaba iadei bad ka hukum ka High Court bad hadien ba la ioh ia ka jingpynshong nongrim kaba biang, kan rah sha ka Supreme Court.
U Myntri Rangbah u la ong ba ka tnad ain ka jylla kan sa ai ia ka jingpynshong nongrim jongka ha kane ka sngi Palei sha ka sorkar halor kane ka kam.
Katkum ka jingong u Dr Mukul, kano kano ka rai ba la shim da ka sorkar yn pynshong nongrim da kaba shim ia ka jingsngew jong ki paidbah ka jylla.
“Ka jingpyrkhat bad ka jingtreikam jong ngi kan long katkum ka nongrim ka synshar paidbah"  la ong u Myntri Rangbah.
Ha kawei ka liang, ka Synjuk Ki Nongsynshar Shnong ka Bri u Hynniewtrep (SNSBH) kan shong jingialang lashai ka sngi ban iakren ia ka jingpynmih ka High Court ia ka rai dang shen ia ki Rangbah shnong.
Shillong, 20’lyngkot:7 tylli ki shuki MDC ki la sah thylli mynta, 6 tylli na ki ka dei ha KHADC katba kawei pat ka dei ha JHADC.
Kitei ki shuki ki la sah thylli noh hadien ba 7 ngut ki MDC kiba long ha ka juh ka por kum ki MLA ki la risaiñ noh na ka kam MDC jong ki hadien ka sorkar ka la wanrah da ka Prevention of Disqualification (Members of Legislative Assembly, Megha laya) (Amendment) Act, 2015 kaba la mynjur da ka jingbun paid ha ing dorbar thaw-aiñ ka jylla.
Hadien ka jingthylli noh kitei ki 7 tylli ki shuki MDC ka sorkar mynta ka la pyrkhat ban pynlong noh ia ka elekshon shiteng samoi ha kaba la ioh jingtip ba ia ka elekshon lah ban pynlong noh ha u bnai Lber mynta u snem.
Katkum ka jingkren u myntri ka tnad District Council Affairs (DCA) ka sorkar jylla u bah HDR Lyngdoh sha ki lad khubor u la ong ba kumba ka long mynta ka sorkar ka dang pynkhreh shaid shaid ban pynlong noh ia katei ka elekshon shiteng samoi.
Lah ban pynkynmaw ba kham mynshuwa u myntri u la pynpaw ba ha ka jingshisha ia ka elekshon shiteng samoi dei ban pynlong hapoh 6 bnai naduh ba thylli ka shuki jong ki nongmihkhmat paidbah.
Lah ruh ban pynkynmaw ba kham mynshuwa hadien ba u bah HDR u la krne ia kitei ki ktien u CEM ka KHADC u bah Pynshngaiñ N Syiem u la kynthah kylla ha kaba u la ong ba u myntri u la shu kren tang da ka ktien khlem da kdew ia ki kyndon aiñ kiba ong kumta.
Ha katei ka por u CEM ka KHADC u la ong ruh ba ym lah ban pynlong jubor ia ka elekshon khlem da ia mir jingmut bad ka KHADC namarba dei ka KHADC ka ban lut pisa ha kaba u la kyntu ruh ia u lat ka jylla ba u dei ban ia syllok ia ka KHADC shuwa ban pynbna ia ka elekshon.
Hynrei haba jubab ia katei ka jingkrne u CEMba ka KHADC ka don hapdeng ka jingkyrduh pisa u bah HRD Lyngdoh u la ong ba ia ka jinglut jingsep baroh hap ban pynlut da ka District Council bad kumba long mynta u la ong ba ka sorkar kam don jingtip eiei ba ka KHADC ka kyrduh pisa hynrei u la ong ba don ki lad ba hap ban ia thaw lada ka KHADC ka wan ban ia kren bad ka sorkar.
Lah ban kdew ba kumba long mynta ki la don ki Party kiba la pynkhreh lypa ia ki kyrtong jong ki kum ka seng Congress bad ka seng HSPDP, ka seng NCP ruh la ioh jingtip ba ka la pynkhreh ia ki kyrtong jong ka kumjuh ka UDP ha ki katto katne ki konstitwensi, bad kaba sah mynta ki ap tang ia ka por ba u Lat un pynbna ia ka elekshon shiteng samoi ha KHADC.
Ha JHADC ka don tang kawei ka konstitwensi kaba thylli kata tang ha War-Jaintia hadien ka jingrisaiñ noh u ma Stephan Mukhim uba dei u MLA katei ka konstitwensi.
Lah ban pynkynmaw ba ki 6 tylli ki konstitwensi kiba lait ha KHADC ki long ka Sohiong kaba la risaiñ u bah HDR Lyngdoh, ka Nongkrem ba risaiñ u bah Ardent M Basaiawmoit, u bah Sanbor Shullai ka Laban Mawprem, u bah Metbah Lyngdoh ka Mairang, u bah K.
P Pangniang ka Rambrai bad u bah Brolding Nongsiej ka Mawthadraishan.
Shillong, 21’lyngkot:Ka Khun Hynniew trep National Awakening Movement State Youth Wing, ka la thoh sha u myntri ka koit ka khiah u bah AL Hek halor ka jinglap jong ka ba ka um dih kaba sam sha ki paidbah na ka jaka sam um na Mawphlang ka long ka bym bit ban dih bad ruh ba ka dei kaba don Acid.
Ha katei ka jingthoh ka KHNAM ka la pyntip sha u myntri ba ha ka 6 tarik u Kyllalyngkot ka la tong ia ka um na GSWS 4 ½ Mile Upper Shillong bad ia katei ka um ka la phah test sha Pasture Institute Lawmali, Shillong.
Ka la pyntip ruh ba ka ripod ba ka la ioh ka long ba katei ka um ka long kaba don Acid bad ka PH Value kaba 5.
7, ka MPN jong ka Coliform ha ka 100ml jong ka um ka long 5.
Ka la pyntip ruh ba ha katei ka ripod la buh ia ka jingkynthoh ba ka um ka dei kaba don khniang jingpang bad ka long ka bymbit ban dih.
Shuh shuh ka KHNAM ka la ong ba ka la ioh jingtip lyngba ka ain jingtip paidbah, ba ka GSWS Mawphlang kam don Chemist ne Microbiologist,bad katei la ong ba kan ktah ia u paidbah uba pyndonkam ban dih ia katei ka um.
Ka la ong ba ka tnad PHE ka la duh jingshaniah na u paidbah bad kumta ka la ai jingmut ia u myntri ba un thaw ia ka komiti tohkit ia ka jinglong ka um ka ban sam sha kipaidbah nangtei na Mawphlang, ba ka tnad ka koit ka khiah kan test ia ka umla kumno kumno shisien lane arsien ha ka shibnai.
Ka KHNAM ka la ong ruh ba ka tnad PHE ka la kam ba ka ju test ia ka um ha manla u bnai bad ka la ai jingmut ba kan kham bha ia ka tnad PHE ba kan sei paidbah lyngba ki kot khubor ia ka ripod kaba mih na katei ka jingtest jong ka ia ka um.
Ka la kyrpad ia u myntri ka koit ka khiah ba un tuklar ma u ia katei ka kam khnang ba u paidbah uba pyndonkam ia katei ka um un ym shah ktah.
Shillong,21’lyngkot:U Abhishek Upa dhaya ka Police Reserve, Shillong u la ujor sha kipulit ba ha ka 2 tarik mynta u bnai ha ka por 1:30 baje eiei mynsngi ka la wan poi phone ha ka mobile jong u bad uta u nong phone u la kam ialade ba u dei u nongtrei jong ka SBI bad ha katei ka jingiakren u la pan na u ia ki jingtip ba bniah shaphang ka ATM jong u, hynrei kham hadien ba la dep ia kren utei u pulit u sa tip ba ladon ba sei T.
33 hajar tyngka na ka bank account jong u.
Shillong, 21’lyngkot:Ha ka 20 tarik mynta u bnai ki runar ki bymlah ban tip ki la pynpra ia 7 tylli ki bos saw khmut SPTS kiba pynieng ha phyllaw ka St.
Jerome School Nongmensong, Shillong.
Ki pulit ki dang tohkit ia ka jingjia.
Shillong, 21 ‘lyngkot: La rakhe ia ka jingdap 44 snem ba ioh ia ka jylla Meghalaya mynta ka sngi ha U Soso Tham Auditorium, Shillong ha ka jing iadon lang u Chief Minister, Dr Mukul M Sangma kum u kongsan ha ka jing don lang u Bah A L Hek, Minister, Health & Family Welfare, IT & IPR etc.
, Minister, Home, Roshan Warjri, Parliamentary Secretary, Tourism, Arts & Culture, Kennedy Khyriem, MLA bad ka Dikkanchi D Shira jong ka Resources & Employment Generation Council , Meghalaya kum u Chairperson bad u MLA, Chokpot, Bluebell Sangma, Chief Secretary, P B O Warjri, ki khlieh jong ki department, ki nongialam bapher bapher bad kiwei kiwei ki officer sorkar.
Ha ka jing iakren hakane ka program U Dr Mukul M Sangma u ong ba kane ka jing rakhe ka long ka jingrakhe kaba kongsan naba ka ai lad ia baroh ki paidbah jong kane ka jylla ban don bynta lang ban ai burom ia ka jingioh iakane ka jylla kaba itynnad.
ka pynkynmaw ruh iaka ka mynshuwa haka rukom ba ioh iakane ka jylla,u lah ong ruh ba ka jing ioh ia kane ka jylla Meghalaya kadei ka jingialam jong ki jnongialam kiba kwah ia la kajong ka jylla da ka jing iakhih kaba jai jai ryngkat bad ka jingkut jingmut kaba skhem.
U lah ong ruh ba ka dei ruh ka por kaba pynkynmaw iangi bad iakiwei ruh ba ka jing ia umsnam bad ka jingpynjynjar iala ki jong ki briew kam dei ka lad ban ioh iaki mat iakhun hynrei da ka lynti jong ka jing ia suk.
U Chief Minister u lah ong ruh ba kalong kaba myntoi iabaroh haba ngi ia pyndonburom iakine ki nongialam ki jong ngi ki ba lah pyn i hangi iaka lynti jong ka jingiakhih kaba jai jai naba ka pynkynmaw biang iangi iaka jingthmu ban ioh ia lah ka jong ka jylla bad ruh ka ai jingkyrmen bad ka jingsngew shngain ia u paid ka jylla ban iad shaphrang.
U Chief Minister u lah sam ruh iaka Meghalaya Day Excellence Award sha 15 ngut ki nongtrei sorkar na ki thain bapher bapher jong ka jylla kiba trei bha bad kiba trei tista ha ka kam ka jong ki.
Ka award ka kynthup iaka pisa ba 20,000/- tyngka na bynta u wei briew.
Ki nong ioh iakane ka Meghalaya Day Excellence Award 2015 ki long, Borbah Khongwir, E Y Chen, Lamjingshaihun Shabong, Geraldine M Laitflang, Albert Myrchiang, Kenny Ch Marak, Surajit Dey, Moonstar Kharmihpen, Purelinda Lungdoh Nongbri, Prem Bahadur Sarki, Anjalie N Sangma, Betterson D Sangma, Ranjit Kumar Roy, Nirmal Kr Samal bad u Jemsforth Marak.
Shillong 21, K’lyngkot:Ka sorkar jylla lyngba ka tnad Information Technology hynne ka sngi ka la pynkup burom ia ki samla pule ba wan shakhmat ha ka klas X bad XII 2015 da ka laptop jong ka MBOSE, ICSE, ISC bad Class XII ka CBSE ha Yojana Bhavan, Shillong.
Ia kine ki samla la pynkup burom da u myntri ka tnad IT u Bah A L Hek ba la don lang u Chief Secretary, Bah  P Barkos O Warjri bad  u Commissioner & Secretary ka IT, Bah Donald P Wahlang bad kiwei ki heh sorkar.
Ha ka jingkren jongu, u Bah Hek  u la ong ba ka long ka jingsarong ia ki kmie ki kpa ban iohi ba ki khun jongki kin tyngshain ha ka jingpule bad ka jingsam laptop ka dei kawei ka lynti ba ka sorkar ka la ai mynsiem ia ki na ka bynta ka jingtrei shitom jongki.
U la kyntu ia ki samla pule ban trei smat ban iai kiew ha ka jingpule ban long briew ha ka jingim jongki khnang ba kin lah ban noh synniang sha ka ri bad ka imlang sahlang.
Katba u Bah Warjri u la ong ba ka jingsam laptop ka dei ka atiar ba kin lah ban pyndonkam na ka bynta ka jingmyntoi jong ki ha ka jingpule.
Katba u Bah Wahlang ha ka jingkren jongu u la kdew ia ka jingthmu jong ka jingsam laptop sha ki samla na ka bynta ka jingmyntoi jongki ha ki sngi ban wan ha ka jingim jongki.
Nongsawlia, 21’lyngkot: Sa tang kumba 20 sngi eiei ba ki khynnah skul kin long skul noh, ka la mih pynban ka jingjia kaba sngewsih ba ka skul kaba la rim tam ha ka jylla ka la kem ding mynta ka step phyrngap bad ha katei ka jingjia ki kamra ba shong ki khynnah skul ki la ing khong khait.
Ha ka por 2 baje eiei dang step phyrngap ka skul Cherra Presbyterian Secondary School kaba don ha Nongsawlia, Sohra ka la kem ding bad tang hadien kumba katto katne minit ka ding ka la klang sha baroh ki bynta jong ka skul.
Ki bynta ba ka ding ka la ioh ban bamduh ki dei ki kamra kiba la rim bha bad kiba la sop da ka tin ha kaba la iohi ba baroh ki kot ki sla ki ben ki shuki kiba don hapoh ki la ing khong khait.
Katei ka kamra jong ka skul kaba la ing ka dei kaba la ker da ki kynroh maw,katba na jrong pat la pyngkiang da ki dieng bad sop da ka tin.
Hadien ba la ioh jingtip ia katei ka jingjia, une u nongthohkhubor u la hiar sha katei ka jaka bad la ioh ban ia kynduh ia ki bor pyniaid jong katei ka skul ban ia kren kham bniah bad ki halor kaei kaba la jia.
Katkum ka jingiakren bad u Pastor R.
Bareh uab dei ruh u Secretary jong ka Managing Committee katei ka skul ha ryngkat ka jingdonlang u Pastor B.
Lyngdoh President MC, u la ong ba ia katei ka jingjia la iohi nyngkong da ka Chowkidar jong katei ka skul bad u la ong ba katkum ka jingiathuh ka Chowkidar katei ka jingjia ka la jia hapdeng ka por 1:30 bad 2 baje dang step phyrngap.
U la ong ruh ba hadien ba la ioh jingtip la pyntip sha ki pulit pynlip ding bad ki la poi sha katei ka jaka hapdeng ka por 2:30 bad 3 duna eiei.
Katkum ka jingiathuh u Pastor u la ong ba ka ding ka la sdang nyngkong eh na ka liang ka mon jong katei ka skul kaba dei ruh na ka kamra ka bym don ding ilektrik bad ka kamra ka bym ju pyndonkam eiei hynrei la shu pyndonkam kum ka jaka set tiar set tar.
Utei u Pastor u la ong ba u shu mutdur ba katei ka jingjia ka lah ban dei na ka jingthut jong ka bording.
La kylli na u Pastor kumba katno eiei ka jingjulor ka la poi ha katei ka jingjia u Pastor Bareh u la ong “Ka jingjulor baroh ngi la dep ia kheiñ bad ka poi haduh T.
98 lak hynriew spah tyngka".
La kylli biang kiei ki mar rem dor kiba don hapoh katei ka skul- hato la ki don ki pisa ne kiwei pat ki mar-u Pastor u la ong ba ki pisa ruh ki don hynrei kim don jingtip haduh katno ka don hynrei haba khein ia baroh ki jingjulor ki mar ki mata ka poi haduh kattei.
Ka por long skul ki khynnah skul ka la ha khmat eh bad jan baroh ki skul kin long skul hapoh ka 15 tarik u rymphang,2016.
Ha kaba ia dei bad kane u Pastor Bareh u la iathuh ba ka Cherra Presbyterian kan long long skul ha ka 10 tarik u rymphang, 2016 hynrei namar katei ka jingjia ki bor pyniaid ki la pynkynriah noh sha ka 24 tarik u rymphang.
La kylli na u Pastor hato lah ban tei ia ka skul thymmai hapoh katei ka tarik, “Ki don ki kamra kiba lait kiba dang shna thymmai ngin pynkynriah shipor ia ki khynnah pule ha kitei ki kamra balait" ong u Pastor Bareh uba la kdew ia ki lai tylli ki kamra kiba dang shna thymmai kiba don ha syndah bad katei ka skul.
La kylli biang hato kita ki kamra ba lait ki lah ban ngiam ia baroh ki khynnah skul katei ka skul bad kan ym pynjynjar ia ki khynnah, “Shipor ka la biang hi ia ki khynnah kiba la don lypa,hynrei ia ka jingpynrung skul ia ki khynnah kiba dang wan thymmai te ngin hap ban pyrkhat shuwa" u la ong.
Hadien katei ka jubab ba la ioh na u Pastor R.
Bareh ka jingkylli kaba la mih mynta ka long haduh katno snem katei ka skul kan pynshong khapngiah ia ki khynnah skul jong ka tad haduh ban da ioh ing skul thymmai, halor katei ka jingkylli u Pastor Bareh u la ong ba ka la don ka mang tyngka na ka Asian Development Bank na ka bynta ban tei ing skul thymmai ha katei ka skul , hynrei ha ka jingiakren bad ka ADB u Pastor u la ong ba la ia kren ba ia katei ka skul kaba rim dei ban ieh beit kumto ban pynsah jingkynmaw ia ki jingtei u barim katba ia ka skul kaba thymmai pat yn tei noh sha ka jaka ba dang lait, hynrei u la ong ba sngewsih pat ba ka la mih kaba kum katei ka jingjia, “Ngi ki bor pyniaid skul,ka Presbyteri ka Synod ruh ngi sngewsih jur halor katei ka jingjia" ong u Pastor Bareh.
Shuh shuh utei u Pastor u la pynpaw ka jingsngewsih namarba katei ka skul sa tang katto katne por katei ka skul kan kynjoh sha ka 175 snem pura.
Hadien kumba katto katne por ba u la ioh jingtip ia katei ka jingjia, u MLA ka Sohra Konstitwensi u bah Titos Chyne u la hiar sha katei ka jaka ban leit jngoh ia kaei kaba la jia bad utei u MLA u la wan ialam ruh ia ki briew jong ka Asian Development Bank ba kin peit dalade hi ia katei ka jingjia namarba katei ka skul ka dang ap pisa na katei ka Bank ban pyntrei ia ka ing skul thymmai.
U bah Titos u la kyrpad ba ka ADB kan pyrkhat kyrpang na ka bynta katei ka skul kaba la mad ia katei ka jingjia da kaba mang tyngka kyrpang ia ka nalor kaba ka la dep mang ban tei ia ka ing skul thymmai.
Katkum ka jingong u MLA ka Sohra u la ong ba ka ADB ka don ka song pisa ban shna skul hynrei na katei kawei ka song ka hap ban shna lai tylli ki skul kaba ka CP ruh ka kynthup bad ia katei ka bhah jong ka CP u la ong ba ka bynta kaba nyngkong la dep pynkhreh ban sdang hynrei u kwah ba kan ai ka mang kyrpang ruh namar katei ka jingjia.
Lah ban kdew ba ka Cherra Presbyterian School kaba don ha Nongsawlia,Sohra ka dei ka skul kaba rim tam ha kane ka jylla kaba la ong ruh ba ka dei ka skul kaba rim tam hapoh ka thaiñ shatei Lam Mihngi bad la seng ia ka ha u snem 1847 kata naduh ka por ka jingsynshar ka sorkar phareng kaba la wan ban seng ia ka da ki Missionary na ri Sepngi.
Katei ka skul ka dei kaba sdang naduh klas V haduh klas X bad ka hap kum ka Deficitt School, ki don kumba 200 ngut eiei ki khynnah pule ha katei ka skul iathuh ka kong V.
Wanbah Principal jong katei ka skul.
Shillong, 21 K’lyngkot: Ka Synjuk Ki Nongsynshar Shnong Ka Bri U Hynniewtrep (SNSBH) ka la phah da ka khubor ba tyngeh sha ka sorkar jylla ba ka dei ban pynduh pyndam noh ia ka rai ban khang ia ki nongtrei sorkar ban ia bat kam shnong shwa ka 5 tarik Rymphang ban wan lym kumta, kin sa pynlong da kiwei ki lad ba kham tyngeh.
Ia kane ka rai la shim ha ka jingialang ka SNSBH mynta ka sngi kaba la iakren ia ka jingthmu ka sorkar ban pynkylla ia ka Meghalaya Services (Conduct) Rules.
Ka jingialang kam pdiang ruh ia ka rai jong ka Meghalaya High Court kaba pynmih ia ki kyndon ia ki Rangbah Shnong bad ka la rai ha ka 13 tarik mynta u bnai ban ai ia ka jingkyrshan ia ka Khasi Hills Autonomous District Council (KHADC) kaba la iaid shakhmat ban iakhun sha ka Supreme Court da ka Special Leave Petition (SLP) halor kane ka kam.
U president ka SNSBH u Dr Werlok Kharshiing u la pynpaw ia ka jingsngew lyngngoh ia ka rai syndet jong ka sorkar jylla ban pynkylla ia ka Service Rules jong ki nongtrei sorkar ban khang ban kit kam shnong bad kiwei kiwei ki synjuk sengbhalang.
Ha kajuh ka por, u la pynpaw ia ka jingsngew lyngngoh ia ka jingpynmih ka High Court ia ka rai ban thaw ain ia ki Rangbah Shnong.
U la ong ba ka SNSBH ka pyrshah jur ia ka jingpynmih hukum ka High Court ban pynlong elekshon ia ka kam Rangbah Shnong namar ba ka kam ym dei kaba ioh tulop hynrei ka kam shakri lem.
Lah ban kdew ba ka High Court ka Meghalaya ka la pynmih ia ki jingbthah ba ka sorkae jylla ka dei ban thaw ain ia ki Rangbah Shnong kaban long ryntih.
Ka kynhun nongbishar ka Division Bench ba kynthup ia u Chief Justice Uma Nath Singh bad Justice T.
N.
K.
Singh ki la ong ba haduh ba ka sorkar kan thaw ia ka ain kaba ryntih ia ki Rangbah Shnong, ka jingbthah ba la pynmih da ka Kashari ka Single Bench ba la khlieh da u Justice S.
R.
Sen kaba pynmih ia ka hukum ha ka 10 tarik Nohprah, 2014 kan treikam.
Katkum ka jingong u Dr Kharshiing, ka rai ka sorkar ka long beit kumba ka la thmu ban pynduh pyndam noh ia ki dorbar shnong da kaba wanrah da ka Panchayati Raj.
U la ong ba ka Synjuk kan leit iakynduh ia u Myntri Rangbah u Mukul Sangma ban iakren ban pynduh pyndam noh ia ka jingpynbna ban khang lad ia ki nongtrei sorkar ban shimti Rangbah Shnong bad ruh ban iakren ia ka Village Administration Bill.
U la ong ba ka jingrai ka sorkar ban khang lad ia ki nongtrei sorkar ban long Rangbah Shnong ka long ka bym iahap ha kane ka por ha kaba ki Rangbah Shnong ki dang don ha ka jingiakhih ban pynlong kam ia kiba bun ki mat.
“Kiba bun ki shnong ha sor bad khapsor, ki Rangbah Shnong ki dei ki nongtrei sorkar bad wat sha jaka nongkyndong ruh ki don bun kiba bat kam Rangbah Shnong.
Ka jingkhang ka sorkar ngim sngew iahap bad ngim pdiang satia", la ong u Dr Kharshiing.
U Dr Kharshiing u la iathuh ba u CEM ka GHADC u la ai ia ka jingkyrshan ia ka jingdawa ka Synjuk.
Na ka liang u Secretary ka SNSBH u Bah RL Blah u la ong ba ka Synjuk ka pynpaw ia ka jingsngewkhia kaba jur ia ka jingai jingmut jong ka Meghalaya High Court ia ka Sorkar Meghalaya halor ki kam jong ki Dorbar Shnong bad ka kyrshan tyngeh ia ka rai jong ka KHADC ban leit sha ka Supreme Court ban pyrshah ia ka rai jong ka High Court of Meghalaya.
U la ong ba ka Synjuk ka pynrem jur ruh ia ka Sorkar halor ka jingpynrung ia ka Rule 20 (B) jong ka Meghalaya Service (Conduct) Rules, 1990.
Ka Synjuk kam pdiang ia kane namar ha ka jingiakynduh jong ka Sorkar bad ka ha ka 05.
11.
2015 , ka Sorkar ka la rai ba kan ym shna shuh kino kino ki ain/ordinance ha kaba iadei bad ki Dorbar Shnong.
“Ka Synjuk ka dawa ba dei ban weng noh ia ka jingpynbna kaba la mih ha ka 15 tarik Kyllalyngkot 2016 kaba khang pyrshah ia ki nongtrei kam Sorkar ban don bynta ha ki kam Shnong bad kiwei kiwei de, hapoh ka 05 tarik Rymphang 2016 bad ha kajuh ka nongrim, ka Sorkar kam dei ruh ban pdiang ia ka jingai jingmut jong ka Meghalaya High Court ban thaw ain/ordinance halor ki Dorbar Shnong", u la ong.
Ka Synjuk kan pynlong ruh da ka jingiasoi paidbah bad ka jingtah postar ha man la ki Shnong ha ka 26 tarik Kyllalyngkot 2016 kum ka dak jong ka jingpyrshah.
La kyntu ia ki Synjuk bad ki Dorbar Shnong bapher bapher ba kin pynkhreh kyrkieh ia kane ba kan urlong kumba thmu ha ka tarik ba la buh, la ong u Bah Blah.
Shillong, 21 K’lyngkot:Wat la KSU kawei na ki seng ba kham paw ka jylla, ka la iai pynsawa ia ka jingpyrshah ia ka lynti rel namar kan pynkharoi ia ki bar jylla, hynrei la ioh jingtip ba ka jingsurbe ia ka lynti ha ka thain Byrnihat ka la iaid shaid shaid mynta.
“Nga pyrshah beit ia ka lynti rel.
Ka khubor kaba shai sha ka sorkar ka long ba ka dei ban pyntrei kam beit ia ka Influx Mechanism ne ka Ain Khang Rung ia ki Mynder sha kane ka jylla ban iada ia ka jaitbynriew", la u President ka KSU Bah Daniel Khyriem haba twad jingmut u nongthoh khubor kumno u sngew ia ka jingiaid ka jingsurbe ia ka lynti rel ha thain Byrnihat ka Ri-Bhoi.
Katkum ka jingtip, ka sorkar ka la iaid ia ka jingsurbe ban pynpoi lynti rel ha ka jylla Meghalaya bad kane ka la poi shaduh Byrnihat.
Ka sorkar jylla ka la buh ia ka jingtyrwa ban pynpoi lynti rel haduh New Shillong Town ban pynsuk ia ka kit ka bah sha kane ka jylla.
Na ka liang u President ka KSU u la ong ba ka seng ka la dep phah ia ka jingthoh sha ka sorkar ba kam lah ban pdiang ia ka lynti rel bad kaba donkam ka long ba ka dei ban pyntreikam noh wut wut ia ki ain khang lad ia ka jingwan buhai shnong ki mynder sha kane ka jylla.
“Pyntreikam noh ia ka ain khang lad ia ki mynder, bad ngin sa peit la ka larkam ne em bad hadien kata, ngin sa peit", la ong  u President ka KSU.
Shillong, 21’lyngkot:Ka UDP ka la thoh sha u myntri rangbah ka jylla u Dr.
Mukul Sangma ba u dei ban pynhap noh na ka shuki myntri ia ka kong Ampareen Lyngdoh, myntri ka tnad pynroi sor.
Katkum ka jingthoh kaba la soi da u General Secretary ka UDP u bah Allan F Dkhar u la ong ba dang shen ha ka 7 tarik u Kyllalyngkot ka High Court ka la pynmih ia ka hukum, kata ban shah ia ka Central Bureau of Investigation ban ujor sha Delhi pyrshah ia ka kong Ampareen bad 21 ngut kiwei pat halor ka kam kaba ia dei bad ka jingieng palat pud ki ing paki dulan ha kane ka jylla, “Ngi sngew ba khnang ba ka jingtohkit kan long kaba iaid beit iaid ryntih bad kan long kaba khuid ka dei hok ia ka briew kaba bat ia ka kam kaba heh ha ka jingshakri paidbah ba ka dei ban hiar shuki noh ban ailad ba ka aiñ kan leh ia kaba donkam khlem kano kano ka jingshah pyntieng lane khlem kano kano ka jingshah liang lada kan ym don shuh ha ka shuki" ong ka jingthoh na ka UDP.
Katei ka jingthoh kaba la pyllait paidbah sha kilad khubor ka la ong ruh ba ka bamsap ha ka tnad puleputhi ruh ym lah ban leh eiei namarba katei ka juh ka myntri kam shym la hiar shuki, “Halor kane ka dei ka kamram jong phi ban pynhap noh ia ka na ka kynhun myntri" ong biang ka jingthoh.
Kawei pat ka mat kaba ka UDP ka la thoh sha u MR ka dei halor ka jingpynkylla ka sorkar ia ka   Meghalaya Service and Conduct rules, kaba la khang ia kinongtrei sorkar ban bat kam shnong lane ha kino kino ki kynhun ne seng kiba trei paidbah, ka la ong ba kane ka dei ka jingpyniap noh ia ka mynsiem jong ka synshar paidbah naba ka thong ba ki trei ruh ka dei ban shakri ia u paidbah.
Ka UDP ka la thoh ruh halor ka kam MDC shu sieh kaba ka KHADC ka la mynjur ia u bah J.
Reenborn katba ka GHADC pat ia u Conrad Sangma bad ka la ong ba ka sorkar ka dei ban pdiang ia ka kyrteng jong ki naba laleh katkumki kyndon jong ka AD Rules kaba la mynjur da ka ing dorbar.
Ka la ong ba katei ka jingpyni bor ka sorkar ka pyni ba kan don pynban ka jingma kaba lah ban mih ka jingiapyni bor markylliang ha ki por ki ban wan.
Shillong 22 K’lyngkot:Ka BJP Meghalaya kam shym la pynmih sur kaba jur ban dawa hiar shuki ia ka Myntri pule puthi barim kaba bat mynta kum ka myntri tnad pynroi, ka Kong Ampareen Lyngdoh.
Haba kren mynta ka sngi sha ki lad pathai khubor shwa ban leit sha Delhi ban iashim bynta ha ka elekshon jied president ka BJP ha ka 24 tarik mynta u bnai, u president ka BJP u Bah Shibun Lyngdoh, u la ong ba ka party ka kyrpad ia ka sorkar jylla ba kan pynsted ban pyndep ia ki kam bamsap ha ki tnad sorkar kum ka bamsap sia lieh ha ka tnad ka pule puthi, ka bamsam tei iing bun mala, ka bamsap dawai pyut, ka bamsap komputer laptop kiba jur bha ha kane ka jylla.
“Ngi kwah ba ka sorkar jylla kan pynsted ban pyndep ia ka bamsap ha ka tnd pule pule, dawai pyut, tei iing jrong palat pud kiba la paw paidbah", la ong u President ka BJP.
Na ka liang ka BJP ka la ong ba kan bha lada u Myntri Rangbah un pynhiar shuki noh ia ka Kong Ampareen kaba shah kynnoh donkti ha ki kam bamsap khnang ban ailad ia ka jingtohkit kan iaid shakhmat.
“Kan dei kamram jong ka sorkar ban bthah ia ka myntri ban iehnoh ia ka shuki, ban wanrah ia ka jingsngew shaniah hakhmat jong ki paidbah", la ong u National Executive Member na kane ka jylla u EK Sangma bad bynrap, “na ka bynta ka jingbha ka Congress, kan bha ba kan bthah ia ka Myntri (Ampareen) ban hiar shuki noh", la ong u Sangma.
Shillong, 22 K’lyngkot:Ki nongshna phlim na jylla Arunachal Pradesh ki la iawer lem ia ki nongshna phlim na kane ka jylla ban leit iashim bynta ha ka Film North East 2016 ka ban long ha Itanagar ha Arunachal Pradesh naduh ka 17 tarik haduh 20 tarik Rymphang 2016 ha Annexxe Lawns, Indira Gandhi Park, Itanagar.
Ki nongshna phlim na Meghalaya ki lah ban phah ia ki phlim jongki kiba lyngkot ruh bad ki documentary film ban pyni ha katei ka tamasa shi bynta ban kyntiew ia kane ka sap jong ki briew ba don ha ka’, la ong u Moji Riba u Director ka Film North East 2016  haba kren mynta ka sngi sha ki lad pathai khubor.
U la ong ba ki nongshna phlim ha kane ka thain ki la iakynduh jingeh ban ioh pisa namar ba kim tip lad ban ioh pisa naei.
“Ha kane ka tamasa phlim ngin don ka jingiathir ha kano ka rukom ban pynioh pisa ban kyrshan ha ka jingshna phlim" u la ong bad bynrap ba ka tamasa ka long ban kyntiew ia ka kam shna phlim ha kane ka thain.
Katba u Sonam Chombay u Secretary ka Information and Public Relations (IPR) ka Arunachal Pradesh u la ong ba ka sorkar Arunachal ka la pyniasoh bad ka Arunachal Film Festival ha kine ki lai snem ba la dep bad naduh kane ka por, kam shym la don ka tamasa ha kane ka thain kaba kynthup phra tylli ki jylla.
Shillong, 22’lyngkot: 18 ngut ki Rangbah Shnong na ki 18 tylli ki shnong jong ka thaiñ Ri-War Mihngi sdang naduh Wahlyngkhat ter ter shaduh Umsyiem-Kongwang,ki la phah da ka jingthoh mynta ka sngi sha u Superitendent of Police ka East Khasi Hills bad ha katei ka jingthoh ki la soi la ka kyrteng ryngkat bad ki la shon ruh ia la ka muhor.
Don napdeng ki 18 ngut kiba dei ki Rangbah Shnong,don ruh ki Sordar bad ki Secretary shnong.
Ha katei ka jingthoh sha u SP ka EKH, ki la iaroh ia u Officer Incharge ka Pynursla PS ha kaba ki la jer ruh ia ki kam ba bha jong u bah M.
Rymbai (OC) hakhmat u OC kiba ki la ong ba u la leh  bha palat ia ka thaiñ Pynursla.
Kawei na ki mat ba ki Rangbah Shnong ka Ri-War Mihngi kila ai jingiaroh ia u OC ka Pynursla ka dei halor ka jinglah jong u ban khanglad ia ka jingkhaii masi tuh sha Bangladesh.
Kitei ki rangbah jong ki shnong bapher bapher ki la pynsngew ruh lyngba ka jingthoh sha u SP ba watla utei u OC u la leh bha palat ia ka thaiñ Pynrusla pynban ki la ong ba don pat ki riew khwan myntoi shimet kiba la pyrshang ban pynkynriah kam ia u bad ban ioh weng noh na Pynursla na ka daw ba u long u mawjynthud ia ka jingkwah jong ki bad ia katei ki la ong ba ki la ioh jingtip kaba thikna.
Ha katei ka jingthoh ki la kyrpad ia u SP ban ym pynkynriah ia u bah M.
Rymbai sha kiwei pat ki jaka lada jia ba ka wan kano kano ka jingdawa ka bym shongnia.
Katto katne ngut ki Rangbah Shnong kiba la soi ia katei ka jingthoh sha u SPki long u bah Pynskhembor Khongmalai ka Mawpran, u Kyrshanlang Thabah Rangbah Dong Nenggate, Boyal Khongthaw Rangbah dong ka Umkor,u K Nongrum RS Mawriang, u SB Ryngksai ka Umsyiem,u Lambert Khonglam u Honel Kongwang ka Kongwang, u Luwell Kongwang ka Sohlong, u Plan Kongber ka Nongsyrngan, u H.
Khongnoh ka Mawshun, u P.
Overness Masynting ka Lapalang, u H.
W Talang ka Wahkdait, u Stephan Khongmawloh ka Pongtung, Batbet Marbaniang ka Siatbakon bad kiwei pat.
Bah Monarch ShabongKa dei ha kaba kum kane ka khep, ba ka ju wan ka jingkylli “Kha shwa ia ka pylleng ne kha shwa ia ka syiar?".
Ka Meghalaya, ka ioh ia ka Jylla Rilum, mynta 44snem tam ne duna, hynrei ngi iohi, ba ha kine ki 44snem, ka Jylla, ka la jyrsih, da ki har rukom ki jyrwit jyrwat bad kitei ki kynthup naduh ka synshar khadar, ka bamsap, ka jing pyn ia shut jaitbynriew bad kumjuh, sa ka jingplie lynti ia ki poiei bad ki bar Jylla.
Hynrei iathuh ianga, haei ba la pynjyrsih ia ka synshar khadar jong ki Rangbah Shnong (tyng khat eh hangne hangtai), na kaba la ju long ha ki spah spah snem mynshwa (ha kaba la iohi, ba ha kine lei ki sngi, ki la nang kham khlain bor shibun) bad halor katei ka phang, ka burom ka leit sha ka District Council, kaba la synshar ryntih ia ki Hima bapher bad wat ki Syiem ruh, ba ki la don bynta ha kaba pynneh ia ka synshar nylla jong u khasi khara.
Ban wan sha ka phang, jong ka jingai kyrteng haneng; ngi la dep kren mynshwa, ba mano ba don bor ban synshar ia u nongshong shnong; ka sorkar ne ka dorbar Shnong? Mano ban leit beh nyngkong, lada ka iing jong u nongshong shnong, ka shah prong ha ki nongtuh, u pulit ne u para shnong? Mano ban leit tep ia ka met pyut jong u nongshong shnong, wat lada u dei u myntri sorkar ne u myntri rangbah, lada jia um ia mih shuh u para shnong?Kham mynshwa, ngi la dep thoh ha kane ka kolom bad kata ka long ba ka la dei ka por ia ki Rangbah Shnong, ba kin nym leit ia khih shuh sha Madan Polo, sha Secreteriat, hynrei ka don tang kawei ka lynti bad kata ka long, haba ka sorkar kam ithuh ia ki, ki la dei ban nym ia milai jaktung shuh bad ka sorkar lane bad ki kam jongka bad tang katta ka la biang.
Lada u myntri rangbah, u leit buh maw nongrim ia ka surok thymmai, ki rangbah shnong, kim donkam shuh ban ialeh bunkam ban sei pynjrong kti ban ia khublei bad lada ka sorkar, ka pyntrei ia ka skhim 100sngi, ki rangbah shnong, kim donkam shuh ban ia bunkam (lem bad ki nongshong shnong), lada ka tnat elekshon, ka khreh pynrung kyrteng, hangta ruh ka lah da kaba suk ban leit sha kino kino ki shnong, hynrei ka bor shnong, ka tip, ban buh kyndon, ia la ki jong ki nongshong shnong.
Kam dei tang katta, hynrei, ki don bun bah ki skhim sorkar, kiba kan nym lah ban leh eiei, khlem ka jing shim bynta jong u paidlang jong ka Ri Khasi Jaintia bad mynta ka la dei ka por, ba ngin jubab ia ka jingkylli “kha shwa ia ka pylleng ne kha shwa ia ka syiar".
Lada ngi buh sharud ia ka hukum jong ka kashari, hynrei ngi dei ban iohi, ba kane ka sorkar U Mukul Sangma, ka kham ijli tasam ia ki Rangbah Shnong, namar ba mynta, ka sdang ban buh kyndon ba u nongtrei sorkar, um bit ban kit kam shnong bad kynmaw ba katei ka ain kan trei kam lashai ha ki por interbiw kam sorkar, ha kaba kawei na ki jingkylli, ka long “Phi trei Sengbhalang?", “Phi trei kam kam niam?", phi trei kam shnong?" bad lada ka jubab jongphi, ka long “Hooid" kumta phin sa shah kyntait ha ka interbiw bad kynmaw lok, ba katei ka ain, kam thew ban pynkhlain ia ka synshar nylla u khasi (kumba la ong haneng), hynrei kan pynjot thiaw ia ki mawkhnong ka synshar khadar, ba la buh U Tirot Sing, U Kiang Nangbah bad kiwei ki khla wait jong ka jaitbynriew Khasi Pnar.
Ha ka dur la iohi ia ka ding kaba klang kaba la bamduh ia ka ing skul jong ka Cherra Presbyterian School kaba don ha Nongsawlia ha ka step phyrngap jong ka sngi palei, ha katei ka jingjia baroh ki kamra jong katei ka skul ka la ing khong khait.
Kawei na ki kamra kaba la ing khoit, ka dei ka kamra ba shong ki nonghikai jong katei ka skul bad ha katei ka kamra jong ki nonghikai la buh ia katto katne ki kot donkam jong katei ka skul kynthup ka Bible bad ki kot niam.
Wat la ka ding ka la klang ha katei ka kamra pynban ki nongpyniaid skul ki dang lap ha ka por kaba biang bad ki la ioh sei ia katto katne ki kot donkam kynthup ia ka Bible.
Ha kat katei ka jingjia pluh ding kaba la itriem ban peit kam shym la don tang kawei ka Bible ruh kaba la ing naba la ioh sei noh ia ka shabar.
Shillong,21’lyngkot:Ka UDP ka la khot jingialang ia baroh ki seng saiñpyrthei bapher bapher ha ka 28 tarik mynta u bnai ka ban long ha Conference room ka Meghalaya Legislative Assembly, ka ban sdang naduh ka por 2 baje nohphai sngi.
Ha katei ka jingialang ka UDP ka la ong ba la khot ban ia kren halor ka hukum ka High Court kaba la pynmih ha ka 13 tarik mynta u bnai   ha kaba ia dei bad ka kam ki Rangbah Shnong.
Nongpoh, 22 K’Lyngkot:Ka ophis jong u District Transport Officer ka Ri-Bhoi District, mynta ka sngi ka la pynlong ia ka jingkhynra ba kyndit kyndit ia ki kali ba pyn khein ain, kiba iaid ha u surok bah NH 6, ha kaba la lap da ki phew tylli, ba kynthup ia ki Kali kamai paidbah, kali jong ki riew shimet bad kumjuh ruh ia ki kali sorkar, kiba pyn khein ia ka kyndon ain kat kum ki kyndon ba la buh da ka Motor Vehicle Act.
Ki Pulit Enforcement ka MVI ki la pynlong ia ka jingkhynra ha 20Mer hajan jong ka Tool Gate Plaza bad hapdeng ka jingkhynra kaba jur, ki la ioh ioh kem ia kiba bun tylli ki kali, draibar kiba pynkhein ia ki kyndon ain jong ka Motor Vehicle.
Ha kane ka sngi la lap ba bun na ki driver kim shem la pyndonkam ia u seat belt, bad ki nongniah ia ki ar-shaka kim pyndonkam ia ka helmet, kiba long ruh kiba donkam tam, ha kaban iada na ki jingmynsaw haba jia ki jngjia aksiden,  namar tang na ka daw jong ka jingleh khlem akor bad jingpynkhein ain da ki nongniah ia ki kali, bunsien ka ju wanrah ia shibun ki jingja aksiden ba sngewsih, kampher la ka long ha ki kali kit passenger ne wat ki kali jong ki riewshimet ruh kumjuh.
Ha kaba iadei bad kane, u Bah W.
Makdoh, District Transport Officer ka Ri-Bhoi, u la kane ka jingkhynra ban ioh kem ia ki Kali ne ki dribar kiba ju pynkhein ia ki kyndon ain, ka dei ruh hadien ba ioh lum shibun ki jingujor ba ki don kali kiba ym don kot don sla bad ki don ruh kiba pynkhein ia ki kyndon ain jong ka Motor Vehicle.
“Ka Ophis ka kwah, ba nangne shakhmat ba kan pyntreikam hok katkum ki kyndon ain jong ka Motor Vehicle Act, khnang ba kan long ka jingiada ia ki paidbah nongleit nongwan kiba pyndonkam ia ki kali kamai ne ki kali jong ki riew shimet ba kin lait na kino ki jingja ba sngewsih ha shilynter jong u surok bah Nh 6" ka ong u Bah Makdoh.
U la iathuh ruh ki kyndon kiba ka ophis ka kham tehpyrkhing katkum ka Motor Vehicle Act ki kynthup ia ka section 220 ba ki dribar ki die ban teh ia ki seat belt, ka section 129 ba ki nongniah ia ki Kali Arshaka, Motorcycle ki die ban phong ia ki Helmet, section 177, kaba khang pyrshah ban pyndonkam ia ki Mobile Phone, dih duma ne sikret hapoh kali, section 185, kaba tehlakam na ka bynta kito ki dribar kiba dih buaid, section 194 kaba dei ka kyndon ba khang pyrshah ia ka jingkit palat put ia ki nongshong kali bad kumjuh ki Kali ba kit mar ba la kit tam put bad ka section 181, kaba dei  ka kyndon kaba khang pyrshah ia kito ki dribar kiba ym don ia ki kot ki sla khamtam ka driving license.
Khnang ba kan long jingshngain bad ka jingiada kaba kyrpang na ka bynta ki paidbah, la pynlong ia kane ka jingkhynra ia ki kot ki sla bad ki kali kiba pynkhein ia ki kyndon jong ka ain, la ong u Bah Makdoh bad tang ha kane ka sngi na ka daw ka jingpynkhein ain ki dribar bad ki Kali, ka ophis ka la ioh ban dain kuna haduh T.
59, 900 (sanphew khyndai hajar khyndai spah) na ki Kali ne ki dribar kiba pynkheiin ia ka ain, u la bynrap.
Namarkata, na ka bynta ban pyntreikam kham bniah kaba long ka lad jingiada ia ki paidbah nongleit nongwan kiba ju pyndonkam da ki Kali, ka ophis u DTO kan dang pynlong ruh ia ka jingkhynra ia ki kali ne ki dribar kiba pynkhein, ia kitei kiba la kdew haneng bad lada dang lap nangne shakhmat na ka liang ka ophis kan pynshitom beit katkum ki kyndon jong ka Motor Vehicle Act, pynkut u Bah Makdoh.
Shillong 23, K’lyngkot:Ka Khun Hynniew trep National Awakening Movement (KHNAM) ha kane ka sngi Thohdieng ka la ong ba ka polisi Bhah Thungkam ne ka Reservation Policy kam iaid kam shuh ka la rim namar ba la pyntreikam shwa ban ioh ia ka jylla Meghalaya.
U General Secretary ka KHNAM u Bah Batkupar Wahlang u la ong ba ka la dei ka por ban bishar biang ia kane ka Bhah Thungkam bad dei ban sangeh shwa ia ka jingpyntreikam ia kane ka polisi ia mynta.
“Ngin sa wad jingtip la ka sorkar ha ki snem ba la dep ka la pynmih ne em ia ka hukum ban pyntreikam ia kane ka polisi", la ong u Bah Wahlang.
Ka KHNAM ka la wohnia ruh ia ka jingpyntreikam ia ka bhah pule watla kane ka polisi ka dei beit tang ia ka bhah thungkam jong ki trai jaka ka jylla.
U Bah Wahlang u la ong ba ka KHNAM ka la pynlong ia ka jingiakren halor ka polisi Bhah Thungkam bad ki riew shemphang kiba sngew khia halor kane ka bynta.
“Ka jinglong jong kane ka bhah thungkam ka long kaba bym skhem bad ka don ka jingkylli kaba jur halor kane namar ba la pdiang ia shwa ban ioh ia ka jylla Meghalaya ha ka 12 tarik Kyllalyngkot, 1972," la ong u general secretary ka KHNAM.
“Lada dei ban wanrah da ka Ordinance, dei ban thaw ain da ka iing dorbar hynrei kam pat don satia ha katei ka por.
Shwa ban ioh ia ka jylla, kam pat don ka kynhun myntri ne ka iing dorbar kaba pura", u la ong.
“Ka polisi Bhah Thungkam ha kane ka por, kam lah ban treikam namar ba la pdiang shwa ban ioh ia ka jylla", u la bynrap biang bad bynrap, ba ka seng kan sa wad jingtip halor kane ka bynta.
U Bah Wahlang u la ong ba ka KHNAM ka dawa ba ia ka bhah pule dei ban shim katkum ka jingtbit jong ki khynnah pule ym da kaba pyntreikam da ka Bhah Thungkam bad u Garo kaba mar 40 percent.
Katba u working president ka KHNAM u Bah Adelbert Nongrum u la ong ba ha kano ka dur kata ka Bhah Thungkam ka treikam ha ka bhah pule.
U la ong ba ka KHNAM kan sa khot ia ka jingialang ha u bnai Lber ban iakren ia kane ka kam kham bha shwa ba kan iaid shakhmat.
Shillong, 22’lyngkot: Ka Shillong High Court Bar Association ka la ujor sha ka ing bishar ba ha khlieh duh ka Ri ka Supreme Court halor ka jingkyntiew kyrdan ka ia ki nongiasaid-aiñ jong ka jylla kiba don ha Delhi hynrei ki bym ju ia said pat ha Meghalaya High Court.
Halor katei ka jingujor ka Division Bench jong ka Supreme Court kaba kynthup ia u Justice JS Khehar bad u C Nagappan ka la pynmih notis mynta ka sngi.
Ka Senior Advocate Meenakshi Arora ka la mihkhmat na bynta katei ka Association.
Katei ka kam ka la mih halor ka jingkyntiew kyrdan ia u nongiasaid ka jylla ha Delhi uba la shah kyntiew kyrdan ha u snem 2014 ha ka Meghalaya High Court.
La kynnoh ba katei ka jingkyntiew kyrdan ka dei kaba pynkheiñ ia ki ain ba la shna hi da ka High Court.
Hadien katei ruh la kyntiew kyrdan biang sa ar ngut pat ha u snem 2015 hynrei ha katei ka por ka High Court ka la pynkylla noh ia ki kyndon ha kaba la kynnoh ba la leh ia kane tang ban lah ban kyntiew kyrdan jubor ia ki ar ngut kiba la shah pynkiew kyrdan ha u snem 2015.
La ong ba ha katei ka Rules la batai ba ki nongiasaid aiñ kiba la ia said aiñ 5 snem, ki lah ban shimti ia kum katei ka kyrdan, hynrei la pynkylla noh na ka 5 snem sha ka 10 snem ba ki dei ban iasaid ha kano kano ka iing bishar hapoh ka ri India.
Ka jingkylla ha katei ka rules ka long ruh ba la wanrah biang da kaba ong ba donkam ban don lai ngut ki nongiasaid aiñ ki ban mynjur ia ka kyrteng jong u nongiasaid aiñ, u ban kyntiew kyrdan katba kumba long mynshuwa pat la ong ba donkam ba ki nongiasaid ki ban ai jingmynjur kin dei napoh High Court.
Ki nongujor ki dawa ba dei ban weng noh ia 3 ngut ki nongiasaid aiñ kiba la kyntiew kyrdan bad kumjuh ruh ban weng ia katei ka Rules ba la thaw da ka High Court,bad hadien ba la ia kren ia katei ka kam mynta ka sngi ka Division Bench ka la rai ban ai notis wat shuwa ba ka nongiasaid jong ka Association kin phah ia ka jingthoh jong ki.
U Justice Khehar u la ong ba katei ka kes ka donkam ban tian bishar bad u la batai ruh balei ba ka donkam ban shim ia kaba kum katei ka kes kum ka kes kaba donkam tam.
Lah ban kdew ba ia ka High Court jong ka Meghalaya la thaw ha u lber jong u snem 2013 bad haduh mynta katei ka High Court ka don tang 3 ngut ki nongbishar ba kynthup ia u Acting Chief Justice ba mynta u Nandakumar Singh uba la shimti thymmai ha ka jaka u Justice Uma Nath Singh.
Shillong, 22 K’lyngkot: U nongialam  ka BJP Meghalaya u EK Sangma u la kynthah ba ka jingleit pan pisa khah khah ka sorkar jylla na ka sorkar pdeng kam don jingmut satia namar ba tang ia ka pisa na ka NLCPR ka North Eastern Council (NEC) ruh kam lah ban iapynlut ban pyntreikam ia ki kam pynroi.
“T.
144 klur ka pisa na ka NLCPR ka NEC la pynphai biang sha ka sorkar pdeng namar ba ka jylla kam lah ban pyndon kam", la ong u Sangma haba kren mynta ka sngi sha ki lad pathai khubor.
U la ong ba ha ka jingialang ka NEC ha u bnai Naiwieng 2015, ba la don lang u MP ka Tura u Purno A Sangma, u MP ka Shillong u Vincent H Pala, bad ki heh sorkar, la pynpaw shai ba ka pisa na ka NLCPR haduh T.
144 klur khlem lah ban pyndonkam ba la ai sha kane ka jylla ban pyndep ia ki kam pynroi.
“Kumno ka sorkar jylla ka leit pan pisa hir shi hir na Delhi haba ia kaba la air uh kam lah ban pyndonkam, bad kane kam shong nongrim satia ia ka sorkar pdeng ban ai shi ai pisa khlem pyndonkam", la ong u Sangma.
Ha kajuh ka por, u Sangma u la ong ba ka sorkar jylla kam dei ban shu pan bor pahara na ka sorkar pdeng ban iakhun ia ki lehnoh namar ba kan nym wanrah ia ka suk ka sain hynrei kan wanrah pynban ia ka jingeh.
“Ka sorkar kam dei ban shu pyndonkam da u dieng sympat hynrei ka dei ban pyndonkam ruh da ka jingieid ban ioh ban pyndem ia ki kam pyntriem, ha Garo Hills", la ong u Sangma.
Shillong, 22’lyngkot: Kumba la kyn thoh da ki seng saiñ pyrthei bad da ki tymmen shnong ki la ong ba kane ka dei ka por kaba eh tam kaba ka jaitbynriew ka dang don hapdeng ka jing khih jingksar bad hapdeng ka jingiaksaid kaba jur ban lait na ka jingeh kaba ka jaitbynriew ka don mynta hapdeng ka saw ka sian.
Bun ki la pyrta ba ka hukum jong ka High Court kaba la mih ha ka 13 tarik mynta u bnai ka dei ka mat kaba ktah mationg ia ka jaitbynriew bad bun ruh ki jingpyrshah kiba jur kila mih hadien ba ka sorkar ka pynkylla thymmai ia ka Meghalaya Service and Conduct Rules kaba ym shah shuh ia ki nongtrei sorkar ba kin bat ia ka kam Rangbah Shnong lane ban long ki dkhot jong kano kano ka kynja seng.
Kumba ki la ju pyrta na ka por sha ka por la sngewthuh ba ka nongrim kaba baroh ki sengbhalang ki la ieng ka long ba ki ieit ia ka jaitbynriew bad ka jingshakri kaba hakhmat eh ia u paidbah kaba ki la buh thong ka dei ban ai ka jingiada kaba kynsai tam ia ka jaitbynriew ba kan lait na ka saw ka sian.
Ki seng saiñ pyrthei, ki Rangbah Shnong, ka District Council ki la kren ia katei ka mat ban pynpaw ha la ki jong ki jingsngew jong ki.
Hynrei haduh ba thoh ia kane ka khubor ym pat shym la iohi ba kan don kawei ruh ka sengbhalang ka ban kynthoh eiei halor katei ka rai ka High Court bad ka rai jong ka kynhun myntri sorkar kaba dang shu pynmih dang shen.
Tang mar ia mih kitei ki ar tylli ki hukum, ki la kylla long ka sobjek kaba u paidbah um ngiah ban ia kren la ha iew ha hat ne ha lynti ha syngkien.
La ioh sngew ruh ba ka la mih ka jingiakren kaba u paidbah u ang lyngngoh ban iohi ba haduh mynta ym pat don sengbhalang ban kynthoh shi kyntien ar kyntien lane ban pynpaw ia ka jingsngew jong ki halor katei ka mat kaba la shim ba ka dei ka mat kaba buh ia ka jaitbynriew ha ka jingma kaba khraw tam.
Haduh mynta u paidbah u kwah dik dik ban iohi bad ban iohsngew aiu ki sengbhalang kin leh ha kum kane ka por ba u lyoh ka jingdum u lawan ban tyllep ia ka jaitbynriew, ka lamih ka jingkylli iwei ia iwei pat ba Hato kam dei mo ka bynta ki Sengbhalang ban kren lane ban kynthoh eiei halor ka jingeh kaba la wan ban tyllep ia kane ka jaitbynriew? La mih ruh ka jingiakren kaba la ong hato ka dei seh tang ka kamram ki Rangbah ne tang ka kamram ki seng saiñ pyrthei ban thaw lad thaw lynti kumno ban ia ksaid ban lait na kitei ki jingeh?.
Shillong, 22’lyngkot:Ka la don ka jingia ther kuli mar kylliang kaba jur bha hapdeng ki pulit bad ki dkhot jong ka kynhun lehnoh ka GNLA ha ka por ba ki pulit ki laleit ban khynra ia ka ktem jong katei ka seng kaba don ha North Garo Hills kaba dei ruh ka ktem jong u Piliport.
Ha katei ka jingjia kam shym la don kano kano ka jing iamynsaw naba ki dkhot jong ka GNLA ki la phet krad noh sha ki khlaw kiba rben kiba don hajan katei ka ktem.
Haba ki pulit ki laleit ban khynra ia katei ka ktem ki lehnoh ki la lap bun tylli ki mobile phone bad 72 tylli ki Simcard bad kiwei pat ki tiar shimet jong ki lehnoh.
Ka la pynlyngngoh ia ki pulit ba ki lalap haduh 72 tylli ki Simcard kiba la khaii tuh sha kitei ki lehnoh khlem da donkam ban pynshisha ia ka kyrteng jong ubriew uba shim ia katei ka simcard.
Hadien ba la lap ia kitei ki Simcard ki pulit kila suba ba ki kompeni mobile kiba ai konekshon sha ki paidbah ki khlem bud ryntih ia ka hukum ka High Court kaba la pynmih ha ka 18 tarik u naiwieng,2015.
Ia kitei ki simcard ba la ioh kurup ki pulit ki la buh Kitei ki simcard ba la ioh kurup mynta ki don ha kti ki pulit kaba dang hap ban iaid lynti katkum ki kyndon aiñ.
Kitei ki 72 Simcard ba ki pulit ki la ioh kurup na ki lehnoh ki dei ki Simcard jong ka Kompeni Aircel bad Airtel, mynta ka jingkylli kaba lamih ka long aiu ki bor jong ka Aiñ kin leh ia kitei ki kompeni?.
Shillong, 24 K’lyngkot:  Ki dkhot ka Parliamentary Standing Committee (PSC) ba peit ia ka bha ka miat bad pynkup bor na Parliament ha kane ka sngi Saitjain kila wan ban iuhkjat ban jurip ia ki kam pynroi ka sorkar pdeng ha shnong Mawkdok kaba hap ha Sohra konstitwensi.
Ia kane ka kyn hun la wan ban ialam da u Chairman u Ramesh Bais u MP ka Lok Sabha bad ha kane ka jingwan iuhkjat u la iakynduh bad iakren bad ki nongkyndong jong 12 tylli ki shnong kiba hap ha Laitkroh CR&D Block.
Ha ka jingiakynduh bad ki nongrep, kine ki dkhot ka PSC ki la kyntuia ki paidbah nongkyn dong ba kin shim kabu ia ki skhim ba la ai da ka sorkar pdeng ban kyntiew ia ka ioh ka kot jongki.
Ki la pynshlur ia ki samla ki samhoi ba kin shim kabu na ki skhim ka sorkar pdeng kum ka MUDRA, MNREGS, Jan Dhan Yojana,  Atal Pension Yojana bad kiwei, kiba la pyntreikam ka sorkar India ban plie lad ia ki ban seng kam seng jam.
Ki la khot ruh ia ki paidbah katei ka thain ban leit kynduh ia ki bank manager bad ki post master ban wad jingtip halor ki skhim sengkam bad jingai myntoi ia ki briw ba la leh da ka sorkar pdeng bad ban wad ruh ia kiwei ki skhim jingiarap.
Ki dkhot ki la ban jur ia ka jingdonkam ban don ka jingnang jingstad bad kyntu ia ki kmie ki kpa bad kiba kham heh kham san ban phai khmat kyrpang ia kane ka bynta na ka bynta ki khun ki kti jongki.
Ha kane ka sngi la don lang ki ophisar ka sorkar jylla kynthup ia u Commissioner& Secretary ka Social Welfare u T.
Dkhar, ki nongmihkhmat na ka State Bank of India (SBI) bad ki dkhot na ki  Self Help Groupsjong ka thain.
Shillong, 24 K’lyngkot:  U Myntri Rang bah ka jylla Meghalaya u Dr Mukul Sangma u la ong ba ka Dong Mihngi ka shem jingeh ban kiew sted khlem ka jingiatreilang bad ka ri Bangladesh ban kyntiew ha ki kam pynroi.
Haba kren ha ka  Bangladesh Investment & Policy Summit 2016 ha Sylhet, u Dr Mukul u laong “Ka roi ka par ha Bangladesh kam dei kaba lah ban pyniakhlad bad kan wanrah ia ka jingkyrmen ia ka Dong Mihngi ruh".
U la ong ba ka sorkar jylla ka kyntu ia ka sorkar pdeng ba kan shim khia ban iatreilang bad ka ri Bangladesh ban kyntiew ia ki kam pynroi ha ka khaii pateng khnang ban wanrah ia ka jingmyntoi ia baroh ar liang.
U la pynpaw ia ka jingsngew kmen ba bun ki jingiakren iatreikam ba la shim hapdeng kine ki ar tylli ki ri ban kyntiew ia kane ka Dong Mihngi.
U la kdew ia ka khubor na CNN ba ka khaii na Bangladesh ka kiew  6 %  ha ki 7 snem ba la dep bad ka dei kaba 11 napdeng ki ri ba dang shu kiew.
Ka jylla Meghalaya ka don u khappud ba jrong 443 km bad ka ri Bangladesh, bad ka spah mariang ba klyrhai bad kan long ka kabu ban kyntiew ia ki lyngba ka jinatreilang bad ka ri khappud da kaba pynbha ia ka lynti syngkien, ka kam jngohkai bad kiwei.
U Mukul u la ong ba ka National Highway 127B kaban pyniasoh ia ka North Bengal bad ka bynta ka Meghalaya lyngba ka wah Brahmaputra kan ai ia ka jingshakri ban iakhaii hapdeng ka Bhutan, Nepal, Dong Mihngi bad ka Bangladesh.
U Myntri Rangbah u la kren ruh ia ka lad ban pyndonkam ia ka Sylhet International Airport  ban kyntiew ia ka lad jngohkai ha Meghalaya.
Katba u Executive Chairman, ka Board ka sorkar Investment Bangladesh u la pynkynmaw ia ka jingsbun mynsiem jong u Capt.
William Sangma,u myntri rangbah barim ka jylla ha u snem 1971 ban buh ia ka  Jai Bangla Office ha ka por ba iakhih ban laitluid.
Shillong, 24’lyngkot:Wat la ka mat ia knieh nongialam hapoh ka seng BJP ha kane ka jylla la i kumba ka la kut hadien ka jingaiti noh u bah Khlur Sing Lyngdoh ia ka kam President sha u Ma Shibun Lyngdoh pynban la iathuh ba hapoh katei ka seng ki mih ki jingiapher jingmut kata hapdeng ka kynhun u bah Khlur bad ka kynhun u Ma Shibun.
Ki lad khubor ki la iathuh ba ki nongialam ka BJP na Delhi ki la ibit ban bynshet ia ka kam nong ialam ha u Ma Shibun ka kynhun jong u bah Khlur ruh ka la hun ia ka rai ki nongialam bad ki la sop la spaiñ noh ia ka jingmong jong ki bad sa shisien biang ki la kular baroh ar ban ia treilang ban pynheh pynsan ia ka seng BJP ha kane ka jylla.
Hynrei mynta pat la ioh khubor ba ki nongialam ka BJP kiba ju don baroh shi katta bad u bah Khlur naduh ba u dang long u President kim sngew ia hap ia ka jingkren u President thymmai jong ki ha kine ki sngi khamtam ka jingkren jong u sha ki nongthohkhubor la kumba ar ne lai sien.
Ki la ong ba katkum ka jingkren u Ma Shibun la i kumba u don pynban ka jingiadei kaba jan bha bad ka seng Congress ne bad u myntri Rangbah ka jylla u Dr.
Mukul Sangma.
Ki la ong ba kim pdiang ia ka jingkren u Ma Shibun uba la kren na ka por sha ka por ba um pyrshah ia ka sorkar lane um kwah ban kynthah ia ka seng Congress.
Uwei na ki nongialam katei ka seng haba kren bad une u nongthohkhubor u la ong ba la iohi ia ka jingbym ler kane ka sorkar jylla ban treikam kaba u paidbah um ioh ia ki jingmyntoi kiba u dei ban ioh hynrei u President jong ki pat um kwah ban kren eiei kaba pyrshah ia ka sorkar.
Utei u nongialam u la ong ba lada ka rukom kren bad ka rukom trei u Ma Shibun kan iai long ha katei ka dur , kim banse ban iaid ha la ka jong ka jingpyrkhat tangba kin don hapoh ka seng hynrei ka rukom pyrkhat pat kin ym shim ia ka jong u Ma Shibun.
Shillong, 24’lyngkot:Ha ka 23 tarik mynta u bnai u Phon Syiah u Director jong ka Adhunik Cement Limited, Khlieh riat u la ujor sha ki pulit kaba u la ong ba uwei u nongtrei jong katei ka kompeni u la uba la tip kyrteng kum u Sukban Sunn u la thok pisa haduh T.
8,10,124 tyngka na ki 4 ngut ki briew kiba pyniaid iew ia ka dewbilat jong katei ka kompeni.
U la ujor ba ki 4 ngut kiba la shah thok pisa ki dei kiba la tip kyrteng kum u Kermiki Dkhar, M/s Hun Hard ware, P.
Kharsyntiew bad M/s Benite Enterprise.
Shillong, 24’lyngkot:Ka Presbyterian Church of India ( PCI) ka la buh ia u mawnongrim ban tei ia ka jaka duwai kaba kyrpang kaba baroh ki riew ngeit Kristan ki lah ban leit duwai jar jar ha katei ka jaka.
Ia u maw nongrim la buh ha ka sngi saitjaiñ jong ka taiew hajrong u Lum Maw dnung uba don ha ka shnong Kut Madan.
Ïa utei u mawnongrim la buh da u Moderator ka Presbyterian Church of India (PCI), Rev.
DC Haia ha ryngkat ka jingdonlang ki u Rev GS Lytan Administrative Secretary ka PCI, u Rev DS Sohkhlet Senior executive secretary ka KJP synod sepngi bad kiwei kiwei.
Yn tei ia katei ka jaka duwai kum ka dak ka jing kynmaw burom ia u nongpyn phriang ia ka khubor jong ka Gospel ha kane ka ri Lum Khasi kata u Thomas Jones.
La jied ia katei ka jaka namarba ka dei ka jaka ba nyngkong eh ba u Thomas Jones un ïuh kjat ha kane ka ri Khasi shuwa ba un wan sah ha Nongsawlia.
Ia katei ka jaka duwai kyrpang yn tip ruh kum ka “Thomas Jones-1 House of prayer".
U Thomas Jones u la poi sha katei ka jaka ha u snem 1841 bad u la shong la sah hangtei shuwa ba un leit sah ha ka shnong Nongsawlia ha u snem 1842.
Ka jingthmu ka PCI ban tei ia katei ka jaka duwai ka long ruh kum ka jingpynkhreh ban rakhe ia ka jingdap 175 snem jong ka jingwan iuh kjat ka Gospel ha kane ka ri Lum Khasi.
Ka jinglut jingsep ba la mang baroh ban tei ia katei ka jaka duwai ka long haduh T.
19 klur tyngka bad ka jingheh ka jaka ka long haduh 4 akar.
Katba na ka bynta ka surok kaba jngai kumba 400 mitar eiei ka PCIka dang pynkhreh ban wad lad jingiarap na ki bor sorkar.
Ha katei ka sngi la don ryngkat ruh u Rev RF Kharkrang, pastor incharge Nongsawlia pastorate, bah TW Chyne, MLA ka Sohra bad kiwei kiwei.
La pynïaid ïa ka jingïalang da u rev David T.
Lhouvun, senior administrative secretary, bad la pynshongkun ia ka jingialang da ka jingrwai na ka Standing Choir Sohra Mawsmai District bad ka Nongsawlia Presbyterian Church.
Amlarem,24 K’lyngkot:Kum shi bynta ban lait na ka jingjaboh jong ka lyer bad ka mei mariang sawdong sawkun bad ban lait na ka jingsynjor ki khlaw ki btap, ha ka 22 tarik  mynta u bnai la plie paidbah ia ka Eco Friendly  Crematorium ne ka Khnap Thang briew ha shnong Padu, West Jaintia Hills.
Ia kane ka jaka thang briew la  ioh na ka skhim la mang lyngba jong ka Tnat Forest and Environment kaba la kot sha ka T.
25 Lak na ka 13 Finance Commission  na ka bynta Sein Niamtynrai Padu Pyllun  ia kaba la tip paidbah kum ka Khnap Thangbriew  ia kaba la long kaba nyngkong eh hapoh ka thain War Jaintia.
Bad ia kane ka Khnap Thangbriew ba la ai kyrteng kum ka (L) Kamawel Shullai Eco Friendly Crematorium da kaba bsut ia ka kyrteng jong u nongshem ia kane ka rukom thangbriew haba iap briew.
Ia kane ka rukom thangbriew kaba nyngkong eh hapoh jong ka thain War Jaintia  la plie da u Parliamentary Secretary jong ka tnat Sport & Youth Affair u Ma Stephanson Mukhim kum u kongsan ha jingdon lang u MDC ka War West u Ma Het Pohthmi kum u symbud kongsan ,ka kong N.
Laloo District Forest Officer Jaintia Hills Division Jowai , u Acting Dolloi ka Elaka Jowai u Ma P.
Kynjing ,President ka Sein Raij Jowai u Ma O.
R.
Challam bad kiwei kiwei ki riewshemphang kiba la don lang ha kane ka sngi.
U kongsan haba u ai jingkren haba ia dei bad kane ka bynta u Ma Stephanson Mukhim u la ai jing iaroh ia ka Seng Niamtynrai Padu Pyllun ia kaba la lah ban pyntrei hok ia kane ka Skhim ha kaba la ioh ban plie mynta ka sngi.
Bad u la ai jingiaroh shuh shuh ia ka Shnong Padu Pyllun hi baroh kawei halor ka shongsuk shongsain ka shnong ka thaw namar ym juh don kano kano ka jiingkdew kti kawei ka Niam ia kawei pat ka Niam wat la don bun jait ki Niam hapoh kane ka shnong.
Haba ia dei bad kane ka sngi plie ia kane ka khnap Thangbru na liang ka Khun Samla ka  Seng Niam Tynrai ki la ai ruh ia ka jingshad ha ka tynrai  ka jong ki khynthei bad shynrang  bad ryngkat ka nguh Blei nguh syiem na ka liang ki Riew rangbah Niam jong ki.
Shillong, 23 K’lyngkot:  Shiphew ngut ki ehrang ka seng kieng atiar ka A’chik Matgrik Elite Force (AMEF) ki la wan pyndem wait noh ha ki pulit ka Meghalaya ha shnong Samgrak kaba hap ha North Garo hills.
Kine ki dkhot kieng atiar ki la wan ban pyndem wait noh hadien ba la kyrpad bad kyntu na North Garo Hills Vigilance Forum (NGHVF) bad la pdiang sngewbha ia ki da ki heh pulit ka jylla kynthup u DIG Western Range u Bah SS Kynjing ban wanrah biang ia ka suk ka sain ha Garo Hills.
Ha kane ka jingwan pyndem kitei ki dkhot ka seng la don lang u MLA ka Kharkutta u Cherak W Momin, u deputy commissioner ka North Garo Hills u SC Sadhu, u superintendent of police u Raghavendra Kumar, Assistant SP u Abraham T Sangma, bad ki paidbah.
Ki dkhot ba wan pyndem ki kynthup ia u Saljatchi Marak, Bulthul Marak, Banjrang Sangma, Jhony Marak, Premanear Marak, Aron Marak, Nibirth Marak, Tawan Marak, Jagol Sangma bad Sengjan Sangma.
Kine ki dkhot ki la wan pyndem bad ki tiar ialeh kynthup ka  machine gun, AK-47, 1 SBBL , pistol, ki kuli, ki shithi dawa pisa bad ki  mobile phone.
Na ka liang ki heh pulit ki la pynpaw ia ka jingsngew tynnad ia kane ka jingwan pyndem noh ban wanrah ia ka jingsuk bad ki ai ia ka jingiaroh ia ki kynhun Balang kiba la shim khia ban wanrah ia ka jingsuk.
“Nga kmen ban iohi ia ka rai ba la shim da kine ki dkhot ban wan phai sha ka lynti jong ka jingsuk ha Garo hills", la ong u SP ka North Garo Hills.
“Nga kyntu bad kyrpad ia kiwei ban wan sha kane ka jingpyndem ban wanrah biang ia ka jingsuk ha Garo hills", la ong u MLA u Cherak Momin.
“Ngi la pyrshang ban wanrah ia ka jingsuk ha Garo Hills bad ka jingwan jong ki dkhot mynta ban pyndem noh ka long ka lynti sha ka lynti", la ong u nongialam ka NGHVF u Wilness Marak.
Shillong, 25’lyngkot: Lashai ka sngi ka 26 tarik u Kyllalyngkot kaba dei ruh ka sngi ba ka ri India ka rakhe ia ka sngi Republic ka Synjuk ki Nong synshar Shnong ka Bri u Hynniewtrep (SNSBH) kan rakhe ia katei ka sngi da kaba pynsoi kyrteng ia ki paidbah bad da ka jingtah jingthoh ha ki kynroh ha kylleng ki jaka.
Katei ka jingpynsoi kyrteng kan sdang na manla ki shnong ki shnong bad kumjuh ruh ka jingtah jingthoh ha ki kynroh shnong.
Katkum ka jingiathuh ki nongialam jong katei ka Synjuk ki laong ba ia katei ka kam lapynbeit ba manla ki shnong kidei ban leh ha manla ki shnong ki shnong bad ha ki jaka paidbah kum ha iew ne ha Khyndailad dei ban pyndep da kito ki shnong kiba don markhap bad kitei ki jaka.
Lah ban kdew ba katei ka sienjam ba ki Rangbah shnong ki shim ka dei hadien ka rai jong ka high Court kaba la mih ha ka 13 tarik mynta u bnai bad kumjuh ka rai jong ka sorkar kata ban khanglad ia ki nongtrei sorkar ban bat kam rangbah shnong lane ban long dkhot ha kino kino ki kynja seng da kaba pynkylla thymmai ia ka Meghalara Service and Conduct rules.
Lah ruh ban kdew ba ki Rangbah Shnong ki la ai por ia ka sorkar hapoh ka 5 tarik u bnai ban wan ba ka dei ban weng noh ia katei ka jingpynbna jong ka lym kumta ki la byrngem ban shim da ka lynti kaba tyngeh.
“Ka Synjuk ka dawa ba dei ban weng noh ia ka jingpynbna kaba la mih ha ka 15 tarik Kyllalyngkot 2016 kaba khang pyrshah ia ki nongtrei kam Sorkar ban don bynta ha ki kam Shnong bad kiwei kiwei de, hapoh ka 05 tarik Rymphang 2016 bad ha kajuh ka nongrim, ka Sorkar kam dei ruh ban pdiang ia ka jingai jingmut jong ka Meghalaya High Court ban thaw ain/ordinance halor ki Dorbar Shnong", ong u Dr.
Werlok Kharshiing haba ia kren bad ki nongthohkhubor ha kine ki khyndiat sngi ba la dep.
Shillong, 22 ‘lyngkot:Ka Synjuk jong ki Rangbah Shnong jong ka Ri Bhoi District, ka la rai ba kan nym ia trei lang shuh bad ka sorkar, ha ki kam bapher, kiba ka sorkar, ka don jingiadei bad ki paidbah, kaba kynthup ruh, ia kaba ki paidbah nongshong shnong, ba kin nym leit rung shuh sha ki ophis sorkar bad leit wad jingiarap na kitei ki tnat sorkar bapher.
Ki lad khubor, ki iathuh ba ka jingialang jong ka Synjuk, kaba la long ha ka 19tarik mynta u bnai, ka la shim ia ka rai ba kan sam ia ki kot lyngkdop sha ki paidbah, halor ki jing ia tyngkhuh [bteng sla 7]jong ki dorbar shnong ha kine ki sngi bad hadien kata, kin sa pynlong ia ka jingialang paidbah ha Madan Pahamsyiem, Nongpoh, ha ka taiew kaba ar jong u bnai Rymphang bad hangtei kin shim ia ka rai ha ryngkat bad u paidlang jong ka Ri Bhoi.
Ka rai jong ki dorbar Shnong, hi ka long beit ba kin sangeh lut ban ia treilang ha kino kino ki kam jong ka sorkar bad katei ka rai jong ki Rangbah Shnong, ka dei halor kine ki jing ia tyngkhuh kiba jia ha kine ki sngi, hapdeng ki Rangbah Shnong bad ka Kashari bad kumjuh bad kane ka sorkar Congress.
Ha katei ka jingialang, la sngewthuh ba kin lum ruh ia ki Sengbhalang, ba kin ia treilang bad ki Rangbah Shnong, ba ka jingialeh kaba ki Rangbah Shnong, ki shim, ba ka long ka jing ia khih kaba tyngeh shisha, ba kan long kaba jop.
Shillong, 25’lyngkot:Ki pulit ka jylla Meghalaya ki la pynlong ka jingpahara kaba jur ha kylleng ka jylla, kum shi bynta ban peit ba ka jingrakhe ia ka sngi Republic ha kane ka jylla kan long kaba iaid beit iaid ryntih khlem kano kano ka jingshah pynwit ha ki kynhun lehnoh ne ki runar.
Ha shi lynter ka surok sha Ri-Bhoi ka la don ka jingpahara kaba jur kaba ki pulit ki la talasi ia ki kali kiba ki ishan khmat.
Hynrei wat la ki kot khubor ha kane ka jylla kim shym la thoh eiei shaphang ka pakhang shnong ki seng lehnoh kumba ju long manla u snem pynban la iohi ba ki kot khubor ha Assam bad kumjuh ruh ha ka ri India kum ka Zee News ki la thoh ba ki seng lehnoh ki la khot ia ka pakhang shnong ha ka sngi rakhe Republic.
Katkum ka jingthoh ba la sot na kitei ki khubor Assam Tribune bad Zee News, ki la thoh ba ka United Liberation Front of WESEA (UNLFW), Coordination Committee (CorCom) ka Manipur, Garo National Liberation Army (GNLA) bad ka Hynniewtrep National Liberation Council (HNLC) ki la khot pakhang shnong naduh ka por 12:01 baje mynstep haduh ka por 6:00 baje janmiet ha ka sngi hat majai jong ka taiew.
Katkum katei ka jingthoh la iohi ba ki seng lehnoh ki la khot pakhang shnong haduh 18 kynta ha ka sngi rakhe Republic Day ha baroh kawei ka ri India.
Kumba long mynta kam shym la don kano kano ka jingthoh ha ki kot khubor ha kane ka jylla ba kan don kaba kum katei ka pakhang shnong hynrei katkum ka jingioh lum jingtip u nongthohkhubor la sngewthuh ba watla kam shym la mih ka jingthoh ha ki kot khubor pynban u paidbah u la ioh jingtip ba kiwei pat ki lad khubor ba kan don ka pakhang shnong bad la sngewthuh ba ki iew ki hat bad ka iaid ka ieng u paidbah kan kynjah hi mynta ka kynti ruh kumba long ha ki snem kiba la dep.
Jowai, 25 K’Lyngkot: Ha ryngkat ka ri India, mynta ka sngi ka tnad pyniaid Election ka West Jaintia Hills District ka la rakhe ia ka National Voters Day ha DC Conference Hall Jowai ha kaba la wan ban iashim bynta da ki nongialam ki seng sain hima sima bad ruh da ki samla ba dang shu dep pynrung kyrteng ia lade nalor ki heh District kiba kynthup ia u DC, ki ADC, ki EAC bad ki sahep sorkar na ki tnad bapher bapher.
Ha katei ka jingialang ban rakhe  ia katei ka sngi ki nongthep vote, la pynkup burom ia ki katto katne ki samla kiba la pynrung kyrteng ha ka thup ki nongthep vote.
La sam ruh ia ki khusnam sha ki nongjop ha ka iakop tainia, ia kop thoh slogan bad kiwei kiwei ki jingialehkai kiba la pynlong ha kine ki sngi ba ladep.
U President ka NPP, u ma O Lamin haba kren ha katei ka jingialang, u la ong, “ka ha ri India, ngi don ka hok ban jied ia ki nongmihkhmat jong ngi bad haba ki ngi ia kane ka hok, ki dei ruh ban pyndonkam hok ia ka katkum ki kyndon jong ka bor pyniaid election ba ha khliehduh ka ri India.
Ngim dei ban long kiba shah thied namar lada ngi shah thied ka synshar khaddar kan nym long kaba khuid".
Kham ha shwa u bah PJ Kharshandi, EAC u la iathuh ba mynta ka kynti ki la don haduh 1456 ngut ki samla kiba la wan pynrung kyrteng ia lade ha ka thup ki nongthep vote na ki saw tylli ki Constituency.
Na ka liang u DC u la pynshlur ia ki samla ban wan shakhmat ban pynrung kyrteng ia lade khang ban dup ioh ban pyndonkam ia ka hok jong ki kum ki nongshong shnong ka ri India.
U la ong ruh ba ka jingthmu kane ka jingrakhe ia kane ka sngi ka long ban pynshlur ia ki samla ki ba la dap 18 snem ka rta ban pynrung kyrteng ia lade ha ka thup ki nongthep vote.
“Nga khmih lynti ba ka jingwan ki samla shakhmat ban ia shim bynta ban wan sha ki jaka thep vote ha ka por election kan pynkiew ia ka jingwan ia shim bynta jong ki nongthep vote hapoh ka district", la ong u DC.
Kiwei pat kiba la ai jingkren ki kynthup ia u ma HB Dan MLA barim, u ADC ma SC Laloo, u Genl.
Secretary ka UDP, u ma G Lamare bad la ioh ruh ia ka jingkren ai khublei na ka kong VA Hynniewta- EAC, Jowai.
Shillong, 25’lyngkot:U Myntri Rang bah ka jylla u Dr.
Mukul Sangma ha ka sngi u blei jong ka taiew u la pynpaw ia ka jingthrang jong u ban pynsuk ia ka leit ka wan hapdeng ki briew jong kane ka jylla bad ka Bangladesh da kaba thaw lad sa da ki lynti ban iaid na Um bad ia kane u la ong ba u kwah ban leh kumta khnang ban kyntiew ia kane ka thaiñ ha ka kam khaii pateng hapdeng ki ar Ri.
“Ka jingiadei hapdeng ki ar ri ka la nang ia jan ia jan bad ka donkam ban pyntreikam mynta sa da ki lynti na Um khnang ba ka jingiadei kan lah ban kyntiew ha ka kam khaii pateng" ong u Dr.
Mukul haba kren ha ka Bangladesh Investment & Policy Summit 2016 kaba la long ha Dhaka.
U myntri rangbah u la ong ruh ba ka National High Way kaba dang thaw thymmai kaba pyniasoh ia ka North Bengal bad ka ri Lum Garo ka dei kaba la kyrmen ba kan shakri ia kipaidbah ka thaiñ ha ki kam khaii pateng bad ki ri kum ka Bhutan,Nepal, North East India bad Bangladesh.
U la kren ruh ia ka jingdonkam ban don ka kad liengsuiñ ha Sylhet khnang ba kan kyntiew ia ka kam jngohkai pyrthei ha kane ka jylla.
U la kyntu ruh ia ki nongkhaii ka Bangladesh ba kin snohkti lang ruh ha ka kam pynmih bording.
Shillong 25, K’lyngkot:Ryngkat bad ka ri baroh kawei, ka jylla Meghalaya kan sa rakhe ia ka sngi Republic Day lashai ka sngi ha baroh ki District bad Sub-Division.
Ki heh ki hain ki ban pynher lama lai rong ha kane ka sngi ki kynthup u Lat ka jylla u V Shan muganathan ha Shillong,  u Myntri Rangbah Dr.
Mukul Sangma ha Tura, u Deputy Chief Minister, Dr.
R C Laloo ha Jowai, Bah A L Hek, ha Nong stoin, Bah Sniawbhalang Dhar ha Nongpoh, Kong R Warjri ha Williamnagar, Kong Ampareen M Lyngdoh ha Mawkyrwat, Bah  Prestone Tynsong ha Khliehriat, Ka Deborah C Marak ha Resubelpara, u Clement Marak ha Ampati bad u  Brigady Marak ha Baghmara.
Ha Sub-Divisions, u Dr.
C Lyngdoh ha Sohra, Bah HDR Lyngdoh ha Mairang, u Zenith Sangma ha Dadenggiri bad u Bah Justine Dkhar ha Amlarem.
Ha Administrative Unit, u Sengnam Marak ha Mawshynrut,  u Bah Robinus Syngkon ha Hima Shangpung bad u EAC ka Patharkhmah ha Patharkhmah.
Shillong, 25 K’lyngkot:U  Deputy Commissioner ka East Khasi Hills District u la pynbna ba katkum ka hukum na ka tnad kam pohiing ka ri, la khang ban shna lama India da ka plastik katkum ka kyndon ka Flag Code of India, 2002.
U DC u la pynbna ba dei ban bud ryntih ia ki kyndon haba pyndonkam ia ka lama lai rong ka ri India katkum ka Flag Code.
Namar ba ki lama plastik kim long ba pyut, kum ki kot, ki long kiba mynsaw ia ka mariang.
Namarkata, ka jingpyndonkam da ki lama ba shna da ka plastik kan long ka jingeh bad la khang pyrshah ban pyndonkam.
Shillong, 24 lyngkot:Ha ka jingialang kaba la long mynhynnin ka sngi, ki 13 tylli ki Sengbhalang na ri lum Jaintia kiba kynthup ia ka JSU,KSU-JHDU, HNPF- JHC MPUF, RJYF,JSM, JNU, WJNC,CRJM,JYF bad kiwei kiwei ki la rai ban pynlong ia ka jingia iaid paitbah ban rah lama iong ha ka 5tarik Rym phang 2016, ha sor jowai kum ka dak ban pyrshah jur halor ka jingsngap mynthi ka sorkar ban pynkynriah ia u Deputy Commissioner bad U Additional Superintendent ka West Jaintia Hills.
Ha ka jingialang kaba la long mynta ka sngi la ia kren ruh halor ka jingkuman ka sorkar ia ka jingdawa jong ki 13 tylli ki sengbhalang kita ki long na ka bynta ban pynurlong bad pynioh lut ia ki jingdawa ka KNGCSU, ban pynkyn riah ia u Deputy Commissioner ka West Jaintia Hills u Arun Kumar Kembhavi, u Additional Superintendent of Police u ma Shemphang Syrti, kiba la ai hukum ia ki pulit ban kawang bom pynsat khmat, kawang lathi bad siat um ia ki samla KNGC, kat haduh ba ki la mynsaw bad poi Hospital nalor ka jingdawa ban siiew bai lutsan ia baroh ki samla pule kiba la mynsaw, bad ruh ban weng ia ka jing ujor pyrshah iaki samla pule bad ki sengbhalang kaba la ujor da ka bor District.
Na ka liang jong ki 13 Sengbhalang ki khot bad wer ia baroh naduh ki Rangbah Shnong, Rangbah dong jong ki shnong ki dong bapher bapher, ki nong shongshnong baroh jong ka thain Ri lum Jaintia (East & West Jaintia), ki Kmie ki kpa jong ki samla ba pule ha KNGC bad kiwei, ki samla pule baroh bad ki para sengbhalang baroh ki ba sngewkhia ia kane ka iap ka im jong ka Jaitbynriew, ba kin sngewbha ban ia mih paitbah ban ia wan sha ka ne ka jing ialang paitbah ban pyni ia ka jingsngewkhia jur halor kane ka jingbom kput ki bor jong ka ain ia ki samla pule kiba ia khih da kaba jai jai na ka bynta ka hok bad ka lawei jong ki khynnah pule ka Ri lum jaintia.
Lah ban pynkynmaw, ba ha ka 10tarik Naiwieng 2015, ki pulit jong ka nongbah Jowai, ha ryngkat ka hukum jong U Deputy Commissioner, West Jaintia Hills District, ki la beh thong ia ki samla pule jong ka Kiang Nangbah Government College Students Union (KNGGSU), kiba leit tur sha ophis U DC, Jowai, ha kaba la siat lyer pynsatkhmat bad la bom lathi, ia ki samla pule shynrang bad kynthei ruh kumjuh.
Jowai, 24 K’Lyngkot: Ka women wing jong ka seng Jaintia National Volunteer (JNV) ka la ioh kem ia kawei ka longkmie kaba donkti ha ki kam die met bad khaii kynthei.
Ka khubor na ki nongialam ka JNV ka la iathuh ba la iohkem ia katei ka longkmie kaba khaii ia ki kynthei da ka jingiarap uwei u bar jylla ha kaba u la phone ia ka ban wan ialam lai ngut ki kynthei.
La iathuh ba katei ka longkmie kaba la tip kyrteng kum u kong Ngenioh Dkhar kaba sah ha Moowamon, Mih myntdu ka la ia pan 2 hajar tyngka kawei ka kynthei, 3 ngut 6 hajar.
La ong ba kitei ki lai ngut ki kynthei kiba la wan ialam da katei ka nongkhaii sha Syntu Ksiar ki dei kiba la donlok suda bad kawei na ki kadei kaba dang ar met ruh.
Na ka liang ka JNV ka la pynrem jur ia kane ka kam jakhlia jong katei ka longkmie khaii kynthei.
Na ka liang ka JNV ka la ialam ia kitei ki kynthei bad ia katei ka longkmie sha ki pulit na ka bynta ba kin shah tohkit bad pynshitom ruh halor katei ka kam jakhlia jong ki.
Shillong, 27’lyngkot:U Chief Executive Member ka KHADC u bah Pynshngaiñ N Syiem haba ia kren bad ki nongthoh khubor mynta ka sngi u la ong ba u kwah ba ka Home Ministry (HM) kan pynphai noh ia ka Village Administration Bill (VAB) ka KHADC ryngkat ki jingkynthoh khnang ba ka KHADC kan ioh ban pynbeit ia ki jingduna jong katei ka Bill.
Halor kitei ki jingkren u bah Pynshngaiñ ki nongthohkhubor ki la kylli hato VAB kan dang im hadien ba ka High Court ka la pynmih ia ka hukum jong ka ha kine ki khyndiat sngi ba la dep, u bah Pynshngaiñ u la ong ba haduh mynta ka High Court kam pat sloit ia ki kyndon ki aiñ jong ka District Council bad ki dang im haduh mynta, u la ong ruh ba ha ka hukum kaba la pynmih ha ka 10 tarik u nohprah, 2014 ka la ong ba ki Rangbah Shnong kim lah ban treikam lymda la pynkup bor ia ki da ki kyndon jong ka Aiñ hynrei u la ong ba ki shnong, ki Hima ki Elaka ki dei kiba la pynkupbor da ka Aiñ.
Ha kaba ia dei pat bad ka hukum ba ka High Court ka dang shu pynmih shen ha ka 13 tarik mynta u bnai u bah Pynshngaiñ u la ong ba ka KHADC haduh mynta ka dang don hapdeng ka jingpynkhreh kaba khadduh artad bad shen kan sa phah da ka jingthoh sha ka Supreme Court ban bishar ia katei ka kam, kaba u la ong ba katei ka kam ka dei kaba don jingiadei bad ka Aiñ kumta ka donkam ia ki ban lum ia kiba bun ki jingdonkam.
Ha ka por ba la thaw ia ka Federation of Traditional Dorbar ( FTD) u Chairman jong katei ka kynhun u ba dei ruh u Chief Excutive Member ka KHADC u bah Pynshngaiñ N Syiem u la kren shai ba kino kino ki kynhun kim lah ban leit buh ia kino kin ki mat jingdawa sha ka sorkar jylla lane ka sorkar pdeng khlem da iaid lyngba katei ka FTD bad u la ong ba baroh ki kam kiba leh da ki khlieh nongsynshar ka da dei ban iaid lyngba katei ka FTD.
Hynrei mynta ka sngi pat ka la long da khongpong, bad katei ka ka la jia namarba kham mynshuwa ka Synjuk Ki Nongsynshar Shnong ka Bri u Hynniewtrep ki la buh por hapoh ka 5 tarik ia ka sorkar ba kan weng noh ia ka jingpynbna jong ka kaba la pynkylla thymmai ia ka Meghalaya Services and Conduct Rules kaba la khang pyrshah ia ki nongtrei sorkar ba kin long Rangbah shnong lane ban long dkhot ha kino kino ki kynja seng.
Lah ban kdew ba ia katei ka rai bad ka jingdawa ka SNSBH ka la shim khlem da iaid lyngba ia ka FTD hynre ha ka jingialang jong ka FTD pat kaba la long mynta ka snig ka la rai ban kyrshan tylli mlon ia katei ka rai ka Synjuk khlem daw woh daw woh dong balei ka khlem iaid lyngba ka FTD.
Hadien ba la wai ka jingialang jong ka FTD u bah Pynshngaiñ N Syiem u Chairman jong katei ka kynhun uba dei ruh u CEM ka KHADC u la ong ba ka Federation ka ai jingkyrshan ia ka rai ki MDC ka PDF kata ban deng lama iong ha ka 29 tarik mynta u bnai ban pyni ia ka jingpyrshah halor ka rai jong ka High Court ban aiti ha ka sorkar ban thaw aiñ halor ki kam Rangbah shnong bad ban pyrshah ruh ia ka rai ka sorkar ban khanglad ia ki nongtrei jong ka ban long Rangbah Shnong.
U la ong ba ka FTD ka la kyrshan ruh ia ka rai jong ka Synjuk Ki Nongsynshar Shnong kata ban ai por haduh ka 5 tarik ia ka sorkar ba kan weng noh ia katei ka jingpynbna jong ka.
Shuh shuh u la ong ba ha ka 26 tarik kan sdang ka Dorbar jong ka KHADC bad ha katei ka dorbar yn wanrah ruh ia ka bill kaba la tip kum ka KHAD (Constitution of Council of Traditional Dorbar) kaba yn sa pynkylla kyrteng noh ia ka FTD kum ka Council of Traditional Dorbar hadien ba la dep ban thaw –aiñ.
Lah ban ynkynmaw ba sa shisien biang u CEM u la pynpaw ba ka jingmut ba la thaw ia katei ka Dorbar ka long ban ia tehsong kawei ia baroh ki Hima, ki Elaka , ki Raid khnang ba kin ia donlang ha kawei ka rynsan ryngkat bad ka KHADc ban ia phylliew jingmut ia ki kam kiba donkam.
U la batai ruh ba ha katei ka CTD yn phiah ia ka General Dorbar bad ka Executive Dorbar ha kaba ki dkhot ha ka General Dorbar kin long baroh ki Rangbah Shnong bad ki khlieh nongsynshar shnong kaba ka jingbun paid jong ki kan long 7 haduh 8 hajar ngut katba ia ka Executive pat yn kynthup 6 ngut na KHADC, 7 ngut na Elaka, 7 ngut na ki Raid bad 11 ngut na ki Dorbar shnong.
Ha kaba ia dei pat bad ka jingdeng lama iong ha ka 29 tarik mynta u bnai , u CEM u la ong ba kan ym don kano kano ka jingialum paidbah lane ka jingiakynduh lang hynrei katei ka jingdeng lama iong kan iaid beit ha la ki jong ki shnong lane ha ki jaka long iew long hat ne ha ki jaka trei bad wat ha ki kali ruh, u la kyntu ia ki paidbah ban ia shim bynta lang baroh ha katei ka jingdeng lama iong.
Kawei pat ka mat kaba u la kren ka long ba u la kyntu ia u Lat ka jylla ba un mynjur noh ia ka kyrteng u MDC shu sieh uba ka KHADC ka la mynjur ha ka Dorbar jong ka.
Shillong, 24 K’Lyngkot: Hynnin ka sngi Saitjain, palat 200 ngut ki dkhot ka seng Rashtriya Swayamsevak Sangh Shillong Zone ki la pynlong ia ka jingiaid paidbah ban rakhe kyrpang ia ka lyngkhuh sngi kha ba 119 snem jong u Netaji Subhash Chandro Bose.
Ia kane ka jingiaid kjat la sdang na ka por 8 baje mynstep  na ka Jhalupara ter ter sha Khyndai Lad bad la pynkut  ha skul Balika Vidyalaya school.
Ki don 293 ngut ki dkhot ka RSS, nalor ki riew paidbah ruh, kham bun ki dei ki Khasi bad kumba 80 ngut ki dkhar, ryngkat ka tem bad ka put bad bat lathi ki la shim bynta ha kane ka jingiaid kaba dei ka sien ba nyngkong ba ka RSS kan pynpaw pyrthei ha kane ka jylla.
Kum kane ka jingiaid paidbah, la pynlong ruh ha Zikzak ka South Garo Hills.
Haba kren ha ka jaka ialum lang ha katei ka skul,u Secretary ka RSS Vibhag Karyawa, Shillong u Bah Mangkashang Khongshei  u la ong ba ka RSS ka dei ka seng treimon sngewbha kaba heh tam ha ka pyrthei bad ka don ka jinglong ryntih, kaba trei na ka bynta ka jingiatylli ki nongshong shnong bad ka mynsiem ieid ri.
U Bah Khongshei u la ong ba ka jaidbynriew Khasi ka don hapdeng ka jingma na ka jingshah tyllep ha ki briew na Bangladesh kiba wan tuid sha kane ka ri man ka sngi.
“Ki briew na Bangladesh ki tuid sha kaneka ri kum kinongbylla hynrei hadien ki la shongkurim syndon ia ki kynthei Khasi, ki kontraktor ruh ki sngew tynnad ban wanrah da kine ki briew na Bangladesh bad ha kane ka dur ki sa ioh lad ban hiar thma ia kane ka jaitbynriew",la ongu Bah Khongshei.
U la ong ban khang lad ia ki Bangladeshi, dei ban nym ai iing shuh, ban nym ai kam shuh, ban nym khot bylla shuh bad ki kynthei kim dei ban imon shuh ia ki.
Katkum ka jingong u Bah Mangkashang, kane ka dei ka buit hiar thma jar jar jong ki Muslim na Bangladesh ia kane ka ri namar ka jingtlot ka longing longsem, haduh ban shah shim kabu ha ki mynder ri.
U la ong ba wat ki sengbhalang ruh kim shim khia, ki briew kiba don ha ka bor ruh ki sngap jar jar.
“Lada ym don ka jingiatylli, ym kyndit bynriew noh, yn ym lah khie khlieh shuh hadien",la ong u Bah Khongshei.
U la ong ba ka  India kan sa shah phiah biang sa shisien lada ym don ka jingiatylli mynta ban khang lad ia ki briew na Bangladesh ban wan tuid sha kane ka ri.
Na ka liang u Bah Khongshei u la ther ruh ia ka sorkar jylla ka bym don polisi eiei haduh kine ki sngi wat hadien ba ka la dap 44 snem.
“Ka Meghalaya ka la sahkut ha baroh ki liang, kam don ka polisi ia ki samla, ia ka rep ka riang, ka pule puthi bad baroh ki polisi dei kiba shu shim bad bud na ka Assam", la ong u Bah Khongshei.
U la ong ba ki soh ki pai,ki jhur ki jhep,ka doh ruh la wanrah nabar jylla namar ba ka sorkar kam leh eiei ban kyntiew ia ki nongrep ia ki briew lajong ban kiew ha ka rep ka riang, ka khaii pateng.
“Ia u sohnimatra la wanrah naduh Sikkim, Utterakhand shaduh kane ka jylla kaba pawnam ha ka jingioh ia u soh niamtra",la ong u Bah Khongshei.
Ha kawei ka liang, u la ong ba ka RSS kam don jingiasoh bad ka seng BJP hynrei u kubur ba don ki dkhot ka RSS kiba leit sha ka BJP.
Shillong 27, K’lyngkot:Ki don bun ki lad kiba lah ban kyntiew ia ka synshar paidbah, la ong u secretary general barim ka Rajya Sabha u Dr.
Yogen dra Narain (IAS) haba kren ha ka phang, “Jing shim bynta ha ka synshar paidbah’, ba  la pynlong da ka Meghalaya Institute of Governance (MIG) mynta ka sngi Balang ha Meghalaya Secretariat.
U Dr.
Yogendra u la ong, ‘’Ki don shibun ki daw kiba lah ban pynkiew ia ka synshar paidbah ha ka ri kynthup ki buit teknoloji, jingpynshai halor ki ain, jingthaw ia ki ain, wanrah ia ki paidbah ha ka jingthaw ia ki rai, ka jingai jingkhein kaba shai, ka jingkyntiew ia ka jingshim bynta ki seng bad ka jingpynkup bor ia ki briew ba duna kiba rit bad ka jingpynsaphriang ia ka pule puthi’.
U Dr.
Yogendra u la ong ba ka thain shatei mihngi ka India u la ong ba ki don ki rukom synshar kiba bha kiba ai bor sha ki paidbah.
Kane ka pyni ia ka jingsynshar ba bha ha ka synshar paidbah.
U la kren ia ka jingong u Myntri Rangbah u Narendra Modi uba pyndonkam da ka buit teknoloji kum ki Twitter bad Facebook.
U Dr.
Yogendra u la ong ba ka pyrthei mynta lyngba ka juk teknoloji ka lah ban ai ia ka rynsan sha ki briew ban iasam ia ka jingsngew jongki halor ki mat bapher bapher.
Shillong, 27 K’lyngkot:   Kiba trei ha ka tnad Custom ki dei kum ki nongiada ia ka jingshngain ka ioh ka kot ka khaii pateng ka ri, la  ong u DD Ingty u heh ka tnad Custom ba la shong thait ha ka sngi rakhe ia ka Sngi Ki Custom ha ka pyrthei ne ka International Customs Day mynta ka sngi ha ka nongbah halor ka phang “Digital Customs.
U Ingty haba kren kum u kongsan u la ong ba kumba 177 lak klur la ioh lum khajna ka tnad custom ha ka ri bad ka dei ka tnad kaba iohlum khajna kaba heh tam sha ka sorkar.
U la ong ba 98 per cent na ki kam jong ka tnad, la pyntreikam da ki kor ki bor ne digital ban pynsuk ia ki briew bad ban kham pynioh nong  ha ka rukom lum khajna.
U la ong 134 tylli ki tnad ba la pyndonkam da ki kor ki bor.
“Ka thain Mihngi ka India ka pynmih 90 per cent na ki umphniang ka India hynrei mynta ka jinglum khajna ka la nang hiar namar ba duna ka jingbei pisa", u la ong.
U Ingty u la ong “ka dong mihngi ka donkam ia ka jingkylla, ka donkam ia ki surok bah eh ban pyniasoh bad ki ri Asia shathie ban kyntiew ia ka ioh ka kot".
U la ong ba ka khaii pateng ha kane ka ri kam long kaba biang kumba long sha kiwei ki ri ha kaba ki kali kim lah ban rung ban iaid kumba long ha  America  ha kaba ki trok ki iaid sha Canada, sha Venezuela lane sha Chile.
“Ki custom ki dei ki nongpeit nongri ia ka jingshngain ka khaii pateng jong ka ri", u la ong.
Ha kane ka sngi, la don ruh ka jingrakhe da kaba don ka jingshad tynrai kum ka phawer na ka kynhun u Bah Rojet Buhphang bad Bah Komik Khongjirem  na shnong Wahkhen bad kiwei.
Shillong, 27’lyngkot:U Chief Executive Member (CEM) ka KHADC u bah Pyn shngaiñ N Syiem haba kren sha ki nongthoh khubor mynta ka sngi u la ong ba ka sorkar ka la klun jan mar shilliang ia ka jaka kaba hap hapoh Saitsohpen Sirdarship bad ia katei ka mat u la ong ba la ia kren ha ka jingialang jong ki MDC ka PDF kaba la long mynta ka sngi.
Halor kane u la ong ba ka KHADC kan phah da ka jingthoh sha ka sorkar ba ka dei ban sangeh noh ia ka jingklun jaka ha Saitsohpen.
Katkum ka jingkren u CEM u la ong ba ha ka Para 20 jong ka 6th Schedule la kren shai ba kin don tang lai tylli ki jaka kiba lait na ka jingpeit jong ka District Council kata ka Cantonment, European Ward, bad ka Police Bazar bad lait nangta ka sorkar ka donkam ia ka jingmynjur ka KHADC ban ioh ia kitei ki jaka.
Bad ia kane u la ong ba la leh naduh ka por ba ka sorkar ka donkam ban thaw Sub-Division ha Sohra ha u snem 1972.
“Ka sorkar ka dei ban sangeh dakhol, bad shen ngin sa phah da ka jingthoh" ong u bah Pynshngaiñ.
Ha kaba ia dei pat ka jingweng Syiem jong u ia u Syiem ka Malai Sohmet u Pa’iem Pailos Iawrod u bah Pynshngaiñ u la ong ba u la leh ia katei ka kam kum ka jingbud beit bud ryntih ia ka hukum jong ka High Court kaba la hukum ba dei ban weng noh sharud ia ka elekshon kaba rim.
U la ong ba la ujor sha ka High Court da ki 5 ngut ki myntri jong katei ka hima Malai Sohmat bad ma u kum u CEM um don lad shuh da kumwei pat lait noh ban weng Syiem ia u bad ban thung da u Acting Syiem.
“Ki myntri kim hun hynrei la shu pynlong elekshon jubor, mynno phi ju iohsngew ba ka kur Iawrod kan long Syiem, ngi kwah ba ka elekshon kan iaid katkum ki riti ki dustur" ong u bah Pynshngaiñ.
Lah ban kdew ba la pynlong ia katei ka elekshon ha ka por ba u bah Ardent M Basaiawmoit u la long u CEM bad ha katei ka por ka la mih ka jing ia tied miej hapdeng u bah Ardent u CEM bad u bah Pynshngaiñ uba dei u nongialam ka Liang pyrshah ha kato ka por, ki nongthoh khubor ki la kylli na u bah pynshngaiñ hato ka jingweng Syiem ia u Syiem ka Malai Sohmat ka dei ka jingshim kabu jong u hadien ba u la wan ha ka shuki CEM , u la jubab ba jin lada dei ba u shim kabu tang mar sien shong ha ka shuki u la leh kumta.
U la iathuh ba kumba long mynta u Francis Sohmat u dei u Acting Syiem jong ka Malai Sohmat.
Shillong, 27’lyngkot:Ha ka miet 26 tarik mynta u bnai ha ka por 11 baje eiei katba u SP ka Ri-Bhoi ryngkat u Dy.
SP (HQ) Ri Bhoi ha ka jing iadonlang ki 3 ngut ki pulit kiba pahara ia ki – ki dang talasi ia ki trok kit dewiong kiba iaid lyngba ka 20 mer GS road ter ter sha Soh khwai-Umdu-Umling ban iaid lyngba ka jaka thew kaba don ha Umling, ki la ioh bat ia kumba 20 ngut eiei ki briew kiba la suba ba kidei ki Dalal.
Ki la ioh bat ia kitei ki briew ha Sohkhwai bad ki pulit ki la beh noh ia ki ba ki dei ban mih noh na katei ka jaka.
Hynrei katba ki pulit ki dang iaid sha ka lynti ban leit sha Umling Main Road kynsan kynsan la wan mih u paidbhur uba don kumba 400 ngut eiei ba kynthup ia ki kynthei bad ki khynnah shyn rang bad ha katei ka jingjia ki tei ki paidbhur ki la ker tawiar ia ki pulit, ki la pynjulor ia ka kali pulit bad ki la thmu ruh ban thang ia ka kali pulit bad ban pynmynsaw ia ki.
Ha katei ka jingjia ban iada ialade ki pulit ki la siat pyntieng kumba katto katne sien sha suin bad ha katei ka por ki paidbah, ki la sdang ban ia saphred bad ka dei ha katei ka por ba ki pulit, ki la ioh lad ban phet krad syndon na katei ka jaka, kaba don jingma ia ka jingim jongki.
Shillong, 27’lyngkot:Ka KHADC ka la ai por hapoh ka 10 tarik u lber ia ka Hima Mylliem ba kan pynlong Dorbar Hima, ia kane la pyntip da u Chief Executive Member ka KHADC u bah Pynshngaiñ N syiem haba ia kren bad ki nongthoh khubor mynta ka sngi.
Lah ban kdew ba kha mynshuwa ki myntri ka Hima Mylliem kiba don ha ka liang pyrsha ki la ujor sha ka KHADC ba ka Hima Mylliem hapoh ka jingialam u Pa’iem Latho Manik Syiem kam pat ju pynlong Dorbar Hima la bun bun snem.
Hadien ba la io ia katei ka jingujor u bah Pynshngaiñ u la ong ba ka KHADC ka la ai por 2 bnai ia ka Hima Mylliem ba ka pynlong Dorbar Hima noh.
Hynrei hadien ba la ai por u la iathuh ba ka Hima Mylliem ka la pan bor na ka KHADC ba kan ailad ban pyniaid ia ka Dorbar Hima da u syiem Khynnah namarba u Syiem Rangbah u don hapdeng ka jingshitomhynrei hadien katei ruh u CEM u la ong ba ka KHADC ka la ioh biang da ka jingthoh ba la shitom sa u Syiem khynnah.
U la ong ba la ai por ia ka Hima Mylliem 45 sngi ba kan pyndep ia katei ka kam ha ka jingshisha u la ong ba ka por ba la buh ka la kut ha ka 24 tarik mynta u bnai hynrei la pynjlan biang ia katei ka or hapoh ka 10 tarik u lber, 2016 ba ka hima Mylliem kan pyndep ia katei ka bynta.
“Hapoh katei ka por ka dei ban don beit ka Dorbar Hima, nga ngeit ba kin leh kumta" ong u bah Pynshngaiñ uba la ong ruh ba lada jia ba kim leh ka KHADC ka don la ka jong ka bynta ban leh.
Shillong, 27 K’lyngkot: U Lat ka jylla u V Shanmuganathan u la ong bun na ki briew ha kane ka juk mynta ki bym ioh iohi ne sakhi shuh ia ka jingialeh laitluid, ka lah ban long tang ka jingjia phoh sniew.
Haba kren ha ka jingrakhe ia ka sngi Republic Day kaba 67 ka ri ha kane ka sngi Balang ha madan Polo, u Lat ka jylla u la ong ba kane ka Republic Day  ka dei ka sngi ban kynmaw kyrpang ia kito baroh kiba la lenlade ban pynioh ia ka jinglaitluid ka India na kti jong ki phareng.
Ha kane ka jylla,  U Tirot Sing, U Kiang Nangbah bad u Pa Togan N.
Sangma, ki dei ki riew lenlad kiba iakhun pyrshah ia ka jingsynshar donbor jong ki phareng.
Wat la, ki don bun ki jingeh kiba don hakhmat ka jylla hynrei, ka jinglong ka suk ka sain ka long kaba dang biang ha kane ka jylla haba bishar ha baroh ki liang.
Baroh ki tamasa ba kham heh la rakhe da ka jingkmen bad ka jingiphuh iphieng.
Ka jingpynlong ia ka elekshon shiteng samoi ha Chokpot Assembly ha u 2015 bad ka Nongstoin Assembly Constituency  ka long kaba suk kaba sain.
“Ngi dei ban kynmaw ba ki don ki jingsngew khia khamtam ha rilum Garo Hills.
kane  ka jingtynjuh ia ka jingshngain ka ri, dei ban leh da kaba tyngeh.
Ki pulit ka jylla, ryngkat ka jingtreilang bad ki bor pulit ka sorkar pdeng ki la leh ia ka kamram kaba dei ban ai jingiaroh ban rat dyngkhong ia ki kam pyntriem", la ong u Lat.
U  Lat u la ong ba dei wad da ki lad ki lynti kiba tyngeh ban pyndem noh ia ki kam pyntriem ha ka jylla khnang ban wanrah ia ka jingsuk jingsain bad ka roi ka par kaba sted.
Ha kajuh ka por, u Lat u la ong ba ka sorkar ka plie rynghanng ia ka jingkhang ban iakren bad ki kynhun pyntriem khnang ba kin sangeh noh ia ki kam pyntriem.
Kum ka jingbud ia kane ka lynti, ka seng kiengatiar ka United Achi’k Liberation Army (UALA) ka la wan shakhmat ban iasoi ia ka jingiateh kular ne ka Text Agreement ha ka 18 tarik Nohprah, 2015 bad ka sorkar ka dang pyndep ia kaba donkam ban ai jingiarap ia ki.
Kane ka dei ka lynti kaba biang bad kan bud nuksa ia kiwei ban wan shakhmat da kaba pynkut noh ia ki kam pyntriem.
U Lat la kren ruh ia ki kam iakajia pud ka Meghalaya bad ka Assam, kaba dang iaid ha ka jingiakren haduh kine ki sngi.
“Watla ka jingpyrshang ban pynbeit ia ki jingeh kiba la neh slem, ka dang iaid hapdeng kine ki ar tylli ki jylla, ka jinglong jingman ha ki khappud ka la long kaba jai jai.
U la ong ba ka jinglong jingman ha khappud ka India bad ka Bangladesh ka la kham biang.
Hadien ba la iasoi ki Myntri Rangbahduh ka ri India bad ka Bangladesh, ban pynbeit ia u pud u sam kaba dang iaid haduh kine ki sngi, ka jylla Meghalaya kan sa ioh 241 akar ki jaka katba ka Bangladesh kan sa ioh 41 akar.
Ka Meghalaya kaba don ha khappud, kan lah ban shim kabu na kane ka jinglong jingman ban plie ia ki lad khaii pateng bad kane ka ri ba marjan.
U Lat u la kren ruh ia ka jingpyntreikam ka sorkar jylla ia ka skhim iarap ha ka iew ka hat ia ki nongseng kam ia ki briew ka jylla ka ‘Megha Livelihood & Access to Markets’ Project bad ruh ka Pradhan Mantri Mudra Yojana (MUDRA) ka sorkar pdeng.
U la kren ia ka Swachh Bharat Mission kaba pyntreikam ha u snem 2014 ban pynlong ia ka ri India kaba khuid tam.
“Haduh mynta ki don 2,079 ki shnong kiba la lait na ka jingleit oh pathar (open defecation free (ODF))", la ong u Lat.
“Ha kane ka sngi, to ngin kynmaw bad iaroh ia ka shnong Mawlynnong kaba la long kawei ka shnong kaba khuid tam ha Asia", la ong u Lat.
U la kren ia ki lai tylli ki skhim kynthup ka Pradhan Mantri Suraksha Bima Yojana, Pradhan Mantri Jeevan Jyoti Bima Yojana bad ka Atal Pension Yojana na bynta ki paidbah bad u la kyntu ba ki dei ban shim kabu ia kine ki skhim.
U la ong ba ka Meghalaya State Commission for Women bad ka Meghalaya State Commission for Protection of Child Rights ki la leh ia ka bynta ba kongsan ban khang lad ia ki kam pyntriem ia ki kynthei bad ia ki khynnah ha kane ka jylla.
Ka skhim Chief Minister’s Social Assistance Schemes  kaba ai jingiarap T.
500/ sha ki briew ba don ka jingduna dkhot kan long ka jingmyntoi ia kiba dei ban ioh ia kane.
U la ong ruh ba ka jingpyntreikam ia ka Megha Health Insurance Scheme kan long ka jingmyntoi ia ki briew ba pang ba shitom bad 3,47,000 tylli ki longiing ki la dep pynrung ban ioh jingmyntoi na kane ka skhim.
Ban pynbha ia ka pule puthi ha ka jylla, ki don  9 tylli ki Model School bad 20  tylli ki Residential school la plie nalor ki kolej bad kiwei ki skul.
U la ong ruh ba ki don haduh 20,000 ngut ki samla kiba la shah hikai ban nang ban seng kam seng jam haduh mynta.
U la ong ba ka sorkar ka la shim ruh ia ki lad ki lynti ban pynshlur ia ki nongrep ban pyndonkam da ka sboh mariang ha jaka ki sboh dawai namar ba ki pynsniew ia ka mariang.
Ka jingpynlong ia ka lympung ialehkai ka South Asian Games ha kane ka nongbah Shillong ka dei kawei ka jingkynmaw ha kaba 8 tylli ki jait jingialehkai la pynlong ha Shillong bad kiwei la pynlong ha Guwahati na ka jingwan iashim bynta  ki ri kum ka  Afghanistan, Bangladesh, Bhutan, Maldives, Nepal, Pakistan bad ka Sri Lanka.
Ha kane ka sngi, la pynlong ia ki prokram bapher bapher ha ka nongbah, ka jingiaid ki shipai, ki pulit, ki khynnah skul nalor kiwei pat ban pynphuh pynphieng ia kane ka sngi.
La don ruh ka jingpyni ia ki tiar, ba la leh da ki tnad sorkar bapher bapher bad la sam ruh ia ki khusnam bapher bapher sha ki nongioh khusnam kum ia ka khusnam U Tirot Sing , Pa Togan N Sangma bad U Kiang Nangbah.
La sam ruh sha ki pulit ia ki khusnam riew shlur bad kiwei kiwei.
Shillong, 25 K’lyngkot: Mynta ka sngi ka ophis jong u Deputy Commissioner, ka la pynlong ia ka jingrakhe ia ka sngi nongthep vote ha kaba la wan iashim bynta lang ki nongialam seng sain pyrthei kum ka Congress ba la wan mihkhmat u Bah AH Scott Lyngdoh bad ka UDP ba la wan da u Bah Alan Dkhar u Secretary UDP kiba la pynpaw ia ka jingsngew khia ia ka jingtreikam ka bor pisa ha ka por elekson.
Haba kren ha kane ka jingialang rakhe ia ka sngi nongthep ba pynlong u DC East Khasi Hills, U Bah Scott uwei na ki myntri sorkar barim, u la ong ba ka jinglong ka elekshon ha kane ka juk, ka la hiar, da kaba pynpaw ia ka jingsngew khia ia ka jingjubor ka bor pisa bad kiwei ki kam thok bad kane ka la pynsahkut ia ka jingkylla ka rukom synshar paidbah.
U Bah Scott u la kren ruh ia ka jinglong jong ki nongthep vote ha kaba ki ju shim kabu na ki kyrtong ha ka por elek shon da kaba pan pisa.
“Ha ka por jong ngi, uwei u briew u ioh thep vote lai sien saw sien hynrei mynta kane ka rukom ka la jah", la ong u Bah Scott.
“Ki briew ki dawa bad pan pisa ha ka por elekshon bad kaba mih nangta ka long ba dei ma ki hi kiba kynduh jingeh", la ong u Bah Scott.
U Bah Scott u la pynpaw ia ka jingsngew khia ba ka elekshon ha kine ki sngi, la ialeh da ka bor jong ka pisa ym shuh katkum ki mat ka roi ka par bad kaba mih ka long ba la ioh ia ki nongmihkhmat ki bym ler eiei.
U la ong ba khlem ka jingkylla ha ka rukom jied nongialam paidbah, ki briew kiba don ka jingtbit bad ki bym don pisa, kim nym ioh lad ban iakhun elekshon 2018.
Ka jingpynlong ia ka sngi ki nongthep vote, ka long ban pynshlur ia ki paidbah ban shondor EPIC.
“Lehse ka jingiakhih ka jingkylla kaba jar jar kan wan urlong", la ong u Bah Scott.
Katba u Bah Alan Dkhar u la kubur ia ka jingkren jong u Bah Scott ia ka jingtrei ka bor pisa.
“Ka Election Commission kam shim khia than ha Meghalaya ha kaba ianujor bad kiwei ki ri ka India", la ong u Bah Dkhar.
“Ka Election Commission ka dei ban khie thiah noh ban nym shah laitlan ia ki briew ban ioh rung nongthep kiba shu wan naei naei", u la ong.
Na ka liang u Bah Peter S Dkhar u Deputy Commissioner ka East Khasi Hills u la ong ba ka la dei ka por ban wanrah ia ka jingkylla ha ka synshar paidbah bad kyntu ia ki samla ban iashim bynta ha ka jingiajied bad ban pynskhem ia ka synshar paidbah ha ka lawei.
U la ong ba ka Election Commission ka don shibun ki jingduna bad ka dang pyrshang ban pynbeit ia ki da kaba wanrah ia ka jingkylla.
“Ka Election Commission ka dei ban pynkhlain ia ka shna ia ka ain bad ki rul na ka bynta ka synshar paidbah", la ong u DC.
Jowai, 28 ‘lyngkot:Ki pulit ka Lad rymbai Out post ki la ioh kem ia ar ngut ki briew kiba donkti ban pyniap ia ka kong Yior Dkhar, 40 snem tam karta kaba dei na ka shnong Tuber Kmai shnong, katei ka longkmie ka la shah pyniap ha ka ing trep kaba don ha ka lyngkha rep jong ka ha ka sngi hat majai jong ka taiew.
Kitei ar ngut kiba la shah kem ki dei kiba la tip kyrteng kum u Dawanmi Dkhar 25 snem bad u Rin kyndait 23 snem kiba na ka shnong Tuber Kmaishnong East Jaintia.
Ka khubor na ki pulit ka iathuh ba kane ka longkmie ha katei hi ka sngi ka leit sha katei ka lyngkha katba u lok jong ka pat u la sah miet lypa.
Ha ka por janmiet wan poi u pyrsa u lok katei ka longkmie sha katei ka jaka uba wan shangkai mynsngi sha katei ka thain ula wan khot ia u Kni ban pynlait ia ka kali jong u ba ka sah kut.
Kumta ha ka por 10 baje mynmiet ki la ieh ia ka marwei bad leit pyllait ia katei ka kali, hynrei hadien shiteng kynta haba la wanphai ki la lap ba ka la shah pyniap, ha kane ka jingshah pyniap la don ki dak mong ha ki kti bad na ka liang ki pulit ki dang pynlong ka jingtohkit ban lap ia ka daw ba kitei ki arngut ki la pyniap dusmon ia katei ka longkmie.
Shillong, 28 K’lyngkot:U nongialam ka UDP u Bah Bindo M Lanong u la pynpaw ia ka jingsngew sih ia ka jingkhein sting jong kiwei ki seng sain pyrthei ban pep sha ka jingialang ban iakren ia ka mat kaba ktah ia ki Rangbah shnong namar ka jingpynmih hukum ka Kashari High Court ka Meghalaya.
“Nga pynpaw ia ka jingsngewsih ba kiwei ki seng sain pyrthei kim shym la wan ban iashim bynta ha kane ka jing ialang kaba khia ban iakren ia ki kam ba ktah ia ka synshar khadar jong ki shnong ki thaw", la ong u Bah Bindo haba kylli kaei ka jingsngew jongu haba bun kiwei ki seng kim shym la wan sha ka jingialang.
Ha kane ka jingialang ba la khot da ka UDP, la wan ban iashim bynta tang ka KHNAM, NPP bad ka GNC kaba ai da ka jingthoh ban kyrshan namar ba kam shym la lah ban wan.
Kiwei ki seng sain pyrthei kiba khlem wan ha kane ka jingialang ki long ka Congress, ka NCP, BJP, HSPDP, bad ka CPI (M).
“Ngi la dep thoh shithi ngi la iawer lang ia ki ban wan sha kane ka jingialang hynrei kim shym la wan.
Kaba nyngkong ka ka long ba nga pynpaw ia ka jingsngewsih ia kane ka jingbym wan jongki bad kaba ar ka long ba ka bha ba phin kylli sa na ki (seng sain pyrthei)", la ong u Bah Bindo haba kylli ki nongthoh khubor halor kane ka jingjah klep jong kiwei ki seng sain pyrthei.
Mawsynram, 28 Kyllalyngkot:Ka surok jong ka Mawsynram Division na duh Weiloi ter ter shaduh Lad Balat kala long kum ka surok khlaw ka jing sniew jong ka.
Ki paidbah katei ka thaiñ ki la ud shisha ka jingeh ha ka leit ka wan jong ki kiba hap ban iaid man ka sngi.
Kat kum ka jing shem jong u SP News Agency la iohi ba ka jingjot jong kane ka surok ka long naduh Wahumsohlait kaba don harum Weiloi ter ter sha Mawsynram, Phlangwanbroi, Trongpleng, Pomblang haduh ban da poi sha Lad Balat.
Haba u nongai khubor u la wad jingtip la sngewthuh ba na ka liang jong ka PWD kam shym don kano kano ka jingmang pisa ban maramot ia kane ka surok kaba don kam ha kaba da ki spah tylli ki shnong kiba hap ban iaid na kane ka surok.
Kane ka por tlang kala jan kut bad sa tang khyndiat bnai ka lyiur kala  wan hynrei ym shym don kano kano ka dak ka shin na ka liang jong ka PWD ba kan maramot ia kane ka surok ban tap ia ki thliew ki syar kiba la pynjot ia kane ka surok kaba la long kum ka surok khlaw.
Na ka liang jong ka PWD kam shym la maramot ia kane ka surok mynta la kumba lai snem ei ei ong ki thymmei khubor, na ka liang jong u MLA kane ka thaiñ u Bah PN Syiem u ba long ruh u CEM jong ka KHADC u la ia kren bad ki bor jong ka PWD hynrei ym shym la lah ban ban pynkoh nguh ia katei ka tand shna surok ban maramot ia kane ka surok na Weiloi sha Lad Balat kaba jrong kumba 50 Km tam.
(SP News).
Jowai, 27 K’Lyngkot:Myn ha ka sngi rakhe ia ka Republic Day, ka la don ka jingbthei ha Ladrymbai, ha ka surok ban leit sha ka shnong Rymbai bad kane ka jingbtei ka la pynpait lut ia ki iit jong ki jingkhang iit jong ki ar tylli haduh lai tylli ki iing kiba don ha katei ka jaka wat lada ym don mano mano ba mynsaw.
Kane ka jingjia ka la jia ha ka por 1:15 pm eiei katkum ka jingiathuh kawei na ki trai iing ka kong Monica Dkhar ha kaba ka iing jong ka ka la pait lut ki iit jong ki jingkhang iit jong ka.
Ka kong Dkhar ka la iathuh ba [bteng sla 7]katba ka dang ia shongkai bad ki paralok ha ka mala kaba shapoh, kyndit ki la ioh sngew ia ka jingbthei kaba sawa jur.
“Mar mar ngi la ia mih bad ngi la iohi ba ki glasses ne bilor jong ki jingkhang iit ki la pait bad saphret lut sha surok.
Ha ka por ba jia ka jingbtei ngi la ioh sngew ia ka jingkhynnuih kaba jur bha", ka la iathuh.
“Ki paidbah ruh ki la wan ban ialum khrui bad tang shiphang ki la ia phet namar ka jingsheptieng ioh jia biang ka jingbthei", ka la iathuh.
Kane ka jia harud surok ha kaba baroh arliang ki iing ki la shah pynjulor ki jingkhangiit ha kaba ki iit ki la orpait bad saphret ym tang sha baranda hynrei wat sha surok ruh.
Ki pulit kim lah satia ban ong, na kaei ka daw ba jia ka jingbthei haduh ba la pynpait lut ia ki iit jong ki jingkhang iit jong kitei ki iing bad dukan.
Ki don kiba ong lah ban dei u bom hand grenade, ki don ruh kiba ong lah ban dei u bomb shna hi nalor ki ba iathuh ba ha ka por ba bthei ki iohi ia ka tdem iong kaba her sha suin bad kiba ong ruh ba lehse dei ki kynja bom dingnamite (Dynamite).
Na ka liang ki pulit mar syntip ia katei ka jingjia ki la her wut wut ban ker kut ia katei ka jaka bad ban pyntip ruh sha ki heh pulit khamtam sha ki stad bomb bad ki stad jurip jong ka tnad Bomb Squad bad tnad Forensic Science Laboratory (FSL),Ki stad FSL lane ki FSL expert ki la wan hiar ban jurip ia katei ka jaka ha ryngkat u DIG ka Eastern Range bad u SP ka EJH ha kaba na ka liang ki stad lane shempang jong ka FSL ki la lum ia ki katto katne ki jaboh jabain ban rah sha Laboratory ban ioh jurip bniah.
Na ka liang u SP, u la ong ba ka don ka jaka lum thup ia ki nuit haruh katei ka surok bad ki don kiba thang ia kitei ki niut.
Don lehse kiba wan bret ia ki kynja tiar ba bthei ha katei ka jaka na kata ka daw sa jia ka jingbthei", u la ong.
“Ngi dang tohkit bniah ban lap ia ki jingshisha", u la bynrap.
Ha katei ka sngi rakhe Republic Day, ha Ladrymbai ki dukan baroh ki khanglut ym tip na kaei ka daw.
Wat ki paidbah ruh kim shym la mih satia, la ong ka khubor na katei ka shnong.
“Ban da dei ha ki sngi iew, kitei ki iit baroh kiba pait khlempep kin pynmynsaw ia ki nongiaid lynti", la ong uwei na ki nongshong shnong uba dang don iadei bha bad ka kong Monica Dkhar.
Laitkynsew, 25’lyngkot: Ha ka 25 tarik mynta u bnai la rakhe ia ka sngi jong ka lyngkhuh sngi ia ba 17 jong u Prof.
GG Swell ka shnong kaba la kha ia u bad kaba u la heh la san hangtei.
Ia katei ka jinrakhe la pynlong da ka United Children’s Society (UCS) ha ryngkat kiba ha iing hasem bad ka shnong Laitkynsew.
Ha katei ka sngi la pyniaid ia ka jingialang da u Sordar jong katei ka shnong u bah Modi Basaiawmoit, la kren mait phang ia katei ka sngi kynmaw burom da u bah Batista Khongphai President UCS , u symbud kongsan ha katei ka sngi u dei u Dr.
Wansaiñbor Lyngwi.
Na ka liang ka shnong la mih khmat da u Tymmen basan M.
M Rajee uba la ai jingkren katba na ka liang ki bahaing hasem pat la kren da ka kong Wanplisibon Rajee ka para trai jong u bah Swell bad kumjuh ruh na u bah Baiarbor Rajee u pyrsa ( kur) trai jong u.
U kongsan ha katei ka sngi kynmaw burom ia u bah Swell u dei u Prof.
S.
S Majaw u nong ialam ba ha khliehduh jong ka Khasi Author Society uba dei ruh u para thaiñ jong u Prof.
G.
G Swell uba ia sah marjan shnong bad u kata na ka shnong Nongwar.
Haba kren kum u kongsan ha katei ka sngi u Prof.
Majaw u la pynkyn maw ia ki jingiaid lynti jong u bah Swell naduh ki por ki jinglong khynnah jong u haduh ba un da pynkut ia ka jingpule jong u, naduh ki kam kiba u trei haduh ba un da rung ha ka rynsan jong ka saiñ pyrthei.
Haba kren shaphang ki kam kiba u bah Swell u la noh synniang lyngba ka saiñpyrthei u Prof.
Majaw u la ong ba ki nongialam jong ngi kiba mynta kim kot bor bad utei u khlur ba ka shnong Laitkynsew ka la sei, “Haba kren shaphang une u nongialam bad haba ia nujor bad ki nongialam jong ngi kiba mynta pynshong mawser hi ma phi ha ka pylla ne ka tarajur, u bah Swel u dei u khlur ba phyrnai jong ka ri hynrei ngi sngewsih namar ba ngi iohi ba i kumba une u khlur un sa lip noh pynban namar ngi la klet ia u ha kine ki 15 snem ba la dep" ong u Prof.
Majaw.
“Haba nujor ia u bah Swell bad ki nongialam jong ngi kiba mynta, kine kim kot bor wat tang ha syngkai jong u, wat tang ha mat khohsiew jong u ne wat tang ha mat sohlah jong u, u bah Swell u sah sa tang shi troh ki kam kiba un pyndep ha ka jingim jong u na bynta ka ri bad ka jaitbynriew, u la leh shi khoh hynrei kiei ki jingsahnud jong u ki sah sa tang shi troh, hynrei ki nongialam jong ngi mynta ki kam ki trei tang shi troh katba kaba sah pat shi khoh" ong biang u Prof.
Majaw haba kren shaphang u bah Swell kum u nongmihkhmat paidbah bad haba ia nujor bad kiwei pat ki nongmihkhmat paidbah kiba la long nongmihkhmat da ki bun bun snem.
U Prof.
Majaw u la pynkynmaw ruh ia ki kyntien kiba u bah Swell u ju sngewtynnad ban kren haba u la long u nongmihkhmat paidbah bad kita ki ktien ki dei kiba u la kren ha ka ktien phareng kaba u la ong ‘Mine was not a happy life, but an up hill journey’ kaba mut ba lada pynkylla ha ka ktien khasi ka mut ‘ka jingim jong nga kam dei kaba suk,hynrei ka lynti kaba hap ban kiew lum kaba hap ban thom ia ki rai eh raidam’ bad ia kitei ki kyntien u bah Swell u ju kren bha ha ka por ba u la shimti ia ka shuki Deputy Speaker ha Lok Sabha.
Kawei pat ka kyntien kaba u ju sngewtynnad ban kren hadien ba la ioh jylla la ka jong ka dei kaba u la ong ‘lada ki nongsynshar jong ngi ki long kiba stad kane ka jylla jong ngi kan tyngshaiñ bad kan long kum ka kper soh kper syntiew, hynrei lada ki nongialam kim ler kan long kum ka krem ba shong ki nongtuh ki nonglute bad ki runar’.
U Prof.
Majaw u la iathuh ruh ba kawei na ki khep kiba la sah ki jingkynmaw haduh mynta ruh ha ing dorbar bah ka Ri ha Parliament ka dei ha ka por ba ka ing dorbar ka kren shaphang ka Foreign Policy and Land Reform bad ha katei ka por u la ong ba ka sorkar India ka kwah ban pynlong noh salonsar ia ki krem dewiong ha kane ka ri khasi khamtam ha Ri Lum Jaintia (Nationalised) bad ha katei ka por u la ong ba u bah Swell u la thalaiñ hapoh ing dorbar ba dei ban ym ailad ba kan long kumta bad tang mar ia wai dorbar bak u la mih na Delhi ban wan sha la ka jong ka jylla bad dei hangta ba u la lum ia ka jingialang paidbah kaba la sdang na ka shnong u bah Hoping stone Lyngdoh( Bam kwai ha Dwar u Blei) na Mawkyllei ter ter sha Pariong, Shangpung bad ha baroh kawei ka ri Lum Jaintia, “U bah Swell u sngewthuh ia ka jingeh jong katei ka Foreign Policy and Land Reform, nga nud ban ong mynta ba kine ki MP jong ngi ar ngut ki don kim tip hi ruh kaei kane ka Foreign Policy and Land Reform bad kumno kane ka long mynta" ong u Prof.
Majaw.
Jowai, 27 K’ Lyngkot: Hynnin ka step phyrngap ka sngi Republic Day, 10 ngut ki myn siem ba kordor ki la duh ei ia ka jingim ba kordor bad 21 ngut pat kila mynsaw jur, katto katne naki ki la mynsaw palat pud na ka daw ba ka bus (Night Supper) kaba ki shong ka la hap sha synrang kaba jrong palat 100 phut ha ka shnong Tongseng shwa ban poi ha Sonapur ha East Jaintia Hills District.
Kane ka jingjia ka la jia hadien ka shiteng miet ha ka por 1:15 baje mynstep jong ka kylla step jong ka 25 tarik ha ka 26 tarik.
Katei ka Bus ka dang wan na Guwahati bad kaba dei ban poi sha Hailakandi District, Assam.
Ka daw hi ka dei na ka jinglyoh ka bneng bad ka jingpynher sted, ong ka tyllong khubor pulit na East Jaintia Hills, nalor katta ka dei ruh na ka jingkhongwiang bad khongdong palat ka surok khlem da don satia ki dak ki shin kiba la buh da ka tnad PWD ne da ka tnad Highway ka sorkar India ha shi lynter u Surok.
Ha katei ka jingjia, saw ngut ki longkmie ki la mynsaw jur bad donbok ym shym la don khyllung satia katkum ka jingiathuh ki pulit na Lumshnong.
Kitei kiba iap kidei kiba la tip kyrteng kum u Sanjeev Baisnop (32), Jalal Uddin (22), Gopi Das (26), Abul shiji Borbhuya (14), Danny Ram Roy (38), Arjun Biswas (rta ym lah ban tip), Paban Singha (23) and Suchendranama Sudra (56) nalor kiwei kiwei ki bym shym la ioh kyrteng.
Napdeng kine ki 11 ngut, uwei u la khlad noh mynta ka sngi ha Jowai Civil Hospital ha Ialong.
Ki Pulit na Khliehriat, Lumshnong ha ryngkat ki shipai BSF kiba sah ha Khliehriat ki la her wut wut ban pylliat im ia kiba mynsaw bad ban sei ruh ia ki metiap jong kitei ki lanot.
Ki BSF Khliehriat ki la kit bun ngut kiba mynsaw ban pynpoi ia ki sha ki jaka ai jingsumar.
Kane kam dei ka sien kaba lai ba jia kum kane ka jingjia ha katei ka thain Tongseng.
Ha u snemHa u bnai 18 tarik, 2009, kaba kum kane ka juh ka jingjia ka la jia ha kaba 8 ngut ki la iap ha shem bad 20 ngut ki la mynnsaw hadien ba ka bus kaba ki shong ka la hap sha synrang ha Wah Lukha bad u snem 2012 pat 30 ngut ki la iap katba 26 ngut pat ki la mynsaw kynthup ia ki ar ngut ki hep barit kiba lait im ki la shah ieh khunswet hadien ba ka bus Sherowali Travels (AS01Y-7379) kaba dang wan na Guwahati sha Agartala ka la hap sha synrang kaba jrong 250 phut haduh ban da poi wah Lukha.
Jowai, 28 K’ Lyngkot:Ki malik trai par dewiong ha East Jaintia Hills ki la pynpaw ia ka jingsngewkhia kaba jur halor ka jingshah khang ka jong ki ban shallan dew iong sha ki karkhana pynmih dewbilat ha rilum East Jaintia Hills kaba la sdang naduh ka 25 tarik une u bnai.
Ka khubor kaba la iohlum ka la iathuh ba ki don palat 20 tylli ki trok kila shah bat noh ha shwa ban rung sha ki karkhana dewbilat, ha ka kynhun jong ka seng East Jaintia Coal Miners Association (EJCMA) kaba dei ka ym ka seng ki trai par trai dewiong hynrei kiba shallan dewiong sha ki cement plants.
La iathuh ba ki dkhot jong ka JHCMA ki la byrngem byrsit ban thang ia kitei ki trok dewiong bad ruh ia ki heh Company kiba pynrung ia kitei ki trok shapoh ki kharkhana jong ki ban pynhap ia u dewiong uba ki la kit hi da lade ban shallan sha kitei ki cement plants ha ka thain Lum shnong.
“Ngi la wan poi hangne naduh ka 25 tarik bad ngi la shah bat noh ha ki katto katne ngut ki briew kiba la ialam da u Secretary ka East Jaintia Coal Suppliers Association (EJCSA), kaba iapher ia ka seal bad ka letter head namar ha ka letter head ka paw EJCMA katba ha ka seal pat ka EJCSA…", la ong uwei na ki driver ba la nang la stad.
“Ki malik jong ngi ki la ai ia ngi ka bai lynti bai bam, hynrei hadien ba ngi la shah bat, imat maki ruh ki la shah byrngem bad kim nud shuh ban wan jngoh ia ngi bad mynta ngi hap ban shah thnang.
Ngi la phone ia ki ngim ioh satia".
La ong u ma R.
Sutnga.
Kitei ki trai par dewiong ki la ong ba kane kadei ka jingpynkhein ia ka hukum jong ka NGT namar lada ngim lah ban pyllut ia u dewiong jong ngi hapoh ka 15 tarik u May, kine ki dewiong jong ngi baroh kin sa shah kurup noh ha ka sorkar.
Ngi kyntu jur ia ki bor pyniaid district naduh u DC, SP bad DSP ba kin shim khia ia kane bad ban ai jingiada ruh ia kitei ki trok ba shah bat khang ban lait na kano kano ka jingjia ba sngewsih kum ka jingshah thang ha ki riew shim kabu.
Shillong, 28 K’lyngkot:Namar ka jing pynslem khnang ka sorkar ban bat sah ia ka kyrteng jong u Conrad K Sangma uba la phah da ka GHADC ban long u MDC shu sieh, na ka liang u CEM ka GHADC u Desang Sangma mynta ka sngi u la phah ia ka shithi sha u Lat ka jylla ba un pdiang noh ia u Conrad katkum ka rule jong ka GHADC kaba la ai bor ha u Lat.
Ha ka shithi ba la phah sha u Lat ka jylla, u CEM ka GHADC u la ong ba katkum ka Rule 6 (1) ka GHADC, ka la ai bor ia u Lat ka jylla ba un pdiang ia u MDC shu sieh uba la phah da ka Executive Committee (EC) ka GHADC khlem da donkam ban ap ia ka sorkar jylla.
Ka EC ba ialam da ka NPP ha GHADC ka la shim ia kane ka lynti iaid hadien ba ka sorkar ka la shu bat kai ia ka kyrteng jong u Conrad haduh lai eiei mynta ha Secretariat khlem phah sha u Lat.
Ia kane ka shithi la dep phah kopi ruh sha u Commissioner  & Secretary ka District Council Affairs u Bah Jopthiaw Lyngdoh.
Shillong, 28’lyngkot:2ngut ki dkhot jong ka seng lehnoh A’chik Songna An’pachakgipa Kotok (ASAK) ki la shah kem na Nogapara kaba don hajan ka Mikdangra ha ri Lum Garo.
Kitei ar ngut kiba shah kem ki dei kiba la tip kyrteng kum u Chiang CH Sangma bad u Walnen A Sangma kiba dei ruh ki nongialam katei ka seng ha ki thaiñ ka Harara.
Ki pulit ki la ioh ban kurup bom na ki.
Shillong 28 K’lyngkot:Mynta ka sngi, ka Khun Kynthei u Hynniew trep Association (KKHA) ka la ioh ban kurup bun spah song ki kyaid pyrsi bad kyiad phareng ba die beain ha Iewduh ba la song ha plastik.
Kane ka seng ka la pynlong ia ka jingkhynra die kyiad pyrsi ha kiba bun ki jaka ha Iewduh naduh ki dukan, ki kyiad phareng na ki Restuarant.
Ia kane ka jingkhynra la sdang naduh ka por shiteng sngi tad haduh ka por 4 baje eiei janmiet, ha kaba la synran lang da ki pulit ka tnat Exise ia ki dkhot ka Khun Kynthei u Hynniewtrep Association.
Na ka thain Khlieh Iew, ki dkhot ka seng ki la ioh kurup tang katto katne ka kyiad phareng bad sha ki bynta ba sharum jong ka Iew ha ka thain Iewduh, ki dkhot ka seng bad ki pulit ka tnat Exise ki la ioh kurup da ki spah tylli ki song plastik ba la thep ia ka kyaid pyrsi na kawei ka kudam ba la khang da ki tala.
Ki trai nongdie kyaid pyrsi mar syn ioh sngew ia kane ka jingkhynra kyaid, ki la phet lai lum laiwah ban lait na ka jingshahkem ha ki pulit ka tnat Exise.
Ka President ka Seng Kong R.
Jyrwa haba kren ha ki lad pathai khubor ka la ong ba kane ka jingkhynra  kyiad ha Iewduh ka dei namar ka jinglait lan palat jong ka kyiad ba la shu die beain bad kynthoh ruh ia ka ophis u Syiem Mylliem kaba la leh matlah ia ka jingjyllei shaba palat ki dukan die kyaid naduh Motphran shaduh Khlieh iewduh kaba la pynisaitmet haduh katta katta ia ka imlang ka sahlang.
Shillong, 28 K’lyngkot:U Working President ka UDP u Bah Bindo M Lanong u la ong ba ka jingkyntait ia ka hukum bakla jong ka Meghalaya High Court, kam dei ka jingpynkhein.
“Ka jingkyn tait ia ka hukum bakla, kam dei ka jingpynkhein ia ka kashari", la ong u Bah Bindo haba kren sha ki nongthoh mynta ka sngi Palei hadien ba la wai ka jingialang bad ki seng sain pyrthei.
U Bah Bindo u la ong ba ka jingialang kaba la wan iashim bynta ka KHNAM, NPP ka la rai ban pyrshah jur ia ka rai jong ka Meghalaya High Curt ban hukum ia ka sorkar ban thaw ain ia ki bor shnong bor thaw namar ba kane ka long pyrshah ia ka riti synshar katkum ka 6th Scheduled.
Ha kane ka  jingialang, watla ka UDP ka la khot ia baroh ki seng sain pyrthei, hynrei bun kim shym la wan kynthup ka Congress, ka HSPDP, NCP, BJP.
“Ka High Court kam don bor satia bad kam don pud ba kan bthah ia ka sorkar ba kan thaw ain ia ki Rangbah Shnong.
Ka kam thaw ain ia ki shnong ki thaw, ia ki Rangbah Shnong ka dei ka kamram jong ka District Council katkum ka 6th Scheduled katkum ka para 3″, la ong u Bah Bindo.
Ym tang katta, u Bah Bindo u la ong ba ka sorkar ruh kam don bor ban thaw ain ia ki Rangbah Shnong namar ba ka dei ka kamram jong ki district bad ka jingialang ka la kyntu ia ka sorkar ba kan nym sngap ia ka rai jong ka High Court.
“Ki Raid, ki Hima naduh ba la thaw ia ka district council naduh u snem 1952 ki ai ia ka jingiatreilang bad ki district council, kumno pat ka sorkar kan shimti haba ki Hima, ki Raid ki pdiang ia ki district council", la ong biang u Bah Bindo.
U la ong ba ka jingialang ka la rai ruh ban ai ia ka jingkyrshan ia ki Rangbah Shnong hapoh ka lama ka Synjuk Ki Nongsynshar Shnong ka Bri u Hynniewtrep (SNSBH) ba kin iaid shakhmat ban  iakhun ban ujor sha ka Kashari Supreme Court pyrshah ia ka hukum ka High Court namar ba ki Rangbah Shnong ki dei kiba shah ktah beit ha met na kane ka rai jong ka High Court.
“Ngi la rai ban kyrshan ia ka SNSBH kiba dei met ia ka kam ba kan rung sha ka ain ban ujor sha ka Kashari Supreme Court ne sha kano kano ka bynta ban pyrshah ia ka rai ka High Court", la ong u Bah Bindo.
Kiwei pat ki rai jong ka jingialang ka long ban kyntu ia u Lat ka jylla ba un pynsted ban pdiang noh ia ka VAB ka KHADC kumba u la pdiang ia ka VAB ka JHADC, la ong u Bah Bindo.
Ka jingialang ka la pyrshah jur ruh ia ka jingkhang lad ka sorkar ia ki nongtrei sorkar ba kin ia bat kam shnong, bat kam sengbhalang.
“Lada ka sorkar ka khang lad noh ia ki nongtrei sorkar ban iakit kam shnong iakit kam sengbhalang, kane ka pynpaw ba ka la don ka jingsynjor ha ka synshar khadar jong kane ka sorkar", la ther u Bah Bindo.
U la ong ba ka jingialang ka la rai ban dawa ba ka sorkar ka dei ban weng noh ia baroh ki jingkhang lad ia ki nongtrei sorkar ban ia bat kam shnong bad lada donkam, kin leit ruh ban iakynduh bad ka sorkar, bad ki district council ne bad ki rangbah shnong ban iakren ia kane ka kam.
Shillong, 29 K’lyngkot: Ka UDP ka la pashat jingmut sha ki Chief Executive Member (CEM) ka KHADC, JHADC bad ka GHADC ba kin iashong lang ha kawei ka rynsan ban iakren ia ki kyndon kiba la bsuh ha ka Village Administration Bill namar ba ki iapher na kawei bad kawei pat.
Ha ka shithi ba la phah sha ki CEM jong kine ki lai tylli k ADCs, u general secretary ka UDP u Bah AF Dkhar u la ong ba ka jingialang bad ki Rangbah Shnong kaba la khot da ka party ha ka 16 tarik Kylla lyngkot, ka la iakren ia ki kam kiba iadei bad ka rai kaba mih na ka High Court Meghalaya ha ka 13 tarik Kyllalyngkot, 2016 kiba ktah ia ka synshar khadar shnong.
U la ong ba ka jing ialang ka la iakren halor ka JHADC(Establishment of Elaka and Village & Election, appointment, powers, functions and jurisdiction of Dalloi/Sirdar/Waheh Chnong)Act 2015, Section 21 kaba bai ba ka Dorbar Chnong jong kawei kawei ka shnong kan kynthup ia baroh ki nongshong shnong ba la rangbah katba ka Village Administration Bill (VAB) ka KHADC  ka la ong ba tang ki Khasi kiba lah ban long ki dkhot ka Dorbar Shnong.
Ka Dorbar Shnong ha Khasi bad ha Jaintia Hills la niew ba ki dei tang kiba dei ki Khasi bad Jaintia ym da kiwei pat kiba lah ban iashim bynta ha ka synshar ka khadar, ka imlang sahlang, ha kaba kiwei ki bym dei na ki Khasi ne Jaintia kim lah ban iadon bynta ha ka dorbar shnong /Chnong.
Hadien ba la iakren sania bha, la sngew dei ba kan long kaba dei eh bad kaba donkam ia ki lai tylli ki Autonomous District Council ban iashong lang ban iakren ia kane ka kam khang ban lah ban leh ryntih.
“Halor kane, nga kyrpad ia phi ban eksamin bad wad ia ki lad ki lynti da kaba shong jingialang baroh lai tylli ki ADC ban iakren ia kane ka kam  wat ban kiew sha ka iing lieh iingsaw", la ong u Bah Dkhar.
Shillong, 29’lyngkot:U President ka Ri u la thung ia u Justice SR Sen ku u Acting Chief Justice ka Meghalaya High Court naduh ba mih kane ka khubor.
Shillong, 29’lyngkot:Ka Seng Kur ka Mei-sin bad ki khun jong ka kan pynkupburom ia u Dr.
T.
M Hynniewta uba la ithuh kum u saiantis napdeng ki 100 ngut ki saiantis ki ban shah pynkupburom ha ka pyrthei na bynta u snem 2015.
Ka kyrwoh na katei ka kur lyngba u pastor PBM Basaiawmoit ka la pynpaw ia ka jingsngew sarong ia utei u rangbah uba la wanrah burom ia ka kur bad kala ong ruh ba shen kan sa pynkup burom ia ka.
Shillong 27’lyngkot:U nongbud ba ha syndah jong u bah Renikton Lyngdoh Tongkhar mynba u dang don ha ka seng UDP kata u bah Commander Shang pliang uba dei ruh u nongpynmih phlim Khasi ha kane ka jylla u la ong ba watla u bah Renikton u la kynriah noh na ka seng UDP sha ka HSPDP hynrei na ka liang jong u un ym kynran dien satia hynrei un iai don bad katei ka seng bad un nang pynkhlain shuh shuh ia ka rukom treikam katei ka seng ha Mawkyrwat Konstitwensi.
U bah Commander u la ong ba um kwah ban ryngkang dieng kper na kawei ka party sha kawei pat bad u la ong ba ka rai kaba u la shim naduh nyngkong ka dei ka rai rangbah bad un iai neh bad ka seng UDP.
U la kyntait halor ka jingkynthoh jong ki katto katne ngut ba ka seng UDP ka la nang stait ha Mawkyrwat hynrei u la ong ba kate ka seng ka don ia ki paidbah nongkyrshan jong ka kiba la kyrhan ha ki elekshon kiba la de khamta kiba la pynjo ia u kyrtong ka UDP ha ka elekshon MDC kaba dang shu dep hynrei uba la kynriah noh sha ka seng Congress.
Ki nongkitkam bad ki nongkyrshan ki dang don da ki hajar ngut bad nga kyrmen ba katei ka seng kan jop don burom ha ka elekshon MLA ka ban sa wan kata ha u 2018, ong u bah Commander Shangpliang.
Utei u nongialam ka UDP na Mawkyrwat u la ong ruh ba kumba mynta u la long uba la khreh ban ia aireng ha ka   elekshon MLA 2018 lada ka Party UDP ka ibit ia u, hynrei baroh ka rai kaba stad ka shong ha ka Party, ong u bah Command.
Ki nongkyrshan ka UDP ha Mawkyrwat kim dei ban duh mynsiem watla u bah Renikton u la la phet noh na ka seng hynrei ki dei ban duriap kumno ban pynkhlain ia ka party, u la ong biang.
Utei u samla rangbah u la ong ba u don shibun ki mat treikam kiba un trei na ka bynta ka Mawkyrwat Konstitwensi kiba un leit ruh ban tynruh ia ki bor sorkar watla um pat long eiei ruh.
U la iathuh ba u kwah ruh ban trei na ka bynta ki nongrep namar kiba bun ki paidbah ha ka thain bad ha ka jylla hi  baroh kawei ki dei ki nongrep bad u la iathuh ba na ka liang jongu u la dep ban dawa na ka sorkar ban pyntreikam noh ia ka ain halor ka rep ka riang khnang ban ban ai jingmyntoi ia ki paidbah bad u la iathuh ba yn sa pynlong da ki jingialang paidbah ban pynsngewthuh halor kane ka ain ban iada bad ai jingmyntoi ia ki nongrep.
Bad u la pynpaw ruh ka jingsngewkhia halor ka jingbym donkam donkam jong ki samla ba la nang la stad.
Shuwa ba un jam sha ka politik u bah Commander Shangpliang u dei u nongthohkhubor, u dei u Joint Editor jong u Rupang bad Nongsaiñ Hima, u de ruh u Direktor bad u Producer ha ki phlim Khasi kaba kawei na ki phlim ba iaid iew bha jong u mynta ka dei ka phlim Sa Shisien,   u bat kum u president jong ka seng ki nongpynmih phlim ha ka jylla (Meghalaya Film Makers Association), u dei ruh uwei na ki nongialam jong ka South West Khasi Youth Federation (SWKYF) Mawkyrwat kaba dei ka seng ban dawa District South West kaba la urlong mynta bad mynta u dei ruh u nongialam Chairman jong ka Joint Action Committee of All Meghalaya Farmer Union (JACAMFU) ka seng synrop jong ki nongrep ha ka jylla kaba dawa ban rukom kyntiew ia ka rep ka riang.
Nongpoh, 29 K’Lyngkot:Kan long ka jing sah khana pateng la pateng ia ka shnong Pahamrioh, Ri Bhoi District, hadien ka jingiohpdiang jong ka Heprit Angelica Tynsong ia ka khusnam “National Bravery Awarded" kaba dei ruh ka khusnam kaba khraw, ia kaba la sam tang ia kito ki khynnah kiba pyni shisha ia ka jingshlur, khamtam eh ha kaban iarap ban pyllait im ia ka Mynsiem ba kordor jongno re jongno.
Shwa jong ka jingpynkup burom kaba la pynlong mynta ka sngi ha Madan Shnong Paham rioh, da ki phew ngut ki nongshong shnong jong ka ha ka jingialam jong u Rangbah shnong Pahamrioh Bah K.
Suting, ki la leit ban shaw naduh Jerobad kum ka jingpdiang sngewbha ia kane ka Heprit, kaba la wanrah ia ka nam ka burom ym tang ia ka shnong Pahamrioh, hynrei wat ia ka Distrik bad ka Jylla hi baroh kawei.
Ha kane ka sngi, ka Kong Rona Khymdeit, MDC ka Nongpoh Konstituensi, ka la long kum ka kongsan bad ka ADC Ri Bhoi, ka P.
K.
Sangma kum ka symbud kongsan, ha ryngkat ka jingiadon jong ki katto katne ngut ki riew pawkhmat, ba kynthup ia u MDC ka Pynursla, Bah Jensing Tynsong, u Bah C.
B.
Syiem, Bah Min Makri, Bah Raynold Kharkamni lem bad kiwei kiwei ki riew rangbah, la sakhi ruh ha kane ka sngi ia ka jingdonlang jong ki nongialam sengbhalang ba kynthup ia ka HYC bad RBYC, HANM ki la wan ban sakhi ha ka jingpynkup jong ka Dorbar shnong Pahamrioh ia kane ka “Riewshlur".
Kum ka kongsan, ka Kong Rona Khymdeit, ha kaba nyngkong eh ka la ai ka jingkhublei kaba kyrpang ia ka Heprit Angelica Tyngsong, hadien ka jngiohpdiang jong ka ia ka khusnam National Bravery Awarded, kumjuh ruh ia ruh ia u Alfonse Kharsyntiew lem bad kiwei kiwei kiba la ialeh shitom ha kaban pun jingkieng, tad haduh ba kane ka Heprit kan da ioh syndon ban pdiang ia ka khusnam na kti jong u Myntri Rangbah ka Ri, u Narendra Modi.
“Ai ba ki jingduk jingkyrduh kim lah ban khanglad iaphi ba phin poi sha ka thong jong ka jingjop, da kaba pynshlur ruh ia ine I Heprit ba in nangleh ia shibun ki kam bashlur ha ka jingim jong ka, da kaba iarap ia ki shem ha ka kutlad, kumjuh ruh khnang ba kan da long ka nuksa kaba bha ia kiwei pat" bynrap ka Kong Rona.
La ioh ruh ia shibun ki jingkren na ki riew rangbah ha kane ka sngi, kiba la pynpaw ia ka jingkmen halor ka jinglah jong ka Heprit Angelica, ban wanrah nam ban burom ia ka Ri bad ka jaitbynriew lyngba ki kam ba shlur jong ka.
Ha kaba iadei bad kane na ka liang ka Ophis ka Deputy Commissioner, Ri Bhoi District, ka la pynbna ba shen kan sa pynlong ia ka jingpynkup burom ia ka Heprit Angelica Tynsong, ha ryngkat ka jingiadonlang jong ki heh ki hain na Nongbah Shillong.
Shillong, 28’lyngkot:Ha ka jing rakhe ia ka lyngkhuh sngi iap ba 17 snem jong u Prof.
G.
G Swell kaba la long ha ka 25 tarik mynta u bnai ha ka shnong jong u ha Laitkynsew, ki nongkren ki la pynkynmaw ia ki kam bah ba utei u khraw pyrkhat u la noh ia u synñiang u bynhei jong u sha kane ka ri, ki la pynkynmaw ia ka jingiaid lynti jong u kaba eh haduh katta katta bad kawei pat kaba kham phylla kaba kila pynkynmaw ka long ba nalor ba u dei u khraw pyrkhat jabieng bad nalor ba u don ka jingnang jingstad kaba biang u Prof.
G.
G Swell u don ruh pleng ia ka bor met kaba khlaiñ kaba la ong ba u dei u riewlum ba nyngkong eh ha ka ri India uba la ioh Black Belt ha ka jing iakhun Karate.
U bah Swell u la ioh ia katei ka kyrdan Black Belt kum u nongiakhun Karate uba tbit na Rangoon kaba don hapoh Burma kaba ki ong mynta ka Yangon Myanmar.
Ha katei ka jing rakhe ia ka lyngkhuh sngi iap ba 17 jong u ka para trai jong u bah Swell ka kong Wanplisibon Rajee ka la iathuh shaphang ki kam jong u da kaba sdang naduh ka sngi kha, ki jingpule puthi, ki jingtrei haduh ka sngi ka jingiap jong u.
La kha ia u bah Swell ha ka 5 tarik u nailar, 1923 ha ka shnong Lait kynsew bad u la khlad noh ha ka 25 tarik u Kylla lyngkot, 1999 ha Woodland Hospital ha ka rta kaba 76 snem.
Ka snem ba la kha ia u ki dei ki snem ba la khih ka thma bah ha ka pyrthei baroh kawei.
U don lai ngut shi para ar ngut shynrang bad kawei ka kynthei, ar ngut ki shynrang kim don shuh ha kane ka pyrthei hynrei kaba sah mynta ka dei sa tang ka para jong u ka kong Wanplisibon Rajee, kaba la don mynta 77 snem karta.
U bah Swell u la pule ha kawei ka skul LP ha ka shnong Laitkynsew haduh ka klas III bad hadien kata u la leit skul biang ha shnong la jong ha ka skul Presbyterian ME School haduh ba un da pass ia ka klas VI.
Tang mar ia pass ia ka klas VI u bah Swell u la leit ban bteng ia ka jingpule jong u ha Ramakrishna Mission, Sohra ha u snem 1936 bad u la leit skul ha katei ka skul haduh ba un da poi sha ka klas X kata haduh u snem 1939.
U la pass ia ka Matrik na katei ka skul kaba u la ia khun ia ka eksamin kaba ki ong ha katei ka por ka Entrance na Kolkata University ha kaba u la pass ha ka 1st Division.
Hadien ba la pass ia ka Matrik u bah Swell u la hap ban mih noh na la shnong bad na la thaiñ ban leit bteng biang ia ki jingpule kiba kham shajrong bad ha katei ka por u la bteng ia ka jingpule jong u ha Scotish Church College , Kolkata bad ha katei ka por u la sah ha ka Hostel kab ala tip kyrteng kum ka Doph Hostel kaba dei ka Hostel jong uwei u Missionary uba kyrteng u Doph.
