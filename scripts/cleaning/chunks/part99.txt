Ki kyrtong shimet ki don 18ngut baroh.
Ki kandidet kynthei ki long ka kong Rona Khymdeit, ka kong Amanda Anette Pakyntein, ka Rebecca Kharmujai, ka kong Grace Mary Kharpuri, Teilina Thangkhiew, Saralinda Kharlukhi, bad ka kong Badariti Lyngdoh Nonglait.
Ha Jaintia District Council, dei tang ka  kong Violet Lyngdoh, ka kynthei  kaba iakhun elekshon ha kane ka kynti.
Ka Congress, ka don 17ngut ki kandidet ha Jaintia District Council, ka NPP 27 bad ka UDP 26ngut.
Ka PDF, ka don 9ngut ki kandidet, ka HSPDP, ka don uwei u kandidet  bad ki dkhot shimet ki don 19 ngut.
La iathuh ba ka jingjied ia ki shap jong ki kandidet shimet, kan long ha ka 11tarik Rymphang 2019.
Ka Tamasa san snem ka dei ka Tamasa ba shongshit tam na baroh ki kynja Tamasa.
Haduh ba ka pynduh thiah duh dem ia ki paid Nongkyrshan kiba iaid sharum shaneng ban khring paid sha u kyrtong uba ki iashah.
Ymtangba ka ktik ia ki jingmut jingpyrkhat kiba la san hynrei ka ktik ruh wat ia ka jingmut jong ki khunlung khynnah.
Shaneng sharum phin ioh sngew ia ki khunlung khynnah ba ki ia kynud ia phawer ia ki sur ba sngewtynnad jong ki kyrtong bapher bapher.
Kane ka Tamasa shisien san snem kam dei shuh kaba dang thymmai kumta khlem pep ki paidbah kim dei ban klet ba kumno u nongmihkhmat jongki u trei ha ka por ba ailad ia une ia ka ban mih khmat na ka bynta ka thain jong ki.
Kum ki paid nongjied ngi dei ban kyrtiang dien ia ki san snem ban thew ban woh ia ka rukom trei kam jong ki nongmihkhmat jongngi kiba ngi pynkup bor ban peit ha ka khia ka shon jong ka imlang sah lang jongngi.
Ki mat ba katto katne kiba ngi dei ban thew ban woh ia ki rukom treikam jong ki nongmih khmat ka long kumne harum:.
Shillong: Kaka la rai ba kan dkhat noh ia ka jing ia treilang jongka bad ka sorkar  BJP, lada jia ba kin pynlong ain ia ka ain buhai shnong ia ki poiwir lane ia ka  Citizenship Amendment Bill (CAB) ha  Rajya Sabha.
Kane ka dei ka rai, kaba la shim ha ka jingialang jong katei ka seng, ha ka Sngi Saitjain, ha kaba la shim bynta da ki nongialam bapher, ki MLA na ka thain shatei lam mihngi lem bad kiwei de ki dkhot kiba wan na kylleng ka Ri.
Ha katei ka jingialang, la jied biang ruh ia U Conrad K Sangma, kum U National President jong ka seng NPP.
U Conrad, ha ka jingiakren bad ki kotkhubor, u pynpaw ba ka jingialang ka pyrshah jur ia ka  Citizenship Amendment Bill bad la shim ruh ia ka rai, ha kaba yn phah sha ka sorkar India, ba kam dei ban pyniaid shakhmat ia katei ka ain ha ka dorbar  Rajya Sabha.
“Ka jingialang ka rai ruh ba lada ia katei ka ain, la pyntrei kam ha Rajya Sabbha, kumta ka NPP, kan mih na ka kynhun jong ka NDA" ong U Conrad.
Ka NPP, kaba don 20ngut ki MLA ha Meghalaya, ka don 4ngut ki MLA ha Manipur bad ka NPP, ka ia treilang bad ka sorkar BJP ha Manipur bad lada ka NPP, ka weng noh ia ka jingkyrshan, kumta ka sorkar ha Manipur, ka lah ban don jingma.
Ka NPP, ka la rai ruh ba kan ia khun lut ha baroh ki 24 tylli ki Constituency jong ka Lok Sabbha, na bynta ka elekshon Lok Sabbha 2019 bad nangta ha baroh 60 tylli ki Constituency sha ka dorbar Jylla ha Arunachal Pradesh, ong ka kyrwoh jong katei ka seng.
La rai ruh ban plie noh ia ka shnat trei kam jong ka NPP ha Assam, ha kaba yn plie ha ka 17tarik Rymphang 2019.
Ha katei ka jingialang, la ia shim bynta da ki nongialam ba kynthup ia U Bah  Prestone Tynsong, Joykumar Singh Yumnam, Dr.
DD Lapang, James Sangma, Dr.
Lalrintluanga Jahau, Sashank Gataraj Sonelal Kol, Inder Bahadur Pandey, S.
K.
Sarkar nalor kiwei pat.
Shillong:Myn hynnin ka sngi, ka sorkar Jylla ka la pynlong ia ka jing bujli kam ia ki heh pulit ka Jylla bad kitei ki kynthup ia ka kong Claudia Lyngwa, kaba dei ka Commandant jong ka 1st ML Battalion, kaba la shah thung kum ka Superintendent of Police, East Khasi Hills District, katba ia U Davies R Marak, la thung kum U SP (VIS).
U bah M Kharkrang Special Superintendent of Police (SB-I), un shimti mynta kum U Assistant Inspector General of Police (R), katba U bah GD Kharwalang Special Superintendent of Police, West Khasi Hills, ula shah pynkynriah kum U Superintendent of Police (SB -I).
U Bobby SW Momin Superintendent of Police, South Garo Hills, ula shah pyn kynriah kum U Special Superintendent of Police (SB-II), katba U bah Maxwell B Syiem, un shimti kum U Superintendent South West Khasi Hills.
U Bah Herbert G Lyngdoh Superintendent ka South West, un shimti kum U SP Economic Offence Wing, CID, katba U Bah BJ Laloo Superintendent Traffic jong ka nongbah Shillong, un shimti kum U SP, West Khasi Hills.
U Deputy Commandant ka 4th Battalion, U Bikram Marak, un shimti kum SP Traffic, East Khasi Hills, katba U Vivekenanda Singh Commandant 4th MLP Battalion, un long U SP ba thymmai jong ka East Jaintia Hills.
U SP ka Ri Bhoi, U Ma Spil Thamar, ula shah pyn kynriah kum U Commandant ka 4th Battalion, katba U Ma C Syrti Commandant ka 6th Battalion, un long U SP thymmai ka Ri Bhoi District.
Mynhynnin ka Sngi kine ki shijur hapdeng ka jing khapngiah sbak jong ka Sor Jowai, ha ka por ba ki leit thep kyrteng ia U Mr.
Currentis Rabon ba la synran da I Lok Mrs.
Blessing Lamare.
U Ma Rabon, u dei u kyrtong MDC na ka HSPDP 12 Barato Mukroh Constituency.
I Kong Blessing Lamare i la ieng lang bad u lok ban leit thep kyrteng bad Scrutiny naduh ka por ba file nomination tad haduh ka por ban da dep ine I Kong, I la don ryngkat ha syndah jong u Lok.
Kiba iohi bad sakhi ia kane, katno ka jing iadei jing mut kine ki shi sur ka pyn um ia ka dohnud jong ki.
Une u Kandidet, u lah dep iathuh ruh ba u wan na ka iing ka khuid bad ym kaba riew Spah.
U dei teng ruh u nong hikai Skul kumba 12 Snem sha ki Thain Mukroh Bad u dei ruh uba lah pyndep Ia ka jing pule Bachelor Of Arts (BA).
Ha kine ki sngi mynta kham iar ban iohi ba ki Candidates kiba Ieng Elekshon khlem ka Spah.
Khamtam sha ki Thain Jaintia Hills wat ka kyrdang ruh kim juh don.
Ha kine ar ngut ka pyni ba ka spah kam dei ban shong khlieh ia ngi ha ka Imlang sahlang.
Lada ka Mukroh ka pynliem kum ia kine ki Candidate ka pyni ia ka jing bieit jongki.
Wanlem Langchiang.
Shillong: U myntri ka tnad District Council Affairs (DCA) ka jylla u James K Sangma u la ong ba ka jingpyntreikam ia ka Sixth Scheduled kaban pynkylla, kan sa shim por namar ba kin sa don bun ki jnit ki jnat ban iaid.
Haba jubab myn hynnin ka sngi halor ka jingkylli shaphang ka jingwanrah ka sorkar pdeng ia ka jingpynkylla ia ka Sixth Scheduled, u James u la ong ba kam don nym don kano kano ka jingktah ia kane ka elekshon ne ka samoi MDC kaban sa jied shen namar ba ka jingpynkylla ia ka 6th Scheduled kan sa shim por.
“Ki jingpynkylla ia ka 6th Scheduled jong ka riti synshar ka ri, hap ban phah sha ka Select Committee kumba ju long bad kan sa shim por", la ong u James.
U la ong ruh ba ka jingpynkylla kan nym ktah eiei ia kane ka samoi elekshon MDC kaban sa jied shen ki paidbah ha ka 27 tarik mynta u bnai ha kane ka jylla bad kan iaid beit kumba ju long.
Lah ban kdew ba ka sorkar pdeng ka la wanrah ia ka jingpynkylla ia ka 6th scheduled ha Rajya Sabha hynnin ka sngi hadien ba la rai da ka kynhun myntri ba ialam da u Narendra Modi dang shen.
Kane ka jingpynkylla kan hap ban leit ruh sha ka jingmynjurka Lok Sabha ban ioh jingmynjur shwa ban soi pat u President ka ri ba kan treikam.
Ha kawei ka liang u James, u la iathuh ba ka sorkar ka la pynbiang ia ki bor pahara na ka bynta ka elekshon MDC kaban long ha ka 27 tarik mynta u bnai.
“La pyndonkam shuh shuh ia ki bor pahara nalor kiba la don lypa.
Ki don ki jaka ba lah ban don jingma bad ki bor synshar ha ki district bapher bapher kin bishar ia kane", u la ong.
Nongstoiñ: Ka jingkiew rynsan ban ialap bad pynshai ia ki mat iakhun ilekshon ka la sdang myn hynnin ka sngi hapoh ka Iew Nongstoiñ ha kaba kawei na ki seng sain pyrthei kata ka National People’s Party (NPP) Nongstoiñ Block, ka la sdang ban kiew rynsan nyngkong.
U bah Apsharailang Syiem kyrtong jong ka NPP, haba ai jingkren ha katei ka rynsan ialap ilekshon ha Nongstoiñ, u la ong ba ka NPP na Nongstoiñ ka don shi bun ki mat ialeh election ki ban long na ka bynta u paidbah bad u la ong ruh ba kawei ka ishu jong ka NPP ha kane ka ilekshon ka dei halor ban pynneh pynsah ia ka rukom ai jait ai kynja jong u Khasi kata ban shim jait na ka kmie.
“Don ki ain ban iada hynrei lada ngim lah ban iada ia ka shongkha khleh kane kan wanrah jingma" ong u bah Apsharai, da kaba u la bynrap shuh shuh da kaba ong ba kiwei pat ki mat iakhun ilekshon ki long ban pynbeit thymmai ia ka ain ba la don ha District Council kata ka dei ka Management and Control of Forest Act bad ia kaba mynta ym peit shuh ka District Council, hynrei la knieh noh da ka State Government.
Nangta kiwei pat ki mat ki long ban pynkhlain ia ka District Council ha Nongstoiñ ban pynkhlaiñ bad pynbun ki tnad treikam ban pynsuk ia u paidbah nangta ban pynkhlain ia ki iew ki hat kiba ju aikam ai jam ia ki hajar ngut ki paidbah ban pynkhlain ia ka jingsynshar tynrai ha ki Shnong ki thaw bad ha ki Hima Sima.
Katba na ka liang jong u MLA ka Nongstoiñ u bah Macmillan Byrsat haba ai jingkren u la ong ba ki don kiba pyrshang ban pynsngewthuh bakla halor kata ka CAB, hynrei kam don ei ei hynrei ka sorkar MDA ka la rai ban pyrshah ia katei ka Bill bad u Conrad Sangma u la ialam ia ki Myntri Rangbah jong ka thain shatei lam mihngi ban pynsngew ia ka jingpyrshah ia ka CAB.
Shillong: Ka Nenggate Pynursla ka la jop ia ka Bakur ha ka 4th Under-14 Invitation Football Tournament bala pyniaid da ka Bakur Social Welfare Sport Club ha madan Bakur lyngba ka tie-breaker da 6-5.
Ha kawei ka jingialehkai, ka Mawshun ka la pynliem ia ka Lamin lyngba ka tie-breaker da 5-4.
Ka jingialehkai haka 20tarik kan long hapdeng ka Kongwang pyrshah iaka Nenggate Pynursla por 10 Am bad ka Mawshun pyrshah iaka Nongmadan Pynursla por 11 Am.
Ha ka 19th Riwar Cup Invitation Football Tournament, ka Pasadwar Young Boys ka la pynliem ia ka Thangbuli da 1-0 ba la pyniaid da ka Bakur Social Welfare Sport Club ha madan Bakur.
Ia kane ka kol la thep da u Alphayos Pamblang haka 29 minit.
Ia kane ka jingialehkai la pynsangeh shwa namar yn pynlong iaka Miss Meghalaya 2019 ha kane ka madan haka 16 tarik Rymphang bad ia ka jingialehkai yn bteng haka 20 tarik Rymphang kan long hapdeng ka Umkrem pyrshah iaka Nongtalang YC por 12 Pm ka Laitsohphie Pynursla pyrshah iaka Mawshun por 1.
30 bad ka Bakur pyrshah iaka Young boys shnongshoh por 2.
45.
Shillong:Ka kong Rephica Becky Pde na Shillong ka la mihkhmat ia ka jylla Meghalaya kum ka nonglamktien ha ka lumpung 10th AU Bank Jaipur Marathon kaba la long ha ka 3 tarik Rymphang.
Ka Kong Rephica ka dei ka nongmareh kaba la wan baar ha ka jingiakop mareh kaba 42.
195 km da kaba pyndep 4 kynta 15 minit.
Ka dei ruh ka nonglamktien jong ka Amity Gurugram Marathon ka ban long ha ka 10 tarik Rymphang.
Ka kong Rephica (36 snem) ka la sdang ban mareh ha kine ki khyndiat snem bad ka dei ruh na ka longing jong ki nongmareh.
Ha ka 9tarik Nailur, 2018, ka Kong Rephica ka la long ka kynthei na India kaba nyngkong ban wan baar ha ka jingiakop mareh Khardung La Challenge (72 km), ka jingiakop mareh kaba heh bha ha ka pyrthei.
Shillong: Ka Meghalaya Football Association (MFA) ka la pynbna ia ka kynhun jong ki 20 ngut ki nongialehkai sha ka lympung Santosh Trophy North East zone qualifiers.
Ia kane ka kynhun yn ialam da u bah coach u bah Khlain Pyrkhat Syiemlieh bad ka kynhun kan mih mynta ka sngi sha Aizawl.
Ka Meghalaya ka don ha ka kynhun ba don lang ka Tripura bad ka Mizoram ha ka Group A.
Ka Group B pat ki don ka Manipur, Assam, Arunachal Pradesh bad Nagaland.
Kawei ka kynhun kaba kamai bun point tam na la ka kynhun kan ioh rung.
Ka Meghalaya kan iakhun ia ka Tripura ha ka 11 tarik Rymphang bad ka Mizoram ha ka 15 tarik Rymphang.
Mynta ka sngi, kane ka kynhun ka la ioh ia ka jingkitbok na u coach u bah Hering Shangpliang bad u CEO ka MFA u bah Arki Nongrum.
Ka kyrteng ki nongialehkai ka long Goalkeepers: Frolicson Dkhar (West Jaintia Hills), Kenio Lyngkhoi (East Khasi Hills), Defenders: Brolington Warlarpih (East Khasi Hills), Batskhem Tariang (West Jaintia Hills), Donborlang Nongkynrih (East Khasi Hills), Arnesius Marwein (U-21, East Khasi Hills), Mediphrangki Pohlong (U-21, West Jaintia Hills), Banpynkhrawnam Nongkhlaw (East Khasi Hills), Niawkorlang Kyndiah (West Jaintia Hills), Skhemthik Salahe (U-21, East Jaintia Hills), Samuel Shadap (East Khasi Hills).
Midfielders: Rimitre Thma (West Jaintia Hills), Roikhihbha Nongtdu (East Jaintia Hills), Chanmitre Thma (West Jaintia Hills), Ronald Lyngdoh Nonglait (Ri-Bhoi).
Forwards: Ebormi Buam (West Jaintia Hills), Damonlang Pathaw (U-21, East Khasi Hills), Raikutshisha Buam (U-21, East Jaintia Hills), Kynsaibor Lhuid (West Jaintia Hills), Donlad Diengdoh (West Khasi Hills).
Officials: Khlain Pyrkhat Syiemlieh (Head Coach), Dious Lapasam (Assistant Coach), Matheus Khyriem (Manager), Sandarson Kharbyngar (Physio).
Shillong: Ka All Meghalaya Dancer’s Association, kaba dei ruh kawei ka seng kaba ieng skhem na ka bynta ki riew donsap donphong, naduh u snem 1999,  kan pynlong biang ia ka Meghalaya Super Star Season-III ha ka 18 tarik mynta u bnai hapoh Youth Hostel IGP, naduh ka por 10:00baje mynstep haduh 4:00 baje janmiet.
Katei ka jing iakob, ka dei hadien ba ka la dep ban pynlong ia ki District bapher bapher bad ki Sub-Division.
Ha kane ka kynti kan wanrah pat ka jingiakhun jong ka State Level.
Ia ki khusnam baroh kan long Rs.
1,80,000/- (Shi lah phraphew hajar tyngka) bad ka bai rung kan long Rs.
1000/- (Shi hajar tyngka) tang shisien siew.
Lyngba kane ka rynsan ka AMDA, ka la ju iohlad ban phah ia ki khynnah ha ki National Level bapher bapher  ban iashim bynta, ia kane ka programme yn sa pyni paidbah lyngba ki TV Channel  bapher bapher, kumjuh ha You Tube, Instagram, Face Book Page jong ka All Meghalaya Dancer’s Association.
Kumta ka seng ka khot ka wer ia ki heprit ki samla bad ki riewrangbah kiba don ia ka sap la ka long ha ka rwai,  ka shad, ka drama lyngkot bad kiwei kiwei ki jait sap ba kin wan ban iashim bynta.
Ki lah ruh ban phah ia ki video jong phi lyngba ka WhatsApp’s 8259967432 / 9436986471.
Shillong: U Rajeev Kumar, U Police Commissioner ka Kolkata, ula wan poi ha Shillong mynta ka janmiet, na ka bynta ban tohkit halor ka jing bamsap jong ka jing pynlang pisa jong ka kompeni Saradha, ha kaba la kynnoh ba U Kumar, ula pynjot ia kiba bun ki kot ki sla jong katei ka kompeni.
Katei ka jing wan Shillong jong U Kumar, ka dei halor ka jing bthah jong ka Supreme Court, ba u dei ban ia treilang bad ka jingtohkit jong ka CBI.
Guwahati: La pynlong da ka jing pynher lama iong mynta ka janmiet, haba U Narendra Modi, myntri rangbah duh u wan iuh kjat ha ka sor bah Guwahati bad katei ka long kum ka jingsngew pyrshah halor ka  Citizenship (Amendment) Bill.
Ki samla pule jong kakiba dei ruh ki dkhot jong ka All Assam Students’ Union (AASU) bad ka  Krishak Mukri Sangram Samiti (KMSS), ki la pynher lama iong ha ka lynti iaid jong U Narendra Modi, ha kaba u leit sha Raj Bhavan, na ka kad liengsuin ha Guwahati.
Ki dkhot ka KSU, ki pynher lama iong ruh ha Latashil, haba ka kali U Modi, ka iaid lyngba ka surok bah  MG Road.
Ki samla pule, ki ia halla bad kyrkait pyrshah ia U Modi, ha  Jalukbari, ha kaba ki pulit ki la dei ban beh noh ia ki, na katei ka jaka bad kitei ki samla pule, ki la thang ruh ia ka dur jong U Modi.
Ha kawei pat ka liang, ki dkhot ka BJP, ki ia lum lang ha kawei pat ka liang jong ka surok MG, ban pdiang sngewbha ia U Modi bad katba ki dkhot jong ka AASU, ki pyrta  ‘Jai ai Asom’, ‘BJP go back’, ‘Modi murdabad’, ki dkhot jong ka seng BJP, ki pyrta  ‘Bharat mata ki jai’.
Na ka liang jong ka AASU bad ka KMSS, ki la rai ban pynlong da ka jing pynher lama iong ha kylleng ki jaka, ba un leit U Modi, kynthup ruh ha ka jaka jingialang paidbah ha Changsari, ha kaba U Modi, un kren ha katei ka jingialang.
Na ka liang jong ka Tai Ahom Yuba Parishad, Assam, (TAYPA), ki khot da ka pakhang shnong kaba 12 kynta ban pyrshah ia ka jing pyntrei kam ia ka ain Citizenship (Amendment) Bill 2016.
“Ngin pynlong ia ka jingiaid pyrshah bad pynher lama iong kum ka jing pyrshah ia ka ain  Citizenship (Amendment) Bill 2016 bad ban pyrshah ia ka jing wan jngoh jong U Modi.
Ki dkhot jongngi kin ia lum lang ha ki bynta bapher jong ka Jylla bad kin pynher lama iong, ha ka jaka jingialang, ha kaba U Modi, un kren hajan ka sor bah Guwahati" ong U, u nongai jingmut ka AASU.
Ka sorkar BJP, la sngewthuh ba kan leit rah ia ka Citizenship Amendment Bill, 2016 ha Rajya Sabbha, ha ka 12tarik mynta u bnai bad lada ka don ka lad, kan lah ban pan ia ka jing mynjur jong ka iing, ia katei ka bill, kaba don ka jingkren pyrshah jong ka thain shatei lam mihngi.
U M Venkaiah Naidu, uba dei u lamphang jong ka dorbar Rajya Sabbha, un lah ban khot ia ka jingialang jong baroh ki seng sain pyrthei, ha ka 11tarik mynta u bnai, na ka bynta ban iakren ia katei ka bill, kaba la tyrwa da ka sorkar BJP, ban wan rah ha katei ka iing dorbar.
Na ka jingkhein kaba long mynta, ka BJP dalade kan nym lah satia ban pynlong ia katei ka CAB, namar ba kam biang briew satia katei ka iing dorbar, kaba don 245ngut ki dkhot.
Ka BJP, ka don 73ngut ki dkhot ha katei ka iing dorbar, tang nalade hi.
Guwahati: Ka sorkar Assam, ka la pynjari da ka section 144 Cr PC, namar ka jingwan jngoh jong U Narendra Modi, ha ka 9tarik Rymphang 2019 sha katei ka Jylla.
La iathuh, ba yn kem ia kino kino kiba thang ia ki dur tyngshop, ha ka sor bah Guwahati bad ki pulit, ki la phikir bha, ban iada na kano kano ka jingjia ba sniew.
U Director General of Police, U Kuladhar Saikia, u khot ia baroh ba kin long kiba jai jai.
Kawei pat ka khubor ka iathuh ba ki lai ngut ki MP na Tripura, kiba kynthup ia U  Jharna Das Baidya, U Jitendra Chaudhury bad U Shankar Prasad Dutta, ki la rai ba kin nym shim bynta satia ha ka jingplie ia ki projek sorkar lashai ka sngi ha Agartala, kum ka jingsngew pyrshah ia ka jing pyntreikam ia ka Citizenship Amendment Bill, 2016.
Ha ka jingpynmih khubor, kitei ki MP, ki iathuh ba katei ka bill, kan wan rah ia ka jingma kaba khraw ia ka thain shatei lam mihngi bad la ong ruh ba ia katei ka bill, la buhrieh ia ka jingmut ba shisha jongka, halor ka nongrim jong ka riti synshar ri jong ka ri India.
U Narendra Modi, myntri rangbah duh ka Ri, un leit jngoh lashai ka sngi ia ka Assam, Arunachal Pradesh bad ka  Tripura.
Kitei ki MP, ki dawa ruh ba dei ban weng noh ia katei ka bill, kaba dei ban rung mynta sha ka dorbar Rajya Sabbha.
Tura:Hynniew ngut ki briew ki la shah kem, na ka jing lait tuh ki jingkylli jong ka eksamin jong ka  Meghalaya Teachers’ Eligibility Test (MTET), hynrei la ithuh ba u snar duh jong katei ka kynhun tuh jingkylli, u dang phet rieh haduh ha kine ki sngi.
Katei ka jing lait tuh ki jingkylli, ka la jia ha ka 3tarik Rymphang 2019, ha kaba la sam sha kiba bun bah ki briew, lyngba ka whatsapp.
Ha kawei pat ka liang, U Azad Zaman, U MLA jong ka Congress na Rajabala, ula kynnoh ia ki pulit, ba ki leit kem ia ki riew lui lui ha katei ka jingjia bad u iathuh ruh ba ki dei kitei ki samla, kiba la lap ia katei ka jing lait tuh ki jingkylli bad kiba la iathuh sha ki nong ap eksamin.
U Azad, u dawa namarkata ban pynlong da ka jingtohkit jong ka CBI, halor katei ka jing lait tuh ki jingkylli.
Shillong: Ka BJP kam pat shym la pynbna kyrtong eiei na ka bynta ban iakhun ia ka MDC sha ka KHADC bad JHADC, wat la ka tarik thep kyrteng kan kut mynta ka sngi.
Haba kren myn hynnin ka sngi, u General secretary ka BJP Meghalaya, Bah Bashailang Khongwir u la ong ba haduh mynta, um pat ioh jingtip namar ba u dang ap ia ka khubor na ka seng kmie na Dehli.
“Nga dei uba peit ia ka elekshon MDC ka party ha Meghalaya, nga la dep phah 15 tylli ki aplikeshon sha ka seng kmie hynrei kim pat ai jubab eiei haduh mynta", la ong u bah Bashailang.
Ia kine ki aplikeshon la ioh pdiang na ki jaka bapher bapher jong ka Jaintia bad Khasi hills, kiba kwah ban iakhun ia ka elekshon.
Haba kylli kaei ka daw ba ka BJP kam pat pynbna ia ki kyrtong, u bah Bashailang u la ong ba um lah ban iathuh, namar ba ki don ki daw.
“Kumba ka paw, lah ban ong ba ka party ka lah ban nym iakhun ne ban nym iakhun namar ba ka dang don ka por haduh lashai", la ong u General secretary.
Hynrei ha kawei ka liang, la iathuh ba ka jingpyndem tdong ka BJP ban nym iakhun ia ka elekshon MDC, ka lah ban dei namar ba ka la tieng na ka jingpyrshah jur ki paidbah ia ka Citizenship Amendment Bill 2016, kaba la pynkhih win ia ka dong mihngi baroh kawei kynthup ia ka jylla Meghalaya.
Shillong: U Chief Executive Member (CEM) ka Khasi Hills Autonomous District Council (KHADC) u Bah Hispreaching Son Shylla hynnin ka sngi Balang u la hiar jurip ia ka thain khappud ka Meghalaya bad Assam hadien ba la ioh ka jingujor na ki paidbah kiba kynnoh leh donbor u Syiem Jirang ban tih maw bad khyndew ha Rani Jirang.
Ha kane ka jingjurip, u CEM u la lap bun ki lum ki la madan na ka jingtih maw bad kaba long ka jingma ka jaidbynriew bad ka jylla.
Haba kren ha ki lad pathai khubor, hadien ba la jurip u Bah Shylla ula ong, hadien ka jingiakren la sngewthuh ba ka jaka ka dei jong ka hima ym ka jaka ki riew shimet kumta ka rai ban sangeh ne ban tih ka shong ha ki paidbah.
Halor kane na ka liang u Syiem ula mynjur ban khot kyrkieh ia ka dorbar hima hapoh mynta u bnai ban pynbeit noh, namar ka jingtih maw ha katei ka thain ka long shisha kaba ishyrkhei.
Ula ong bun ki lum ki la madan bad kine ki jaka ba la madan ioh kin duh noh bad leit sha Assam, namar kiba trei ha ki par maw ki dei ki dkhar na Asaam katba ki Khasi ki dei kiba shu shah kyrteng bad ka longma ia ka jaid bynriew.
“La ioh jingtip ruh ba kiba pyntrei ia kitei ki par maw ki dei tang shiiing shi sem bad bun ki dei ki briew jong u Syiem bad kane ka long pyrshah ia ka riti ka dustur," u la bynrap.
U Bah Shylla ula ong, kin pynlong biang ban jurip ia katei ka jaka ryngkat ki tnad ka sorkar jylla ki kynhun seng bhalang ban pynshkem ia u pud u sam bad ka sorkar jylla ka dei ka ban shimkhia ban pynthikna ia la u pud u sam.
Ha kane ka jingleit jurip la donlang u Syiem Pa’iem RH Wahlang, ki Myntri, ki Rangbah ka Kur Phrakpoh Pahsyntiew Wahlang, ki dkhot ka CORP Jirang Circle, ki nongialam ka Joint Action Committee Hima Jirang ki rangbah shnong bad ki paidbah.
Ka jingtih maw ha Rani Jirang ka long kaba la isherkhei namar bun ki lum ki wah ba itynnad bad jyngam ki la kylla madan plain ha shi lynter u pud naduh ka shnong Gunpaty haduh u lum Wahsieng kaba long phew kilometer.
Shillong: Ki nongkitkam ka 17-North Shillong BJP Mandal kila shim ia ka rai ban mih na ka BJP bad ia kane la shim ha ka jingialang ba ialam da u bah H Victor Lyngdoh u working president bad kong MA Nongkynrih, ka president ka Mahila namar ba ka BJP ka la wanrah ia ka Citizenship Amendment Bill (CAB) 2016 kaba la ktah mationg ia ka jaitbynriew bad ka dong mihngi baroh kawei.
Ki la pynpaw ruh ia ka jingiaroh ia u Conrad ba u pyrshah jur ia ka CAB ryngkat kiwei ki seng sain pyrthei ha kane ka jylla, ong ka kyrwoh ba la pynlait mynta ka sngi.
Shillong: U Myntri ka sorkar jylla uba peit ka kam pynroi sor u bah Hamlet Dohling uba dei ruh u MLA ka Mylliem konstitwensi, haba wan synran thep kyrteng mynta ka sngi ia ka kong Teilinia Thangkhiew, u la ther tyngeh ia u MLA barim ka Mylliemu bah Ronnie V Lyngdoh ha kaba u la ong ba utei u nongmihkhmat barim ka Mylliem, u la leit shaduh Jharkhand bad shaduh Jaduguda ban peit ia ka jingtih Uranium katba sha ki thaiñ khappud ba ki Khasi ki ia kynduh jingeh um pat shem la iuhkjat satia.
“U bah Ronnie u la doh ia u Uranium, u la leit shaduh Jharkhand bad Jaduguda ban peit ia ka jingtih Uranium, hynrei nga kwah ban kylli katta u la long MLA mynno u la ju hiar sha ki thaiñ khappud Block I, Block II ne sha Langpih ban peit ia ki para doh para snam kiba don hapdeng ka jingeh" ong u bah Hamlet Dohling.
U bah Hamlet u la ong ruh ba u bah Ronnie u la thok ia ki paidbah da kaba pyntip lyngba ki kotkhubor ba la weng ia ka MUDA “Hynrei haei kata ka sakhi ba u la weng ia ka MUDA, hangno ka jingpynbna na ka sorkar, dei kane ka jingpynbna kaba ngi la pynmih ba ka MUDA kam lah shuh ban treikam hynrei kan hap hapoh ka jingpeit ka District Council na ka bynta kito ki jaka ba hap hapoh ka jingpeit jong ka" ong u bah Hamlet haba pyni ia ka Notification.
U bah Hamlet u la pynshai ruh halor ka jingkynnoh ba u la pynduh tiket ia u bah Gilbert Laloo bad u bah Macdonald Kharkongor bad u la ong, “Kine kim dei satia ki dkhot jong ka PDF hynrei ki la wan ban kyrshan ia nga lai taiew shuwa ka elekshon bad kata ruh hadien ba ki la sngewthuh ba ngan ioh ia ka jingjop, ki don sa 3 ngut kiwei pat kiba pan tiket hynrei kine ki dei ki briew jong ka Party bad ngi la ia sngewthuh jingmut" u la ong.
U la pynpaw ba kumba ki paidbah ki la kyrshan ia u kin kyrshan ruh ia ka kong Teilinia Thangkhiew ban jop biang mynta ka kynti namarba u la ong ba ka jingjied ia ka kong Teilinai dei halor ki kam jong ka bad ba u kwah ba u MLA un ia trei ryngkat bad ka MDC na ka bynta ka jingbha jong ki paidbah ka Mylliem konstitwensi kaba dei ka konstitwensi kaba dang sahdien.
Shillong: Ka Hynniewtrep Achik National Movement (HANM) ka la byrthen ba kan pynlong ia ka jingkhynra naphang ia ki nongdie madan naduh Motphran, Bimola, Khyndai Lad ter ter, namar ba kam lah shuh ban shu peit ia ka jingkharoi ki nongdie madan khamtam ki bar jylla bym ithuh ithaw shuh haduh ba ka la wanrah ka jingwit ia ki nongiaid nongieng bad ka jingkhim ka lynti.
Myn hynnin ka sngi, ka HANM hapoh ka jingialam u president u bah Lamphrang Kharbani ka la iakynduh ia u myntri pynroi sor u bah Hamletson Dohling ban ai por shi bnai ban leh eiei ia kane bad lada kim leh, ka seng kan sa khynra hi naphang.
“Ka sorkar ka dei ban kyndang noh ia ki khar die madan, die juti, die shana, die jain naduh Motphran shaduh Khyndai Lad namar ba ka la pynwit ia ki paidbah bad teng teng long kumba iabok khlem da iakut ban iabok la shu iatyngkhuh na ka jingtur ki nongdie madan ha ki lynti syngkieng", la ong u bah Lamphrang.
U la ong ba ka seng kam dei ba bishni ia ki hynrei ka la pynwit shaba palat bad ka dei ban buh noh ia ki nongdie shawei pat ban lait na ka jingwit u paidbah.
Ki nongdie madan ki dei kiba nabar jylla suda kiba la shu wan buhai shane bad kine ki la wan ha ka kyrteng die jingdie hynrei ki leh ia ki kam beain.
U la ong ba ka jingmih ki kynthei Khasi ban kam ia ki dukan haba khynra dukan ka district council, ka la long kumba pynshlur ia ki bar jylla ban wan leh trai da ki bar jylla sha kane ka ri ban shu leh kam khaii katba mon.
Shillong: U MLA barim ka UDP na Shillong West u bah Paul Lyngdoh, u la ong ba ka jingmih jong u ban ia khun mynta ia ka elekshon MDC ka dei na ka daw ka jingduna palat ki nongialam hapoh District Council.
“Ka don ka jingthylli kaba shyrkhei ha ka jingdon ki nongialam, nga dei ban mih shakhmat ban pynshlur nalade ban pyni ia ka jingdon ki nongialam kiba biang" ong u bah Paul Lyngdoh haba ia kren bad ki nongthohkhubor hadien ba u la dep thep kyrteng myn hynnin ka sngi.
U bah Paul u la ong ba ha ki snem kiba la leit noh ki MDC kim shym la lah satia ban trei katkum ki kam kiba u paidbah u la pynkit ha ki bad kane ka la pynshong kynrong ia ka jingskhem ki trai ri ruh, “Nga kwah ban ioh ia ka EC kaba thymmai ka ban ia trei ryngkat bad ka sorkar jylla namarba baroh shi katta la shu ia tyngkhuh hapdeng ka District Council bad ka sorkar, ka jylla bad ka District Council ki don la ka jong ka bor" ong u bah Paul.
Haba kylli kumno u sngew ba mynta ka kynti un hap ban ia khun pyrshah ia u General Secretary barim ka KSU u bah Auguster Jyrwa, u bah Paul uba dei ruh u President barim ka KSU u la ong “Lada kheiñ ha ka KSU u Auguster u dang dei tang u khun ksiew jong nga, nga la long ar pateng shuwa jong u, ka Jaiaw ka donkam ia ki briew kiba la ih kiba shemphang bad ka donkam ruh ia ki briew kiba la dep Test ka la dep tynjuh, nga ialade hapoh KSU nga don 10 snem, ha Ing Dorbar Thaw-aiñ nga don 15 snem, u blei u la ai ha nga ia ka sap kum u nongialam" u la ong.
Shuh shuh u bah Paul u la ong ba ka jingshah rem jong u ha ka elekshon kaba la dep ka dei namar ba ka trei ka Vote Bank Politik na kiwei pat ki jaitbynriew, “Ki bar jylla hangne ki vote ia ki Party heh (National Party) ki briew jong ngi pat ha Mawlai ki vote ia ka Congress, ha Pynursla ki vote ki Vote ia ka NPP, kiwei ki jaitbynriew ki kham shemphang ban ia ngi, ha kaba kut kiwei pat ki jaitbynriew ki dei ki nongrai ia ka jop ka rem jong ki kyrtong hangne ha sor" ong u bah Paul.
Ha kaba ia dei pat bad ka ILP, u la ong ba ha u 2013 ma u bad ki paralok MLA jong u ki la kyrshan radbah ia ka jingdawa ILP bad ha katei ka por ka dei ruh ka sien kaba nyngkong ban pynthud ia ka Ing Dorbar Thaw-aiñ ha kaba ki MLA ki la tur sha ka miej jong u Lamphang, ka dei ka aiñ kaba don bniat, u la ong.
U bah Paul u la ong ruh ba lada un wan ha ka bor hapoh District Council ki don shibun ki thong kiba un trei bad kawei na kita ka long kum ka jingpyrkhing ia ka laisen khaii, ka laisen bylla, ka jingpynkhlaiñ ia ki bor ka District Council, “Phi iohi hi haba leit khynra laisen shah shoh kylla ki Enforcement (pulit KHADC), phin sa iohi kaei ka ban jia" ong u bah Paul Lyngdoh u kyrtong ka UDP na Jaiaw.
Shillong: Ka MDC jong ka Mylliem konstitwensi ka kong Teilinia Thangkhiew, kaba dei ruh ka Deputy Chief Executive Member ka KHADC, ka la ong ba ha ka jinglong MDC jong ka kam shym la kyntiap seng kumba long kiwei pat ki MDC bad ka jingphet jong ka na ka HSPDP ka dei hadien ba la kut ka samoi treikam kaba 5 snem.
“Nga la iaineh ha ka HSPDP haduh ba kut ka 5 snem, nga la shong ha ka liang synshar, nga la shong ruh ha ka liang pyrshah hynrei nga iaineh ha kaParty bad dei mynta ba la kut ka 5 snem ba nga leit noh shawei" ong ka kong Teilinia Thangkhiew.
Halor ka jingleit rung jong ka sha ka PDF ban ia treilang bad u MLA ka Mylliem u bah Hamlet Dohling uba dei ruh u para marjan jong ka, ka kong Teilinia ka la ong ba kane ka dak ka jingiatylli bad u MLA un ia treilang bad ka MDC.
“Ngi ju ong ba ki Khasi kim lah ban ia tylli hynrei kane ka dei ka dak jong ka jingiatylli kane kan dei ka nuksa ia kiwei pat" ka la ong.
Ka kong Teilinia ka la ong ba da ka jingiatreilang bad u MLA kan lah ban pynbor ia ka sorkar ban mynjur ia ki Bill jong ka district Council kiba la shu sahteng naduh mynshuwa.
Ka la pyntikna ruh ba mynta ka kynti kan jop da kaba suk namarba ki paidbah ki la iohi ia ki jingtrei jong ka ha kine ki 10 snem ba ka la long kum ka MDC.
“Nga la trei bad nga la leh bha ha kine ki 10 snem, nga ngeit ba u paidbah un ai biang ia nga ka jingjop", ong ka kong Teilinia.
Haba phai pat sha ka mat MUDA ka la ong ba ka sorkar ka la weng noh ia ka jingtreikam jong ka MUDA hapoh u pud u sam jong ka District Council hynrei halor ka jingkynthoh jong u bah Shylla pat ka la ong ba dei ka jingkren jong u hi shimet bad lada wan ka EC kaba thymmai kin pynbeit ia baroh ki jingdonkam.
Ka la pynpaw ba ki kam kiba ki MDC kin hap ban peit ki long ka khyndew ka shyiap, ka riti ka dustur, ka synshar khadar.
Nongstoiñ: Ka jingiakhun pre quarter final kaba 6 jong ka lympung 2nd Invitation Knock out Football Tournamement bala pyniaid da ka New Nongstoiñ Sport Social & Cultural Club (NNSSCC), kan long mynta ka sngi ha kaba ka kynhun ialehkai jong ka Littlestar kan iakhun pyrshah ia ka Board President XI.
Katei ka jingiakhun ka ban long hapdeng kitei ki ar tylli ki kynhun kan sdang ha kapor 1:30 PM ha ka madan jong ka shnong New Nongstoiñ bad la khmih lynti ruh ba katei ka jingiakhun pre quarter final kaba hynriew khlem pep kan long kaba itynnad bha.
Kumta na ka liang jong ka NNSSCC sa shisien ka khot ka wer ia baroh ki paidbah riew ieid phutbol jong ka thaiñ ba kin wan ban sakhi ia katei ka jingiakhun ka ban long hapdeng kitei ki ar tylli ki kynhun.
Shillong: Mynta ka sngi ki la don 77 ngut ki kyrtong kiba la thep kyrteng bad haduh mynta haba ia kheinlang baroh ki kyrtong baroh kiba la thep kyrteng na bynta ka elekshon MDC ha KHADC bad JHADC ki long 231 ngut.
Ki kyrtong kiba la thep  kyrteng mynta ka sngi ki long 43 ngut ha JHADC bad 34 ngut ha KHADC.
Shillong: Ka phutbol phainal jong ki khynnah kiba hapoh ka 12 bad ka 14 snem ka rta ki Under-12 bad ki Under-14 jong ka Mawlai Sports Social and Cultural Club (MSS&CC) kan long ha ka 9 tarik u Rymphang, 2019 ha Madanheh stadium, Mawlai Phudmuri.
Ka jingialehkai kan sdang ha ka por 12 baje shiteng sngi ban sdang da ka phainal hapdeng ki khynnah ka Under-14 jong ka Mawlai Nongkwar pyrshah ia ka Motsyiar.
Katba ha ka Under-12 kan long hapdeng ki khynnah ka Mawdatbaki pyrshah ia ka Nongkwar ha ka por 1 baje nohphai sngi.
Kumta haba ia dei bad kane ka phainal ka MSS&CC ka kyrpad ia ki nongshong Shnong ka Mawlai ban wan sakhi ia kine ki jingialehkai, kaban long ruh kum ka jingaì mynsiem ia ki nongialehkai.
Nongstoiñ: Hadien ba ki kyrtong na ki party bapher bapher ki ban iakhun ia ka ilekshon sha ka KHADC napoh ka Nongstoiñ Konstitwensi kila dep lut ban leit thep kyrteng lut, sa u kyrtong jong ka UDP u la leit ban thep kyrteng khatduh mynta ka sngi.
Utei u kyrtong jong ka UDP u ban sa iakhun ruh ba Nongstoiñ Konstitwensi u dei u ba la tip kyrteng kum u bah Tonington Tyrsa bad ha katei ka jingleit thep kyrteng jong u, la synran lang da u Bah Mosklandar Marngar, bah Morning Tympuin bad kiwei kiwei.
Na ka liang u Bah Toning u la pynpaw ba lada ki paidbah ki jied ia u ban mihkhmat sha District Council, un peit un jngoh ia ka bha ka miat ki paidbah ha baroh ki liang kiba ia dei bad ka roi ka par bad kiwei de ki jingeh, kham kyrpang na ka bynta ki kup shiliang ki sem shilliang jong ka imlang sahlang.
Na ka liang ki nongialam ka UDP, ki la pyntip ruh ba ha ka 12 tarik mynta u bnai yn pynlong ia ka jingialang bah jong ka party ha Hall Mecofed ha ka por 11 baje mynstep bad ha katei ka sngi, yn don lang ruh ki nongialam jong ka party ba kynthup ia u Bah Donkupar Roy, Bah Jemino Mawthoh bad Bah Bindo M Lanong.
Ka sorkar jong U Yogi Adityanath, myntri rangbah ka Uttar Pradesh, ka la mang pisa mynta ka sngi, haduh 600klur, na ka bynta ban peit ia ka bha ka miat jong ki masi ha katei ka Jylla.
Kane ka rai ka long ar shah, na kaba la mang pisa ha u snem ba ladep.
Katei ka pisa, haba khein lang, ka long T.
613 klur, kaba dei na bynta ka bha ka miat jong ki masi bad T.
165 klur, la shim na ka khajna jong ka kyiad, ha kaba yn sumar ia kito ki masi kiba don ha ka jingtlot namar ka jingduna ka bam ka sa jongki bad sa T.
248 klur, yn bei tyngka, na ka bynta ban thaw ia ki jaka sah jong ki masi ha ki nongkyndong bad nangta sa T.
200klur ha ki jaka sor.
Ha ki khyndiat bnai ba ladep, ki la don bun bah ki nongrep, kiba la khih bitar jur, namar kitei ki masi, ki bym don nongsharai, ha kaba ki leit bam lut ia ki jingthung jingtep jongki bad ia kitei ki masi, la leit set ha ki iing sorkar, ha ki skul bad ki iing dorbar shnong bad katei ka la pynthut ia ka jing pynlong skul ha kiba bun ki jaka.
Shillong: Ka kong Amanda Pakyntein ka la thep kyrteng ialade mynta ka sngi na ka PDF na Mawkynrew sha ka elekshon sha KHADC ka ban long ha ka 27 tarik Rymphang.
Haba kren mynta ka sngi sha ki lad pathai khubor, ka Kong Amanda ka la ong ba ka jingiakhun jongka ia kane ka elekshon MDC kam dei ba phah I lok hynrei dei namar ba ki paidbah ki la jied ia ka ban mih madan.
Ka Kong Amanda ka dei ka lok jong u MLA uba long ruh u myntri sorkar jylla u bah Banteidor Lyngdoh, uba jop ia ka MLA bad u MDC mynshuwa.
“Ka jingiakhun ia ka elekshon kam dei ba pynbor I lok, ka dei ka jingpynbor  bad ka jingjied jong ki paidbah", la ong ka kong Amanda.
“Ka dei ka jingmon jong ki paidbah, kam dei ka jingpynbor na iing na sem", ka la ong bad bynrap ba, “ngin kmen ba ki kmie ki kpa ki shait nang ban ri ia ki khun ki kti bad shathie ruh sha konstitwensi Mawkynrew ngin shakri ia ki kum ki khun ki kti",.
Ka la ong ba ka jingangnud jongka ban mih madan ka long ban iada ia ka khyndew ka shyiap bad ka jingma na kiwei namar ba ka dei ka jaitbynriew kaba rit.
“Ka jaitbynriew jong ngi ka long tang shi shamoit hakhmat ka India bad ka jingdon ka 6th scheduled kan iada ia ngi ki rit paid, ia khyndew ka shyiap, ka kolshor, nga kwah ban pynkhlaiñ ia kita", ka la ong.
Ka la ong ruh ba kum ka longkmie kaba peit bad ioh bynta bha, ka don ka bynta kaba khraw ha district council ban saiñ kham bha ia kane.
Ka la pynpaw ia ka jingkyrmen ba kan poi sha ka thong ha kane ka kynti namar ba ka sawa bha ka lyer jong ki paidbah.
“Nga kyrmen ba ngan jop namar ba ngi la iaid shakhmat bad kam don kano kaba beh shadien", ka la ong.
Na Mawkynrew ka jingiakhun kan long hapdeng u MLA bad MDC barim u bah Martle N Mukhim na ka HSPDP, u bah Olet Kharsahnoh na ka Congress nalor kiwei.
U Chief Executive Member (CEM) ka Khasi Hills Autonomous District Council (KHADC) u bah HS Shylla u la pynkhreh ban leit tied jingkhang na ka Supreme Court ka ri pyrshah ia ka sorkar jylla halor ka jingkyntait ban soi ia ka Bengal Eastern Frontier Regulation Act 1873 ne ka Inner Line Permit (ILP) kaba la shim bad mynjur da ka KHADC.
Haba kren mynta ka sngi, u bah Shylla u la takrain tyngeh ia ka tnad District Council Affairs (DCA) bad ia ka sorkar jylla kaba la pynlong ia ka District Council tang kum ka nongtrei ne ka tnad sorkar tang namar ba kim sngewthuh ia ka ain.
Kane ka jingbitar u bah Shylla ka long ba ka tnad DCA ka la phah ia ka shithi ha ka 1 tarik mynta u bnai sha ka district council ba ka Council kam don ka bor ban thaw ia kane ka ain ILP, naba kam don ha ka Sixth Scheduled ka riti synshar ka ri.
“Nga la pynkhreh ban leit ujor sha ka Supreme Court pyrshah ia ka sorkar jylla bad ngi la dep iakren bad u nongiasaid ain u BJ Hansaria ba un pule ia ki kot ki sla.
Ngi lah ban leit da ka Writ Petition ne da ka Contemp of court", la ong u bah Shylla.
U la bynrap, “Ngin pyndep noh ia kane mar mar namar ba ka sorkar jylla ka la khein niut ia ka district council namar ba kim sngewthuh ia ka ain".
U la buh jingkylli, “Kumno ka DCA kaba shong tang ki ophisar ba shu thung kan tuklar ia ki bill kiba la thaw da ka district council kaba dei ka met ba la pynkup bor da ka riti synshar ka ri haba ki MDC ki dei kiba la jied da u paidbah bad kane ka la pynpaw ia ka jingbiej jong ki briew ba don ha ka tnad ain ka sorkar jylla bad ki briew kiba don ha ka sorkar".
U Bah Shylla u la ong ba katkum ka Sixth Scheduled, lada don kano kano ka jingeh ne ka jingbym shai, ka dei ka ophis jong u Lat ka jylla ban thoh sha ka District Council hynrei ka shithi ka wan pynban na ka sorkar jylla bad, kane ka paw ba ka la khein ia ka district council tang kum ka tnad sorkar jylla, ym kum ka met ba la bynshet ka riti synshar ka ri.
Haba pynksan ia ka Bengal Eastern Frontier Regulation Act 1873 Bill ba la thaw ka KHADC, u bah Shylla katkum ka kyndon  Para 19 (1b) ka Sixth Scheduled, ka district council ka lah ban pyntreikam ia kane ka ain.
“Ngim shym la thaw ia kane ka ain (Bengal Eastern Frontier Regulation Act 1873) hynrei ngi shu shim ne adapt namar ba ka ain ka la don lypa", u la ong.
U la ong ba ha ka u snem 1972, ka sorkar  jylla ka la ujor pyrshah ia ka rai  ka High Court sha ka Supreme Court, katkum ka United Khasi & Jaintia Hills Autonomous District Council (UKJHADC) (Application of Laws 1972) bad mynta kane ka sorkar MDA kam tip.
U la ong ba ha katei ka snem, I kong Berhil Kurkalang I la shah pynduh license die kyiad ha u Deputy Commissioner da kaba kam ba ka Indian Eastern Bengal and Assam Excise Act 1910, ba la thaw da u Lat ka la iap namar ba u Lat ruh um don bor shuh bad ym lah ban ai license, hynrei ka sorkar jylla ka la iakhun sha ka Supreme Court bad ka  la ai ia ka rai ba u Lat u lah ban kut, hynrei ka ain kan bteng beit.
Ha kawei ka liang, u bah Shylla u la ong ba kane ka jingleh jong u ban leit sha ka Supreme Court ka lah ban pynbitar ia ka sorkar khamtam ia u Symbud Myntri Rangbah u Bah Prestone Tynsong bad u nongialam ka UDP u Dr Donkupar Roy.
“Nga sngewthuh ba kin weng ia nga na ka shuki CEM, hynrei kaba ki lah ban leh ka long tang ban pynjari administrator", la ong u bah Shylla.
Kumba ka long mynta, u bah Prestone u dei u de facto Chief Minister ka jylla bad u Conrad K Sangma u dei tang u khlieh khlem don bor, la kynnoh u bah Shylla.
U la ther ba ki briew kiba don ha kane ka sorkar MDA kim don eiei ka jingsngew khia ia ka jaitbynriew khamtam ka jingwan rung ki briew nabar bad ki pyrta tang da ki ktien ban pynbiej ia u paidbah.
Katkum ka jingong u bah Shylla, dei tang ka ILP kaba lah ban khang lad ia ki briew ban wan nabar namar ba ka don ka kyndon kaban pynshitom ia kiba wan rung khlem ka permit.
Hadien kumba arsnem ka jingap khmih lynti, ïa ka Phlim Nabon, ba la pynmih da ka Jingïaseng Samla KJP Synod Sepngi, la pyllait paidbah mynta ka sngi ha ka jingïalang kabala long ha ophis ka KJP Synod Sepngi, Mission Compound, Shillong.
U Moderator ka KJP Synod Sepngi, u Rev.
WC Khongwir, u dang pyllait ia ka Phlim NabonHadien kane, ïa kane ka phlim ba la pyllait da u Moderator ka KJP Synod Sepngi, u Rev.
WC Khongwir, la pyni nyngkong eh(Premiere) ha Auditorium jong ka Synod College.
Katba nang ïaid kane ka phlim, la ïohi ïa ka jinglung mynsiem ki paidbah ha kaba bun ki la jaw ummat, khamtam eh ha ka bynta ba ka Nabon, ka la mih na la ka jong ka ïing da kaba kyntait ïa ka jingtyrwa ka kmie ka ksiar ka ksah bad ki jingdon jingem ban leit phai sha ïing Mission ha Nongsawlia, namar ba ka la jied ban shakri ïa U Jisu.
U Rev.
Khongwir, haba kren shuwa ban pyllait ïa ka Phlim, u la ong ba ka jingim ka Nabon, kaba long tang ka khynnah rit ha ka por ba ka pdiang ïa U Jisu bad ki jingeh ba mad ha kane ka jingïaid lynti jong ka, ka long ka jinghikai ïa kito baroh kiba bud ïa U Jisu ba ka jingim kiba ngeit kam dei kaba suk, hynrei kadei ka jingim kaba hap ban ïakynduh bad mad bun ki jingeh.
“Haduh mynta ruh, ki Khristan ha kylleng ka pyrthei ki mad ïa ki jingeh ha ka jingim jong ki", u la ong.
U Moderator, u la pynpaw ka jingsngewkmen ba kane ka Project jong ka Jingïaseng Samla ka la long poi sha ka jingpyndep ïa ka bad ka la long kaba jop.
Hynrei u la ong ba ka kaba kham kongsan eh ka long kumne ba lyngba kane ka Phlim, ki paidbah, ym tang ki Khristan kin ïa ka khubor kaba bha na ka.
U la ai jingmut ruh ba ïa kane ka Phlim dei ban pynpoi shaduh ka General Assembly Presbyterian Church of India, khnang ba ki paidbah ha ri India kin ïoh ba peit.
U la ai jingmut ruh ban pynpoi wat shaduh Wales, kaba long ka Balang Kmie jong ka Balang Presbyterian ha Ri Khasi Jaiñtia.
U Bah KK Kharlukhi, Director ka Phlim, haba ai jingkren shuwa ka jingpyni paidbah, u la ong kane kadei ka Phlim kaba la shna halor ka jingjia ba shisha lyngba ka jingwad bniah u (L) Dr.
HB Kharlukhi, uba la  thoh ruh ïa ka Script ha ka dur jong ka Drama.
Kane kadei ka phlim kaba bun tam ki nongïashim bynta, ha kaba palat arspah ngut ki briew ki la ïashim bynta bad kidei ruh kiba ïashim bynta ha ka sien kaba nyngkong eh ha ki phlim.
Khyndiat shaphang ka Nabon: Ka Nabon kadei na ka jait Sawian na ka Shnong Mawmluh.
Kane ka khynnah ka la ïoh lad ban bteng ïa ka jingleit skul jong ka ha ïing Mission ha Nongsawlia.
Dei lyngba ka jingleit skul jong ka ba ka la nang ban pule ïa ka Bible bad ryngkat ka jinghikai ba ka la ïoh na ki Missionary khamtam na ka Mem Lewis ha Skul, ka la rai ban pdiang ïa U Jisu bad ban long Khristan.
Pynban kane ka rai jong ka, ka la ïakynduh jingeh ha ïing hasem, ha kaba ka kmie, u kñi bad  bad kiwei ki la khang ïa ka ban long Khristan bad namar kane ka daw, ka la mad bun ki jingeh.
Hynrei ka  Nabon, ka la la ïeng skhem ha ka jingngeit jong ka bad ka la rai kut ban long Khristan, wat lada kiba haïing hasem ki la ai khawduh ïa ka.
Ka la kylla long ka Kynthei ba nyngkong eh ban long Khristan, ha kaba la pynbaptis ïa ka ha ka 16 tarik u Naitung 1848.
Ka la khlad noh haba ka dang dap tang 25 snem ka rta.
Ka phlim ka dei shaphang ka jingim jong ka.
La pynbit pynbiang ïa kane ka Phlim da ka Filmtel bad Carols Production.
Nalor ka Jingïaseng samla KJP Synod Sepngi kaba dei ka nongkyrshan (Producer) la bynrap lang da ka Jingïaseng Kynthei KJP Synod Sepngi kum ka Co- Producer.
Ïa kane ka Phlim, yn pyni paidbah ha ka 23/2/2019 por 8 PM ha Ka Jingïaseng Samla Synod ha Nongpyndeng bad kawei pat ka jingpyni paidbah kan sdang naduh ka 26/2/2019 ha Community Hall cum Indoor Stadium jong ka Dorbar Shnong Mission Compound, Shillong.
Guwahati: Mynta ka sngi, ki riew paidbah, ki la pynpait ia ka kali jong U Sarbananda Sonowal, myntri rangbah ka Assam ka Assam, katba ka dang iaid ha Chatribari jong ka nongbah Guwahati bad la ngeit ba ka daw ka long namar ka jingkhie bitar jur, ia ka jing pyn trei kam ia ka ain  Citizenship (Amendment) Bill, 2016.
Ki lad khubor ki iathuh ba katei ka kali, kaba don ia u number  AS-01DW-7845), ka la leit sha Chatribari mynta ka janmiet, ban thied ia ki tiar kali bad ha katei ka jingjia, katei ka kali, ka la kum lymbub ia kawei ka scooty, ha kaba kawei ka khynnah rit, ka la mynsaw.
Haba u paidbhur, ula tip ba ka dei ka kali jong U Sonowal, kumta u paidbhur, ula ia khie bitar puk, ha kaba ki la pynpait ia katei ka kali bad ki la pynjot lut ia ki iit kali ruh.
Arngut na kiba don ha katei ka kali, ki la phet bak, na katei ka jaka jong ka jingjia, katba u nongniah, ula shah bat ha ki riew paidbah, ha kaba ula shah smak ruh malu mala.
Aizawl: U Zoramthanga, myntri rangbah ka Mizoram, ula pynbna hynnin ka sngi, ba ka sorkar kan bei pisa ia kito kiba don jaka bad kiba ailad ban pynieng kali ha ki jaka jaka bad katei ka long, na ka bynta ban kham pyn jynsur ia ka jingdheng kali kaba jubor ha ka nongbah Aizawl.
Ka sorkar Jylla, ka la mang T.
10klur, na bynta katei ka prokram bad ia katei ka skhim la tip da ka  Parking House Support Scheme, ha kaba ka jingthmu, ka long ban pynieng ia shi hajar tylli ki kali.
La iathuh ba kito ki trai jaka, kiba don jaka ban pynieng kali, na ka bynta san tylli ki kali rit, kin ioh ia ka jingiarap pisa na ka sorkar Jylla, kaba shongdor T.
1lak na ka bynta kawei ka kali.
La iathuh ba yn sa mang shuh sa T.
100klur, na ka bynta u snem 2019-20, ong u myntri rangbah.
La iathuh ba katei kan ailad, na ka bynta ban pynbiang jaka ieng, ia kito ki kali kiba ieng ha rud surok.
Shillong: U Bah Sanbor Shullai MLA jong ka seng BJP na Laban, u pynkynmaw ia ka shithi, kaba ula thoh sha u myntri rangbahduh, ha ka 12tarik Kyllalyngkot 2019 , ha kaba u pyrshah ia ka jing pyntrei kam ia ka Citizenship Amendment Bill 2016, namar ba kan ktah ia ka jinglong jingman ka Jylla Meghalaya bad ka thain shatei lam mihngi hi baroh kawei.
“Nga la pyniasoh ialade sha kane ka seng, da kaba khmih lynti ba kan wan rah ia ka roi ka par jong ka Meghalaya bad ka thain shatei lam mihngi, hynrei ka jingthmu ban pyntrei kam ia katei ka ain, ka la pynduh mynsiem shi katdei eh bad kumta ka donkam shwa ban iakren ia sngewthuh ba ki seng bapher, ha shwa ban rai kut ia katei ka mat".
U Bah Sanbor, u ong ba ka tnat kam poh iing jong ka sorkar India, ka batai ba ka jing pynrung shnong ia kitei ki poiwir, ka iaid lyngba ka jing mynjur jong kano kano ka sorkar Jylla, hynrei, la sngewthuh lypa, ba lada ka don pat ka jing pyrshah, kumta kan mih ka jing ialeh mukotduma kaba khah khah.
“Kum ka jingsngew pyrshah ia katei ka bill, nga la rai ban mih noh na katei ka seng, hapoh shibnai, lada jia ba yn mynjur ia ka ha Rajya Sabbha, lada ka bill kam pyrkhat satia ia ka jingbha ka Meghalaya bad ka thain shatei lam mihngi" ong U bah Sanbor bad ula ong shuh shuh “Ha ka jingialang kaba dang shen, ki don 10,000 ngut kiba la pyniasoh bad ka seng, kiba la rai ban mih noh, lada yn lah ban weng noh ia katei ka ain na u pud u sam ka Meghalaya" pynkut ka kyrwoh U bah Sanbor Shullai.
Shillong: Ka tnat peit mariang jong ka sorkar India, ka  The Indian Meteorological Department (IMD), ka pynmih ka jing maham mynta ka sngi, ba kan don ka jingtied ka leilieh bad u pyrthat, nangta ka jingkhie eriong bad ka jinghap phria lem, ha ki bynta jong ka Assam bad ka Meghalaya, ha ka 8 bad 9tarik Rymphang 2019.
Sohra: U Lamphang ka Ing Dorbar Thaw-aiñ ka jylla u Dr.
Donkupar Roy, myn hynnin ka sngi u la wan ban synran thep kyrteng ia ki 2 ngut ki kyrtong ka UDP na Sohra bad Shella konstitwensi kata u bah Titos W Chyne na Sohra bad u bah Teinwell Dkhar na Shella.
Haba ia kren bad ki nongthohkhubor u Dr.
Don u la ong ba u sngewtikna ba kitei ki 2 ngut ki kyrtong ka UDP kin jop ha kane ka elekshon MDC 2019 bad u la ong ruh ba ka UDP kan ioh ban synshar ha KHADC bad kan jop palat ban ia u nombar ba dei ban ioh.
“Ngi tikna ba ngin jop palat ban ia u nombar ba ngi donkam ban ioh" ong u Dr.
Don.
U Dr.
Don u la ong ba haduh mynta ka UDP kan ym pat ia kren satia ia u kyrtong CEM bad ia u CEM hap ban jied hi da ki MDC, “Ban jied ia u CEM ka shong ha ki MDC, lada ngin jied lypa mynta baroh ngin rem lut, uwei ruh un ym jop" ong u Dr.
Don.
Haba phai pat sha kiwei ki mat ki ia dei bad kane ka jylla kum ka ILP, u Dr.
Don u la ong ba ka ishu ILP ka dei ka mat kaba la ia kren la bunsien bad la bun snem bad kam dei satia ka sobjek kaba suk ban ia kren bad ban shim rai, hynrei u laong ba hap ban sngewthuh ruh ia ka jingktah jong ka bad kumta kam donkam ban tur lymmmuh hak dak.
Haba phai pat sha ka Citizenship Amendment Bill, 2016 u Dr Don u la ong “Balei ka mih ka CAB, ka daw tynrai ka dei namar ka jingjyllei ki Muslim ha Assam bad mano ba synshar ha Assam la katta snem dei ka seng Congress, dei na kata ka daw ba ka BJP ka iohi ia kane ba ka wanrah ia ka CAB,hynrei na ka liang jong ngi bad ka sorkar kaba ngi don ngi pyrshah jur ia kane ka CAB , ngim kwah ba u Hindu ne Muslim un synshar ia ngi" ong u Dr.
Donkupar Roy.
New Delhi: Hynnin ka sngi, u myntri khynnah ka tnat kam poh iing, U Kiren Rijiju, ula leit rah ia ka ain ban pynkhlain bor ia ki District Council ha ka iing dorbar Rajya Sabbha, kaba la tip kum ka 125th Amendment Bill, 2019.
Katei ka ain, ka thmu ban nang pynkhlain bor ia ki District Council bad ba kin ioh ia ka bhah pisa, ka ban wan beit lyngba jong ka sorkar India bad ban nang pynbun ruh ia ki dkhot, ki ban mihkhmat sha ki Council ha Meghalaya bad sha kiwei de ki Jylla jong ka thain shatei lam mihngi.
Katei ka ain, ka donkam ia ka jingmynjur jong baroh ar tylli ki iing jong  ka Parliament, ha shwa ba kan long ain.
Shillong: Myn hynnin ka sngi ki la don 113 ngut ki kyrtong kiba la thep kyrteng na ka bynta ban ia khun ha ka elekshon MDC ha KHADC bad JHADC.
Ha KHADC ki la don 61 ngut ki kyrtong kiba la thep kyrteng bad kitei ki long u bah Anvil Lyngdoh ka UDP na Mawkyrwat konstitwensi, u bah Carnes Sohshang ka Congress na Mawkyrwat, u bah Kutborlang Nongrem ka NPP na Langrin, u bah Nasar Marweiñ ka UDP na Langrin, u bah Batskhem Ryntahiang ka Congress na Mairang Nongkhlaw, u bah Equator Nongrang ka UDP na Mairang-Nongkhlaw, u bah U bah Blanding Warjri ka Congress na Pariong-Mawthadraishan, u bah Widnes Day Sancley ka PDF na Jirang, u bah Daniam L Marshiangbai ka HSPDP na Pariong -Mawthadraishan, u bah Rangkynsai Makdoh ka NPP na Nongpoh, u bah Parbonee Syngkli ka PDF na Nongpoh, u bah Joseph Joit ka PDF na Mawhati, ka kong Macdalyne Sawkmie Mawlong ka PDF na Umsning, Baiateilang Lapang ka KHNAM na Umroi, u Goodleaderson Nongsiej ka HSPDP na Nongstoin, u Apsharailang Syiem ka NPP na Nongstoin, u bah Phlasting well Pangniang ka HSPDP na Rambrai-Jyrngam, u bah World Champion Paliar ka NPP na Rambrai Jyrngam, ka kong Badarity Lyngdoh Nonglait ka HSPDP na Mawshynrut, u bah Teinwell Dkhar ka UDP na Shella, u bah Adrain Lambert Chyne Mylliem ka PDF na Sohra, u bah Titosstarwell Chyne ka UDP na Sohra, u bah Brianstar Majaw kyrtong shimet na Sohra, u bah Frankie Paul Marbaniang ka UDP na Mawkynrew, u bah Olet Kharsahnoh ka Congress na Mawkynrew, u bah Martle N Mukhim ka HSPDP na Mawkynrew, u bah Egenstar Kurkalang ka UDP na Nongkrem, u bah Laborsing Nongrum ka Congress na Nongkrem, u bah Lambor Malngiang kyrtong shimet na Nongkrem, u bah Hilarious Warbah ka HSPDP na Nongkrem, JUbablin Pyngrope kyrtong shimet na Lyngkyrdem, Ryngkatlang Lyndem ka UDP na Lyngkyrdem, Clement Mawrie ka Congress na Lyngkyrdem, Lutphar Dkhar ka UDP na Nongshken, Ronnie V Lyngdoh ka Congress na Mylliem, Macdonald Kharkongor ka UDP na Mylliem bad u Filington A Roy ka KHNAM na Mylliem.
Ki don pat 34 ngut ki kyrtong kiba la thep kyrteng mynta ka sngi ha West Jaintia hils, Jowai bad kitei ki long u ba hMoonlight Pariat ka UDP na Jowai South, u bah Winning Garland Sungoh ka UDP na Mookaiaw, u bah Awhai Andrew Shullai ka Congress na Jowai Central, u bah Teiborlang Hing ka NPP na Jowai Central, u bah Marki Mulieh ka UDP na Jowai North, u bah Wistful Disting Syiemlieh na Jowai Central, u bah Bison Roy Iano ka UDP na Raliang, u bah Kitboklang Nongtdu ka UDP na Jowai Central, u bah Kilometer Lytan ka NPP na Shangpung , u bah Jeweller Synrem ka Congress na Nartiang, u bah Lakhon Dkhar kyrtong shimet na Sohmynting-Khliehtyrchi, u bah Robinus Syngkon ka NPP na Raliang, u Lakhon biam ka UDP na Nangbah, u Gresentus Susngi u kyrtong pynap ka UDP na Nangbah, u Laitsing Shylla ka Congress na Ummulong-Moodymmai, u Dawan Lyngdoh ka UDP na Mynsngat-Khanduli, u Paia Dkhar ka NPP na Mukhla Wahiajer, u Habahun Dkhar ka NPP na Saphai, u Iarly Dhar kyrtong shimet na Mukhla Wahiajer, u Suklang Shylla ka UDP na Nongjri, u Skhembok Suchiang ka NPP na Muthong – Sohkymphor, u Madon Rymbai ka NPP na Sohmynting-Khiehtyrchi, u Rudaioo Tang ka NPP na Shilliang-Myntang, u Comely Lyngdoph kyrtong shimet na Muthlong -Sohkymphor, u bah Charles Wilson Muksor kyrtong shimet na Ummulong-Moodymmai, u bah Albinus Sympli ka Congress na Mynsngat-Khanduli, u Pheinshwa Nanglein ka NPP na Mynsngat Khanduli, Jessie Suiam ka NPP na Ummulong-Moodymmai, u Ailad Bhoi kyrtong shimet na Mukhla Wahiajer, Lomris Lyngdoh ka UDP na Muthlong Sohkynphor bad kiwei pat.
Ha ka sngi thep kyrteng kaba nyngkong ki la don 2 ngut kiba thep kyrteng ha KHADC, ha ka sngi kaba 2 ka 5 tarik ki la don 356 ngut bad mynta ka sngi 113 ngut, baroh kiba la thep kyrteng haduh mynta ka sngi ki long 154 ngut.
Ka sngi kut jong ka jingthep kyrteng kan long lashai ka sngi ka 7 tarik mynta u bnai bad ha ka 8 tarik yn peit bniah ia ki kot ki sla jong ki kyrtong bad ka 9 tarik kin lah ban weng kyrteng bad ha ka 27 tarik pat kan dei ka sngi thep vote.
U MLA barim, U PhD bad ka longkmie na JaintiaMyn hynnin ka sngi ha Jaintia Hills, ki la don haduh 51 ngut ki kyrtong kiba thep kyrteng na ka bynta ka ban iakhun ia ka election JHADC.
Kine ki kynthup 33 na West bad 18 na East Jaintia Hills.
Hynnin ki don haduh 11 ngut bad napdeng kine ym pat lah satia ban ong haduh katno ngut ki kyrtong kila poi namar kijuh ki kyrtong ki la dep thep hynnin bad ki dang thep biang mynta.
Hynrei napdeng kitei kiba la thep kyrteng mynta ka sngi, ki kynthup ia u MLA barim ba dang shu shahrem, u ma Robinus Syngkon, u ma Laitsing Shylla, u ma Andrew Shullai bad u ma Moonlight Pariat nalor kiwei kiwei ki siting MDC kiba khambun na ka NPP bad bun bah kiba dang thymmai kiba la nang la stad suda kynthup ia u Doctorate uba la ioh ia ka nam PhD, uta u dei u Dr.
Sankey Shangpung uba dei na ka shnong Iapmala bad u ban iakhun pyrshah ia u sitting MDC uba dei u Tymmen Basan, u ma Joinriwel Pyrtuh bad u Marshall Biam ba pawnam ka thain.
Shillong:U MLA bad MDC barim u bah Martle N Mukhim u la thep kyrteng myn hynnin ka sngi ban iakhun na Mawkynrew na ka HSPDP.
Ha ka jingkren sha ki lad pathai khubor, u bah Martle uwei na ki riew sain pyrthei barim ka jylla, u la ong ba u la don ha kam shakri paidbah naduh ba dang khynnah bad hadien kum u nongialam paidbah.
“Kam don eiei kaba pynlong ia nga ban iakhun ia ka elekshon hynrei nga la don lypa naduh dang khynnah ba ialam u Kynrad ban long nongialam paidbah hadien nga la poi sha ka sain pyrthei bad nga la jop 20 snem kum u MLA bad u MDC ruh", u la ong.
U Bah Martle uba la dap 69 snem rta, u la shah rem noh ia ka MLA ha u snem 2008.
“Ngam dei kum kiwei ba shu ialeh elekshon, hynrei nga dei u nongshakri paidbah, lada ioh tulop ne ngam ioh.
Ha ka por ba nga long MLA nga ioh tulop na ka sorkar hynrei haba ngam long shuh nga trei mon sngewbha lynter tait khlem thait.
Nga kyrmen skhem ba kane ka jingiai neh jong nga kan pynsngewthuh ia ki paidbah.
Haba iadei bad ka district council u la ong ba mynshwa ka district council ka khlain bha hynrei ka nang tlot katba mih dang iaid ki por.
“Ha ka por jong ngi ka District Council ka dang khlain hynrei mynta ka la nang hiar nang hiar bad ka la pynlong ia nga ban iakhun ia kane ka kam ban kit ia ka ri bad ka jaitbynriew", u la ong.
U la ong ba ha ka riti synshar ka don ka 6th scheduled, kumno ban iada ia kane ka kper ka ri Khasi bad Jaintia bad hangne ka jaitbynriew ka ioh ban rieh ban iada na kiwei ki jaitbynriew.
Dei ban pynkhlain ia ka synshar ia ka district council kaba mut ban pynkhlain ia ki syiem, ki myntri, ki raid khnang ban khang lad ia ki briew ba khlain bor nabar kim nym lah ban shu khnoit bein ia ka jaitbynriew.
Shillong: U kyrtong ka Congress na Mylliem u bah Ronnie V Lyngdoh u la kyntait ba kan don kano kano ka jingeh ia u ha kane ka elekshon MDC ban poi sha ka thong tang namar ka jingiatreilang u MLA u bah Hamletson Dohling bad ka MDC ka kong Teilinia Thangkhiew.
Haba kren myn hynnin ka sngi hadien ba la thep kyrteng, u bah Ronnie u la ong ba ka jingiatreilang jongki kam mut ba ki paidbah ruh ki iatreilang.
“Ar ngut ki iasoh lang ma ki, u paidbah um iasoh lang, u khlem wan lang.
Ki paidbah ka Mylliem konstitwensi kim dei kum ki langbrot shu kynshu ban shu niah ma phi, u dei uba stad u paidbah ka Mylliem".
U la ong ba ka long thikna mynta ba ka Congress kan wan ha ka bor ha ka KHADC bad kan ialam ia ka Executive Committee.
U la ther ia kane ka sorkar kaba thmu ban pynbiej ia ka ain shna iing ka Meghalaya Urban Development Authority (MUDA) da kaba kam ba ka la aiti ha ki district council hynrei ka dei ka sorkar kaba rim kaba la leh ia kane ha ka 14 tarik Nohprah 2017.
U la ong ba ki paidbah ki la ioh ban bishar ha kine ki shi snem bad ki la stad mano ba kham biang ban long nongmihkhmat jong ki.
“Ka jingwan phai jong nga ka dei ka jingkwah jong u paidbah kiba la pynpaw ba ki dang kwah ia nga", la ong u bah Ronnie.
U la ong ba ki paidbah ki dei ban sngewthuh ba ka district council ka dei ka iing dorbar thawain kumba long ka iing dorbar ka jylla bad ka Parliament bad ka donkam ia ki ain ban pynneh ia ka riti dustur, ka khyndew ka shyiap bad kiwei ban iada ia ka jaitbynriew rit paid.
U la ong ba ka district council kan iada lada ka sorkar pdeng ba ialam ka BJP kan pyntreikam ia ka Citizenship Amendment Bill 2016, kaba thmu ban pynlong Hindu ia ka ri India.
“Lada kam don ka district council ngi la long kum ka Sikkim, ka Tripura ban kylla rit paid ha la ka jylla lajong", la ong u bah Ronnie.
Shillong: “U briew u la tip, ka pyrthei mynta u la stad u paidbah, ban ai kit ar tylli ka khoh ia ujuh u briew ka bym lah long, un kit na khmat ne nadien bad ban thep hajuh ruh ym long", la ther u kyrtong ka UDP na Nongkrem u bah Egenstar Kurklang ia u MLA u bah Lambor Malngiang uban iakhun ruh ia kane ka MDA.
Haba kren sha ki lad pathai khubor hadien ba la thep kyrteng mynta ka sngi, u bah Egenstar u la ong ba ka kam MLA bad ka kam MDC ka dei la ka jong ka bynta bad kam dei ban iakhleh.
“Ka kam MLA na kawei ka bynta bad ka MDC na kawei ka bynta.
U paidbah u ieit ia nga bad nga kyrmen ba ngan jop ia kane ka thong", la ong u bah Egenstar.
U la ong ba ka jingmih madan jong u ka long ban ban shakri ia ka jaitbynriew namar ba ka district council ka long ban iada ia ki riti dustur ka khyndew ka shyiap bad kam dei ban iakren skhim.
“Kano kano ka jaitbynriew kaba synjor ka ain, kam don jingmut ban shu kren da ki ktien", u la ong bad bynrap.
Shillong: U kyrtong ka Congress na Jaiaw, u bah Augustar Jyrwa, u la ong ba ka daw kaba la pynlong ia u ban jied ia ka party Congress ka dei namar ba ka dei kaba lah ban iakhun pyrshah ia ka bor jong ka BJP kaba thmu ban iuh roit ia ki rit paid.
Haba kren myn hynnin ka sngi sha ki lad pathai khubor hadien ba la thep kyrteng, u bah Augsustar, “Dei tang ka Congress kaba lah ban ialeh pyrshah ia ka BJP ha ka ri kaba kyrshan da ka RSS bad dei namar kane ba nga la rung sha ka Congress kaba dei ka party kaba sngew skhem, sngew shngain bad kaba laitluid".
U la kynnoh ba ka BJP ka la thombor ia ki rit paid, ia ki seng ia ki Khristan ha ka ri bad ia kiba duk.
“Kumba phi iohi ba ki party riewlum ki iadon bynta ha ka BJP bad baroh ki ia len shwa ka elekshon hynrei ynda la dep niew vote ki la iashong lang bad ka BJP ba ialam da ka NPP.
Kane ka la pynsngewsih ia kane bad ki paidbah ki la ong bym dei ban ai ia ka BJP," u la ong.
U la ong ba u la mih madan ban iada bad ban pynneh ia ka jaitbynriew, ia ka khyndew ka shyiap, ka khaii ka pateng, ka riti dustur bad kiwei kiwei.
Ha kajuh ka por u la ong ba ka ILP kaba la thaw ka KHADC ka long tang ia ka KHADC bad donkam ia ka jylla baroh kawei.
U la ong ruh ba ka jingmih madan u bah Paul Lyngdoh kam don eiei ban tieng ban smiej namar u la dep MLA lah 15 snem bad ki paidbah ki la sngewthuh.
“Ngam don eiei ban ong ia u bah Paul hynrei tang kawei ha ka jingialeh ngin hap ban iamih madan nga la iaid naduh mynshem snem.
Kumba nga la kren ka jingmih i bah Pual kam don eiei hynrei dei ban peit sha ka thong ba ka Jaiaw ka dei ban ai ka rai kaba bha tam ban peit ia ki samla", u la ong bad bynrap, “I Bah Paul i la shakri kum u MLA 15 snem bad ki paidbah ki la mad bad ki paidbah ki paidbah ban ailad ia ngi ki samla".
Sohra: U MLA/MDC barim ka Sohra konstitwensi u bah Titossarwell Chyne u la ther tyngeh ia u MDC ba mynta ka Sohra u bah Donevan Kharwanlang bad u la ong ba utei u MDC ka Sohra u la kam trai lut ia ki kam pynroi, kiba la poi ha Sohra bad ba kita ki kam kiba u la kam ruh kim dei satia ki kam kiba hap hapoh ka jingpeit jong u MDC.
U bah Titos u la ong ba u MDC ka Sohra u la kam ba u la pynhap 30 tylli ki shnong hapoh ka Border Area bad ia kane u la ong ka dei ka kam kaba hap hapoh ka jingpeit ka sorkar jylla bad u la ong ba dei hapoh ka jinglong MLA jong u ba u la ia said hapoh ka Assembly ba la pynhap ia ki 30 tylli ki shnong hapoh Border Area.
Nangta u bah Titos u la ong ba u MDC ka Sohra u la kam ruh ba u la wanrah ia ki kam pynroi hapoh ka Sohra Colllege, halor kane u bah Titos u la ong ba dei u Dr.
Donkupar Roy uba la pynlong ia ka Sohra collge kum ka Kolej sorkar bad hadien ba iohi ia ki jingbym biang katei ka kolej ki la trei shitom ruh kumno ban pynbha ia ka bad ban wanrah ia ki kam pynroi katkum ka bor jong u MLA hynrei kim dei satia hapoh ka jingpeit jong u MDC.
Halor ka jingkam jong u MDC ba u la siang rong ia ka surok sha Laitlyndop kaba u la ong ba dei ka jingiarap u MP u bah Vincent H Pala bad u bah Kennedy , u bah Titos u la ong ba ba kane ka dei ka jingjler bad ka jingthok bad u la ong ba lada u MDC u lah ban leh kumtei balei um leh lut ia ka surok baroh ha Sohra.
Kawei pat ka jingkam jong u MDC Sohra ka dei halor ka jingpynkhie im biang ia ka MCCL.
“Mynta ngan phah tohkit mynno ka District Council ka la pyllait pisa T.
87 klur tyngka ia ka MCCL, ka dei ka kam kaba nga bad u Dr.
Don ngi la ia ksaid bha, ngi lah ia kren ruh hapoh Assembly hynrei une u MDC u la shu jler bad shu thok im im peit peit" ong u bah Titos haba pynpaw ba ka jingthang jong u lada wan ha ka bor kum u MDC ka long ban pynkhie im biang ia ka VAB bad kiwei pat ki ishu na ka bynta ka ri bad ka jaitbynriew.
Utei u MLA.
MDC barim ka Sohra u la takraiñ ruh ia u MDC ba mynta ka Sohra halor ka jinglong jingman jong ka Hima Sohra , “Ka dei ka kamram jong u MDC ban pynbeit ia ki kam kiba jia hapoh ka Hima , ki kam ia knieh Sordar, ka Majai bad kiwei" ong u bah Titos.
Katba u MDC ka Shella pat u bah Teinwell Dkhar u la ong ba nadhu ba u shimti ia kam Chairman u la lap ba ki don haduh kumhba 30 tylli ki Bill jong ka District Council kiba la sahteng hapoh u Lat bad kumjuh ka sorkar jylla bad u la ong ba lada un shah jied biang un ialeh kumno ban pynlong aiñ noh ia kitei ki Bill bad u la ong ba ka daw bym lah ban Pass ia kine ki Bill ka dei namar ka jingbunkam palat ki MDC ha KHADC ha kiwei pat ki kam.
Ha U Editor,Ko Nongsynshar ka Jaitbynriew Khasi phi phim long U Moses ne U Joshua.
U dei U paidbah ba jied ia phi da ka rukom ka jingsynshar paidbah (Democracy).
Ka ktien kat kum Bible ka khang ba ngin kren thala lane ialeh pyrshah ia ki Nongialam bad ki Nongsynshar namar ba ki long kiba U Blei u la thung hooid ngi iohi ia ka Jingtrei bad ka Jingbishar ba hok ki ba U Moses, U Joshua bad kiwei kiwei ki lah leh kat kumba lah thoh ha ka kot bakhuid.
Ha ka jingshisha ban shu iai kynthoh pyrshah ia ki kam jong ka Sorkar lane ki Nongmihkhmat, ki paidbah hi kin ym da kwah than eh namar da ka jingngeit bad jingshaniah u paidbah u lah phah ia ki Nongmihkhmat ba kin shakri hok bad ban pyndep ia ki Jingkular kiba ki la khlei ha shuwa ban jied ia ki, bad haba U paidbah un iohi ia ka jingtreikam ba hok bad ba shai jong ki khlem pep U paidbah ruh un iaid lang bad trei ryngkat ryngkat khnang ba kan iaid beit iaid ryntih ka Synshar ka Khadar bad ban wanrah ia ka bha ka Miat jong ka Jylla hi baroh kawei.
Hynrei haba ki nongmihkhmat ki leh sting bad leh bym salia khamtam haba ka umsaw ka lapoi haduh ka jingkhang bad ba ki Nongialam ki khlem pat pynkhreh kano kano ka jingiada u paidbah um banse ban takraiñ ia ki.
Ngi kyrpad ia ki Nongsynshar kiba don ka jingkitkhlieh ban sngewbha wanrah noh kloi ia ka Jingdawa jong U paidbah ia ka ILP khlem da pynslem shuh.
B.
Nengnong.
Shillong:Ka Mawlai Open Basketball Tournament ba la pyniaid da ka KSU Mawlai Circle ha ka 05tarik Rymphang 2019, ka la poi noh sha kaba kut ha ka phainal ki kynthei.
Ha ka jingialehkai kaba iakhaid bha ka Synergy kala pynliem ia ka Seng Samla Mawlai Phudmuri da 42points la 40points katba ha ka liang ki Shynrang ka Nongpdeng – B ka la pynliem ia ka Seng Samla Mawlai Phudmuri – B da 54points la 41points.
Ha katei ka sngi ka la don ruh ka jingialang ba lyngkot kaba la pyniaid da u Samla Rapborlang Nongrum General Secretary KSU Mawlai Circle, la ioh ia ka jingkren maitphang na u President jong ka KSU Mawlai Circle uba la pynpaw ba ka jingshim jong ka Circle ia ka kabu ban pynlong ia kane ka Basketball ka dei halor ka Nongrim ba mynshwa ka Basketball ha Mawlai kadei kawei na ki jingialehkai kaba shongshit bha bad ba ki paidbah ki ju sngewtynnad bha, hynrei ha kine ki sngi i kumba ki la sdang klet ia kane ka jait jingialehkai kumta ban pynkhie im biang ia kane ka jingialehkai ka KSU Mawlai Circle ka shim iaka sienjam ban pyniaid hi ia kane ka tournament wat hapdeng kiba bun ki jing ialeh jong ka Seng naka bynta kiba bun ki dawbah jong ka Jaidbynriew, la ioh ruh ka jingkren na u Bah John S.
War Assistant Rangbah Shnong jong ka Shnong Mawlai Nonglum uba long kum u nongshah khot sngewbha kyrpang.
La ioh ruh iaka jingkren na u Samla Donald V.
Thabah General Secretary KSU Sengkmie uba long ruh kum u Symbud Kongsan bad ruh na u Kongsan, u Bah Hamletson Dohling Minister Urban Affairs and Information & Technology jong ka sorkar jylla ha kaba ula kyntu iaki samla ba kin shimkhia haki kam ialehkai khnang ba kin lah ban wanrah burom iaka shnong bad khamtam iaka Ri bad ka Jaidbynriew bad kumjuh iaka Jylla baroh kawei.
Katkum kyrwoh na u Samla Badonbok Malñgiang Sports Secretary KSU Mawlai Circle.
Khliehriat:Ka seng Meghalaya people’s United Front-East Jaintia Hills District (MPUF-EJHD) ka lyngngoh ban iohi ha kine ki sngi ba wat hadien ba ka Supreme court ka la dep khang ban shalan ia u dewiong, ba ladep lum thup naduh ka 15tarik u bnai ba ladep, hynrei ki bar jylla pat na ki thain Silchar Assam ki wan man la ka sngi ban peit dewiong sha ki thain ka East Jaintia bad ha ka por miet pat ki pynthep da ki truck 12 shaka 14shaka ha ki por 1AM lane 2AM.
Katei ka seng ka kylli ba kumno kitei ki truck kit dewiong ki lait haduh banda poi Malidor East Jaintia namar ban poi shaduh Malidor hap ban iaid lyngba ka Khliehriat police Station, nangta poi ka Umtyr-A  NGT checking point, nangta poi sa ka Umtyr-A Government weight bridge,  nangta poi ha ka Lumshnong police station, nangta poi ka DMR Umkiang, nangta hap ban iaid sa ka Umkiang police, nangta poi sa ka Ratachara infiltration  bad khadduh poi sa ka Ratachara Government Weight bridge.
Na ka liang ka Seng ka sngewkhia haduh katta, halor ka jingsdang knieh ki bar jylla ia ka kam dewiong, kaba  ki paidbah ka District ki juh im ja na kane ka kam, ong ka kyrwoh na U bah Kyrshan Blah bad u U bah M.
Chyrmang, nongialam katei ka seng.
U kyrtong ka Congress na Nongkrem u bah Lambor Nongrum u la thep kyrteng ialade na ka Congress mynta ka sngi.
Ha ka jingkren sha ki lad pathai khubor, u la ong ba u don ka thong ka long ban pynlong ain ia ka Hima Khyrim kaba la maitphang da ka Executive Committee ba ialam u bah HS Shylla hynrei kaba dang sahkut.
“Nga kwah ban pynlong ain ia ka Hima Khyrim kaba la dep rah da u bah HS Shylla dang shen, ngan  buddien ia ka", la ong u bah Lambor.
U bah Lambor u la ialeh ia ka MDC shiteng shamoi hynrei u khlem poi sha ka thong.
“Ka thong jong nga ka long ban iasaid ban pynneh pynsah ia ka riti dustur, ban pynneh ia ka khyndew ka shyiap, ban pynkhlain ia ka synshar shnong hima, raid, shnong bad ki dong", u la ong.
U la ong ba ki don 54  tylli ki hima bad palat 25 tylli, kim pat don ia ka jongka ain bad ka donkam ban pynjanai ia ki.
U MLA shimet ka Nongkrem u bah Lambor Malngiang u la ong ba ka daw ka jingmih madan jong u ha kane ka elekshon MDC ka dei namar ba phah ki paidbah.
“Ngi shim ia ka rai ban iakhun ka long ba wan ka sur u paidbah bad ngi donkam ban iaid katkum ka sur u paidbah bad dei kane nga shim bynta ha kane ka elekshon MDC", la ong u bah Lambor haba kren mynta ka sngi hadien ba la thep kyrteng ban iakhun na Nongkrem.
U la ong ba kawei pat ka daw kaba pynlog ia u ban mih madan biang, ka long ban pynkhlain ia ka district council ban iada ia ka jaitbynriew, ban pynneh ia ka jaitbynriew, bad ka jingsahkut bun ki bill ka KHADC naduh ka Village Administration Bill bad kiwei.
“Ha ka por ba nga long MDC la wanrah ia ka VAB bad ka don ka jingdkoh bad ngi donkam ban pule biang ia ki bill ba sahkut bad lada donkam ngan iakhun ban pyniaid ia ki kam shakhmat ban iakren bad ka sorkar", u la ong.
U Pope Francis, ula pdiang hynnin ka sngi, ba ki don ki Lyngdoh niam katholik, kiba ju leh shait ia ki nuns kynthei ha kiba bun ki jaka trei kam jongki.
“Don ki Lyngdoh niam bad ki Bishop kiba leh ia kata" ong U Pope Francis, haba jubab ia ka jingkylli ki nongthoh khubor, ha ka por ba u wan phai na  United Arab Emirates.
Kawei ka makasin, ka la thoh ha ki khyndiat sngi ba ladep, ba ki don bun ki nun, kiba hap ban pynhap khun lane ban long kmie noh, namar ba ki kpa jongki, kiba dei ki lyngdoh niam, kim shym la kam satia ia la ki khun ba ki la pynkha hi ma ki.
Katei ka jingjia, ka la jia ruh, ha Kerala, ha kaba kawei ka nun na Kerala, ka la kynnoh ba ka shah bat bor ha U Bishop.
U Pope Francis, u iathuh ba katei ka jingjia, ka jia bha kylleng kylleng bad ka kham jur ha ki katto katne ki jaka bad ha ki jaka trei kam jongki.
“Nga ngeit ba ka dang iai bteng haduh ha kine ki sngi, namar ba nga shim ba kam dei kaba suk ban shu iehnoh jyndat" ula ong.
U iathuh ruh ba ki don bun ki nongialam jong ka Balang Katholik, kiba la shah beh kam bad ka balang, ka dang peit bniah ia katei ka kam.
Lah ban pynkynmaw ba Uhalor ka jingshah kynnoh, ba u ju mlien ban bat bor ia kawei ka nun, haduh 13 sien kynthih hapdeng ki snem 2014 haduh 2016.
U Pope Francis, ula sospon ia u, na ka kam kaba u bat bad U  Mulakkal, 53, uba peit ia ka  diocese ha Jalandhar kaba ha Punjab, ula kyntait ia katei ka jing kynnoh.
Ka seng BJP, kam pat shym la kynran dien satia, ha kaba pyrshang ban pynrung ia ka ain buhai shnong jong ki poiwir lane kabad mynta la sngewthuh ba kan iaid da kawei pat ka lynti ban ioh pynrung ia katei ka bill ha Rajya Sabbha.
U Ram Madhav, General Secretary jong ka seng BJP, uba peit ia ka thain shatei lam mihngi, u iathuh ba ia katei ka bill, yn pynrung ha Rajya Sabbha, ha kano kano ka sngi, ba kan mynjur ka iing dorbar, tangba kan dei kum ka bill, kaba yn pynkylla noh na ka dur kaba rim jongka.
La iathuh ba ka tnat kam poh iing, ka dang iaid ban iakren bad ki kynhun bapher jong ka dorbar Rajya Sabbha, na ka bynta ban ioh ia ka jing mynjur lang, da ka lynti kaba pdeng jong baroh ki dkhot ka iing dorbar.
“Ka bill, kam shym don satia ha ka thup jong ka Rajya Sabbha, hynrei, yn lah ban pynrung ha katei ka iing, kum ka supplementary bill, ha kano kano ka sngi, ha kane hi ka dorbar" ong U Ram Madhav.
La iathuh ba u myntri kam poh iing, u dang iakren bad ki nongialam bapher jong ki sorkar ha ki Jylla jong ka thain shatei lam mihngi bad la shim ruh ba kin mynjur ia ka lynti kaba pdeng, halor katei ka ain, ong shuh U Madhav.
U Himanta Biswa Sarma, myntri pla pisa ka sorkar Assam, ula pynbna mynta ka sngi, ia ka mang pisa jong ka Jylla, kaba duna pisa T.
1193.
04 klur bad ha kajuh ka por, u pynbna ruh ia 18 tylli ki skhim ba kongsan jong ka sorkar Jylla.
Na kitei ki skhim ki kynthup ia u khaw uba shongdor shi tyngka shi kilo, ia ki 53 lak ki long iing bad shi tula ka ksiar, ia ki kynthei kiba shong kurim bad nangta ban don sa ki development council, na bynta ki kam pynroi bapher, ia kito ki jait bynriew Muslim kiba dei ki trai shnong ka Jylla Assam.
Shillong: Ka  Central Executive Committee(CEC)  jong ka  HNLC, kaba la ia kynduh ha ka 2tarik Kyllalyngkot 2019, ha kawei ka jaka jong ka Krem Tirot, ka la thaw thymmai ia ka kynhun trei kam jongka bad kitei ki kynthup ia U Bah  Bobby Marwein, kum U Chairman cum Commander In Chief, nangta U bah Khrawbok jyrwa Vice Chairman, nangta U bahSaiñkupar Nongtraw, General secretary cum Publicity secretary, U bah Alex Diengdoh, kum U  Foreign Secretary, U bah @Wanshan Marwein kum U Finance secretary, U bah Riewpyrkhat Sun kum U Organising Secretary bad U bah M Rynjah kum U Socio cultural secretary.
Ha kajuh ka por, ka HNLC, ka khot ia baroh ki sengbhalang bapher jong ka jaitbynriew Hynnewtrep, ba kin long kiba ia iatylli kawei bad ba kim dei ban ia pra ne pyrkhat ban myntoi politiks.
Ka HNLC, ka shim ba ka KSU, FKJGP, RBYF, HNYF, HANM, HYC, JSU, JYF ki dei ki para ba khlain bor jong ka jaitbynriew Hynñiewtrep bad ki dei ban ia treilang bad buh noh shadien ia ka jing iapher jingmut.
Tang kaba shu rwai “Ri Khasi Ri Khasi,  nga ieid iapha" khlem ka jing ia tylli, ka long ka bym don jingmut, namar ba ka jaitbynriew ka don ha ka lieng kaba lah jan ngam.
Ka la dei ka por ban ia tylli kawei bad ban ia khun, na bynta ka jing pynneh skhem ia ka jaitbynriew Hynniewtrep, ong ka kyrwoh jong ka ka seng, lyngba U bah  Saiñkupar Nongtraw, General Secretary cum Publicity Secretary,  HNLC.
Hynnin ka sngi, ngi la pynmih ia ka khubor, ba U Raphael Samuel, ha kaba ula byrngem ban ai mukotduma ia la ka kmie bad u kpa, ba ki kha ia u, khlem da ioh lypa ia ka jing mynjur jongu.
Mynta pat sa ka kmie jongu, ka la jubab kylla ha ka peij jongka, ha ka Facebook, ha kaba ka la kylli, ba ha kano ka dur, kan kylli shwa ia u, haba ia u ruh ym pat kha.
Ka Kavita Karnad Samuel, ka ong ba ka sngew kmen shibun eh, lada jia ba ka shah kynnoh, ba ka la leh bakla ruh, hynrei ka kwah pat ba u khun jongka, un jubab ba ha kano ka dur, kan pan jingbit shwa na u, haba wat ia u ruh ym pat shym la kha satia.
Hynnin ka sngi, U Samuel (27), uba na Mumbai, u shim ba ka long kaba bakla ban kha ia u khun, u bym mon satia ban im ha ka pyrthei, ha kaba u ong ruh ba ka jingkha ia u, ka dei na ka jingsngew bang jong ka kmie bad u kpa jongu.
Ka Kavita, ka ong shuh shuh “Nga sngewnguh shi katdei, ba u khun jongnga, un mudui sha kashari ia la ki kmie ki kpa, haba ula tip ba mangi baroh arngut, ngi dei ki riewsaid ain".
“Lada U Raphael, un ai ia ka daw, ba ngim shym la pan jingbit lypa satia na u, kumta ngan pdiang ba nga la bakla".
Ki paidbah ka Ri Khasi ki syier mynsiem, kim nang iohthiah, ki khiah jingmut, haba ki la lah iohi bad shai hi kdar ia ka ingthmu barieh jong ka sorkar ka Ri India khamtam haba ka sorkar BJP ka lah ioh ban synshar, kane ka Sorkar ka i kumba ka la leh klet ba ki briew ki ba shong ba sah ha ki thaiñ ka North East India ki long ki Jaitbynriew rit-paid ki ba ha ka jingshisha ka dang dei ia ka Sorkar ba kan pynkhlaiñ shuh shuh ia ki Ain ai Jingiada na ka Jingpyrshang buhai shnong ki briew ka ri thor bad ki bar ri ka Bangladesh ka ba la lah ktah haduh katta katta bad buh Jingma ia ki rit-paid kane ka thaiñ pynban ia ki hok ban ioh Jingiada la shu thmu ban shim bad khnieh jubor noh syndon da ka Jingsynshar donbor kaba khlem jingisynei shuh bad la pynbna pynban ban wanrah syndon da ka Ain CAB ka ba long ka Jingthmu ban ioh tap tyllup ia ngi tad haduh ba ngin da jah noh syndon na kane ka sla pyrthei.
Mynta ba la jan ka Election MDC lah mih ki kyrtong ki ba pyrshang ban pynbiej da ka ba shim kabu wat ban jer ban nam ia ki Daw-bah jong ka Jaitbynriew khlem da puson bha ia kaei ba ki la lah kular la ki don shisha mo ka bor ban leh kumba ki ong.
Namar ba ka ju dei hi ka rukom ia ki kyrtong ban ai jingkren ban pynshai ia kita ki rukom treikam (manifesto) jong ki, baroh baroh ki shu ia sot ia ki juh ki Jingong ba ngin wanrah ha phi ia ki Jingiada ia ka Khyndew ka Shyiap, ka Riti Dustur, Ka Shong suk ka Shong shngaiñ, ka Bha ka Mait bad kiwei kiwei.
Ka Ri Khasi ka la jan kot 50 snem naduh ba la ioh ia la ka Jylla ba pura ka jong ka hynrei ka Ri Khasi ka shu nang iai tlor noh kat nang mih ki sngi kata ha ki liang baroh khamtam ha ka liang ka ioh ka kot bad ka khaiï ka pateng namar ba kiwei pat ki Jaitbynriew hehpaid ki la lah nang ioh bor ban synshar ia ka khaïi ka pateng hangne ha Ri jong ngi, namar bym don ka Ain ban khang ia ki kumta ki lah ioh lad ban pyni bor bad ban leh trai haduh ba ki lah khnieh lut ruh ia ki kam ki jam bad ki da buhai shnong katba mon, ki la wanrah ia ki lok ki khun, ki ba haing ki ba hasem, ki paralok ki parajor ban ioh pynroi paid katba ki lah, hynrei katba ki khun khasi ki shu la iai long mraw ha la ka jong ka Ri da kaba hap ban long tang kum ki nongbylla hakhmat ki mynder shi sngi.
Ko Sorkar MDA ngi kyrpad ia phi ban sngewbha ban ai noh ia ka ILP bad ia kane ka Ain dei ban pyntreikam noh khlem da pynslem shuh, ai noh ia ka ILP shuwa ka Election MDC khang ba ngin lah ban dang shaniah ia phi ki Nongialam bad ki party ki ba synshar mynta.
Hadien ba ngi lah ioh ia ka Ain ban Iada ia ka Jaitbynriew kata ILP nga ngeit skhem ba ki paidbah da ka Jingstad bad jingsngew kitkhlieh kin sa jied ia ki nongialam ki ban leit sha ka District council.
Katto katne ki daw-bah ba kham hakhmat tam eh ka jong ka Ri Khasi kiba ki nongmihkhmat paidbah ba shisha bad kiba hok kiba U paidbah ka Ri Khasi un sa jied shen sha ka District Council kiba ki dei ban shim khiah bha ban iakhun dohiap dohim ki long ban pymkhlaiñ shuh shuh ia ki Jingiada na ka Jingbuhai shnong jong kino kino ki Jaitbynriew ki bym dei hok ban ioh jaka shong shnong ha ka Ri Khasi, Ka Jingpynbeit ia u pud u sam ba kan ym dei ban leit noh wat tang shi phut ka jaka sha ka Assam ne Bangladesh bad nangta ki dei ban ialeh ban pynkhlain noh ia ka khaïi ka pateng ha la Ri khnang ba yn lah ban kyntiew ia ka ioh ka kot ki para Ri kloi katba lah ei bad da kane ngin sa lah ban khanglad ia u khariong kharlieh ba un ym ioh leh mon ha ka Ri jong ngi.
B.
Nengnong.
Photo Series byFull photo series:Kine ar ngut kila sdang ban ia kren katto katne.
Kat ba nang iaid kata ka jingiashem jong ki, ki lah sdang pynsngewtynnat bad pynsngewjuh iwei ia iwei.
Ha kane ka por, ka Pah syntiew ka lah sdang ban plie ia lade bad phla ia ka hok jong ka.
Katba ki la sdang ban ia phylliew jingmut kumta, ka jingieid ka la sdang ban rhem hapdeng jong ki.
Ym slem shuh hadien kata ba kine shijur ki la rai ban pynpaw pyrthei iaka jingiadei jong ki.
U rangkynsai u la ialam ia ka Pah Syntiew sha ka shnong jong u.
Ka la don ka jingpdiang sngewbha ia ki, bad ki la ioh ka jingkhublei na ki tymmen, ki san bad ki Lyngdoh.
Ia ka jingshisha shaphang jong ka la pynpaw hakhmat baroh ba ka dei ka khun jong u Blei.
Ki briew baroh ki la dap da ka jinglynngoh ka ba khraw bad ki la sngew phylla ban tip shaphang jong ka.
Kine shijur, ki la phla jingieit ia iwei iwei lyngba ka jingshimti jong ki ia ka poikha poiman ha ka jingdon ryngkat lem bad ka jingkyrkhu na ki Lyngdoh.
Kine arngut ki la tei ia ka longiing longsem bad ki khun ki kti jong ki, ki la leit ban kylla long ki Mahadei jong ka Hima Shillong.
Ka Pah syntiew ka la sam ia la ka jingnang jingtip shala ki khun.
Ka la hikai ia ki shaphang ki riti ki dustur bad ki riam ki beit bad kumjuh ruh ia ka rain ka rem jong ka jinglong Khasi.
Ynda ka lah pyndep lut ia la ki kamram kat kum ki jingthmu U Lei Shillong, ka la leit phai biang sha la u kpa.
Shillong: 3 ngut ki kyrtong ka HSPDP ki la wan ban thep kyrteng myn hynnin ka sngi na ka bynta ban ia khun ia ka elekshon MDC 2019 ka ban long ha ka 27 tarik mynta u bnai.
Kitei ki 3 ngut ki kyrtong ki long u bah Sherbor Mawlong na Nongspung-Sohiong, u bah K Warjri na Mawphlang-Diengiei bad u bah Gilbert Laloo na Mylliem konstitwensi.
La synran ia kitei ki kyrtong da u nongialam ka HSPDP, uba dei ruh u myntri ka sorkar jylla u bah Samlin Malngiang.
Haba kren sha ki nongthohkhubor, hadien ba la wai ka jingthep kyrteng ki kyrtong ka HSPDP, ki la pynpaw ba ki ieng skhem ha ka nongrim ban pyntreikam ia ka Inner Line Permit (ILP) hapoh kane ka jylla bad ki la ong ba ha ka mat elekshon jong ka seng HSPDP ruh ka ILP ka dei ka thong kaba hakhmat tam eh.
U bah Samlin Malngiang u la ong ba na ka liang jong u, u la dep ban ia kren hapoh ka sorkar ban dawa ban pyntreikam noh ia ka ILP kumba u paidbah u la kwah, hynrei u la ong ba u Myntri rangbah ka jylla u Conrad K Sangma u la ong ba kane ka dei ka sorkar khleh khaw lang bad ha ka sorkar khleh khaw lang hap ban peit shuwa ia ki mat kiba baroh baroh ki monlang (ki ishu ba long common) ym ia kaba mon tang uwei ne 2 ngut.
U la ong ba ka sorkar ka la rai ba lada ka Citizenship Amendment Bill, 2016 kan long aiñ yn wanrah beit ia ka ILP.
AIS SujaKa mluh ka long kaei kaei ka jingpyllong ba phylla jong u Blei kaba u Blei ula thaw phylla bad ka long ka bynta ba donkam ha ka jingim ia kaba u briew um bit ban duh ia ka bad khlem ma ka ki jingbam kin ym don jingmad wat lada kata ka jingbam ka bang katno katno ruh.
Lada ym don mluh kiei kiei ki long kiba blad suda, namar kata, ka mluh ka long kaba donkam tam ha ka jingim u briew, ym tang ha ka jingim briew hynrei ka treikam ruh wat pra kiwei pat ki bynta trei kam jong u briew, wat la ka long kaba tatdor haba ianujor bad kiwei pat ki mar ki mata.
Na kata ka daw u Jisu u ong – “Phi phi long ka mluh ka pyrthei: te lada kata ka mluh ka kylla blad da ei yn pynbha pat ia ka? Naduh kata ym donkam shuh ia ka, hynrei tang ban bret noh shabar bad ban iuh ia ka hapoh kjat ki briew" Mathaios 5:13.
Ki nongbud u Jisu Khrist ki Khristan ki long kum ka mluh ha kane ka pyrthei ia kaba ki briew baroh ka pyrthei ki peit sha ki ban ialam ha ka lynti kaba dei ban wallam ia ka shongsuk shongsain ka tipbriew tipblei, kiba lah ban pyniadei hapdeng para briew ban pyllong ia kane ka pyrthei ka Eden jong ka jingsuk da kaba bud bad kohnguh ia ki jinghikai ka Bible, ka ktien u Blei, namar ki jinghikai ka ktien u Blei ki long kiba kordor bad donbor haduh katta katta ba uwei pa uwei u donkam ia ka ha ka jingim kumba donkam ia ka mluh hi.
Te lada kiba khot ialade ba ki long ki Khristan ki nongbud u Jisu Khrist kin don ia ka mluh ba kynja mynsiem ha ka jingim kin kylla blad noh bad kam don jingmut shuh, kata te sa tang ban bret noh shabar bad iuh hapoh ki kjat ki briew.
Lada kata ka jinglong jingim Khristan ka long pyrshah ia ka jinghikai ka ktien u Blei, kata ka mut ka la long pynban kum ka mluh kaba kylla blad kaba ym donkam shuh ia ka sa tang ban bret noh ia ka namar ka long kaba ma ban pyndonkam kum kata ka mluh.
Ka mluh ka donkam ia u briew baroh ia uba duk uba riewspah ia uba biej ia uba stad ia uba khraw bad ia uba tlot bor.
Kumjuh ruh kane ka jia ia ki bangeit ban long kum ka mluh ha ka jingim briew ha kane ka pyrthei ba kiwei kin ioh mad ia ka bor jong kata ka mluh ba kynja mynsiem kaba khring ia kiwei sha ka lynti ka jinghikai ka ktien u Blei.
Ha kawei pat ka bynta u Jisu u ong – “Phi phi long ka jingshai ka pyrthei".
Ki nongbud u Jisu Khrist ki long jingshai ia kane ka pyrthei kaba dum.
Namar haba u Jisu um pat wan sha kane ka pyrthei, ki briew ki im hapoh jingdum la tap da ka jingdum jong ka pop, bad u soitan u dangteh mraw ia ki briew da ki kynjri nar jong u.
Bun ki dang ngeit ha ka jingngiet biej ngeit mutdur bad mane blei thaw kulmar.
Hynrei haba u Jisu ula wan ula long ka jingshai ia ka pyrthei bad kaba dum ka la jah noh namar u long u sngi ka hok bad ka jingshisha bad u la pyllaitluid ia u briew na ka jingshah teh mraw ha ka pop bad u soitan.
Kumta, mynta ia kane ka pyrthei kaba mynta ba kata ka jingshai kan ialam ia ki briew sha ka Diengphna u Khrist ym shuh ban leit phai sha kata ka jinglongmraw jong u soitan.
Ka jingshai ka long kaba donkam tam ha ka jingim briew.
Khlem ka jingshai ym lah ban iohi ha ka por ba dum mynmiet.
Ha ki snem ki bym pat don ki bor light electricity ki briew ki pyndonkam da ka dongmusa bad sharak rit ban pynshai mynmiet.
“Kim ju thang ia ka sharak bad buh ia ka hapoh ka shang hynrei ha u dieng pynieng sharak te kan pynshai ia baroh hapoh kata ka iing".
Mynshuwa ki ju thang sharak bad shna ruh ia u diengpynieng sharak khnang ban shai ka kamra baroh kawei khamtam ha ka por ban shet ban tiew ban bam ban dih.
Kumta ka jingshai ka long kaba donkam la ka long ka barit ne kaba heh, ka jingshai te ka jingshai la kumno kumno ruh.
Namar kata u Jisu Khrist u kwah ba kito baroh kiba la ngeit ki nongbud jong u ban long ka jingshai ha kaba kynja mynsiem ban pynshai ia kiwei pat kiba don hapoh jingdum ki bym pat tip ia ka jingshai ka jong u Blei bad ba kata ka jingshai ka jong u Blei kan ioh tyngshain ha ki briew baroh.
Namar kata, “To pynshai kumta ia ka jingshai jong phi HA KHMAT KI BRIEW BAROH, ba kin iohi ia ka jingleh babha jong phi bad ioh iaroh ia u Kpa jong phi UBA HA BNENG" Mathaios 5:14-16.
Te lada kiba ngeit baroh kin pynshai kumne ia ka jingshai jong ki ha khmat kane ka pyrthei badum u ban ioh jingiaroh, dei u Kpa jong ngi uba ha Bneng (U Blei).
Kane ka phang ka pyn sha iong ia ki 60 phew ngut ki riew ieit jait bynriew.
Ngam tip ba kim sngewthuh ne kumno ia ka jing pan jong u ba bun balang ne ka dei ka jingleh Politiks? Kawei te ka dei ba kim don ka mynsiem ia trei lang bad ban long ki nong mihkhmat ia ka jait bynriew hi baroh kawei.
Ha ka jing shisha ka shim por tang lai sngi ban pass ia kano kano ka Bill hapoh Assembly.
Sngi nyngkong ban pynsngew ia ka Agenda, Sngi ba Ar ban ia tai nia lada don ki thup ban pynbha shuh shuh, Sngi balai ban rai pynlong ain ia ka.
Hato phi sngew kumno ia kane ka phang?Wanlem Langchiang.
Shillong: U MLA ka Mawsynram u bah Hima Shangpliang u la ong ba u kitbok ia u bah Pynshngain N Syiem ba un lap ia ka pyntha jyrngam kaba u la leit wad hadien ba u la mih noh na shnong jong u na Mawsynram.
Haba kren myn hynnin ka sngi, u bah Hima u la ong, “Ngam beh shnong iano iano hynrei lada u Bah Pynshngain u kwah ban mih na Mawpen bad u kwah ban sah ha Pynthor te ka shong ha u, nga kitbok ia u ba un leit sha kata ka pyntha jyrngam thymmai bad nga kitbok ia u ba un sah noh ha Shyiap bad ka dei ka mon ban iakhun ka dei ka mon jong u".
U Bah Pynshngain uba seng ia ka PDF u la mih noh dang shen bad u la iasoh bad ka NPP ha kaba un iakhun ruh ia kane ka MDC na Mawkhar-Pynthor.
U la jop MDC ar sien na Mawsynram na ka Congress shwa ba un shah rem noh ia ka MLA ha ka elekshon 2018 na ka PDF ha u bah Hima Shangpliang na ka Congress.
Hynrei haba kylli hato u bah Pynshngain u la phiel ha ka lynti iaid jongu, u bah Hima u la ong ba um lah ban ong ba u la phiel ne u la jop, hynrei lehse u kwah ban wad lad shawei.
“Ngam ngeit ba u la phiel ne u jop hynrei ka don ka por lehse ha ka jingpyrshang jong u ban wad lad ban ioh ka lad ita i mynsiem hangno re hangno", la ong u bah Hima.
Ha kane ka kynti u bah Hima u la pyniakhun ia u bah Rudyhess Shangpliang na ka Congress na Mawsynram.
Ha kajuh ka por halor kumno u thikna ban jop u kyrtong ka Congress, u bah Hima u la ong ba ka kam jong u kan kham kren kham jam ban ia ka ktien halor kane.
“Ka kam jong nga ka kham kren jam ban ia ka ktien jong nga hapoh kine ki 10 bnai, ki paidbah ki la ioh ia ki surok, ki jingiarap shimet, ki skhim MLA ruh ki la iaid bad ki la tuid", u la ong bad bynrap ba ha kane ka elekshon MDC, u paidbah u don bad ngi, u shaniah ia ngi.
U la kam ba dei tang ka Congress kaba pyrshah jur ia ka CAB bad na kane ka daw, u paidbah un nym iehh.
U la kam ruh ba ka Congress kan thaw ia ka Executive Committee (EC) ha KHADC hadien ba la niew ia ki vote namar ba kan jop ym duna ia ka 15 ngut ki MDC.
“Ngi kyrmen ban jop 15 ngut eiei ha kane ka KHADC bad ngin jop bun ruh na JHADC bad ngin sa ialam ia ka EC", u la kam.
Shillong: U Kyrtong shimet na Mawlai ha kane ka elekshon MDC, u bah Teibor Pathaw u la ong ba watla u la shah rem ha ki elekshon ba la dep hynrei kyrmen ba ha kane ka kynti ki paidbah ka Mawlai kin ai ka jingshaniah kaba pura.
Haba kren myn hynnin ka sngi hadien ba la dept hep kyrteng, u bah Teibor u la ong, “Nga don ka mynsiem kaba ieid ia ki nong-Mawlai, wat la nga shah rem makna ruh ngam duh jingkyrmen, nga kyrmen ba u paidbah un ai ka jingshaniah ha kane ka kynti bad ka dei ka jingieid jong nga ia ki paidbah kaba la pynlong ia nga ban mih man ka elekshon".
Haba kylli kaei ka daw ka ban pynjop ia u ha kane ka elekshon, u bah Teibor u la ong, “Ka daw kaba kyrpang ba ki nong-Mawlai kin pynjop ia nga ha kane ka kynti ka long ban don ka mynsiem ban pyrkhar ia ka ri bad kawei pat ka dei ka jingshakri ia ki paidbah kaba nga la pyrshang ban trei na ka bynta ki paidbh ka Mawlai".
U la ong kumba la iohi ka jingshaniah ki paidbah ka Mawlai, ka la nang kiew mynta haba ianujor ia ki snem ba la dep.
“Ngam don jingiakhun badno badno hynrei ka jingiakhun jong nga ka long na ka bynta ka Mawlai bad na ka bynta ka jaitbynriew bad kane ka shong ha ka jingstad jong u paidbah", u la ong.
U la ong ba kaei ba ka riti synshar ka ai ia ki district council, un ieng ban trei na ka bynta ka jaitbynriew.
“Ngi dei ban sngewthuh ia ka bor ba la pynkup bor na ka bynta ka jaitbynriew", u la ong.
Hynrei haba twad shano un iasoh lada jia ba un jop, u la ong ba ia mynta um pat lah ban rai bad ka por kan sa batai.
“Ngam pat lah ban batai, ka por kan sa batai", u la ong.
Ki ban iakhun na Mawlai mynta ka kynti ki long u bah Embhahlang Syiemlieh na ka UDP, u bah Marbud Dkhar na ka Congress.
Shillong: U bah Prestone Tynsong nongialam ka NPP uba dei ruh u myntri rangbah ba-ar ka sorkar jylla u la kob ba ka NPP kan ioh ban synshar ha KHADC bad kumjuh ha JHADC hadien ka elekshon MDC ka ban long ha ka 27 tarik mynta u bnai.
U bah Prestone u la ong ba ka NPP, kam shym la pynieng kyrtong lut ha baroh ki konstitwensi ha kitei ki ar tylli ki District Council, hynrei ka la pynieng kyrtong tang ha ki konstitwensi kiba ka sngewtikna ban jop.
U la ong ba ym tip katno ngut ki MDC kin jop hynrei u tikna pat ba ka NPP kan bat ia ka bor synshar ha kitei ki district Council.
“Ngim tip katno ngut ngin jop hynrei ngin thaw ia ka Executive Committee" u la ong.
Ki kyrtong ka NPP hadien ka jingthep kyrteng ki la pynsngew la ka jong ka nongrim ba ki ieng kynthup naduh ka khyndew ka shyiap, ka synshar khadar bad kiwei pat ki mat.
U MDC ba la kham rangbah ka NPP u bah Jansing Tynsong u la ong ba u kwah ba ka District Council kan pyndep kloi noh ban buh ha ka dur ka jingthoh ia ki aiñ jong ki Hima bapher khnang ba ka synshar ka khadar kan khlaiñ, u la ong ba u kwah ruh ban pynkupbor ia ki nongsynshar shnong lyngba ki aiñ jong ka District Council.
U bah Jansing u la ong ba ki Hima kiba la don la ki jong ki aiñ kin lait na ka VAB.
U kyrtong ka NPP na Laitumkhrah-Malki uba dei ruh uba la ia khun teng na ka seng UDP ha u 2014 u bah Anthony Nongbri uba dei ha kajuh ka por u nongthohkhubor ba la rangbah u ong ba u kwah ban pynkhie im biang ia ka Village Administration Bill (VAB) kaba la shu sahkut mynta hajuh khnang ba ki rangbah shnong kin ioh ia ka bor synshar kumba ju long.
Nongpoh: Khyndiat sngi mynshwa, hadien ba bun na ki riew rangbah kiba dei ki nongkyrshan jong kiwei pat ki Party kiba kynthup na ka NPP, PDF UDP bad Congress, ki la wan ban iakynduh ia u Bah Donlang Sohklet, na ka bynta ban pynbor ia u ba un iakhun ha kane ka Ilekshon MDC na Umsning, u Bah Donlang Sohklet u la shim ia ka rai ban iakhun na ka Party HSPDP.
Haba iakren bad u nongthohkhubor, u Bah Donlang Sohklet, u la ong ba kumba ki riew rangbah lem bad ki paidbah, ki la wan ban kyrpad na ka bynta ban iakhun ha kane ka Ilekshon MDC bad dei na kata ka daw kaba la pynlong ia u ba un mih ban aireng ha kane ka ilekshon.
Haba kylli halor ki nongkyrshan ba radbah na kiwei ki Party kiba la wan ban aijingkyrshan ia u, u Bah Donlang Sohklet, u la ong ba ia mynta hi um pat kwah ban pynpaw kyrteng, hynrei u la ong ba kin dang don bun ki ban sa ai jingkyrshan ia u na ka bynta ban pynjop ha kane ka ilekshon MDC na katei ka Constituency.
Haba iadei bad ka jingshah pynduh tiket na Umsnig, u Bah Donlang Sohklet, u la suba ba ka lah ban don ka jingialeh ba sopp sop hapdeng ka NPP bad PDF, namar na katei ka constituency na ka Party PDF la ieng da ka Kong Magdalyne Mawlong, kaba dei ruh ka hymmen jong u Bah Jason Mawlong, u MLA ka Umsning na ka PDF.
Shillong: U Myntri rangbah ba-ar ka sorkar jylla u bah Prestone Tynsong u la ong ba ki sengbhalang kim dei ban kyrkieh ia kata ka jingpyntreikam ia ka Inner Line Permit (ILP) hynrei ki dei ban ap shipor ar por ba ka sorkar kan pynbeit ia ki jingdonkam.
“Balei ban shu ia kyrkieh, kaei kaba pynlong ia ki ban kyrkieh, ngi dang ia khun ia ka CAB , ngi dang ia kren bad kiwei pat ki seng ruh ban pyrshah ba ym dei ban wanrah hapoh Rajya Sabha" ong u bah Prestone.
“Nga kyrpad ia ki sengbhalang bad ia u bah Shylla ruh kumjuh , u dei u Politishian uba la ih bad u dei ban kham kiar ialade ban kren ia ki jingkren kiba mih lyngba ka jingsngew (Emotional), ka sorkar kam dei ba ka shu lehkai ngi ruh ngi don ka jingsngew tangba ailad ia ngi ba ngin pynbeit ia kiba donkam ban leh, ngi long kiba kloi ban ia kren ban ia mir jingmut tangba wat ong mynta mynta" ong biang u bah Prestone.
U bah Prestone u la ong ba ki la don lypa ki aiñ kiba ka sorkar ka la thaw bad lada ka jingiakren kan long ban pynbeit janai ia kita ki aiñ ba la don lypa kum ka Meghalaya Resident Safety and Security Act ka sorkar ka kloi ban pdiang.
Ha kaba ia dei bad ka ILP u la ong ba ka District Council ka la phah sha u Lat bad u Lat pat shuwa ban ai ka jingmynjur un hap ban pan jingmut na ka sorkar hynrei kumba ka long mynta ka sorkar ka dang eksamin bha bad mynta ka dang don hapoh ka tnad aiñ ka sorkar.
“Ngin hap ban eksamin bha, kam mut ba tangba la phah lah biang" u la ong.
Shillong: Ka MDC ka Nongshken ka Kong Grace Mary Kharpuri, ka la ong ba kan rah beit ia ka jingjop ha kane kynti namar ba ka la shakri shiphew snem ia ka Nongshken konstitwensi bad ki paidbah kin ai ka jingbishar.
Haba kren sha ki lad pathai khubor hadien ba la thep kyrteng myn hynnin ka sngi, ka Kong Grace kaban iakhun na ka Congress, ka la ong, “Ngan jop suk, shiphew snem nga la shakri ia ki paidbah ka konstitywenai bad ka jingshakri ba bha jong nga ki la jied ia nga ar sien bad ha kane ka sien ruh ki paidbah kin sa jied biang ia nga".
Haba kylli kaei kaba ka donkam eh ia ka District Council ba ka sahnud, ka kong Grace ka la ong ba ka Land Bill ka dei kawei kaba donkam khnang ban iada ia ka khyndew ka shyiap jong ki paidbah.
“Lada ngan jop biang ka Land Bill ka donkam ban pyntreikam ha kaba ka sorkar ka thombor khlem khein shuh ia ka District Council, ka donkam ruh ban thaw dur thymmai ia ka Trading License ban nym ai shuh ia ki bar jylla namar ba ka license ka la shlei", ka la ong.
Haba kylli shaphang ka kam CEM, ka Kong Grace ka la ong ba kam lah ban ong lypa ia kane namar ba ka shong ha ka jingbun paid.
“Ngan jop hynrei ka kam CEM ka shong ha ka jingbun paid, ka Congress kan jop ym duna ia ka 10 ngut", ka la ong.
Hynrei ha kajuh ka por, ka la kyntait ba ka jingkynriah seng jongka khah khah ba kan ktah ia ka elekshon.
“Kam nym ktah namar ba ka dei ka rai jong u paidbah ym dei ka rai jong nga shimet.
Kam don jingktah namar ba ki paidbah kin bishar ia ki kam shakri jong nga bad ka kham long kaba kham kongsan ia ki paidbah ban ia kiei kiei baroh", ka la bynrap.
Lah ban kdew ba ka Kong Grace kan iakhun ia u kyrtong ka UDP u bah Lutphar Dkhar bad ia u kyrtong ka NPP u bah Holiwel Khongstid.
Shillong: Ha ka 28 tarik u kyllalyngkot ki Doktor ka Civil Hospital, Shillong ki la sei ia u brut shut bniat uba sahkut ha kpoh jong kawei ka longkmie kaba la kum nguid bakla ha ka por ba ka shut bniat.
Katkum ka jingiathuh u Dr.
Isaac Syiem sha ki lad khubor, u la ong ba kawei ka longkmie kaba la 50 snem karta ka la wan pyntip sha u, ha ka 25 tarik u kyllalyngkot bad shuwa ia kane ka la leit ruh sha kiwei pat ki Doktor hynrei la phah ia ka ban wan sha u.
U la ong ba nyngkong la X Ray hynrei ha ka X Ray utei u brut shut bniat um shym la paw satia bad hadien la bthah ia ka ba kan leit leh Endoscopy bad hangta la iohi ba u don ha kpoh jong ka.
Hadien ba la iohi, u Dr.
Syiem u la tan ia utei u brut shut bniat lyngba ka shyntur jong ka, la pyndonkam da ki tiar kiba long ban khwai ia utei u brut shut bniat bad khadduh u la mih shabar.
Ym shym la donkam satia ban puid ia katei ka longkmie, hynrei la lah ban sei tang da kaba tan na shyntur.
Hadien ba la sei la bthah ia ka ba kan ap katto katne kynta ba ki Doktor kin peit ia ka jinglong ka met ka phad jong ka bad hadien ba la iohi ba ka biang nadong shadong la pyllait noh ia ka ha katei kajuh ka sngi ka 28 tarik u kyllalyngkot bad ym shym la pynthiah satia hapoh Hospital.
Shillong: Ka Congress ka la kyntait ba ka la donkam kyrkieh ia ka Inner Line Permit (ILP) ha kane ka jylla, hynrei ka la dawa ba ka sorkar jylla ka dei ban pynsted ban pyntreikam ia ka Entry bad Exit Point (EEP), khnang ban pyrkhing ia ka jingrung jingmih ki briew.
Haba kren mynta ka sngi sha ki lad pathai khubor, u nongaiktien ka Congress u bah Hima Shangpliang u la ong, “Ngim ong ba ngim kyrshan ia ka ILP hynrei ngi dei ban sdang ia kane ka Entry bad Exit Point (EEP) bad lada ka phiel bad ka dei ban wad da kiwei ki lynti bad ngim lah ban ong ka ILP ne kano kano khamtam ka jingpyntreikam ia ka National Register of Citizen (NRC) ha Assam".
U la bynrap, “Kane ka sorkar MDA ka dei ban wanrah da ka ain kaban teh lakam mardor wat lada ka ain ka dang slem ban don ka ain hynrei ka dei ban don ka jingpyrkhing kaba kyrkieh".
U Bah Hima u la kynnoh ba kane ka sorkar MDA kam shym la leh sted ban pyntreikam ia ka Entry bad Exit Point kaba la dep sdang da ka sorkar barim ba ialam u Dr Mukul Sangma.
“Ha ka por u Dr Mukul, ka sah sa tang katto katne ki jaka ban shim ban shna ia ki Facilitation Centre hynrei kane ka sorkar ka la pynkylla bad kane ka la pynsuki shuh shuh ia ka kam", u la kam.
U la ong ba ka nongrim ka Congress, ka long ban pyrshah ia ka Citizenship Amendment Bill 2016 bad la mynjur da ka party ba lada kan wan ha ka bor ha Delhi, kan pynlait ia ka Dong Mihngi ka India na ka CAB.
“Lada ngi wan ha ka sorkar ha Delhi, ngin weng ia ka CAB na North East bad kane ka dei ka jingmynjur na ka party", la ong u bah Hima.
Shillong: “Ngam poi pyrkhat ba tang shiteng por u bah Hamlet un shet kylla ia nga" kren myllung u bah Gilbert Laloo haba kren sha ki nongthohkhubor, hadien ba u la dep ban thep kyrteng kum u kyrtong ka HSPDP u ban ia khun na Mylliem konstitwensi.
U bah Gilbert u la pynkynmaw ba ha ka elekshon MLA 2018, u latrei radbah met bad mynsiem ban pynjop ia u bah Hamlet Dohling u MLA ba mynta ka Mylliem uba dei ruh u myntri ka sorkar jylla.
“Ha kato ka por nga lah ia kren pynbeit bad u bah Hamlet ba ngin pynjop ia u ha ka MLA bad ba un kyrshan ia nga ha ka MDC hynrei ngam poi pyrkhat ba un shet kylla tang shiteng por, hynrei ngam sngewpher hakhmat u briew tang ki jingkyllaiñ hynrei hakhmat u Blei ym don jingkyllaiñ, lada u Blei u imon ia nga ba ngan jop ngan ioh beit ka jingkyrshan na ki paidbah" ong biang u bah Gilbert.
U la ong ba ka jingiakhun jong u mynta ka long pyrshah ia u myntri sorkar ka jylla u bah Hamlet Dohling, u myntri sorkar barim ka jylla u bah Ronnie V Lyngdoh bad pyrshah ia ka Dy.
CEM ka KHADC ka kong Teilinia Thangkhiew.
U la pynpaw ruh ia ki mat treikam jong u bad ki thong ba un trei lada un shah jied kum u MDC bad u la ong ba kawei na ki mat treikam ka dei ka ishu MUDA bad u la ong ba u kwah ba lada kan don kata ka aiñ shna ing ruh kam dei pat ban oh khajna eiei ruh na u paidbah, hynrei ka dei ban long kumba ju long mynshuwa.
Shillong: Ki nongialehkai ka Archery Association of Meghalaya (AAM), ki la mih na ka jylla ban ialehkai sha ka 40th NTPC Junior (Recurve, Com-pound & Indian Round) National Archery Championship ban long ha Bhopal, Madhya Pradesh naduh ka 7 – 14 tarik mynta u bnai Rymphang.
Ki kyrteng ki nongialehkai ki long ha ka Recurve Bow Division (Shynrang) Ernesai-borson Lyngdoh, Banshan-skhem Nongseij, Phrang-kupar Kharjarin, Conrad Mendabiang Sawain.
Ha ka Recurve Bow Division (Kynthei) Janailin Kharpan, Nakibansharai Khonghat, Damandashisha Pasi, Shongkhiashisha Kharpan.
Ha ka Compound Bow Division (Shynrang) Phermiki Salahe, Andy Franklin Basaiamoit, Ritesh Rai, L Prasad Singh.
Ha ka Indian Round (Shynrang) Larilang Lyngdoh, Leonaldo Lyngdoh, Happystarboy Nongseij, Marshal Pariong.
Ha ka Indian Round ( Kynthei) Ibadondor Kharbhoi, Daphi-shisha Jamu, Ibanisha Rynta-thiang, Jessica Kurbah.
Ki coach ban ialam ia ka kynhun ki long Bansaralin Dhar, Jag Prasad Thapa, Vikash Kumar, manager Adorale Wanniang.
Shillong: Ka kynhun ka Boxing Association of East Khasi Hills, ka la khur takma bun tam na ka lumpung bad rah ruh ia ka khusnam lahduh napden gbaroh na ka lumpung iakura, ka State Sub Junior Men bad Women Boxing Championship 2018-19 ba pynlong da ka Meghalaya Boxing Association (MBA) kaba la kut ha kane ka 2 tarik ha Indoor Sports Hall, Mawlai, Mawroh.
Ka Rising Star Boxing Association ka la wan baar napdeng baroh.
Ha kane ka jingialehkai, ia ka nam ka Best Boxer Boys la rah da u Mack L Marshillong ka Green Heart Boxing Club, Most Promising Wanlambok Shynret ka Boxing Association of East Khasi Hills, Best Boxer kynthei Monalisha Vishlux ka Rising Star Boxing Association, Most Promising Girls Bainlumlin L Nongpiur ka Boxing Asso-ciation of East Khasi Hills.
la sam ia ki khusnam da u kongsan u Bah Hamletson Dohling, Myntri ka kam pynroi sor jong ka sorkar jylla ba la don lang u Bah D.
Dan, District Sports Officer, East Khasi Hills kum u symbud kongsan, kiwei nalor President MBA, Bah Larry Kharpran, Secretary bad baroh ki Executive member jong ka MBA.
Haba kren ha kane ka sngi, u Bah Hamletson Dohling u la ai ka jingiaroh ia ka Meghalaya Boxing Association kaba pynlong ia kane ka lumpung ban ai lad ia ki khun samla shynrang bad kynthei.
U nongialam barim ka seng lehnoh ULFA u Anup Chetia u la ong ba ka Inner Line Permit (ILP) ka biang bha ban pyntreikam ha Meghalaya kumba treikam ha kiwei ki jylla ka dong mihngi hynrei kan kham shem jingeh ha Assam namar ki don ki daw.
Haba kren mynta ka sngi sha ki lad pathai khubor hadien ba la iakynduh ia u Conrad K Sangma ha Shillong, u Anup Chetia uba long ruh u chairman ka North East Indigenous People Forum (NEIPF) ba la don lang ka FKJGP, RBYF, HNYF, u la ong, “Ngim pat iakren ia ka ILP namar ba dang don ki jingeh ha Assam, hynrei nga sngew ba ha Meghalaya lah ban pyntreikam da kaba suk bad ka jylla ka dei ban shim kabu ia kane".
U la ong ba lada lah, ka ILP ka dei ruh ban treikam wat ha Assam.
U Chetia u la ong ba kane ka seng kan ieng ban iada ia ki riewlum ban pyrshah ia ka Citizenship Amendment Bill 2016  namar ba kan pynjah klep ia ki riewlum lada wan tuid ki briew nabar.
“Ngi ieng ban iada ia ka jinglong kyrpang jong ki paidbah riewlum ka dong mihngi bad ngin pyrshah ia ka CAB", u la ong.
U la iathuh ba mynta ka sngi, ki la thaw ruh ia ka tnad NEIPF ha Meghalaya ha kaba un ialam da u bah Willbirth Rani uba dei u president ka FKJGP.
Ula iathuh ba ka jingwan iakynduh jong ki, ia u myntri rangbah ka Meghalaya u Conrad K Sangma ka long ban ai khublei ia ka jingshim khia jong u ban iasaid tyngeh ban pyrshah ia ka Citizenship Amendment Bill 2016 ba la wanrah ka sorkar pdeng namar ba kan pynjah lut ia ki trai shnong riewlum ha kane ka dong mihngi.
“Ngi la wan ai khublei ia u Myntri Rangbah ka Meghalaya uba la shim khia ban pyrshah ia ka CAB watla u don lang ha ka kynhun jong ka sorkar NDA ba ialam ka BJP", la ong u Chetia bad bynrap.
U la ong ba donkam ia u Conrad kum u nongialam ka dong mihngi ym tang jong ka Meghalaya.
U la ong ba lada ka sorkar pdeng kan iaid shakhmat ia ka CAB, ka seng lem bad ki paidbah ka dong mihngi in iakhun tyngeh pyrshah ia ka.
Ha kawei ka liang, u nongialam ka FKJGP u bah Dundee Khongsit uba don lang, u la ong ba ka NEIPF u la ong ba kane ka seng kan ieng na ka bynta ban wanrah ka jingiatylli jong baroh ki riewlum jong kane ka dong mihngi ban pyrshah ia kino kino ki ishu kiba ktah kum ka CAB, ka jingwanrah ia ka AFSPA bad kiwei.
Shillong:  Ka Shillong Lajong FC ka la pynliem salit ia ka Churchill Brothers ha ka jingiakhun ha la iing mynta ka sngi ha ka lumpung Hero I-League 2018-19  da 3-2  kol ha ka jingiakhun kaba long ha madan  JN Stadium ha Shillong.
Ia ka Lajong la thep ar kol da u Samuel Kynshi ha ka 36 minit bad kawei ha ka 45 minit da ka penalty bad kawei la thep da u Mahesh Naorem Singh ha ka 83 minit.
Katba ia ka Churchill Brothers la thep da u W Plaza ha ka 53 minit bad sa kawei da u A Wolfe ha ka 71 minit.
U coach ka Lajong u bah  Alison Kharsyntiew u la bujli lai ngut ki nongialehkai ha kane ka jingiakhun mynta ka sngi kiba kynthup ia u Kynsailang Khonsit, Samuel Lalmuanpuia bad u Lalawmpuia Hnamte da kiwei kiba kynthup ia u Novin Gurung, Rakesh Pradhan bad Naorem Mahesh Singh.
Ka jingialehkai ka la shongshit bha namar ba ka Lajong ka la ialehkai bha naduh bas dang bad ka la ioh bun ki lad hynrei ka la pynlehnoh ei bun ki kabu.
Ka kol kaba ar ia ka Lajong lyngba ka penalty ka la wan hadien ba u nongialehkai ka Lajong u Phrangki Buam u la shah khynniat ha u Wayne Vaz hapoh ka iing kol ka Chirchill bad u referee u la ai da ka penalty ia ka Lajong ha kaba u  Samuel Kynshi u la kynjat khlem pynleh noh ei.
Hynrei katba nang iaid ka jingialehkai jong ka kyllamiet, ka Churchill ka la lehkai bha bad ka la lah ban pynbiang jingkhein hynrei dei ha ka  83 minit ba ka Lajong ka la ioh ia ka lad ban pynkhih jar biang ban knieh nam tam syndon bad khur syndon 3 point ha kane ka jingialehkai.
Kane ka dei ka jingjop kaba ar sien ia ka Lajong ha la iing, ha kaba ka la jop nyngkong ia ka Aizawl.
Mynta ka Shillong Lajong kan pynkhreh ban iakhun ia ka East Bengal ha ka 14 tarik mynta u bnai ha Kolkata.
Shillong: Ka Sonapyrdi Tourism & Economic Development Society (STEDS) ka la ioh ban pynlong ia ka 1st Miss Narpuh 2019 ha ka 1 tarik Rymphang, 2019 ha Wah Lukha Umpasu Sonapyrdi East Jaintia Hills District kum shi bynta ka program jong ka Lukha Festival ha kaba ki nongshim bynta ki wan na kylleng ki jaka ki shnong ba don hapoh ka Elaka Narpuh.
Ha kane ka sngi la wan sakhi ia kane ka jingiakop thei bhabriew na kylleng ki paitbah jong ka jylla ha kaba u bah Chiborlang Wahlang uba long u riew rangbah ba pawkhmat ka thain ula long kum u kongsan, ha kaba u la iaroh ia ka STEDS kaba la pynleh ia kum kine ki jingiakop khnang ba ki kynthei samla kiba don ka sap kin lah ban pyni lyngba kane ka jingiakop thei bhabriew ha kane ka sngi.
Ia ka nam miss narpuh 2019 la ioh rah da ka Palmmela Zosina Sungoh na ka shnong Umkiang kaba dang pule  B.
A (Hons) 2nd semester ha St Mary’s college Shillong, ia ka nam 1st runners up la ioh rah da ka Naphisha pala na ka shnong Umkiang kaba la pyndep ia ka graduate na Women’s College Shillong, bad ia ka nam 2nd runners up pat la ioh rah da ka Mebarika Syih  na ka shnong Sonapyrdi kaba dang pule Bsc (Hons) 6th  smemester ha Kiang Nangbah Government College, Jowai.
Ha kane ka sngi la wan ban bishar ia kane ka Miss Narpuh 2019 da ka kong Sookini Sutnga, kaba long teng iba la ioh ia ka nam kum ka Miss Cherry Blossom 2017, ka kong Simi Khongtiang,  director ba pawnam jong ki phlim pnar ha ka jylla bad ka kong Hundaka Lhuid, kaba la juh jop ia ka nam 2nd runners up Princess 2018 ha South Africa.
Ia kane ka prokram la pynwandur  da u bah Goldenstar Suchiang u aktor ba pawnam jong ka Jylla Meghalaya.
U Raphael Samuel, un mudui pyrshah ia la ki jong ki kmie ki kpa, namar ba la kha ia u, khlem ka jingmynjur lang jongu.
U Raphael, u iathuh ba u don ka jingiadei kaba jan bad la ki kmie ki kpa, hynrei, u pyn ia syriem ia ka jingkha ia u, kum ka jingshah rahbor  bad ka jing pynlong mraw.
Kawei na ki jingbuh dur jong U Samuel ha ka facebook peij jongu.
U Raphael, uba don 27snem ka rta, uba na Mumbai, u ngeit ba ka long kaba bakla, ban kha ia u khun, u bym kwah kha, na bynta ka jingsngew tynnad jong ki kmie ki kpa.
Haba kren ia kawei ka kotkhuborU Samuel u ong “Nga ieid ia la ki kmie ki kpa, hynrei ki pynmih ianga, na ka jing ia kmen ia sngewbha jongki".
U Samuel, u buh ia ka peij ha ka facebook, kaba ai kyrteng Nihilanand, ha kaba u don bun spah ngut ki nongbud jongu, ha kaba u ju buh ia ki jingthoh kiba pyrshah ia ki kmie ki kpa kiba kha.
Shillong:Ki la don 11 ngut ki kyrtong MDC ki ban ia khun ha ka elekshon MDC 2019 ha Jaintia Hills Autonomous District Council (JHADC) ki la thep kyrteng mynta ka sngi.
10 ngut ki la thep kyrteng ha Jowai bad marwei ha Khliehriat.
Kiba la thep kyrteng  ha Jowai ki long u  Baitlang Pohsngap ka Congress na  19-Jowai-South, u bah Hermon Phawa ka Congress na Mukhla-Wahiajer, u Eveningstar Teron ka NPP na Nongjngi, u Ri Ioo Sten  ka NPP na Barato-Mukroh, u Aiborlang Shadap ka Congress na Barato Mukroh, u Wistful Disting Syiemlieh kyrtong shimet na Jowai Central, u Bright star Chyrmang ka NPP na Jowai North, u Dawan Lyngdoh ka UDP na Mynsngat, u ma thombor Shiwat ka NPP na Nartiang- Umladang, u Ruda Ioo Tang ka NPP na Shilliang Myntang, u Vice Royalson Nongtdu ka Congress na Sutnga-Narwan u la thep kyrteng ha Khliehriat.
Ha KHADC pat kiba la thep kyrteng mynta ka sngi ki long 35 ngut bad 18 ngut dei kiba la thep kyrteng ha DC ophis ha Shillong, 12 ngut ha Dc ophis ha Nongpoh, 1 ha Mawkyrwat bad Mairang bad 3 ngut ha Sohra Civil Sub-Division.
Ki 18 ngut ki kyrtong kiba la thep kyrteng mynta ka sngi ha Shillong ki long u bah Pyniaid Sing Syiem ka NPP na Sohryngkham, Kris Kharsati ka UDP na Sohryngkham, Ronald H Kharumnuid ka Congress na Sohryngkham, Jansing M Tynsong ka NPP na Lyngkyrdem-Laitkroh, Holiwell Khongstid ka NPP na Nongshken, ka kong Grace Mary Kharpuri ka Congress na Nongshken, u bah Alvin Khyriem Sawkmie ka NPP na Mawsynram u bah Rudy Hess Shangpliang ka Congress na Mawsynram, u bah Gilbert G Laloo ka HSPDP na Mylliem, u bah S Basing Roy Kharshandi ka UDP na Nongthymmai, u bah Anthony N Nongbri ka NPP na Laitumkhrah-Malki, ka kong Saralin Kharlukhi ka UDP na Mawkhar-Pynthor, u bah Teibor Pathaw u kyrtong shimet na Mawlai, u bah Kestar Warjri ka HSPDP na Mawphlang-Diengiei, u bah Bainor Rapsang ka NPP na Mawphlang -Diengiei, u bah Lamphrang Blah ka Congress na Mawphlang-Diengiei, u bah Sherborlang Mawlong ka HSPDP na Nongspung-Sohiong bad u bah Haislet Kharhunai ka Congress na Nongspung-Sohiong.
Na  South West Khasi Hills pat u Diverland Lyngdoh ka NPP u la thep kyrteng  na Mawkyrwat konstitwensi.
Ha Mairang u kyrtong ka UDP u bah Jambor War u la thep kyrteng na Pariong-Mawthadraishan konstitwensi.
Ha nongpoh ki 12 ngut ki kyrtong kiba thep kyrteng mynta ka sngi ki long u bah Victor Ranee ka NPP na Jirang, u bah William Mynsong ka Congress na Jirang, u bah Balajied Rani ka Congress na Nongpoh, ka kong Rona Khymdeit ka UDP na Nongpoh, bah Charles Marngar ka Congress na Mawhati, u bah  Mayborn Rapthap kyrtong shimet na Mawhati, u bah Raton Manick Mukhim ka NPP na Mawhati, u bah Kisborly Kharbani ka UDP na Mawhati, u bah Donkupar Sumer ka UDP na Umsning, u bah Rocky Augustine Marweiñ ka Congress na Umsning, u bah Micky Douglas Syiem ka Congress na Umroi, u First Force  Deki Ramsiej ka UDP na Umroi.
Ha Sohra pat ki don 3 ngut ki kyrtong kiba la thep kyrteng u bah Pynthymmaibor Chyne ka NPP na Shella, u bah Wanstep Diengdoh ka HSPDP na Sohra bad u bah Matsing Nongrum kyrtong shimet na Sohra.
U Sudipto Sen, uba dei u khlieh duh ka Saradha Goup, ha ka 6tarik Iaiong 2013, ula phah ia ka shithi kaba 18 sla sha ka CBI, ha kaba u pyni ia ki riew sain pyrthei, kiba la pynbudnam ia u, ha ki ar snem kynthih.
Ha katei ka shithi, U Sen, u kynnoh ruh ia U Sarma, uba ju shim pisa na u man ka por.
U Sarma, ula iasoh noh kham hadien sha ka seng BJP bad ha ka por ba u don ha ka sorkar jong U Tarun Gogoi, u long u myntri ka pule puthi.
Ha ka shithi jong kaba 18 sla bad ha ka sla kaba 11, U Sen ula thoh sha ka CBI, ula pyni ia ka kyrteng jong U Himanta Biswa Sarma, ha kaba u kynnoh, ba U Sarma, ula shim T.
3klur na u.
Halor katei ka shithi na U Sen, ka Mamata, ka ong “Ka CBI, ka iaid katba kum ka jingbthah jong U Modi babu (myntri rangbahduh) bad katei ka tnat, ka jied tang ia ki nongialam liang pyrshah bad kito kiba pyniasoh ialade sha ka seng BJP, ki lait na kitei ki jingshah pyndik bad kane kam dei satia ka jingleh, kaba ngi dei ban ailad ha India bad ka donkam kyrkieh ban iada ia ka hok jong ka riti synshar ri" ong ka Mamata.
Hadien ka rai jong ka Supreme Court, kaba la bthah ia U Rajeev Kumar, Police Commissioner jong ka Kolkata, ba un leit ban shah tohkit ha ka CBI, ka Mamata Banerjee, myntri rangbah ka West Bengal, ka la sangeh noh ia ka jing shong dharna jongki bad ka Mamata, ka kynnoh ruh ba ia ka Ri, la synshar da ka suloi bad ki nong pyniap briew, ha ka kyrteng ka jing sumar ia ki masi.
Ka Mamata, kaba don 64 snem ka rta, ka la shong dharna ha Kolkata, ha Esplanade ban pyrshah ia ka jingleh ka CBI, la lai sngi kynthih.
“Nga shim ba kane ka dei ka jingjop jongngi bad ngi burom ia ka rai jong ka kashari bad kane ka dei ka hukum ruh, kaba la pynmih mynshwa, ha kaba ki lah ban khot, da ka jingiakren ia sngewthuh bad U Rajeev Kumar, ula kren shai ba un nym treh ban iatreilang" ong ka Mamata.
Bah H.
S shylla CEM KHADC Shillong,Rangbah,Kum ka jing pyni ne ai jingmut lang iaphi ba ia phi naduh mynshwa ki khamtam ki rangbah kiba tip bha sha phang jong phi hapoh ka ri khasi , ym lah ban len ba wat haduh mynta hi ki riew rangbah ki ju iapur khana shaphang jongphi wat naduh ki officer haduh ki IAS ba la shongthait ki kdew iaphi ba phi dei shisha u Nongialam jongka jaitbynriew hynniewtrep jongngi.
Katkum ka story ba ju iakhana shaphang jongphi naduh ba phi long MLA na nongkrem constituency kumno ph la khynra ia dalade iaka food & civil supply ka jyrsieh bamsap halor ki kyrteng snaiap jong ki retailer fair price shop hapoh ka jylla ka la pynkyndit shisha ia kito kiba dang kynmaw ba ki shnong baroh hapoh ka jylla tang ha ki ar Bnai, ki la ioh khaw rashon lut sha Nongkyndong.
Haka por ba ph long MLA phi la khynda bad thang iaki Dukan kyiad ha lad Nongkrem.
Ngi tip ruh ba ka tyngka sorkar dei ka tyngka u paitbah ha kaba phi la shlur shisha wat ban wan rah scheme 20 klur hapoh ka jinglong CEM jongphi na ka bynta ban ioh surok ki shnong sha Mawthabah kaba ki paitbah ki mad shisha iaki jingeh ba haduh 6kynta hap kit iaki nongpang ban poi sha ba lait kali.
Kane ka project ruh kala da pynlyngoh shisha iu paitbah ba kumno phi wanrah da kaba ka her na tnum ing secretariat khlem da iaid lyngba ka DCA department jong ka sorkar jylla.
Ym lah ban len ruh ha ka por ba phi don ha ka congress party phi da lah shisha ban wanrah wat ia ka Margret Alva ka union minister ha kito ki por , bad kiwei kiwei ki union minister.
Nangta haka por ba phi bat kum u Chairman ka law department hapoh ka sorkar u Dr.
DDLapang phi la ioh ban ai speach ha ka conference jongka sorkar kmie ha ka ba u union minister U Salman khurshid u dei u law minister u iadon lang.
Ki riew shem phang ki riew saindur kiba mynshwa ki ju phai khmat shisha shaphi namar phim ju salia ban kren ia ki jingshisha ba dei na kata ka daw bun kiba tieng iaphi bun kiba salia iaphi bun kiba bein iaphi “Hoid ym lah ban len haphi kano kano ka party ka dei tang kum ka BUS (kumba phi la ju ong ka ba thmu ban poi sha ba mut ban leit,hynrei haba ka sniew ne ka lait lyer ka tyre hap ban kiew da kiwei pat ki Bus,wat hap ban iaid daki kjat ruh) hynrei tang kawei kaba ka jaitbynriew kam haram ei ei iaphi namar “PHIM PAT SHET KYLLA IAKA JAIT BYNRIEW.
Hapdeng kine ki Umsaw kiba jur kiba ka jaitbynriew ka ngat ka jia phi la wan ban pynkhie im biang iaki samla iaki long kmie longkpa kiba sngewthuh shisha khamtam kito ki ba la dep experience ne iaid lynti bad tyngkhuh ha ki kam ki jam kumno ba ki pateng kin im kin long shadien namar ka dawbah kaba wan lynshop haka jaitbynriew haka ba sa katno kam slem shuh bala ym don mano mano ban mih sha kmat ban dawa iaki jingiada ba kyrpang iaka jait bynriew ym slem shuh ngin long Mraw ha la ka jylla lane ka Ri.
Hoid ka karta jongphi ka la noh, hynrei ki ktien jongph ki ai mynsiem iaki pait kabri u Hynniewtrep, kumta leh ia kano kano kaba ki khun ka bri u hynniewtrep kin sah ka nam ka burom jongphi khamtam eh ba phin ialam beit sha khmat wat la phin phla iala ka jingim jongphi naka bynta ka ri bad jaitbynriew ka jongngi namar sa katno phew tylli eh ki snem phin dang lah ban im ne shakri hynrei tur beit shakhmat wat kynran dien namar ki paitka bri u Hynniewtrep ki shaniah skhem ia uno u no u ba Trei bad ialam shisha iaka jaitbynriew sha mynnor ka ba bha ki pateng ki khun ki ksiew jongngi.
Wat la ki don kiba woh dong woh kjat iaphi khamtam ki politician hynrei ngi sngewthuh shai ba ki tieng thot2 iaphi namar phi dei u briew u ba stad bad ba shlur.
wat ym pyndem tad ynda ka sorkar kan ai iaka ILP (Inner Line Permit)hangta ngin sa tei u mot sahkynmaw iaphi haka ba wat la phim don shuh na sla pyrthei ruh “ka kyrteng bad ka nam bad ka jingleh burom ka jaitbynriew Hynniewtrep kan iai neh pateng la pateng iaphi.
Khublei shibunWanlem Langchiang.
U Rajeev Kumar, Police Commissioner ka Kolkata, ula mynjur ia ka hukum jong ka Supreme Court, ba un shah tohkit ialade ha khmat jong ka CBI, kaba don ha Shillong, namar ba ka dei ka jaka kaba lait na ka jing ia pyni bor na kano kano ka liang.
La iathuh ba U Kumar, un shah tohkit ha ka CBI, ha ka 20tarik Rymphang 2019, ha kaba iadei bad ka jingbamsap na ka kam kynshew pisa na ki briew.
Ka jingjia, ka la sdang ha ka Sngi U Blei, haba ki briew jong ka CBI, ki la leit poi ha Kolkata, ban tohkit ia U  Rajeev Kumar, halor ka kam kynshew pisa jong ka kompeni Saradha, hynrei ha katei ka miet, ki briew jong ka CBI, ki la shah bat ha ki pulit ka Kolkata, na ka bynta katto katne kynta.
Da u bah Philip Marweiñ.
Ka jaitbynriew jong ngi ka la ïeng rasong la bun bun sien da ka jing ïa mih paidbah naduh u Khynriam, u Pnar, u Bhoi, u War, u Maram bad u Lyngngam ban ïa dawa lang kawei ka sur ïala ka jong ka hok haba don kino kino ki jing pyrshang ban ïuh roit ïa ka hok jong ngi.
Ngi la sakhi ïa ka jing ïa mih paidbah na ka bynta ka kam Rangbah Shnong, na ka bynta ka ILP bad kiwei kiwei ha ki snem ba la leit noh.
Bad kumjuh ruh ha ka dorbar bah jong ka jaitbynriew na ka bynta ban pyrshah ïa ka Citizenship Amendment Bill 2016 ba la pynlong da ka Confederation of Hynñiewtrep Social Organisation ba la long ha ka 31tarik Kyllalyngkot 2019 ha madan Student Shillong.
Ka tei baroh ar tylli ka jing dawa ha ki snem ba la leit noh ka dei ka bym seishoh bad kaba la jem daw namar ba u Khasi u dang dei sah u mraw haduh mynta.
Ym dei ba pynteh mraw mano mano ïa u Khasi, hynrei ngi tip ba u Khasi ula pynteh mraw da lade ïalde ha ka rngai kaba long ka snaïap jong ka jing wiar biej.
Dei na katta ka daw ka jing dawa jong ki Sengbhalang na ka bynta ka jaitbynriew jong ngi kham ñiar ba kan poi sha ka thong bad kam juh kham lah khie khlieh namar ba haduh mynta bun na ngi ki Khasi ngi dang dei sah ki mraw ha ka bor pyrkhat bad dei na katta ka daw ba ngi sa jem rngiew.
Watla ngam shym la don ha kano kano ka seng bhalang  ka ban pyrta ieid ri ieid jaitbynriew manla ka sngi ne manla ki por, hynrei nga ieid thoiñ thoiñ ïala ka jong ka ri bad ka jaitbynriew kham palat ban ïa ka niam kaba nga ngeit.
Bad nga juh i tmang ruh ban peit ïa kine ki buaid niam jawsheh kiba la kren lawmwir la ha kano kano ka bynta jong ka jaitbynriew.
To ïa kaba la dep mynshwa ngan ym kren shuh, hynrei ngan kren ïa kane ka ba dang shu dep ha ka 31tari Kyllalyngkot 2019 hapoh madan student na ka bynta ban ïa pyrshah ïa ka CAB.
Kine ki buaid niam jawsheh ha ka jabieng bad ka mynsiem ki jyllei bha ha ki kynhun seng bhalang ba pher ba pher, ki nong shynshar bad wat ki politician hi ruh.
Bad dei kine kiba la pynjem daw ïa ka jaitbynriew jong ngi.
To mynta ngin peit bad ngin pynshong dor ïa ka jingduwai, jingrwai bad ki jingkren ha katei ka sngi dorbar bah jong ka jaitbynriew ba la khot na ka CoHSO.
Ha kaba nyngkong, ngi ïohi bad ïohsngew ïa uwei na ki dkot ha ka CoHSO uba la duwai da ka jing duwai ka bym ïadei dur ïadei sur bad ka jingduwai jong ka jaitbynriew jong ngi.
Kaba ki riew khraw jong ngi kum u Tirot Sing bad u Kiang Nangbah kim juh leh,  ki kheiñ sang bad ki shah ïap.
Ha ka jing duwai uto u jingmut mraw ula duwai kyrpang na ka bynta ka jaitbynriew Jiw bad ula pynsngew ba u Blei ula sei ïa u Moses ha ka jaitbynriew Jiw bad ula kyrpad kyrpon ba u Blei un iada kyrpang ia ka jaitbynriew ha kane ka por ba ka pyrshah ia ka CAB.
Ngam ïohsngew ei ei wat tang shi kyntien ruh ba un duwai kyrpad na ka bynta ka jaitbynriew Hynñiewtrep jong ngi bad ba un khot un pyrta ïa u Tirot Sing bad u Kiang Nangbah ba kin ïarap lang ïa ka jaitbynriew jong ngi na lyndet kumba u khot u pyrta bad kynmaw ieid ïa u Moses.
Hangne ka pyn artatien ïanga ïohba kato ka dorbar bah kaba ki kam ba ka dei ka dorbah bah jong ki khun u Hynñiewtrep  kam dei ka jong ka jaitbynriew Hynñiewtrep bad imat lehse ka dei pynban ka dorbar ki jaitbynriew Jiw ne ki riew ngeit kristan kum ka synod bad kiwei kiwei ki jingïaseng  heh.
Namar ba wat ki nong ïalam haba ki kyrpad na u Blei ki kheiñ kyntang ïa ka jaitbynriew Jiw ban ïa ka jaitbynriew Hynñiewtrep bad haba ki kyrpad na u Blei ki kheiñ kor ïa u Moses ban ïa u Tirot Sing bad u Kiang Nangbah.
Ym tang katta wat uto u tymmen uba rwai ha kaba ïadei bad ban ïa duwai ïa u Blei ba un ïada ïa ka jaitbynriew, nga sngew kumba nga shong ha ing mane ym shuh kum ha ka dorbar u Khasi ha kaba ka sur jingrwai ieid ri kam paw.
Ula mih shuh shuh sa uwei u jingmut mraw tymmen uba la ai jingkren ha kato ka sngi ha kaba u la ong, “ Ka sorkar BJP ka kam ba ka ïada kyrpang ïangi ki kristan, hynrei haba ngi peit sha kiwei kiwei ki jylla jong ka ri India, ka la ban beiñ bad thombor ïangi ki kristan".
U la pynpaw ruh da kaba ong," Ngi dei ki khun Isreal".
Hato ha kato ka sngi ka dei ka dorbar bah jong ka jaitbynriew Hynñiewtrep ne ka dei ka dorbah bah jong ki kristan ha kaba ki nongkren ki kren shaphang kita ki kristan wat sha kiwei kiwei ki bynta jong ka jylla ne ka pyrthei? Lada ka dei ka dorbar jong ka jaitbynriew jong ngi, balei pat ka CoHSO ka ailad kum ïa kito ki mraw buaid jawsheh ha ka jingmut jingpyrkhat bad ka mynsiem bad kiba wiar biej shabar na ka jaitbynriew jong ngi? Toi, nga dang mut ba ha katta ka dotbar jong ka jaitbynriew Hynñiewtrep te kin ïakren beit shaphang ka jaitbynriew jong ngi hi keiñ, phewse ki ïakren pynban na ka bynta kiwei kiwei ki jaitbynriew shabar na ka jaitbynriew jong ngi kiba dei bad kiba long ki kristan.
Hato kane kaei kaei baroh kam dei ka jing long mraw bad ka jing shah teh mraw jong ki briew jong ngi kumba ki dang kham ñiewkor ïa ka jong kiwei ban ïa ka jong lajong.
Ki dang kham ñiewkor ïa ka ri nongwei ban ïa ka ri lajong, ki dang kham burom ïa u riewkhraw nongwei ban ïa ki riew khraw lajong bad ki dang sngew tynmad ban rwai da ka jing rwai ieid ri u nongwei ban ïa ka jing rwai ieid ri lajong.
Dei hangne keiñ wat u Tirot Sing bad u Kiang Nangbah kila ijli ïa ki nongïalam seng bhalnag bad ki nongshynshar bad kim shym la symran synriah lang ïangi haba ki ïakhih na ka bynta ka jaitbynriew jong ngi.
Ha ka jingshisha haba kren shaphang ka jaitbynriew ngi dei ban kren beit thil pa thik shaphang ka jaitbynriew keiñ, ym dei ban leit wiar biej bad kren biej na ka bynta jong kiwei kiwei bad haba duwai  dei ban duwai beit tang da ka jing duwai jong ka jaitbynriew Khasi ym dei ban duwai da kano kano ka jing duwai jong kano kano ka jaitbynriew namar ka pyn jemdaw ïa ka jaitbynriew jong ngi.
Ha ngi hi nga kham ieid ïa ka jaitbynriew, ka sur jingwrai jong ka jaitbynriew; bad ki riew khraw jong ka jaitbynriew lajong ban ïa ka jong kiwei.
Bad haba kren shaphang ka jaitbynriew kam juh dei bad ngam juh sngew ïahap ban duwai da ka jing duwai jong ki kristan namar lada long nongïalam u Hindu, u Muslim, u Sikh, u Jain bad kiwei kiwei kin duwai kat kum ka jing ngeit jong ka jaitbynriew jong ki bad na ka bynta ka ri baieid jong ki kumba leh uto u briew ha kato ka sngi bad hangta kumno ngin sngewthuh ïala ka jong ka jaitbynriew.
Haba ka jaitbynriew Khasi kala don la ka jong ka khana pateng ïala ka ri bad ki riew khraw, bad la kajong ka rukom ngeit ne ka rukom duwai , balei pat ngi shu pyndonkkam da ka jong kiwei ka bym ïadei dur ïadei sur ei ei ruh em bad ka jaitbynriew jong ngi.
Ki kristan ki dei ban duwai para ba long Kristan ha ka jing ïaseng jong ki, ki Hindu kin duwai para ba long Hindu ha ki jing leh niam jong ki, ki muslim kin duwai para ba long Muslim bad ki Khasi kin duwai para ba long Khasi  kaba ki ngeit.
Hynrei haba ngi lum lang kum ka jaitbynriew ngi dei duwai da ka jingduwai jong ka jaitbynriew lajong khnang ba kan ym bakla lynti ka jaitbynriew bad khnang ba ki lum ki wah, ki riew hyndai bad ki riew khraw ka jaitbynriew kin paw.
Bad lada ym don mano mano ha kata ka dorbar jong ka jaitbynriew ki bym nang ban duwai Khasi, ki seng bhalang ki dei ban khot da kino kino ki briew kiba nang ban duwai Khasi, kiba tip ka kheiñ ka bishar bad kiba tip bad kiba nang ïa ka rukom duwai Khasi  khnang ba ka jaitbynriew jong ngi kan ym jem daw bad khnang ba u Blei Nongbuh  Nongthaw un kyrkhu halor katta bad ba ka jaitbynriew kan Ïeng Rasong la ka Daw bynriew hala ka jong ka Ri.
Nammar lada ka long kum ha kato ka sngi wat u Nongbuh Nongthaw ruh u lyngngoh balei une u briew u duwai na ka bynta ka jaitbynriew jong kiwei ha ka por ba u mut ban duwai na ka bynta ka jaitbynriew lajong bad balei u kynmaw burom ïa ki riew khraw jong kawei pat ka jaitbynriew ha kaba um kynmaw pat ïa u riewkhraw jong ka jaitbynriew lajong.
Kumta, wat ai ba ka jing long mraw jong phi shi met kan shynshar sah ïa phi bad  wat pynpaw ïa ka jing long mraw jong phi ha khma ka pyrthei ba i paw biej ei kha ma kha.
Haba ka jaitbynriew jong ngi ka la don lut na dong sha dong ngi dei ban pynneh, ban bud bad ban pyndonkam da katta khnang ba ka jaitbynriew kan ïaid ryntih kumba ka long naduh mynshwa haduh lawei lym kumta, ki seng bhalang ki dei ban sangeh noh mardor ïa ka jing kam ban pynneh pynsah ïa ka matti ba kyntang jong ka jaitbynriew Khasi bad kila dei ban kren da kaba shai ba ka jingthmu jong ki ka long ban pynneh pynsah ïa ka matti kyntang jong ka jaitbynriew Jiw bad ki riew khraw jong ka jaitbynriew Jiw bad ruh ban pynneh pynsah kyrpang ïa ka matti jong ki kristan ym dei shuh ïa ka jaitbynriew.
Bad lada kam long kumta kala dei ka por ïangi iwei pa iwei khamtam eh ïa kito ki nong ïalam seng bhalang bad ki nongshynshar ba kin sait noh phar phar ïa ka tyrud ka smer jong ka jinglong mraw khnang ba ka jaitbynriew jong ngi kan ym shah ïalam bakla junom la junom.
Ha kane ka bynta, nga shim ïa ka kabu ban ai khublei ruh ïa kito ki nong pynïaid, kito ki nongkren bad nongrwai kiba la kren shaphang ka jaitbynriew Hynñiewtrep thik pa thik khlem da kren sha ka jaitbynriew nongwei bad na ka bynta ka jaitbynriew nongwei.
Bad nga kyntu ïa ki nongïalam ba kin kyndang sha rud ïa kito ki buaid niam jawsheh ba ki pyn byrsih ïa ka Dorbar bah jong ka jaitbynriew jong ngi bad haba duwai ne haba kren, dei ban duwai bad ban kren beit tang da kaba ïadei bad ka jaitbynriew.
Lada kam long kumta, kam myntoi shuh ban dang kren jaitbynriew hynrei la dei ban kren beit noh shaphang ka niam.
Bad nga kyrmen skhem ba ha ki por ban sa wan, kum kine kiei kiei baroh ki jing wiar biej kin ym paw shuh bad kin duh kin dam noh syndon bad hangta ngin ïohi shisha ba ka jaitbynriew ka la Eh-Rngiew.
Ha Nongshken ConstituencyKi kyrteng ha kane ka Constituency ki dei kine harum:-1.
Bah Lutphai Dkhar na ka Seng UDP.
2.
Bah Holiwell Khongstid na ka Seng NPP.
3.
Kong Grace Mary Kharpuri na ka Seng Congress, bad4.
U Kyrtong ba la shu ai nong.
Mano ban jop na kitei ki saw ngut ki kyrtong ka long ka jingkylli kaba suk bha ban jubab.
Kdat noh sharud ia u kyrtong No.
4, kitei ki laingut ki kyrtong ki ia kam ba ka jingjop kan long ka jong ki da kaba ai ia la ki jong ki jong ki daw.
Da kaba khmih da la ki jong ki jong ki dorbin, ki paid nongkyndong hangne ki ong ba un jop beit u Bah Lutphar Dkhar namar u ioh ia ka jingkyrshan kaba radbah na u President ka UDP.
Don ruh kiba ong ba ka jingjop kan dei ka jong u Bah Holiwell Khongstid namar u dei u Player jong u MLA ka Pynursla Constituency.
Hynrei don ruh kiba ong ba ka jingjop kan leit sha ka Kong Grace Mary Kharpuri, halor ki daw ba ka dei ka sitting MDC, kan ioh ia ki vote kynthei kiba kham bun, ka la leh shibun ki kam pynroi shnong hapoh la ka jong ka constituency, bad ka la rung bad don bynta hapoh ka Seng Congress (INC) ba la ialam da u Rahul Gandhi kum u President jong ka.
Bad baroh ngi tip ba dei tang ha ki kti ka Congress ka shong ka jingim jong ki paid trai shnong jong ka North East India.
Hynrei namar ba ki tyngka-kot ki la mlien eh ban thaw syiem ha ki por elekshon, lah ban jubab da kaba suk ba kat shaba niom ma ki, hangta ka shong ka pansngiat syiem.
Khublei shibun para Riwar baieit.
Ia ngin ia leit thep vote lang.
ong ka jingrwai ha ka phlim phareng kaba kyrteng “The Sound of music" Bless my homeland forever (To kyrkhu ia ka ri jong nga junom la junom).
Josper S.
Dura.
Shillong: Ki nonghikai hapoh ka lama ka Meghalaya Elementary Pre-service Trained Teachers Association (MEPTTA) ki la dawa na ka sorkar ba dei ban skan (scan) shwa ia ka met jong ki kyrtong kiba ialeh ia ka eksamin Meghalaya Teachers Eligibility Test (MTET) bad dei ban buh CCTV camera (Closed-circuit television) khnang ban khang lad ia ka jingleh thok leh tuh.
Haba pynrem jur ia ka jinglait tuh ki jingkylli ha ka eksamin MTET dang shen, u president ka MEPTTA, u Bah Kyntiewshaphrang Thabah, u la ong, “Ngi dawa ba ka sorkar lyngba ka tnad pule puthi ba ka dei ban skan shwa ban rung sha kamra thoh eksamin bad ban buh ruh da ka CCTV hapoh kamra klas ban khang lad ia ka jinglait tuh bad leh tuh ia ki jingkylli".
U la ong, ba dei ruh ban plie ia ki jingkylli hapoh kamra eksam ba don lut kiba ialeh ia ka eksamin.
“Dei ban pynialeh biang ia kane ka eksamin da kaba pyrkhing bha bad dei ban pynbna ruh iaka tarik kham kloi ia kane", la ong u president ka MEPTTA bad bynrap, dei ban nym shah ban kit mobile ha kamra thoh eksamin.
U Bah Kyntiewshaphrang u la ong ba ka jinglait tuh jong ki jingkylli kam dei tang ha Tura Centre, hynrei ki don shibun ki jaka ba lait tuh ki jingkylli bad kane ka pyni ba ka rukom pyniaid ia ka eksamin kam long kaba synjor.
“Ngim lah ban ai ka jingshaniah ia ka tnad pule puthi ka jylla namar ba kam dei shuh ka sien kaba nyngkong bad ka la don ki khep mynshwa ruh ba ka la phiel ban pyniaid ia kum kane ka eksamin", u la ong.
Katkum ka jingong u bah Kyntiewshaphrang, ka seng ka la dep iakynduh ia u myntri kham mynshwa ban ai jingmut halor kane, hynrei um shym la shim khia satia.
“Ngim pdiang ia ka jingkam jong u myntri ka tnad pule ba ka jinglait tuh ka dei tang hakawei ka jaka thoh eksamin, ka long kaba artatien ban ngeit namar ba ki lah ban don bun ki jaka ba la lait tuh ki jingkylli", u la ongKi jingkylli ki la lait tuh ha step 31 tarik u Kyllalyngkot ha ka por 1:30 am ha shwa ka por ban thoh eksam MTET.
Ia kane ka jinglait tuh ki jingkylli la dep ban ujor ejahar ruh da ka Sofi Kamrul Hassan, ka muktiar ka Meghalaya High Court hadien ba ki dur jong kine ki jingkylli kiba la mang na ka bynta ka eksam MTET ki la saphriang lyngba ki social media.
Jowai: Ka bor shnong ka Mulang ha East Jaintia Hills ka la hap ban ai por 15 sngi ia ki 12 tylli ki longiing ba kin wan shim noh ia ki Card Rashon jong ki na ophis ka Dorbar shnong.
Katei ka 15 sngi kan sdang naduh ba la pynmih ia kane ka khubor bad lada kim wan shim satia ia kitei ki Card Rashon jong ki kin shah pynduna noh is ka jingmyntoi jong ki na ka sorkar, la ong u kyrwoh na ka Dorbar shnong.
Kitei ki longiing kidei kiba bun naki kim don shuh ha shnong bad ki don katto katne kiba dang don ruh, la iathuh u Rangbah Shnong u ma P Siangshai.
La iathuh ruh ba kitei ki 12 ki longiing ki la ngeit ia ka jingngeit Kristan, ha kaba kim treh shuh ban pdiang ia kino kino ki skim sorkar naduh ki skim Rashon bad ki la kyntait ruh ban dih dawai lada pang ne shitom bad ki la phah bad pynpep skul lut wat iala ki khun ki kti jong ki ruh.
Kitei ki longiing ki dei kiba kynthup iaka longiing jong Ka Eilis Siangshai, Kalmis Siangshai, Nita Siangshai, Wadlad Siangshai, Merity Siangshai, Ka theimon Siangshai, Phoida Siangshai, Faithlymon Siangshai, Dearlimon Rymbai, Fida Dkhar, Iaimon Siangshai, Saphadabiang Siangshai.
Ka Dorbar shnong ka la ong ba lada kitei ki longiing kim treh ban shim ia kitei ki Card Rashon jong ki hapoh ka por bala buh kan sa ai noh ia bynta jong k sha kiwei pat ki longiing naduh jong ka shnong da ka jingiasngewthuh jingmut bad ka bor District.
Shillong: Ka North East Students’ Organisation (NESO) ka kynhun jong ki seng kaba kynthup ia ka KSU, AASU, GSU, AMSU, TSF, AAPSU, MZP bad NSF myn hynnin ka sngi ki la ia kynduh ia u President rangbah jong ka seng Congress u Rahul Gandhi ha New Delhi ban ia kren halor ka Citizenship Amendment Bill, 2016.
Ha katei ka jingiakynduh, u Rahul u la pynpaw ba u pyrshah jur ia katei ka bill bad u la kular ha ka NESO ba ka Congress kan ym ailad satia ban mynjur ia katei ka bill lada jia ba wanrah ha Rajya Sabha.
Ka kyrwoh khubor na u bah Samuel Jyrwa Chairman NESO ka la ong ba u Rahul u la kular ruh ba un ym ailad satia ba ki kolshor, ka ktien bad ka jinglong kyrpang jong ki riewlum ka thaiñ shatei Lam mihngi kan duhnoh bad kumjuh ruh ka Congress kan ym ailad ban pynkheiñ ia ka Assam Accord.
Ka kynhun jong ka NESO ka la ia kynduh ruh ia u MP ka Trinamool Congress u Prof.
Saugata Roy uba la pynpaw ba u ma u ruh u pyrshah ia katei ka bill bad un vote pyrshah lada wanrah ha Rajya Sabha.
Ka NESO kan iai bteng ruh ban ia kynduh ia kiwei pat ki seng saiñpyrthei ha ri India ban pan jingkyrshan ba kin pyrshah ia katei ka bill, ong ka kyrwoh khubor.
Nongstoin: Ka jingthep kyrteng jong ki kyrtong na ki Konstitwensi bapher bapher jong ka West Khasi Hills District, ka la sdang myn hynnin ka sngi, ha kaba ki kyrtong ki ban iakhun ia ka ilekshon sha ka Khasi Hills Autonomous District Council, ki la wan ban thep kyrteng ha khmat ki Returning Officer hapoh DC ophis ha Nongstoiñ.
Ia katei ka jingthep kyrteng la wan nyngkong eh da u bah Gigur Marthong kyrtong ka NPP na Mawshynrut Konstitwensi, u ba dei ruh ha kajuh ka por kum u MLA katei ka Konstitwensi bad hadien u bah Gigur, la wan sa u bah S.
Rashir kyrtong ka Seng Congress na Mawshynrut Konstitwensi.
U bah Bajop Pyngrope kyrtong Congress na Rambrai haneng) U bah Gigur Marthong kyrtong NPP na Mawshynrut:RupangKatba na Nongstoiñ Konstitwensi pat la wan ban thep tang u bah Gabriel Wahlang kyrtong ka Seng Congress bad na Rambrai Jyrngam Konstitwensi tang u bah Bajop Pyngrope kyrtong ka Congress.
Haba iakren sha ki nongthoh khubor hadien ba la dep ban thep kyrteng na ka liang jong u kyrtong ka NPP u bah Gigur Marthong u la ong ba ki la don katto katne ngut kiba la pan ia ka tiket na ka Party NPP, hynrei kitei ki nongpan tiket hadien ba kim sngew shngain, ki la ailad noh ia u kum u MLA ba un long kum u kyrtong ha kane ka ilekshon MDC.
Katba na ka liang jong u bah Gabriel Wahlang kyrtong ka Congress na Nongstoiñ haba iakren sha ki nongthoh khubor u la ong ba kane ka la dei ka sien kaba lai ia u ba un iakhun ia ka ilekshon bad ha kane ka kynti u la khmih lynti ruh ba un ioh ia ka jingjop.
Shuh shuh u bah Wahlang, u la iathuh ruh ba ki mat kiba ha khmat eh ba un leh ynda u iohlad ban long kum u MDC ka dei ka Land Tenure System kaba donkam bha hapoh ka District Council khamtam ha ka rukom bad khyndew bad shyiap kadei ban don noh da ka ain kaba paka, khnang ba ka hok long trai jong ngi kan neh kan sah.
U kyrtong jong ka seng Congress na Rambrai Jyrngam Konstitwensi pat u bah Bajop Pyngrope, haba iakren sha ki lad pathai khubor, u la ong ba lada un ioh ia ka jingjop ha kane ka ilekshon, un iatrei ryngkat ryngkat bad u MLA na ka bynta ka bha ka miat jong ka dong ka thain hi baroh kawei.
Haba kylli ha kaba iadei bad ka jingshah kynnoh ba u dei u nongwei, na ka liang jong u bah Pyngrope u la ong ba ia kata ki paidbah hi kin sa bishar namar ba u la dei u nongshong shnong jong ka Hima Rambrai bad ha kaba iadei pat bad ka jingmih noh jong u bah JTS Thongni na ka Party u bah Pyngrope u la ong ba ha ka sain pyrthei, yn nym lah ban pynhun ia baroh kumta don kiba mih bad don ruh kiba rung bad ka jingmih jong u bah Thongni kan nym ktah ei ei ruh em ia ka Party.
Ym tang kata ha kaba iadei pat bad ka jingkynnoh ba u MLA u la leh donbor ban pynioh tiket ia u kum u kyrtong MDC, u bah Bajop u la ong ba ka dei tang ka jingkynnoh, hynrei kam shym la don kaba kum kata, namar ba ki primary unit bad kumjuh ka District ki la iaid katkum ka kyndon ha kaba ka MPCC ruh ka la rai ban ai tiket ia u.
Jowai: U MDC ka Congress na 14- Mowkaiaw Constituency, u ma Winning Garland Sungoh myn hynnin ka sngi u la phniasoh ialade sha ka seng seng UDP da kaba mih noh na ka Seng Congress bad ban ia ai reng ruh ia kane ka Election sha ka iing dorbar ka JHADC na ka tiket UDP.
Ia u ma Sungoh, la pdiang burom sha katei ka seng sain hima trai ri da ki heh ka party ka District kiba kynthup ia u ma Moonlight Pariat bad ruh u MLA ka Mowkaiaw.
Kane ka jingpyniasoh u ma Sungoh sha ka seng UDP ka long ka jingkyrkhu ia ka party la ong ki heh party bad ruh kan long ka jingduhnong ia ka Congress.
Shillong: Myn hynnin ka sngi ka la don ka jingialang hapdeng ka CCIB bad ka Khasi Hills Autonomous District Council ban pyrkhat halor ka jingiaid beit ka sorkar India ban ker sainar shiah ha ki thaiñ Dawki kum sha Lyngkhat, Pyrdiwah bad kiwei.
Haba kren sha ki nongthohkhubor hadien ba la wai katei ka jingialang u CEM ka KHADC u bah H.
S Shylla u la ong ba haduh mynta ka District Council kam pat ai jingbit satia na ka bynta ban ker sainar shiah, hynrei ka NBCC ka la iaid beit shakhmat.
U la ong ba katkum ka Rules 41 jong ka Ministry of Law and Justice kata ka Right to Fair Compensation and Transparency in Land Acquisition, Rehabilitation and Resettlement Act, 2013, ka kren shai kdar ba ki dei ban ioh jingbit shuwa na ka District Council, hynrei u la ong ba ka NBCC ka la leh donbor bad trei beit ia ka jingker sainar shiah khlem da ioh jingbit na ka District Council.
U bah Shylla u la ong ba ki paidbah ki khlem pyrshah ban ker sainar shiah, hynrei ki kwah ban ker na Zero Line, hynrei katkum ka Land Boundary Agreement pat kaba la ia soi ha ka 6 tarik u nailur, 2011 ka paw ba la mynjur ban ker sainar shiah na 150 Yard.
“U Dr.
Mukul, bah Prestone, Lahkmen Rymbui kiba la ia soi kin hap ban ai jingshai sha ki paidbah" ong u bah Shylla.
U la ong ba katei ka jingiasoi jong ka sorkar jylla kumjuh ka sorkar India bad ka sorkar Bangladesh ka dei ka jingpynkheiñ ia katei ka Right to Fair Compensation and Transparency in Land Acquisition , Rehabilitation and Resettlement Act, 2013 bad ka dei ruh ka jingpynkheiñ ia ka Nehru-Noon Agreement 1958 kaba la kren ba u Zero Line un dei beit na mar shiteng ka Wah.
U CEM u la ong ba mynta ka District Council kan thoh sha u Deputy Commissioner ka East Khasi Hills, ba u dei ban pynsangeh noh shisyndon ia katei ka jingtrei jong ka NBCC ban ker sainar shiah bad ban pynkynmaw ruh ba ka long pyrshah ia ka aiñ.
Kumba ka long mynta u bah Shylla u la ong ba lada ka jingker sainar shiah kan iaid beit ka Pyrdiwah ka la leit, ka Lyngkhat ka la leit bad ka jingkieng Dawki ruh la duh.
“Ngin thoh sha u DC ban pynpaw ia ka kingjynjar jong ki paidbah, 120 tylli ki ing ha Pyrdiwah kin hap shabar jong ka kynroh bad kaba kham shyrkhei bha kan dei ka Lyngkhat, u DC u dei ban kohnguh ia katei ka aiñ, nangne ngin ym lah ban leh eiei hynrei ka dei ka kamram jong u DC" ong u bah Shylla.
Shillong: Ka kynhun jong ki sengbhalang bapher kiba don hapoh ka lama jong ka Confederation of Hynniewtrep Social Organisation (CoHSO) ha ka jingialang jong ki kaba la long myn hynnin ka sngi ki la rai ban thoh sha u myntri rangbah ka jylla u Conrad K Sangma ban pynkynmaw biang ia ka jingdawa jong ki ban pyntreikam ia ka Inner Line Permit (ILP) ha kane ka jylla.
Ki la rai ban thoh shithi ruh sha baroh ki MLA, ki seng saiñpyrthei bapher ban pan ka jingkyrshan jong ki na ka bynta ban pyntreikam ia ka ILP ha kane ka jylla.
Ia katei ka jingthoh kin leit ban ai lashai ka sngi sha u myntri rangbah ka jylla.
“Lashai ngin leit ai jingthoh sha u myntri rangbah ka jylla u Conrad K Sangma ban pynkynmaw ia ka jingdawa ba dei ban pyntreikam noh ia ka ILP ha kane ka jylla, dei tang ka ILP ka aiñ kaba khlaiñ kaba lah ban iada na ka jingwan kyrthep jong ki briew kiba nabar, ngi la dawa ia kane la bun snem bad mynta ruh ngi dawa ba ka sorkar ka dei ban pyntreikam noh ia ka ILP lym kumta ngin pynkhreh da ki jingiakhih namar kane" ong u Chairman ka CoHSO u bah Robertjune Kharjahrin haba ia kren bad ki nongthohkhubor.
U bah Robert u la ong ba ka CoHSO ka la pynkhreh ruh ban pynlong da ka jingiakhih kaba kyndit kyndit ha kane ka taiew ban wan, lada jia ba ka sorkar kam sngap ia ka jingdawa jong ki.
U bah Robert u la ong ruh ba kita kiwei pat ki aiñ ba ka sorkar ka la kren kum ka khyrdop rung khyrdop mih, kim don satia ia ki bniat kumba don ka ILP bad u la ong ruh ba ka sorkar ka dei ban pynbeit thymmai ia ka Meghalaya Safety and Security Act da kaba pynrung ia ki kyndon kiba khlaiñ kiba don hapoh ka ILP.
U la ong ba kumba ka long mynta ka khyrdop rung khyrdop mih lane ka Entry Exit Point ka ong ban pynsuk ia ki briew kiba rung ha kane ka jylla katba ka ILP pat ka ong ba dei ban pynshitom ia kiba rung be-aiñ khlem ki kot ki sla kiba biang bad kiba biang por.
Shuh shuh u la ong ba ha ka 9 tarik mynta u bnai kin lum ia ka jingialang jong ki Khlieh Nongsynshar baroh bad kumjuh ia ki sengbhalang ki bym don hapoh ka kynhun jong ka CoHSO na ka bynta ban pan ia ka jingkyrshan na ki ban pynjur ia ka jingdawa ILP.
Ka CoHSO ka la kyntait ruh halor ki jingkynnoh ba kan pynieng kyrtong MP bad ka la ong ba ka nongrim jong ka ka ieng beit halor ki ishu na ka bynta ka ri bad ka jaitbynriew.
Shillong: Ki kyrtong jong ka seng Congress na Shella bad Sohra konstitwensi ki la thep kyrteng myn hynnin ka sngi na ka bynta ban ia khun ia ka elekshon MDC 2019.
U bah Batyngshaiñ Rynga u la thep kyrteng na Shella bad u MDC ba mynta ka Sohra u bah Donevan Kharwanlang u la thep kyrteng na Sohra, kitei ki la thep kyrteng ha ophis jong u Sub Divisional Officer (Civil) Sohra u bah Lyngkor Kynjing.
Shuwa ka jingthep kyrteng ka la don ka jingialang bah lane ka General Council jong kitei ki ar tylli ki Block ka seng Congress ha Saitsohpen, Sohra bad ha katei ka jingialang la don ryngkat lang ki nongialam Congress ba kynthup ia u bah James Lyngdoh, Working President, u bah Kennedy C Khyriem President East Khasi Hills bad la donlang ruh ka MDC ka Nongshken ka kong Grace Mary Kharpuri.
Ha katei ka jingialang u Dr.
P.
W Khongjee MLA/MDC barim ka Sohra u la wan ban pyniasoh biang ialade bad ka seng Congress.
U kyrtong MLA uba la ia khun na Shella konstitwensi ha u 2018 ruh u bah Wellborn Bynnud u la wan ban pyniasoh ialade sha ka seng Congress.
Ryngkat bad u la wan sa 2 ngut ki rangbah ban pyniasoh sha katei ka seng kata u bah Opratis Diengdoh bad u bah Shiningstar Syiemlieh.
Kitei ki 2 ngut ki kyrtong Congress ki la pyni la ki jong ki nongrim bad ki mat treikam jong ki lada kin shah jied ha kane ka elekshon MDC 2019.
U bah Batyngshaiñ Rynga u la ong ba ka nongrim jong u ka long ban pynneh pynsah ia ka khyndew ka shyiap ban pynneh pynsah ia ka riti Dustur bad ban pynskhem ia ka synshar khaddar nalor kiwei pat ki mat treikam.
U la ong ba mynta ka sien kaba lai ia u ban ia khun ia ka elekshon bad u don ka jingkyrmen kaba skhem ban rah ia ka thong, naba la wan ban kyrshan lang da u bah Wellborn Bynnud bad kumjuh ka kong Grace kaba la ia khun teng ia ka elekshon MLA na Shella ha u snem 2013.
Katba u bah Donevan Kharwanlang, pat u la pynkynmaw ia ki paidbah ia ki kam kiba u la trei kum u MDC ha kine ki 5 snem kiba kynthup ia ka ingpynrung kyrteng ia ki 30 tylli ki shnong hapoh ka border Area , ka jingpynkhie im biang ia ka MCCL kaba long ka pliang ja ki nong Sohra nalor ki skhim kiba u la ioh ban wanrah sha manla ki shnong lyngba ka Special Assistance kaba ka District Council ka la ioh bhah na ka sorkar pdeng.
Ha kaba ia dei bad ka jingsynshar Administrator ha Majai, u la ong ba kane ka synshar Administrator ka dei kaba tang shipor, tang kumno ba ka District Council kan ioh ban peit bniah ia ki daw ka jingjyllei ki bar jylla ha Majai kumjuh ka jingioh jong ki ia ka hok ban long nongshong shnong hangtei bad ka jingioh jong ki ban klun ia ki jaka puta.
U la ong ba ka jingiakren mynta ia ka Majai ka dei beit tang na ka jingjyllei ki bar jylla hynrei kam shym la don kano kano ka jingiakren ban pynkylla Elaka bad ban knieh noh na ka Hima Sohra bad lada ka jia kumta ruh u la ong ba un pyrshah jur naba ka Majai hi ka dei ka bynta jong ka Sohra naduh ki por ka sorkar phareng da kaba ia kylliang ia ka Saitsohpen.
Shillong: Ka National Commission for Safai Karamcharis, ka la wan sha nongbah Shillong ban twad jingmut ia ka jinglong jingman jong ki nongsar surok lane ki khar Metor kiba shong basah hangne ha nongbah Shillong.
Ha katei ka jingwan Shillong ki dkhot jong katei ka Commission na ka Ministry of Social Justice and Empowerment ka sorkar India kaba khlieh da u Manhar Valjibhai Zala kum u Chairman ka la shong jingialang bad u Chief Secretary ryngkat ki ophisar rangbah jong ka sorkar ban ia kren ia ka bynta kaba ia dei bad ki khar metor.
Haba kren sha ki nongthohkhubor, u Valjibhai u la ong ba katei ka Commission, ka la sngewthuh ia ki jingeh baroh lyngba ki jingiakren bad ka kwah ruh ba ki khar Metor ki dei ban leit shong leit sah noh sha ki ing sorkar kiba ka sorkar ka la pynkhreh ia ki.
U la ong ba lada ki ing kiba ka sorkar ka la pynkhreh kim dap na ka bynta jong ki, hynrei yn dang iai pynbiang ha ki por ki ban sa wan lyngba ka Awaas Yoajana.
U la bthah ruh ia ka sorkar ba ka dei ban thaw ia ka State Commission jong ka Safai Karamcharis bad ba ki khar metor ruh ki dei ban don ki ban mih khmat kum ki dkhot ban ia kren ia kiba bun ki jingeh jong ki.
Ha katei ka jingialang ki khar metor ki la pynpaw ia ka jingeh jong ki naba ka bai bylla ka tad palat bad ba ki ioh tang T.
3200 tyngka shibnai, halor kane u Valjibhai u la ong ba ka sorkar ka dei ban siew ia ki katkum ka bai bylla kaba la buh lane ka Minimum Wages jong ka Labour Act bad dei ruh ban pynkiew suki suki ia ka tulop jong ki.
Utei u Chairman jong ka NCSK u la ong ba ka sorkar ka dei ban buh ruh da ka kyrteng kaba sngewtynnad na ka bynta ki nongsar surok lane ki nongpynkhuid kiba dei ki khar Metor bad dei ban khot ia ki kum ki nongpynitynnad lane ki shipai nongpynkhuid kaba ha ka ktien Hindi ki ong Swacchta Sainik.
Lah ban kdew ba haduh mynta katkum ka jingtip na ka sorkar la ong ba ka sorkar ka la pynkhreh 84 tylli ki ing na ka bynta ban pynsah ia ki khar metor lane ki nongsar surok jong ka Municipal Board.
Shillong: U Senior working president ka UDP u bah Bindo M Lanong u la ong ba ha ka por, u dang bat kum u myntri ba peit ia ka tnad kam ain ka jylla ha ka sorkar ba ialam u Dr Mukul Sangma, ka komiti ba la thaw ka sorkar ka la dep ai ia ka kaiphod sha ka sorkar ban pyntreikam da ka Inner Line Permit (ILP), hynrei la shu phah leh kyrkieh da u Dr Mukul, tang ar bnai shwa ka elekshon.
Haba twad jingmut myn hynnin ka sngi, u Bah Bindo u la ong, “U Dr Mukul uba long myntri rangbah ha kato ka por, u la phah khot kyrkieh ia ki sengbhalang tang ar bnai shwa ka elekshon ban iakren ia ka jingtehlakam ia ki briew ba wan sha ka jylla bad ha kato ka por, baroh ki seng bhalang ki la dawa beit da ka ILP".
U la ong biang, “Ngi la dep aiti ia ka kaiphod sha ka sorkar ia ka ILP bad kane ka long kaba nga lah ban kren ia mynta".
Ha kajuh ka por, haba kylli shaphang ka jingdawa ILP u Bah HS Shylla, u bah Bindo u la ong ba ka ain Inner Line Permit (ILP) ka hap ha ka sorkar pdeng bad dei ban phah sha ka sorkar India bad ka shong ha ka ban batai, namar ba wat ka sorkar jylla kam don bor ia kane bad ka bha ia ka KHADC ba kan pan jingshai na ka sorkar India.
“Ka ILP ka dei ka sobjek ha ka sorkar pdeng bad ka KHADC ka dei ban phah sha ka sorkar pdeng ba kan batai ia ka ILP", la ong u bah Bindo.
U la ong ba na ka liang ka UDP kam kyntait ia ka ILP, ban khang lad ia ki briew khamtam ka jingwanrah ia ka Citizenship Amendment Bill 2016, hynrei kam pat iashong ban iakren ia kane ka kam hynrei na ka liang jong u shimet, u kyrshan ia ka ILP.
U Bah Bindo u la ong ba ka UDP ka kyntait ruh ia ka jingkynnoh ki katto katne ngut ki nongialam ka Congress ba kam shym la pyrshah bha ia ka CAB.
“Ha ka jingshisha, dei ka UDP kaba pynpaw pyrshah ia ka CAB, kaba la mih ruh ha ki lad pathai khubor naduh kham mynshwa bad dang shen ka la iashim bynta ruh ha ka jingialang jon baroh ki seng sain pyrthei ba pyniaid u Conrad K Sangma u myntri rangbah ka jylla ba la pdiang da ka AGP ha Guwahati", la ong u bah Bindo.
Jowai: U ma Wisming Syiemlieh, uba na ka dong Chutwakhu, Jowai u la shim ia ka rai ban mih madan ban ia khun ia ka Election MDC ha kane ka kynti.
U ma Syiemlieh u la shim ia kane ka rai na ka bynta ban shakri hok ia ki paidbah ha ka jingialang kaba long ha kine ki khyndiat sngi.
U don ka jingthrang ban pynioh ia ki skim bapher bapher sha ki paidbah ka constituency bad ban wad ki lad ki lynti ban pynioh kam pyniohjam ia ki samla ba la nang la stad ha ki bynta bapher bapher wat lad, ym dei than ha ki kam sorkar, hynrei lyngba ki jingiarap bapher bapher kiba kynthup ia ki skill development training ba kin dup lah ban ieng ha la ki kjat la jong.
U ma Syiemlieh u don ruh ka jingthmu ban pynbha pynmiat bad ban wanrah ka jingkhuid jingsuba ia ka wah Myntdu kaba dei ka wah ba ker tawiar ia ka shnong Jowai kum ka nongda nongri.
U ma Syiemlieh u la ong ba ka Wah myntdu, ka dei kaba bsa um ia ka shnong Jowai bad lada ymlah ban ban wanrah ka jingkhuid ia kane ka wah, ki paidbah ka shnong Jowai ki lah ba kin duh noh ia ka jingkoit jingkhiah.
Ha kane ka kynti, na Jowai Central kin don haduh 5 ngut ki kyrtong ki ban mih madan bad kine ki kynthup ia u ma Teiborlang Hinge uwei na ki samla rangbah ba paw ka shnong Jowai, u nongialam Sengbhalang jong ka MPUF, u Dapoiwanmi Laloo, u nongialam ka UDP, u Kitbok Nongtdu uba la shah rem da kaba khalai nusib ha u snem 2014, ha kaba baroh kine saw ngut kin ia khun pyrshah ia u sitting MDC ka seng Congress u ma Awhoi Andrew Shullai uba la bat teng ruh kum u CEM ka JHADC ha kane ka samoi 2014-19.
Shillong: Ka Shillong Lajong kan iakhun mynta ka sngi pyrshah ia ka Churchill Brothers FC na Goa ha madan JN Stadium, Polo, Shillong.
Kane ka dei ka sien kaba hynniew ia ka Shillong Lajong ba kan iakhun ia kane ka lumpung i-league ha la iing lajong.
Ka jingialehkai kan long ha ka por 5PM.
Ia ki tiket lah ban ioh na Mobile Centre ha Khyndai Lad bad na ka SSA Counter ha madan Polo.
Ha ka jingiakhun ba la dep ha la ing, ka Lajong ka la shah pynliem da 0-1 ha ka Real Kashmir FC katba ka la lah ban pynliem ia ka Minerva Punjab FC da 0-1 ha ka jingialehkai shabar na la iing.
Ha ka jingiakhun ba la dep ha Goa, ka Churchill Brothers ka la pynliem ia ka Lajong da 4-2.
Haba kren myn hynnin ka sngi, u coach ka Lajong u bah Alison Kharsyntiew u la iaroh ia ka jinglehkai bha ki nongialehkai kaba la dep bad kyrmen ba lashai kan sa ioh ban khur pura ia ka point.
“Ki nongialehkai ki la ialehkai bha ha kine ki ar tylli ki jingialehkai ba la dep bad ngin pynneh ia kane ka jingialehkai", la ong u bah Alison.
Ha ka jingialehkai lashai, u Rakesh Pradhan un wan phai bad ka kynhun hadien ba u la shitom ha kine ki sngi.
Ha kawei ka liang, u coach ka Churchill u Petre Gigiu u la ong ba ka jingialehkai lashai kan long kaba jwat bha namar ba ka Lajong ka kwah ban khur ia ka nam jop hynrei na ka liang jongki, kin nym pyndem.
“Ka long kaba sngew lyngngoh ban iohi ba ka Lajong ka don sha trai ka miej khein point.
Haba nga iohi ia ka jingialehkai jongki, ki la ialehkai bha.
Hooid, ngi la jop ia ki 4-2 kol hynrei ki ialehkai bha", ula ong.
Nongstoiñ: Ka kynhun ialehkai jong ka 7 Wasa ka la ioh ban rung sa sha ka quarter final jong ka lympung 2nd Invitation Knock out Football Tournamement ba la pyniaid da ka New Nongstoiñ Sport Social Cultural Club (NNSSCC), hadien ba ka la ioh ban khur ia ka jingjop ha ka jingiakhun ia ka pre quarter final pyrshah ia ka Mawlai Mawtawar FC.
Ka jinglah jong ka 7 Wasa ban khur ia katei ka jingjop kadei hadien ba kala lah ban pynliem noh da 5 kol la 1 kol ia ka Mawlai Mawtawar ha ka jingiakhun pre quarter final kaba la long hynnin ka sngi ha ka madan ialehkai jong ka shnong New Nongstoiñ.
Ia ka nam man of the match ha katei ka sngi la ioh ban khur da u Nimphang Sumer jong ka 7 Wasa bad na ka liang jong ka NNSSCC kala pyntip ba ka jingialehkai ka ban bud kan long biang sa ha ka 8 tarik mynta u bnai ha kaba ka Littlestar kan iakhun pyrshah ia Board President XI.
Shillong: Ka Sonapyrdi Tourism & Economic Development Society (STEDS), ka la pynlong ia ka tamasa Lukha, ha ka 1 bad 2tarik Rymphang 2019, ha ka jing ia treilang bad ka Meghalaya Rural Tourism Forum (MRTF) ha Wah Lukha Umpasu Sonapyrdi, East Jaintia Hills District.
Ha kane ka sngi, la wan plie pyrda, da U Ma Kyrmen Shylla, uba long ruh u myntri ba peit ia ka Social Welfare, Revenue bad Disaster Management, ha ka jingdon ryngkat U Ma Emlangky Lamare, kum u symbud kongsan.
U President ka Sonapyrdi Tourism & Economic Development Society (STEDS), ha ka jingkren, ula batai ba ka jing pynlong ia ka Lukha Festival, ka long ban kyntiew ia ka kam jngoh kai pyrthei ha Sonapyrdi bad khamtam ha Wah Lukha bad ha ki jaka ri mrad ha Narpuh.
Ula iathuh ruh ba katei ka jaka shang pyrthei, ka long kaba myntoi bha, namar ba ka don ha pdeng jong ka Tripura, Assam bad Manipur ruh.
U Ma Kyrmen, ha ka jingkren jongu, ula pynpaw ba un iakren bad ka sorkar Jylla, ba kan iarap ia kane ka Society, ba kan lah ban ai kam ai jam ia ki briew, kiba shong ha ka shnong Sonapyrdi.
Ha kane ka tamasa, la don ki jingialehkai kiba pynbyrngia, kum ka iakob jngi, ba la jop da U Deinly Lamare, ka diving competition, ba la jop da U Wanbha Rymbai, mareh lieng, ba la jop da U Rihok Rymbai, katba ha ka futsal beach competition, la jop da ka  DG Game na Chiehruphi.
La ioh ruh ban iaid trekking ha Narpuh, hapoh ka jing pynbeit U Bah Alan West, uba dei u lamphang ka Meghalaya Rural Tourism Forum, ha kaba la wan shim bynta na kylleng ki bynta jong ka Jylla.
Shillong:Ka sorkar Meghalaya, ka la pynbna ia ka tarik, na bynta ki elekshon sha Khasi bad Jaintia Hills  Autonomous District Council.
Ka jingthep  kyrteng khadduh, kan long ha ka 8tarik Rymphang 2019, ha shwa ka por 3baje nohsngi bad ka jingpeit biang ia ki kyrteng, kan long ha katei hi ka sngi, hadien ka por 3baje nohsngi bad ka jingweng kyrteng, kan long ha ka 9tarik Rymphang 2019 bad ka jingjied ia ki shap jong ki kandidet, kan long ha ka 12tarik Rymphang 2019 bad ka jingthep vote, kan long ha ka 27tarik Rymphang 2019, kaba sdang naduh ka por 7baje mynstep haduh ka por 4baje janmiet bad ka jingniew vote, kan long ha ka 2tarik Lber 2019.
