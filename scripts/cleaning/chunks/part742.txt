Kine ki hynñiew ngut kiba pynpaw ba ki kwah ban pan tiket na ka seng VPP ki dei ruh ki nongkyrshan kiba hakhmat bad kiba trei shit rhem ban pynjop ïa u Bah Brightstarwell ha ka ilekshon MLA.
Haba ïakren bad u MLA ka VPP na Mawlai konstitwensi, Bah Brightstarwell Marbaniang u la pyntip ba haduh mynta ki la don kumba hynñiew ngut kiba la pynpaw ba ki kwah ban pan tiket na ka seng VPP na ka bynta ka ilekshon MDC 2024.
U la ïathuh ba ïa kine ki hynñiew ngut yn sa bishar da ka Election Committee jong ka VPP ynda la dei ka por ban khot ïa kiba kwah pan tiket.
“Ngan nym ïakhun ïa ka ilekshon MDC, namar nga kwah ba uwei u briew kawei ka shuki, namar kata nga kwah ban ailad ïa kiwei ban ïakhun ïa ka MDC" u la ong.
Na ka liang u Bah Brightstarwell um shym la pynpaw ïa ki kyrteng hynrei u la shu ïathuh ba ki la don kiba pynpaw ba ki kwah ban pan tiket.
Kumta u don jingkyrmen ba ka seng kan sei ïa u briew uba biang.
Kum ban shu pynkynmaw ha ka ilekshon MLA u Bah Brightstarwell u la ïoh haduh 24,262 vote.
Kat haduh mynta ki kyrtong kiba la pynpaw ban ïakhun ïa ka ilekshon MDC na Mawlai konstitwensi ki long u Bah Teibor Pathaw uba dei u MDC ba mynta, u Bah PT Sawkmie na ka UDP, u kyrtong ka VPP bad kiwei seng saiñpyrthei ki ban sa pynïeng ynda la jan ka ilekshon.
U nongïalam ba rangbah ka Voice of the People Party (VPP), Bah Ardent M.
Basaïawmoit ha ryngkat ka jingdonlang u Bah Adelbert Nongrum, MLA ka North-Shillong ha ka Sngi Thohdieng u la hiar sha Langpih ban pynshai ïa ki nongrim kumjuh ban pynrung dkhot ïa ki paidbah sha ka seng.
Ha kane ka sngi, la synran lang da ki nongkitkam ba hakhmat ka VPP, ki ’riewrangbah bad kiwei-kiwei, ïa kaba la pynlong ïa ka jingïalang ha phyllaw jong ka skul Raid Mynsaw UP School, Langpih.
Ha kane ka sngi la sakhi da ki spah ngut ki paidbah jong ka thaiñ Langpih kiba la wan shakhmat ban pynïasoh sha ka seng VPP.
U MLA ka seng na North-Shillong konstitwensi, Bah Adelbert Nongrum u la ong ba ka jingmih jong ka VPP ka dei namarba kiwei ki seng ki la ïalam bakla bad ki la thok la shukor bad pynbiej ïa u paidbah tang shuwa ka ilekshon.
Na ka liang u Bah Basaïawmoit, u la ong ba 51 tylli ki snem ki la dep ban ïaid hynrei dang don hapdeng ki jingsyier, ka jingduk ka jingkyrduh, ka jingbiej, bad ka don ruh ka jingïapait ïapra jong ka jaidbynriew ha ki shnong ki thaw.
“Ngi la sei ïa ki nongïalam ha ki por ba mynshuwa kiba sngewtynnad ban pynpait pynpra ïa ki shnong ki thaw, kiba sngewtynnad ban pynmih kynhun hapdeng jong ka jaidbynriew, hynrei ka VPP kam kwah da lei-lei ïa kiba kum kita ki sienjam, hynrei kaei kaba ka kwah ka long ban hikai ïa u paidbah ha ka jingïatylli ha ka jaidbynriew," u la ong.
U  la ong  ruh ba ka synshar-khadar kaba khuid ka dei ka thong kaba nyngkong eh jong ka VPP, ym tang katta hynrei u la ong ruh ba dei tang ka jingïatylli ka ban long ka atiar kaba lah ban pynkhlaiñ pat ïa ka jaidbynriew.
Haba kren pat ha kaba ïadei bad ka jingjied nongmihkhmat, utei u nongïalam u la ong ba lada haduh mynta ki paidbah ki dang ïa jied da ka jingsngew kan don ka jingma kaba khraw, da kaba ong “ngi sngew ieid palat ïa une lane sngew ieid pat ïa ka seng, lane nga la don katta snem ha kane ka seng ngam lah ieh shuh," lada ngi dang pyrkhat kumta kam don jingmut ban ïakren ban ïatai ïa kita ki jingeh.
Shuh shuh u la bynrap ba lada kwah ban lait na ki jingeh bad ki jingma kiba ap, kata dei ban klet noh ïa ka jingieid seng bad jingïadei paralok bad ai ïa ka kti kamon ka kti kadiang sha ka VPP bad kyrshan ïa ka seng kaba don ïa ki nongrim kiba skhem halor ka synshar ka khadar kaba khuid bad ka jingthmu ba sngur ban pynim ban pynbha pat kumjuh ban pynkylla dur ïa kane ka ri kaba ieid eh.
U la kyntu ruh ïa ki paidbah ba ki dei ban sangeh ban jied ïa ki nongmihkhmat da ka jingsngew hynrei jied da ka jingpyrkhat.
Ka District Legal Services Authority (DLSA), East Khasi Hills ha ryngkat ka jingïasnohktilang bad ka Meghalaya State Legal Services Authority (MSLSA), Shillong bad BDO, Mawryngkneng Block ka la pynlong ïa ka prokram ai jinghikai halor ki aiñ ki kanun na bynta ka “Beti Bachao Beti Padhao".
Ïa kane ka prokram la pynlong ha ka Sngi Thohdieng ha Block Headquarter ha ryngkat ka jingïashim bynta jong ki Sordar, Rangbah Shnong, khlieh nongïalam niam, BMC-SSA, Principal, Headmistress, nonghikai, khynnah skul, Anganwadi, Seng Longkmie lem bad ki samla.
Ha kane ka sngi ki la don palat 100 ngut kiba la wan sha ka prokram.
Ka phang halor ka aiñ POCSO la shimti da ka Chief Judicial Magistrate EKH, Kong N.
Dkhar katba ïa ka JJ Act da ka Judicial Magistrate First Class, Kong B.
Kharbithai.
Na ka liang ka Kong Wansuk Surong, APO ka la ai ïa ka jingkren na ka liang ka ophis BDO.
Ïa katei ka prokram la pynïaid da u Bah Albinus Nongkynrih, Asst.
Manager i/c EFC Mawryngkneng Block (Nodal Officer ka BBBP).
Ka [24]7.
ai kadei ka kompani kaba nyngkong eh ban buh ïa ka ‘International BPO’ kaba la trei kam ha Shillong ha ki ar snem ba la dep.
Kane ka kompani ka don ha Shillong Technology Park, Umsawli bad ka la nang ïar naduh katei ka por ha kaba ka long ka jingplie lad plie lynti na ka bynta ki samla ha kylleng ka jylla.
Ka [24]7.
ai ka dei ka kompani kaba ai jingthmu ïa ki briew ban long ki nongtrei da ka mon lade lane da ka jingjied lade, ha ryngkat ka rai ban plie lad ban pyni ïa ki sap tynrai kiba ki don ban trei na ka bynta ki 500 tylli ki kompani ha kylleng ki ri ka pyrthei da kaba ki shong ban trei na la ïing.
Kane ka lad ai kam ai jam ka la sdang ban ïar sha ka 25,000 sq.
ft.
ha Shillong Technology Park bad ka dei kaba la don bynta ban ithuh ïa ka sap ka phong jong ki khynnah samla bad ruh ban pynkylla ïa ka sap kaba ki don sha kawei na ki lad trei kam kaba bha tam.
Kane ka kompani mynta ka khmih bniah ban nang sei ïa ki lad trei kam ha Meghalaya lyngba ki tnat treikam jong ka ïa kiba la tip kum ki Corporate Social Responsibility (CSR) kiba la pyntrei hapoh ka [24]7.
ai Foundation.
Kum shi bynta na ka jingthmu jong ka ban buh ïa ka Meghalaya ha ka Global IT/ITES map, ka kompani kan pynlut ban shna ïa ka Eco-System of Industry-ready BPO kiba don ïa ka sap kaba tbit.
Haba ïoh ban ïakren bad kawei na ki kaba trei hapoh katei ka kompani, ka samla Delphinia Dkhar, ka la ïathuh ba ka la trei hapoh ka [24]7.
ai la kumba 4 snem eiei.
Nyngkong eh kane ka samla ka la sdang ban trei ha ka kompani [24]7.
ai kaba don ha Bangalore, hynrei ha kaba la trei hangtei ka jylla la kumba 2 snem eiei, ka la hap ban wanphai noh shapoh kane ka jylla namar ka jingwan lynshop ka khlam Covid-19.
Katei ka samla ka la pynpaw ba hadien 1 snem ba ka la wanphai shapoh kane ka jylla, ka la dap da ka jingkmen pat ban tip ba kane ka kompani [24]7.
ai ka la wan ban buh ïa ka jaka treikam sa hapoh Shillong.
Ka samla Delphinia ka la pynpaw ba kaei kaba pynlong ïa ka ban sngewtynnad ban trei hapoh [24]7.
ai ka long namar ba katei ka shlem treikam ka don ïa ka jingïohi jngai ban kyntiew ïa ka roi ka kiew jong ki samla bad jong ka jylla.
“Kaei kaba nga sngewtynnad shaphang ka [24]7.
ai ka dei ruh namar ba kam da dei eh ban shu trei beit tang ha ka kam hynrei ngi don kiwei kiwei ki prokram", la ong ka samla Delphinia.
Ka la ong ba kum ka nongtrei kaba trei hapoh ka [24]7.
ai la kumba 4 snem eiei, ka la ïoh jinghikai shibun eh kiei kiei kiba ai jingïarap ïa ka ba kan long kumba ka long mynta.
Na ka liang kawei pat ka nongtrei kaba trei hapoh katei ka shlem treikam, ka Kong Marylyne Nongkynrih kaba dei ka Manager for Administration and Facilities ha [24]7.
ai, ka la ïathuh ba ka la trei ha katei ka shlem treikam mynta la 2 snem.
Ka la ong ba katei ka kompani ka la ai jingsngewsarong bad ka jingkmen ïa ka bad kaba kham kongsan eh ka dei ba ka la ïoh ban kheit ïa u soh ka jingjop hadien ba ka la ïoh ïa ka khusnam Hum Excellence Awards 2022.
Ka la ong ba kum ka kmie kaba don arngut ki khun, katei ka kompani ka ai ka por ïa ka ba kan ïoh ka lad ban trei suk bad trei bha ïa ka kam jong ka la ka long hapoh jingtrei ne ha ïing.
Ka [24]7.
ai ka dei ka kompani kaba ïadei bad ka ‘Software and Services’, ka jingpyndonkam ïa ka jingstad teknoloji, ka jingstad briew bad ka jingdon bynta lang ki riew shemphang ban wanrah ïa ka jingjop bad ban pynhun ïa ki briew.
Ka kompani ka la sdang ban pyntrei kam da ka AI ha ka jingïakren, ha ryngkat ka jingtrei lang ki riew shemphang kiba la trei la palat 20 snem, kaba la plie lad ban ithuh bad die ïa ki mar kiba pawnam ha ka pyrthei.
Na ka bynta ka jingtip kaba kham bniah leit sha ka  ka dei ka lad ai kam jong ka [24]7.
ai, Inc.
Baroh kiwei ki mar, lane ka kyrteng jong kito ki mar ba dei ka dei da ka jingtip lang jong ki trai jong ki mar lane ki tiar ki tar.
Ka Kynhun Myntri ka Sorkar Jylla ka la ai jingmynjur ïa ki kyrteng jong ki dkhot ka Expert Committee na ka bynta ban khmih bniah biang ïa ka bhah thungkam ha Jylla, bad kane ka kynhun ki riewshemphang kan ïoh por ban pyndep ïa ka kam kaba la bynshet hapoh 12 bnai.
Ki kyrteng kiba la mynjur ki long u nongbishar ba la shongthait ka Madhya Pradesh High Court u Justice Moolchand Garg kum u chairman ka expert committee bad kiwei pat ki dkhot ki long u nongbishar ba la shongthait ka Allahabad High Court, u Dr Satish Chandra, nalor kiwei pat ki dkhot u Prof DV Kumar, Department of Sociology, NEHU, Shillong (expert member in sociology), Prof.
Chander Shekhar, Department of Fertility and Social Demography, IIPS, Mumbai (expert member in population studies), bad Prof.
Subhadip Mukherjee, Assistant Professor, Economics and Public Policy, IIM Shillong (expert member in economics).
Haba kren sha ki lad pathai khubor ynda la wai ka jingïalang ka Kynhun Myntri, ka Myntri Sorkar ka Kong Ampareen Lyngdoh ka la ong ba ka Expert Committee kan ïoh ban peitbniah ïa ka bhah thungkam ha ryngkat ki jingbynshet kiba la ai lypa kiba hap ban pyndep hapoh 12 bnai.
Ki bynta kiba ka Expert Committee kan peit bniah ki long ban pule bniah ïa ka bhah thungkam kaba la don mynta ryngkat ki jingai jingmut ban pynbeit thymmai, ban shim ki jingmut bad jingïasyllok kiba ïar bad baroh kiba dei ki nongdonbynta, bad ka Committee kan leit jngoh ruh sha kylleng ki jaka ha Jylla ban shim ïa ki jingmut na baroh kiba donbynta.
Haba kylli balei khlem kynthup lang ïa ki riewshemphang kiba dei ki trai muluk, ka Kong Ampareen ka la ong ba ïa kane la leh namarba ka ju don ka jingmutdur ba kan don ka jingmih shiliang namarba ka bhah thungkam ka dei kaba donbynta lang ki jaitbynriew trai muluk.
Kum ban shu kdew hangne, ka bhah thungkam ha ka jylla ka dei kaba la bhah lang hapdeng ki Khasi & Jaiñtia bad Garo kaba long 40 la 40 bad ïa kane la pyntreikam naduh u snem 1972.
I Bah Gilfred Sing Giri, khun jong i (L) Bressimai Khyriemmujat bad (L) Olim Sing Syiem, Syiem ka Hima Khyrim, i la khlad noh ha ka Sngi Thohdieng (25/08/2023) ha ïing sah jong i ha Nongrimbah, Laitumkhrah.
Ka jingleit on tep ïa i kan long ha ka 27 tarik Nailar, 2023 ha u Lum jingtep ka Balang Presbyterian Laitumkhrah ha Lawjynriew.
Ka jinglehniam ha ïing ha ka sngi tep kan long ha ka por 3:00 baje nohphai sngi.
Katkum u kyrwoh, la kha ïa i Bah Gilfred Sing Giri ha ka 10 tarik Kyllalyngkot, 1933.
I la trei kum u nonghikai ha ka skul miet Mawkhar Christian naduh u snem 1954 haduh 1974 ha ka ba la pynkylla ïa ka sha ka skul step.
Kum u nongthoh, i la long u Editor jong ka kotkhubor Khasi “Ka Lympung Ri Lum" kaba la pynmih man ka Sngi Saitjaiñ ha u snem 1956 – 1957.
Ha ka saiñpyrthei, i la long u nongkyrshan ba radbah ïa ka jingïaleh Hill State kane ka jylla.
I la long ruh u dkhot jong ka India Tribal Union bad trei ryngkat bad kiwei ki ’riew saiñpyrthei kane ka thaiñ.
I la long u dkhot jong ka United Khasi and Jaiñtia Autonomous District Council bad hadien ka Khasi Hills Autonomous District Council naduh ka snem 1958 haduh 1967.
Ka Dorbar jong ka Council ha u bnai Rymphang – Lber 1966, ka la jied ïa i kum u Chairman jong ka Khasi Hills Autonomous District Council bad i la bat ïa kane ka kyrdan haduh u snem 1967.
I la long ruh u Member jong ka Legislative Assembly jong ka Provisional Government jong ka Autonomous State ka Meghalaya ha u snem 1970.
Ka [24]7.
ai, kum ka nongïalam salonsar ne global leader ha ka intent-driven customer solutions and contact center services, ha ka 25 tarik u Nailar 2023 ka la pyllait ïa ki lai tylli ki Community Development Program kiba pher (Project Udaan, Project Nirmalya bad ka Women empowerment), kum shi bynta na ka jingbteng ban wanrah jingkylla ha ka roi ka par jong ka jylla Meghalaya.
Ïa kitei ki prokram ha katei ka sngi la pyllait paidbah da u Myntri Rangbah ka jylla, u Conrad K Sangma ha ryngkat ka jingïadonlang bad kiwei kiwei ki heh ophisar.
Ha katei ka sngi la ïoh ruh ïa ka jingkren na ka Nina Nair, Senior Vice President, HRD Head – India and Americas, [24]7.
ai, u Namit Jauhari, Country Head India, [24]7.
ai bad na u Gaurishankar Vaishnav VP and Center Head, Hyderabad and Shillong, [24]7.
ai.
Ka [24]7.
ai ka dei ka kompani kaba nyngkong eh ban buh ïa ka international BPO ka ba la trei kam ha Shillong ha ki ar snem kiba la dep.
Kane ka la nang ïar ka jingtreikam naduh katei ka por ha kaba ka long ka jingplie lad na ka bynta ki samla ha kylleng ka jylla.
Kum shi bynta na ka jingdon ïa ki kam kiba pher, ka Project Udaan, ka long ka lad ka ban plie na ka bynta ki khynnah samla ba kin tip shaphang ki lad trei ba tip kum ka new technology, kaba long ka lad ïa ki ba kin ïoh kam bad ruh ba kin lah ban pyntbit ïa ka jinglah ban pynïadei jong ki bad kiwei lyngba ka BPO sector.
Nalor kane ka [24]7.
ai ka kyrshan ruh ïa ki longkmie ba kin lad ban ïoh kam ïoh jam.
Da kaba ai jinghikai pyntbit ïa ki ha ki liang bap her, kum ka Tally, ki kam ophis, ñiah kali, suh jaiñ bad ruh kum ki beautician, kane ka kompeni ka trei na ka bynta ban kyntiew ïa ka jinglong laitluid ki longkmie ha Meghalaya ba kin lah ban wanrah ïa ka roi ka par ha ka jylla.
Kawei pat ka lad ai kam lane ka projek kaba lai ka dei ka Project Nirmalya, kaba ka jingthmu ka long ban khmih bniah bad ruh ban ïaleh ban weng ïa ka jingiehnoh skul ba tang shiteng por jong ki khynnah na ka daw ka jingbym biang ka jingkhuid jingsuba bad ruh ki jaka leit shabar.
Ka jingthmu ka long ban shna ïa ki paiñkhana kiba khuid na ka bynta ki khynnah, ka jingthmu jong kane ka projek ka long ban pynlong ïa ki khynnah ba kin wan beit sha skul bad ruh ba kin don ka jingsngewtynnat ban pule.
Ïa mynta don 14 tylli ki paiñkhana ha ki 5 tylli ki skul [24]7.
ai bad ka jingthmu ka long ban shna haduh 50 tylli ki paiñkhana ha kaba kut jong une u snem.
Haba ïakren ïa kine ki lad trei kam, u Myntri Rangbah, u la ong ba ka ka long kaba sngewkmen ban ïohi ïa ka jingkiew bad ka jinglah ka [24]7.
ai kaba pyrshang ban wanrah jingkylla ha Meghalaya bad ka jinglah jong ki ban wanrah ïa ki lad trei kam bad ruh ban kyntiew ïa ka roi ka par da kaba pyntrei kam ïa kiba bun ki projek ban ai kam ïa ki khynnah samla shynrang bad kynthei bad ruh ban wanrah ka jingbha na ka bynta ki khynnah skul ka long kaei kaei kaba ngi donkam ban ïakren.
U la ong ba u kwah ban ïohi ba katei ka kompani haba ka wan shane ym tang ba kan wan kum ka kompani ne ki briew kiba shu wan shane tang ban ïoh jingmyntoi hynrei u kwah ban ïohi ïa ki ba kin ïatreilang hapoh ka jylla.
“Ngi sngewkmen ban ïohi ïa ka jingkiew bad ka jinglah ka [24]7.
ai kaba pyrshang ban wanrah jingkylla ha Meghalaya.
Ka jinglah jong ki ban wanrah ïa ki lad trei kam bad ruh ban kyntiew ïa ka roi ka paw da kaba pyntrei kam ïa kiba bun ki projek ban ai kam ïa ki khynnah samla shynrang bad kynthei bad ruh ban wanrah ka jingbha na ka bynta ki khynnah skul ka long kaei kaei kaba ngi donkam ban ïakren", la ong u Myntri Rangbah.
U la pynbna ruh ïa ka jingplie paidbah ïa ka Integrated Command Centre ha Shillong kaba dei shibynta jong ka Smart City Project bad u la ong ruh ba ha ki taïew ban sa wan, ka sorkar jylla kan sa pyllait ïa ki rukom treikam ka IT jong ka jylla.
Ki khynnah samla ki donkam ban wan shim bynta ha ka jingai jingpyntbit kaba 20 sngi lynter, ïa kaba yn nang ai jinghikai shuh shuh ïa ki.
Ka [24]7.
ai’ ka ai jinghikai kaba ki lah ban sngap ne leh na ïing ha ka BPO sector ka ban hikai ïa ki kumno ba kin lah ban rung sha kane ka kompeni bad ruh ba kin im da ka kamai jong ki.
Kane ka rukom ai kam ïa ki khynnah samla ka dei ruh ka lad ba kin lah ban sngewthuh ïalade shimet bad ruh ba kin pynsngewthuh ïa kiwei pat ki samla kiba don sha ka imlang sahlang kaba dang sahdien.
Ïa ka jingsam syrnot yn leh hadien ba ka jingshah hikai pyntbit kan kut.
Hadien kata ka [24]7.
ai kan sa tyrwa ïa ki ha kano ka liang ba ki sngew dei ban sngew long ban trei shipor.
Ki nongtrei trai jylla hapoh ka karkhana dewbilat Meghalaya Cements Limited lane Topcem kiba don hapoh ka synjuk jong ka Topcem Employees Association ha ryngkat ka jingkyrshan ka Khasi Students’ Union (KSU) Narpuh ki la dawa na kane ka kompani ba ka dei ban weng noh mardor hapoh 24 kynta ïa ki arngut ki nongtrei bar jylla kiba la pynshit ïa ki bor pulit ban bom ïa ki paidbah ha ka jingpynsngew paidbah ha Thangskai.
U President ka Topcem Employees Association, u Bah D Malang bad u Assistant Secretary, u Bah A Passah, ki la ong ba ki la phah da ka jingthoh sha u Senior President ka Meghalaya Cements Ltd, Thangskai.
Kine ki nongtrei ki la pynrem jur ïa katei ka jingleh jong kitei ki nongtrei bar jylla ïa kiba la tip kyrteng kum u Arun Kejriwal (AVP) bad u Umesh Kumar uba dei u GM Mines bad ki la dawa ruh ban weng kam noh ïa ki mardor namar ka jingdonkti ban pynshit ïa ki bor pulit ban bom naphang ïa ki paidbah hadien ba ka la mih ka jingïakynad hapdeng ki pulit bad ki paidbah ha ka por ba pynlong ïa ka ‘Public Hearing’.
Na ka liang ka KSU ruh ka la leit ai da ka jingujor sha ki bor pulit na ka bynta ban kem noh mardor ïa kine ki arngut ki bar jylla kiba donkti ha kane ka kam kynshoit bad pynshit ïa ki bor pulit kiba dang don ha la ka jong ka kam.
Ha kawei pat ka khubor ka HITO East Jaiñtia Hills ruh mynta ka sngi ka la ujor da ka ejahar ha thanat Lumshnong pyrshah ïa kitei ki arngut ki nongtrei ka karkhana.
Ha kawei pat ka liang, u Superintendent of Police, East Jaiñtia Hills District, Khliehriat ha ka Sngi Thohdieng u la pyntip ba ki pulit ki la pynrung da ka jingujor ïa ki briew kiba la donkti ban pynshit ïa ki bor pulit ha ka por ba la thmu ban pynlong ïa ka jingpynsngew paidbah ne ‘Public Hearing’ ha ka Sngi Palei ha Thangskai.
Une u heh pulit u la pyntip ba ha ka Sngi Palei ha ka por ba pynlong ïa ka jingpynsngew paidbah hapoh ka jaka jong ka Meghalaya Cements Limited kaba don ha Thangskai ka la mih ka jingïakynad hapdeng ki pulit bad ki paidbah kiba la pynlong ïa ka jingïakhih.
Kawei na ki dur khih (video) kaba pyni halor kane ka jingjia ka la pynpaw ïa ki katto katne ngut ki briew kiba pyrta da ki kyntien pynshit.
Halor kane na ka liang ki pulit ki la pynrung da ka jingujor (No.
46(08)2023) hapoh ki kyndon 153B/503/504/506 IPC ha thanat Lumshnong bad ka jingtohkit halor kane ka la ïaid shakhmat.
Shuh shuh utei u heh pulit u la ong ruh ba ka tnat pulit ka jylla ka khmih na ka bynta ban pynneh pynsah ïa ka jingsuk hapdeng ki jaitbynriew bad kano kano ka jingpyrshang ban leh ïa ki kam kynshoit bad pynshit kin ngat ha ki kyndon jong ka aiñ.
U Bah Phelenstar Rani bad Bah RA Rangslang, kiba long u President bad General Secretary ka Tyrsad Area Sports Association (TASA) ki la kitbok kitrwiang ïa ka khynnah ïalehkai phutbol ka Wanrihun Kharnaior, kaba ïalekai kum ka ‘striker’, kaba la shah jied na ka bynta ban ïadon bynta bad ka kynhun ki ‘thei ïalehkai phutbol jong ka Meghalaya ban aireng ha ka lympung ïalehkai ka Sub Junior National Football Championship ka ban long ha Punjab.
Ka Wanrihun ka dei ka khynnah kaba la saiñ dur ïa ka ha ka shlem ai jinghikai ba kyrpang ki khynnah rit ba la tip ïa ka kum ka Grassroot Center, kaba dei kawei na ki shlem ai jinghikai ba kyrshan lyngba ka tnat Sports jong ka TASA bad ka dei ka khynnah kaba pule ïa ka Class VII ha Tyrsad Higher Secondary School.
Ha kane ka shlem ai jinghikai ba don ruh bad arngut ki coach ki don ym duna ïa ka 80 ngut ki khynnah ba kynthup shynrang bad kynthei bad kane ka long ka burom kaba khraw ïa kane ka shlem ba kan sei ïa ka khynnah ïalehkai kum ka Wanrihun ban ïoh ïa ka kabu ban mihkhmat ïa ka jylla.
Ka kynhun nongjngi ka jylla hapoh ka synjuk jong ka Meghalaya Swimming Association (MSA) ki la lah ban wanrah nam bad burom ïa ka jylla hadien ba ïoh khur haduh 18 tylli ki takma ha ka jingleit ban ïashim bynta ha ka ïakob jngi ba la tip kum ka ka 3rd Himalayan Swimming Meet kaba la long ha Sikkim.
Kane ka jingïakob jngi kaba tang shi sngi ka dei kaba la long ha ka 26 tarik mynta u bnai ha ka pung jngi jong ka Tachi Namgyal Academy.
Napdeng kine ki 18 tylli ki takma ba la ïoh ban khur ha katei ka jingïakop, 2 tylli ki dei ki takma ksiar, 3 tylli ki takma rupa bad 13 tylli ki takma rnong.
Ha kane ka jingïakop, u nam tam napdeng ki khynnah jngi ka MSA u dei u Banpynshngain Syngwan uba la lah ban khur ïa ka takma ksiar ha ka ïakop jngi kaba  50 meter Free Style Men bad ruh ban rah ïa ka nam Fastest Swimmer jong kane ka jingïakop.
Ki nongjop ha katei ka jingïakop ki long ha ka 100mtrs FreeStyle Women, ka Sumarbiang Mawlong ka la ïoh takma rnong, takma ksiar ha ka 100mtrs Free-Style Men u Banpynshn-gain Syngwan, bad u Khrawkupar Lyngdoh takma rnong.
Ha ka 50mtr Butterfly, Sub Junior boys, u Meiei-pynshan Lyngdoh Tron u la khur takma rnong, ha ka 50mtrs Butterfly, Men, u Khrawkupar Lyngdoh u la khur takma rnong bad u Banpynshngain Syngwan u la khur takma rupa.
Ha ka 50mtrs BreastStroke, Subjunior – u Meiaipynshan Lyngdoh Tron u la khur takma rnong.
Ha ka 50mtrs Breast Stroke, Women ka Sumarbiang Mawlong ka la khur takma rupa, ha ka 50mtrs BreastStroke, Junior Boys, u Cleric Wanniang u la khur takma rnong, ha ka 50mtrs BackStroke Men u Fulljunesing Marngar u la khur takma rnong.
Ha ka 50mtrs Freestyle, Subjunior boys u Meiaipynshan Lyngdoh Tron u la khur takma rnong.
Ha ka 50mtrs FreeStyle, Subjunior girls ka Utymy Syngwan ka la khur takma rnong, ha ka 50mtrs FreeStyle women ka Sumarbiang Mawlong ka la khur takma rnong, ha ka 50mtrs FreeStyle Men, u Banpynshngain Syngwan u la khur takma ksiar bad u Khrawkupar Lyngdoh u la khur takma rnong bad ha ka 50mtrs FreeStyle Junior boys u Mebankitboklang Banai u la khur takma rnong.
Ha ka jingïakop Relay, ki kynthei ka MSA ki la khur takma rnong bad ki shynrang pat ki la khur takma rupa.
Ka Tyrsad Area Sports Asoociation (TASA) ha ka 26 tarik Nailar 2023, ka la plie ïa ka pyrda jong ka samoi ïalehkai phutbol kaba kynthup naduh ka kyrdan ïakhun jong ka First, Second bad Third  Division kaba la pynlong ha madan Sohjhursaw, Tyrsad.
Ha ka First Division ki kynhun kiba la ïoh ban ïashim bynta baroh ki long 12 tylli.
Ha ka Second Division ki don haduh 10 tylli bad ha ka Third Division ka ban pynïakhun ha ka dur jong ka knockout ki don ym duna ïa ka 33 tylli ki kynhun.
U Kongsan ba la wan ban plie pyrda ïa kane ka lympung ïalehkai dei u Bah Dlipstar Rani uba dei u Principal jong ka Tyrsad Higer Secodary School, ha kaba la wan ban ïa sakhi lang da u Lyngdoh ka Hima Lyngiong, ki nongïalam jong ka HYC, KSU, FKJGP Tyrsad bad ki nongkitkam jong ka shnong.
Ïa ka Tyrsad Area Sports Association la seng ïa ka ha u snem 2007 bad ba ka la ïoh ïa ka jingithuh na ka Meghalaya Football Association ha u snem 2012, kaba naduh ka snem ba la seng ïa ka bad ithuh da ka MFA, kane ka Synjuk ka la lah ba kan ïai pynlong ïa kine ki lympung ïalehkai khlem sangeh haduh mynta.
Ha shwa ban sdang jong ka jingïalehkai, la ïoh ruh ïa ki jingkren na ki riew pawkhmat bad khamtam na u President ka TASA u Bah Phelenstar Rani, katba ïa ka jingïalang la pynïaid da u Bah RA Rangslang, uba dei u General Secretary jong ka TASA.
Ka jingïalehkai sdang ka la long hapdeng ka Umkseh Sports Club pyrshah ïa ka Nongspung ‘AYSC, SA, ha kaba ka jingïakhun kala kut noh ha ka jingïakhaid hadien ba ym shym la don satia kiba la lah ban pynkhih jar wat haduh ba kut jong ka jingïalehkai.
Ka song pisa khusnam ïa ki kynhun ba rah ïa ka nam lahduh ka ka First Division ka long T.
31000/- bad kaba wan ba-ar T.
16,000/-, ha ka Second Division ka long T.
19000/- ïa kaba rah ïa ka nam lahduh bad T.
10,000/- ïa kaba wan ba-ar bad ha ka Third Division ka long T.
13000/- ïa kaba rah nam lahduh bad T.
7000/- ïa ka kynhun kaba wan ba-ar.
U Bah Ardent M.
Basaïawmoit, MLA ka Nongkrem bad President ka Voice of the People Party (VPP) u la ong ba kum ki paidbah lada kim sngewthuh sa ha kane ka kynti kaba mynta, kan sa poi ka por ba lada ka jingkylla ka synshar ka khadar kan ym wan, kata ym dei tang u lathi ba kin shah tied hynrei kin sa shah pynkbum ruh da u kuli.
U Bah Basaïawmoit u la kren ïa kane ha ka jingïalang jong ka VPP ha Langpih ha ka Sngi Thohdieng hadien ba u la pynpaw halor ka jingjia ha ka 24 tarik u Nailar 2023 ha ka jingpynsngew paidbah ha East Jaiñtia Hills ban twad jingmut na u paidbah, la u paidbah u dang kwah ne em ban ai jingbit ïa kata karkhana pynmih dewbilat ba kan nang pynïar ïalade.
U la ong ruh ba lyngba ki lad pathai khubor la sakhi ba la bom la tied ïa kita kiba pyrshah bad kiba phah bom dei da ki trai jong ki karkhana pynmih dewbilat.
Ha kajuh ka por, u la buh jingkylli ba hato ïa ka Meghalaya la pynïaid da ki trai karkhana pynmih dewbilat na Ri-lum Jaiñtia kat haduh bym sngew eiei shuh ban bom ban tied ïa ki longkmie ïa ki khyllung-khynnah.
Shuh shuh u la bynrap, “Phi jied ïa ki heh spah ha ka por ilekshon, phi jied ïa kiba ai bai kyiad ha ka por ilekshon, ka la dei ka por ïa ki ba kin pynheh spah.
"“Ko ki paidbah kaei kaba phi lah ban leh, kynmaw kato ka por kaba phi ïa sngewtynnad ban shong kali ei, ban ïoh kyiad ei, kato ka por kaba phi leit bam ja ei, ka dei ka por kaba kongsan tam kaba phi hap ban pyrkhat uba kumno u nongïalam ngan ïoh," u la ong.
Kumta kum ki paidbah lada kim sngewthuh sa ha kane ka kynti kaba mynta kan sa poi ka por ba lada ka jingkylla ka shynshar ka khadar kan ym wan ba ym dei tang u lathi ba ki paidbah kin shah tied, hynrei kin sa shah pynkbum ruh da u kuli, la ong utei u nongïalam ka VPP.
Ka Riatsamthiah Sports Club kan pynkhreh ban ïakhun pyrshah ïa ka Mawklot Sports Club ha ka lympung SSA U-20 4th Division Football League 2023 ka ban long ha madan 3rd Ground MFA Turf, Polo.
Kane ka jingïakhun kan long ha ka 28 tarik mynta u bnai ha ka por 6 baje janmiet.
Ki ar tylli ki kol ba la ïoh ban khyrwit da u Kylian Mbappe ka la lah ban ïarap ïa ka Paris St-Germain (PSG) ban pynliem noh ïa ka Lens bad khur ïa ka jingjop kaba nyngkong ha ka lympung Ligue 1 jong kane ka aiom kaba thymmai.
Haba mih madan ha ka sien kaba nyngkong jong kane ka aiom, hadien ba ka la don ka jingbym shai halor ka lawei jong u hapoh ka club, une u rangïalehkai shakhmat ka France u la ïoh ban khyrwit kol tang ha ka jingpyrshang kaba nyngkong bad ïa ka kol kaba ar kham hadien.
Ha kane ka jingïaleh-kai ha shwa ban wai ka kylla step, u Marco Asensio u la lah ban pyntam da shi kol ïa ka PSG.
Haba bteng ka jingïa-lehkai ha ka kylla miet, dei ha ka minit kaba 52 ba u Mbappe u la ïoh ban thep ïa ka shi kol bad dei tad ha ka minit kaba 90 ba u la ïoh ban thep sa ïa ka kol kaba ar, hynrei shwa ban put pynwai ïa ka jingïalehkai na ka liang jong ka Lens ka la ïoh ban pynphai shi kol lyngba u Morgan Guilavogui.
Lah ban pynkynmaw ba ha kane ka aiom ïalehkai kaba thymmai, ka PSG ka la mad ïa ka jingïakhaid ha baroh ar tylli ki jingïalehkai bad kane ka jingjop, ka la lah ban kyntiew mynta ïa ka sha ka kyrdan kaba saw, ha kaba ka la khur 5 point.
Ka Sheffield United ka la ïoh ban soi ïa u rang-ïalehkai ba dang 21 na ka Aston Villa ha ka jingsoi kontrak kaba saw snem.
U Archer u la khyrwit 11 kol na ki 20 tylli ki jingïalehkai na ka bynta ka Middlesbrough ha ka aiom ba la lah, bad thep ruh 2 kol na ka bynta ka England’ ha ka lympung European Under-21 Championship.
Kumta ka Sheffield United kan khmih lynti ba kan nanglah pynkhlaiñ shakhmat hadien ka jingsoi ïa une u rangïalehkai.
Ka lympung ïalehkai 2nd Division bad 3rd Division Football Tournament kaba la neh shibnai lynter ba la pynïaid da ka East Jaiñtia Hills District Football Association (EJHDFA) ka la jam mynta sha ka quarter-final jong ka kylla-16.
Baroh ar tylli kine ki kyrdan ïalehkai kin sdang biang ïa ka jingïa-lehkai naduh ka 5 tarik jong u bnai Nailur.
Haba phai sha ka jingïakhun kaba khatduh jong ka 2nd Divi-sion kaba la long ha madan Artificial turf ha Diengshynrum, Khlieh-riat ha ka sngi Saitjaiñ, ka Diengshynrum Sports Club kala jop da 3-1 kol ïa ka Ladrymbai Dongwah Sports Club.
Ïa ki kol jong ka Diengshynrum la ïoh ban thep da Rumi Lyngdoh uba la khyrwit haduh ar kol kata ha ka minit kaba 43 bad 78 bad ïa ka shi kol la ïoh ban thep da u Bewithus Sympli ha ka minit ba 74.
Katba ïa ka shi kol jong ka Ladrymbai Dongwah SC la ïoh ban thep da u Promi Tariang ha ka minit ba 8.
Ha kawei pat ka jingïakhun, ka Pamrakmai Sports Club kala jop da 1-0 kol ïa ka Iongkaluh Wahsder Sports Club.
Ïa kane ka kol ka Pamrakmai la ïoh ban thep da u Nirmal Dkhar ha ka minit ba 80.
Katba ha ka jingïa-khun hapdeng ka Um-lynsha Youth SSC pyrshah ïa ka Jalyiah United Sports Club, kane ka jingïakhun ka la kut noh ha ka jingïakhaid hadien ba khlem don kiba lah ban pynkhih jar wat haduh ba kut.
Da kane ka namjop, ka Diengshynrum SC bad ka Ladrymbai SC kila wan nyngkong bad ba ar ha ka miej ïakheiñ point ha ka Pool B, ka Pamrakmai SC na ka Pool C kala wan ba ar bad ka Jalyiah bad ka Umlyngsha na ka Pool D kila buh jaka ïalade sha ka quarter final.
Ka EJHDFA kala pyntip ba ïa ka lympung Under-16 Football Tournament yn sa sdang naduh ka taïew ban wan, kata ka 28 tarik Nailar.
Ha ka 28 tarik jong u bnai ba la dep(kata 28 tarik u Rymphang 1963), la jied ïa u CEM bad kumta la jied ïa u Bah Edwin Bareh kum u CEM.
U la ioh 12 tylli ki vote bad u Bah Hadem u la ioh 11 tylli ki vote.
Kumta u Chairman jong ka District Council ha ka jingpynïaid ba stad jong u, u la pynbna (declare) ïa u Bah Edwin Bareh kum u CEM.
Baroh ngi ithuh ïa u Bah Bareh uba la long u Executive Member ha ka Executive Committee jong i Bah Cajee bad uba la ju ïai long ruh u samla uba shit rhem bha ïa ka ïaleh Hill State bad u la long ruh u briew uba lah ban trei shitom kumba la ju iohi baroh shi katta.
Une u samla u la trei, shwa ba un ïa shim bynta ha ka saiñ pyrthei, ïa ka kam shipai bad u la poi kylleng ka pyrthei.
U la trei ruh shipor ha office Jowai bad u la resain noh ïa la ka kam namar ka jingkhot ka ri.
U la sngewdei ban iehnoh ïa la ka spah ka hajar, ïa la ka ïing ka sem, ïa ka baden ka pynthor ban shakri ïa ka ri.
Ka jingkit jong u mynta ka kynti kum u CEM kan long kaba khia shibun eh bad bad ka lynti jong u kam dei kaba la siang da ki tiew kulab, hynrei da ki shiah kiban thar pynmih snam.
Mynta ka kynti kan shong shibun ha ka jingnang bad jingstad jong u kumno ban shakri bha ïa la ka party bad ïadei lok bha bad kiwei pat ki dkhot jong ka District Council.
Don shibun ruh ki jingeh bad jingduna ha ka ri, u paidbah bad ka pyrthei kin peit bha ïa u kumno un pharia (tackle)ïa kita ki jingeh kiba ka ri ka don hakhmat jong ka.
Ka District Council ka dei ka tynrai jong ka jingsynshar ha ka ri jong ngi bad lada ïa ka ym lah ban pynïaid bha bad ha ka rukom kaba dei, ka jingshah jingïathuh khana kan don bad dei ma ngi hi u para ri u ban duhnong shibun eh.
Ngi phah ïa ka jingkyrkhu jong ngi sha une u samla ba kumba u la pdiang ïa kane ka lyngkor kaba khia shibun eh, un lah ban pyndep hok bad ban kit na ka bynta ka burom ka ri bad ka jingmyntoi u paidbah.
Ka Khliehmuchut Sports Club bad ka Iawmulong Nartiang Sports Club ki la ïoh ban khur ïa ka jingjop ha ka jingïalehkai 2nd Division Football Tournament ba la pynïaid da ka West Jaiñtia District Sports Association (WJDSA).
Kane ka la wan hadien ba ka Khliehmuchut SC ka la lah ban pynliem noh ïa ka Pynthorlangtein Sports Club da 3-0 kol kaba la long ha madan Kiang Nangbah Stadium Jowai ha ka sngi Saitjaiñ.
Haba phai sha ka jingïalehkai, ïa ki kol jong ka Khliehmuchut la ïoh ban thep da u Arwanki Phadong ha ka minit ba 29, u Eliser Suiam ha ka minit ba 44 bad u Rangdajied Sayoo ha ka minit kaba 63.
Ha kawei pat ka jingïalehkai, ka Iawmulong Nartiang SC ka la lah ban pynliem noh ïa ka Panaliar Sports Club da 1-0 kol ha ka jingïakhun kaba itynnad bad kaba ïakhaid bha.
Ïa ka kol jong ka Iawmulong Nartiang la ïoh ban thep da u Sambor Nongtdeh ha ka minit ba 27.
Ka Mohun Bagan Super Giant ka la ïoh ban rung sha ka jingïakhun semi-final jong ka lympung Durand Cup 2023 hadien ba ka lah ban pynliem noh ïa ka Mumbai City Football Club ha ka jingïalehkai kaba la long ha ka Sngi U Blei.
Haba phai pat sha ka jingïalehkai, ka Mohun Bagan ka la lah ban pynliem noh ïa ka Mumbai City FC da 3-1 kol.
Ïa ki kol jong ka Mohun Bagan la ïoh ban thep da u Jason Cummings, Manvir Singh bad u Anwar Ali.
Katba ïa ka shi kol jong ka Mumbai pat la ïoh ban thep da u Pereyra Diaz.
Kine ar tylli ki kynhun ki dei ruh kiba khlaiñ bor bad radbah hapoh ka Ri bad ha kaba baroh ki khmih lynti ba ki long ki ar tylli ki kynhun ban ïakhun ïaknieh ïa ka nam lahduh jong ka lympung Indian Super League, bad kumta kane ka jingïakhun ha ka Durand Cup ruh ka la long shisha kaba itynnad bad kaba ïakhaid bha, ha kaba baroh ar liang mamla ki la ïakhun dohiap bad wad ki lad ki kabu ban pynkhih jar.
Hadien kane ka jingjop, mynta ka Bagan kan pynkhreh pat ban ïakhun pyrshah ïa ka Football Club Goa ha ka semi-final jong katei ka lympung, hynrei na ka liang jong u coach u Juan Ferrando u la pynpaw ka jinghun ha kaba ïadei bad ka rukom ïalehkai khamtam lei hadien ba ki la mad ka nam rem ha ka jingïakhun pyrshah ïa ka East Bengal Football Club ha ka group stage.
Ha ka Sngi Saitjaiñ, ka dur khih jong ka jingmareh ki pulit Meghalaya na ka jingshah beh thong ha ki paid Karbi ha ka thaiñ Lapangap, West Jaiñtia Hills, ka la saphriang kylleng sawdong haduh ba kito ki pulit lem bad ka sorkar Meghalaya ki la shah kren beiñ kren khoh ha ban da biang.
Ngim pat tip shai kito ki pulit ki la leit leh aïu haduh ba kin da shah beh thong kumto, hynrei ka paw pat ba ki la don hapdeng ka jingrit mynsiem namar ki la hap ban ïa mareh.
Ngi sngewdei ban ai jingïaroh ïa kito kiba la ïoh ring ïa kato ka dur khih namar kaei kaba la jia, ka kren jam shikatdei.
Bad ka jingkylli kaba mih nangne ka long ba lada ki pulit kiba kieng atiar ki la hap ban mareh haduh katto-katto, sa ki paidbah lei katno tam?Ha kawei ka liang, la isynei pynban ïa ka jinghap ban phet bad mareh jong kito ki pulit.
Shu donbok pat ba ka khlem don satia kano-kano ka jingjia ba sngewsih.
Lehse lada dei ba kito ki paid Karbi ki la thombor ïa ki pulit Meghalaya kiba la phet krad, ngi tharai kito ki pulit kin ym banse ban siat na ki atiar jong ki.
Lada dei ba ki la siat, ki pulit Assam kin leh kumno? Kan long kaei-kaei kaba mynsaw shisha lada ngi ïa pyrkhat bha.
Ngim dei ban klet kaei kaba la jia ha Mukroh ha u snem ba la dep ha kaba san ngut ki paid Khasi Pnar ki la kyllon ïap na ka jingshah siat ha ki pulit Assam katba uwei u Forest Guard ka West Karbi Anglong ruh u la khlad.
Ym don ba kwah ïa ki jingjia ba sngewsih namar ki ban hap mad jingjynjar kin dei tang kito kiba shem halade.
Kiwei ki lah ban sngewtynnad lada don ka jingïap briew, hynrei ym kito ki longïing longsem kiba mad ïa ka jingduh jong ki mynsiem bakordor khamtam ki nongkamai jakpoh.
Ha Khanduli bad Lapangap, ngi la ïohi ba la katto katne bnai mynta, ki la don ki jingpynkhih bad jingïakynad hapdeng ki Khasi Pnar bad ki Karbi.
Ha ki snem kiba mynshwa, ka jingshah pyndik jong ki Khasi Pnar ka dei beit na ki seng lehnoh Karbi.
Hynrei mynta pat, ka dei syndon da ki paidbah nongshong shnong.
Ha Lapangap, ki paid Karbi ki la wan la arsien ban jynrat ïa ki tynrai dieng ba la thung da ki paidbah ban pynjyrngam ïa ki khlaw ba la syllen.
Balei kita ki Karbi ki don jingwit wat ïa ki dieng ki siej? Lada dei ba ka jyrngam ka jaka, ma ki ruh kin ïoh jingmyntoi lang.
Imat ki la shu ïa lapmiet ka wad daw ïa ki Khasi Pnar bad ïa ka sorkar Meghalaya na ka por sha ka por khlem da don nongrim haei-haei ruh.
Nalorkata, ngi shem ba kiba kum kine ki la wan jia ha ka por ba ka sorkar Meghalaya bad Assam ki dang ïakren ban pynbeit noh ïa u pud u sam ha Block I, Block II, Khanduli bad kiwei kiwei ki jaka.
Kumno kat ka sorkar Assam bad ka Karbi Anglong Autonomous Council (KAAC) kim lah ban teh lakam ïa la ki jong ki paid bad ban pynthikna ba kim dei ban pynthut kai ïa ki Khasi Pnar? Ngi sngewthuh ba ha Karbi Anglong, kaba kham don bor ka dei ka KAAC, hynrei watla katta ruh, ngi ngeit ba lada tuklar hi da u Myntri Rangbah ka Assam, u Himanta Biswa Sarma, ki paid Karbi kin hap ban sngap ïa u.
Haba phai biang sha ka jingmareh jong kitei ki pulit Meghalaya, ka sorkar ka dei ban shimkhia bad ka sorkar Assam bad ban ïakren hashwa ba kan mih kano-kano ka jingjia ba sngewsih.
Kine ki pulit ki dei lang ki para nongshong shnong ka jylla bad ka sorkar ka donkam ban ïakren na ka bynta jong ki khnang ba kiba kum kitei ki jingjia kin ym jia shuh hadien habud.
U khappud Meghalaya-Assam um dei satia u khappud India-Pakistan.
Ngi don lang ha kajuh ka Ri bad hapoh kawei ka Riti Synshar pynïaid kam.
Namarkata, ka sorkar Assam lem bad ka KAAC ki dei ban leh eiei ïa kito ki paid Karbi kiba pyndik ïa ki Khasi Pnar na ka por sha ka por.
Ailad shwa ïa ki Regional Committee ba kin ïakren bad ïapynbeit ïa u pud u sam.
Ka Manchester City bad ka Aston Villa ki la ïoh ban khur jingjop ha ka jingïalehkai jong ka lympung English Premier League (EPL) kiba la long ha ka sngi U Blei.
Haba phai sha ka jingïalehkai, ka Manches -ter City hadien ka jingïakhun kaba tyngeh ka la lah ban pynliem noh ïa ka Sheffield United kaba la long ha madan Bramall Lane, kaba la pynlong ruh ïa ka City ban kiew hajrong duh ka miej ïakheiñ point, ha kaba ka la khur 3 tylli ki jingjop na ki lai tylli ki jingïalehkai.
Ha kane ka jingïakhun, watla ka Manchester City ka la ïoh ban khyrwit ïa ka kol kaba nyngkong lyngba u Erling Haaland ha ka minit kaba 63, hynrei lyngba ka jingïakhun tyngeh, ka Sheffield United ka la ïoh ban pynphai ïa kane ka kol ha ka minit kaba 85 lyngba u Jayden Bogle, uba la kyrmen skhem ruh ba ka kynhun jong u, kan ïoh khur ïa ka shi point na kane ka jingïakhun.
Hynrei ka jingmut jingpyrkhat jong ki rangïalehkai ka Manchester City ka long beit ban khur lai point pura bad dei ha ka minit kaba 88 ba u Rodri u la ïoh ban khyrwit ïa ka kol jong ka jingjop.
Kane kan dei ruh ka jingjop kaba 200 na ka bynta u Pep Guardiola ha ka lympung Premier League kum u manager jong ka City tang na ki 269 tylli ki jingïalehkai bad u ban dei ruh uba sted tam ban kot sha ka 200 tylli ki jingjop ha ka history jong kane ka lympung.
Haba phai pat sha kawei ka jingïalehkai, ki ar tylli ki kol kiba la ïoh ban thep da u Matty Cash ka la pynlong ïa ka Aston Villa ban khur ïa ka jingjop kaba suk ha ka jingïakhun pyrshah ïa ka Burnley.
Kumba ka long mynta, ka Burnley kam pat shym la ïoh ban khur wat tang shi point, hadien ba ka la wan phai biang sha ka lympung Premier League.
Watla ka Aston Villa ka la mad ïa ka jingshah rem kaba heh ha ka sngi sdang ïa kane ka aiom ba thymmai, kata ban shah pynliem da 5-1 kol ha ka Newcastle United, hynrei hadien kane, kim shym la phai dien shuh ïa kaei kaba la jia, hynrei ban khur haduh lai tylli ki jingjop ha baroh ki lympung ïalehkai.
Ha katei ka jingïalehkai, ka Aston Villa ka la pynliem noh ïa ka Burnley da 3-1 kol.
Nalor u Cash ïa kawei pat ka kol jong ka Villa la ïoh ban thep da u Moussa Diaby, katba ïa ka shi kol jong ka Burnley pat la ïoh ban thep da u Lyle Foster.
Ki jylla rilum ha ki thaiñ lam mihngi ki dei kiba don lypa ka spah ka phew ba la buh ka mariang hynrei kumba ka long mynta la tyllep da ka jingduk hapdeng ka spah kaba dap babiang.
Ki riewlum sha kine ki thaiñ ki shong ki im bad ki trei ha ki shnong rit bad la kheiñ ba khyndai phew na ka shispah ki dei ki nongkyndong bad duna khyndiat na ka shiphew kiba im bad trei ha ki sor bad ki sorbah.
Ki jylla Hill State ki don ki lum kiba jrong haduh saw hajar metre bad kham kynjang shuh shuh.
Hapdeng jong ki ki don la ka rukom im kaba pher katkum ka jinglong ka jaka bad kam ariang.
Kaba paw shai ka long ka jingduna palat ki surok ki ban ïarap ha ka ïaid lynti ban poi nawei shawei bad sha ki ïew ki hat.
Dei na kane ka daw ba ka  saïans bad technology la hap ban pyndonkam ha ka dur kaba kham kyrpang lada mut ban shna ïa ki lad pynroi ha kine ki thaiñ.
Ha ka rep ka riang bad ha ka ri jingri donkam ka technology kaba kham kyrpang.
Na ka bynta ban shna ïing, ka jingai jingsumar ïa ki jingpang, ka shna surok, ka pule ka puthi bad kiwei de ki jiingdonkam ban da husiar bniah shuwa ban pyndonkam ïaka saians bad technology khnang ba kan nym wanrah ïa ki jingeh hadien habud.
Kaba ktah jur ïa ka jingroi shaphang ki riewlum ka long ka jingmlien ban rep shyrti.
Namarba ha kawei ka jaka lah ban rep tang laisien, katba kham mynshuwa ki ioh ban rep haduh shiphew sien hajuih, ka pynstet ïa ka jingduh ki khlaw bad ki dieng kiba donkam haka jingim ki riewlum.
Dei na kane ka daw ba ki dieng ki siej kim iohlad shuh ban heh ban san bad ka jingduh ka long ïa ki shnong ki thaw kaba wanrah artet ia ka jingkyrduh umbam bad ïaka dieng thang.
Ka jingdonkam ban ioh ïa ka saïans kaba biang na ka bynta ka rep ka long kaba donkam eh khnang ba kan plie lad ïa ka rep ka shi lynnong hynrei ha ka dur ba ki riewlum ki kloi ban shimti ban pyrshang.
Ki shnong kiba la poi kali kit jingkit man ka sngi ki dei ki shnong kiba kham sngewthuh ïa ka rep shi lynnong namar ki iohlad ban pynroi suk ïa ka mar rep sha ïew bad kim donkam ban wad lad da kumwei.
Kaba donkam kyrkieh ka long ban wadlad lyngba ka saïans kumno ban pynneh bad pynim ïaka sboh kaba bha kaba la don lypa ha ka dawmet bad ban ïada ïa ka jingstang ki jaka rep kaba ju jia lyngba u slap uba jur bad ka lyer ha ki por pyrem.
Ka jingeh ka mih haba pyrkhat kumno ban pynneh bad pynroi ïa ka umbam bad ïa ka dieng thang.
Ki don kiba ai jingmut ba lyngba ka technology bathymmai lah ban pyndonkam ïa ka bording jong ka sngi (Solar energy) bad ïaka bor lyer (wind energy).
Ka jingpyrshang ka ïaid shaid shi shaid ban thung dieng bad ban shna ïa ki plantation kiba pynmih ïa ki jaid dieng kiba san kloi.
Kane ka lah ban ïarap lada ki shonng ki sngew ba ka long kaba donkam bad ki don lem ka jingkit khia.
Hapdeng ba ka bording elektrik ka pahuh ha ka jylla Meghalaya ka long kaba eh ïa ki riewlum ban pyndonkam ïa kane.
Ka bor ha ka shet ka tiew.
Bun ki shnong ki la ioh elektrik hynrei ka supply kam long kaba tikna bad ki tiar shet elektrik ki long kiba palat ïa ka jingmut ki briew bad ha kajuh ka por ka rem shaba palat ka tiar shet kaba lah ban ioh tang ha ki sorbah.
Ki stad saians ki ai jingmut ba dei ban ailad iaka riang lyngba ki deing ki siej bad ki jingthung ki dieng kin roi ba kin kjit ïa ka bor jong ka sngi bad kane hi kan pynkylla ïaka jing-long ka khyndew ha kaba ki dieng kin roi kumba la thmu ha ka mariang.
Ka jingdon ki karkhana heh ka pynduh lad ïa ki jingtrei jingktah kiba ju don ha ki shnong, kum ki kam sain nar, ka thaiñ jain bad kiwei de ki jingtrei.
Ha kajuh ka por ïa ki mar khlaw bad ïa ki mar rep ym don karkhana ki ban pyndonkam ïa ki ban sian sha ka mar ka ban ïaid ïew.
Ka sorkar ka la pyrshang ruh ban pynshlur ïa ki nongrep ban rep ïa ki jingthung kiba ïaid ïew ha ki karkhana rit kum u citronella, lemon grass, rubber bad kiwei.
Wat ïa u coffee bad u slasha ruh la pyrshang ha kylleng.
Ka result kam shim long kaba ai mynsiem namar ki nongïarap ki duna ka jingsngew kitkhia la ka result  jong ki test ha ki laboratory ym pat lah ban pynphriang paidbah na kiba bun eh ki daw.
Ki don ka department kiba haduh mynta ruh kim pat lah ban pyndonkam ïa ki tiar (instruments etc) ba la buh ban pyndonkam ha kaba wad jingtip shaphang ka rep bad ïa ka jinglong ka mariang.
Ki stad saïans ki la sngewthuh ba ka donkam ban wad bniah ïa kaei kaba ki riewlum ki kham sngewthuh ban pyntbit ïalade.
La ai jingmut ba ka lad ka dei ban plie kham kloi ban wanrah ïa ki mar (materials) na shabar ban pyndonkam ha kaba shna tiar kiba ïadei bad ka jinglong ha ki jylla riewlum.
Ha kajuh ka por kaba kham dei ban leh ia long ïa ka jingmih na ki khlaw bad na ka khyndew dei ban pyndonkam hapoh ka jylla bad ban pynduna ïa ka shalan shabar.
Hangne ki ong ba ka technology ka dei ban long katkum ka jinglong ka jaka bad ki jaid jingthung lane ki jaid mar kiba lah ban pyn-ïaid kam ban sain bad ban shna jingshna.
Ha kane ka rukom kaba pynmih na ki jylla rilum kin long kiba dondor ha ïew ban ïaryngkat bad ki mar kiba mih na ki karkhana heh kiba don ha ki sorbah.
Hynrei ïa kaei kaba ki briew ki la don lypa ka jingtbit dei ban plie lad ba kan nang roi khnang ba ki dong bad ki shnong kin im khambha.
Ki paidbynriew Khasi ki dei ban sngewthuh ba lada ym dei ba wan ki riew shitrhem phareng na Wales jong ka Balang Presbyterian bad ki riew shitrhem phareng na Germany bad Italy jong ka balang Katholik, ka niam Khristan kan ym suhthied ha kine ki lum.
Nangta pat lada ki paidbynriew Khasi ki tynneng katno katno ban pyrthuh bud ïa ki phareng ha la dustur niam Khristan na shiliang duriaw, ka dohnud bad janor Khasi kan dang ïaineh ha ka imlang sahlang.
Kaba phylla pat ka long ba ki rangbah Seng Khasi kin da leh bym suitñiew ïa ki paradoh parasnam ba la long Khristan, hynrei ka jingtip la ka tynrai ha ka riti dustur ka dei ka ba la noh synñiang lang da ki para rangbah salonsar kiba dang bat la ka niam tynrai bad kiba la kylla niam Khristan.
Ka mat kaba dei ban kdew ka long ba ki tymmen, ki rangbah ne samla Khasi ki ba la kha la pun, la san la mer bad la bud ryntih ïa ki dustur Khasi ki ia tip mar kumjuh ïa la ka dustur tynrai lajong kaba la kyrsoi pateng-la-pateng ha la ka imlang sahlang.
Phewse kaba long khyllah ka dei ba ki don ki rangbah Khasi kiba dang bat la ka niam tynrai ne wat ki rangbah jong ka Seng Khasi kiba tynneng rongphong ïa ka dustur nongwei ha kiba bun ki liang bad kaba kham sngew saitmet tam ka long ban aijait sha u kpa ne sha u shynrang.
Kum kita ki rangbah ki la leh lyndet ïa la ka meikha lajong bad ka long jem rngiew bad kylla lieng ka riti kheiñkur kheiñkha ha ka imlang sahlang.
Kane ka rukom ka kham kynrei bha ha kito ki longiing longsem kiba shongkha khleh.
Kane ka jingkynthoh ka lah ban ktah mationg ïa kino kino ki longiing longsem, hynrei ka dei kaba la kdew kyllum ïa ka jingshisha ha ka imlang sahlang bad kumta la panmab lypa ba ym dei ba thew kyrpang ïano ïano.
Khnang ba kiei kiei kin long kiba shai kdar dei ban thew sawar na ka riti tangjait ban kham peiphang ia kane ka bynta.
Ka la ju don ka jingsngew da kiba bun ba lang ba ka riti tangjait ka long ka atiar ban shim kabu ki briew na ka bynta ban myntoi shimet lane shiïing shisem.
Ha ka juh ka rukom ka ju don ruh ka jingsngew jong ki katto katne ba ka riti tangjait ka dei ka dustur tynrai kaba dei ban ïaineh barabor.
Kine baroh artylli ki jingkynthoh ki long kiba shisha wat lada ki ïakhing kawei na kawei.
Ka leit jia kumta ka dei namar ba naduh ka iktiar Dorbar Dalariti (District Council) haduh ki kynrem lyndan, ki seng niam bad kito ki ba dei ban shim bynta ha kane ka bynta ki long kiba khlem da sngewthuh janai bad ka long synjor ka rukom pyntreikam ha kane ka bynta.
Kaba kham isaitmet eh napdeng kita baroh ka dei ka rukom kren tohmet da kita ki ba shimti ïa ka kam la kumba ki dei ki trai nongkynti jong ka riti dustur, bad kawei pat ka long kaba khun ranab ban pyntreikam khlem nongrim da ki seng ne ki balang Khristan ha kaba ym deidur katkum ka riti dustur tynrai Khasi.
Ha ka pyrkhat Khasi la ju tip ba ka niam dei ka kam shem mynsiem jong ki briew ha la shimet bad ha la ka longïing longsem, ha kaba kiwei kim dei ban tuklar ne kynthoh khlem da tipthuh ïa la ka rukom ngeit ne sngewthuh ha la ka jingngeit.
Katno tam lei lei lada ka dei ïa ka longïing ha la ka kpoh jong kano kano ka kur ka jait ka ba dei thik tang ha la kata ka longïing longsem.
Ban pynlong ia ka riti lehniam lane ka riti dustur kum ka nongkynti kyllum ba lah ban mushlia da kiwei ka long kaba iaid lait na ka nongrim jong ka riti dustur tynrai Khasi.
Katkum ka thymmei pyrkhat Khasi ïa ka riti tangjait ka dei thik hapoh jong ka kur ka jait bad ym dei ban mushlia da kiwei kiwei ki ba ym dei ki ba hiar pateng na kajuh ka ïawbei.
Ka iktiar jong ka synshar shnong ne synshar raij ne synshar hima ki dei tang ban pynskhem ïa kaei kaba la pynbit pynbiang da kano kano ka kpoh jong kata ka kur ka jait.
Hangne ka don la ka kyrdan bad ki syrtap iktiar kiba lah ban buddien ha kaba pynlong aiñ.
Ka don ka bynta kaba takhuh bad kaba lah ban poi sha ka kynrum kynram lada ym sngewthuh bha ban bishar ïa kaei ka ba leh mynnor bad kaei kaba leh mynta ha ka liang jong ka riti tangjait.
Ka thymmei ka dei ba u shynrang u ba shongkha ïa ka kynthei dkhar ki dei ban khajoh ka jinglong tynrai Khasi lyngba ki ryta, ha kaba lah ban pdiang nyngkong da ka kur lane ka Dorbar Kur.
Nangta ka sa wan ka dorbar shnong ne dorbar raij lane dorbar Hima, bad katkum ba la long ha ka juk mynta ha ka Dorbar Dalariti kum ka iktiar ba ha khlieh duh ban pdiang ne kyntait.
Kumta u kpa Khasi bad ka kmie dkhar ynda ki la ioh khun ioh kti ki dei nyng-kong nyngshab eh ban tipkur tipkha da kaba burom meikha katkum ka riti dustur tynrai Khasi.
Kata ka long ba u shynrang u hikai ïa la ka tnga dkhar bad ïa la ki khun na kata ka kmie dkhar ba ki dei ban sngewthuh janai ïa ka riti dustur Khasi ban tipkur tipkha.
Kumta ka iktiar kaba nyngkong eh ka dei ka Meikha ba kan pdiang lane kyntait ïa la ki khunkha katkum ba ka la sngewbiang ka rukom sngewthuh ïa la ka riti.
Ki khubor kiba mih man ka snem ki ïathuh ba ka Wah Brahmaputra lem bad ki tnat jong ka, ka ju shlei ha kylleng ka jaka ha Thor Assam.
Ka jingjulor bad jingjynjar na ka jingshlei ka Wah Brahmaputra ka long ka bym kai bad kane ka jia man ka snem.
Ka jingshlei ka wanrah ia ka jingbam ïa ka khyndew, ka jingduh u kba u khaw, ka jingjulor ïa ka jingri, ki ïing ki sem bad ka jingshem lanot ki briew kiba shong sha ki jaka bamarjan bad ka Wah Brahmaputra.
Khyndiat la ïa hangne shaphang ka Wah Brahmaputra ban ioh jingmut ban mutdur.
Ka tlong jong ka Wah Brahmaputra ka long na Tibet na kjat ki lum Mangkashang bad ka tuid shaphang Mihngi lyngba ka Tibet bad nangta ka sa rung sha Assam lyngba ka Arunachal bad North  Lakhimput.
Tang hapoh Assam ka lynter jong kane ka Wah kan poi sha ka 400 mail.
Don ha ki jaka jak ka pyngkiang jong ka Wah ka don haduh 4 mail.
Kane ka Wah Brahmaputra ka don 59 tylli ki Shnat Wah kiba wan tuid  sha ka.
Na kine 35 tylli ki Shnat Wah ki don sha ki shiliang ka Wah Brahmaputra sha ka phang shatei, 26 ki Shnat Wah ki don sha kane ka liang jong ka Wah Brahmaputra, sha ka phang shathie.
Kine ki Shnat Wah ki mih na sha ki Ri Lum Naga, Khasi & Jaintia Hills bad Garo Hills.
La ong ba ka Wah Brahmaputra ryngkat bad ki Shnat Wah jong ka, ka long kawei na ki  Wah kaba heh tam ha ka pyrthei bad ka la jan iaryngkat bad ka Wah Gongo kaba don ha Africa.
Ki don ki bynta jong ka Wah Brahmaputra kiba long kiba itynnad shibun kum ka Tezpur bad ha Joghigopa ha kaba kane ka Wah bakhraw ka tuid hapdeng ki lum bad ha kane ka bynta ka pyngkiang jong ka kan poi sha ka 4 mail.
Ynda haba la dap bha miar ka wah ha ka por lyiur, ka jingiohi ka long kaba itynnad bad i kumba ka long ka pung bah aiu re ia kaba la kynoi ïa ka hapdeng ki lum kba long kum ki paia bajyrngam.
Ka Wah Brahmaputra ka long u thied – bah jong ka khaïi – pateng hapoh Assam da ka jingïaid ki jhaj bad ki lieng rit.
Shuwa ban iakhlad ka Pakistan na India bad katto katne snem hadien, ka khaïi ka pateng jong ka Assam shabar ka Jylla ka la long lyngba ka Wah Brahmaputra.
Ki jhaj kiba heh ki wan na Calcutta ban wan kit ïa u slasha, u sainalia bad kiwei kiwei ki tiar ba pynmih na Assam.
Ka dor bai kit bai bah da ka jhaj ka long kaba tad shibun.
Ka China kaba la dakhol ïa ka Tibet, bad la ong ba ka mut ban pynkylla ïa ka Wah Brahmaputra ba kan ai um ïa ki lyngkha baryngkhiang jong ka Tibet.
Kane ka sngewthuh hi ba kan ym ktah eiei ïa ka jingtuid ka Wah kumba la buh ka mariang hynrei katkum ki riewstad na India kane kan ïarap shibun ia ka jingwan duna ka um ha kane ka Wah bad kan ïarap ia ka jingduna ka jingshlei um ha Assam.
Namar haba ka shlei ka Brahmaputra ka long ka jingtriem kaba khraw ïa ki Thor Assam namar ka nguid lut ïa ki shnong, ki jaka bad ki jingpynjulor ka long kaba jur shibun.
Ka la long ka jingbaïong khlieh ïa ka sorkar India bad ka sorkar Assam kumno ban tehlakam ïa ka Wah Brahmaputra bad ir shi ir ki riewstad ki dang wad ïa ki lad ban khang ïa ki jingpynjulor ka Wah Brahmaputra ha ka por ba ka dap bad ba ka shlei.
Ki Wah kiba tuid sha ka Wah Brahmaputra na ki Lum Khasi Jaintia ki long Wah khri Synia, Wah Tyrsung, Wah Umiam, Khwan, wah Umtru, Wah Umsniang, Wah Umkhen Wah Mynthing Wah Myntriang, Wah Kupli, Wah Umrem wah Khyrwi bad Wah Mynriang.
Dang katto katne snem mynta la tei ha Pandu ïa ka jingkieng armala halor ka wah Brahmaputra.
Baroh shi katta ka jingkam ki briew na shiliang sha shiliang ka la long da ki jhaj bad ki liengrit.
Namar ba la shna ia katei ka jingkieng ka la long kajingkyrkhu kaba khraw ïa ki briew baroh bad ka long ruh ka jingiohi ka baitynnad.
Kane ka jingkieng ar – mala ka long kumne ha ka kiba hakhlieh ïaid ki briew bad kali, bus, ha ka mala kaba ha tbian ïaid ka rel.
San ngut ki dkhot jong kawei ka longïing, kiba kynthup ïa lai ngut ki khynnah la shem ba ki la ïap ha kawei ka ïing ha Ohio ha ka janmiet jong ka Sngi Palei.
Katkum ka kyrwoh khubor, na ka liang ki pulit ki kam ba ka dei ka jingïakynad shi ïing kaba lam sha jingjia ba shyrkhei.
Na ka liang ki pulit ba tohkit ïa katei ka jingjia ki suba ba kadei ka jingdkhat hi ïa la ka jingim, la ong NBC News.
Katkum ka jingthoh na ka Uniontown Police Department la ong ba kitei metïap jong ka longïing Dunham, ka kynthup ïa u Jason 46 snem ka rta, Melissa 42 snem, bad ki khun ki long ka Renee 15 snem ka rta, Amber 12 snem, bad ka Evan 9 snem la shem na ïing jong ki najan ka pung Township kaba don kumba 15 mer shabar ka Akron.
Na ka liang ka lad pathai USA Today, u Harry Campbell uba u khliehduh nongtohkit jong ka Stark County Coroner’s Office u la lah ban ithuh halor kitei kiba ïap.
Tangba kat haduh mynta ki pulit kim pat shai mano ba suba ba donkti ban siat ïap.
Nalor nangta, ki pulit ki ngeit skhem ruh bym don mano mano ki briew kiba donbynta ha katei ka jingjia.
Kane ka jingjia ka la pynshujer ïa ki paramarjan, nongïalam skul bad kiwei kiba don jingithuh bad kane ka longïing.
Shuh shuh na ka liang ki pulit ki la ong ba ki dkhot jong kane ka longïing ki ïap dei na ka jingshah siat ïap bunsien da ka pistol.
Katkum ka Uniontown Police lyngba u Chief Michael Batchik haba kren ha ka USA Today," Na ka liang jong nga, kane ka dei kawei na ki jingjia ba shyrkhei ba nga shem ha ki 23 snem ha ka law enforcement, bad nga la pynlut baroh 23 snem hangne ha Uniontown.
".
Ki pulit ka Afghanistan ki la kem ïa khyndai ngut ki briew halor ka jingkynnoh ba ki la donkti ha ka kam khaïi drok ha Khost Province ha ka Sngi Saitjaiñ, la ong ka kyrwoh khubor na ka Provincial Police Headquarters ha ka Sngi U Blei.
Katkum u kyrwoh, la ong ba kitei kiba la shah kem ki la thmu ban die ïa u drok sha ki nongpyndonkam ha ki bynta bapher bapher jong ka Afghanistan.
Hynrei ki la pulit ki la kloi noh ban kem ïa ki bad rah sha along ban pynlong ïa ki jingtohkit ba bniah.
Nalorkata, ki pulit ka Afghanistan ki la ïoh ban pynjulor ïa artylli ki shlem shna drok ha Uruzgan bad Herat Province ha ka Sngi Saitjaiñ bad ki la kem ïa saw ngut ki briew na kine ki jaka.
Ka sorkar ba shipor ha Afghanistan ka la bam smai ban ïakhun pyrshah bad ban pynduh pyndam shi syndon ïa ka jingthung Poppy bad ka jingkhaïi drok ha kane ka Ri.
Ka Hynñiewtrep Youths’ Council (HYC) ha ka Sngi U Blei ka la dawa na ka Sorkar ban pynbiang suloi bad kuli sha ki ’riewpaidbah ha ki jaka khappud khnang ban ïada ïa ka khyndew ka shyiap bad ka jingim lajong lada kam (Sorkar) lah ban phah da ki spah ngut ki pulit sha kitei ki jaka.
“Ngi dawa ba ka Sorkar ka dei ban phah da ki spah ngut ki pulit ha man ki BOP bad OP ha ki khappud ha ryngkat ki tiar ïaleh kiba biang.
Ka dei ban ai hukum noh mardor ïa ki pulit ban pyndonkam ïa ki jingpynbthei pynsat khmat, ban tied ban bom bad ban siat ruh lada donkam ban ïada ïa u pud u sam bad ïa ki paidbah ha khappud," la ong u General Secretary ka HYC, Bah Roy Kupar Synrem ha ka kyrwoh khubor.
Ha kawei ka liang, u la ong ba lada ka Sorkar kam nud ban leh kumtei, kata kan bha ïa ka ban shu ai noh da ki tiar ïaleh kum ki suloi, ki kuli bad kiwei-kiwei ki tiar ïa ki ’riewpaidbah ha khappud khnang ba kin ïada hi noh ïa la ka khyndew ka shyiap bad ka jingim lajong namar kumba long mynta ym i don jingshaniah ha ki pulit ka Jylla.
Haba kren shaphang ki pulit ka Jylla, u Bah Synrem u la kdew ba don ar jait ki pulit – ka kynhun ki pulit kaba bom kput ïa ki paidbah, ki pulit shynrang kiba ktah kti bad bom dusmon ïa ki longkmie, ki pulit kiba don 50-60 ngut kiba ïeng rasong ha ryngkat ki tiar ïaleh kum ki jingpynbthei pynsat khmat bad ki suloi ban ïada ïa ki karkhana jong ki bar jylla, kumjuh ka kynhun pulit kaba shah hukum ha ki heh bar jylla jong ka ‘Topcem’ ban bom kput ïa ki khun Hynñiewtrep.
Ha kajuh ka por, u la ong ba sa kawei pat ka kynhun pulit ka dei kaba don ha khappud (Block-I), Khanduli Sector kiba don kumba 10-15 ngut bad kiba hap ban mareh na ki jaka ap pahara ban ïada la ka jingim namarba ki tieng palat ïoh shah lun maw bad shah siat da ki jri ha ki Karbi.
“Ki jingkylli kiba ngi kwah ban kylli na u Myntri ka tnad kam pohïing ka Jylla, ka long, hato hakhmat ka Sorkar Jylla ka dang kham kor ki karkhana pynjot mariang ne kham kor u pud u sam bad ki khun Hynñiewtrep ba shong ba sah ha Khappud?  Balei la buh pulit tang 10-15 ngut ha Khanduli Sector hynrei da ki 50-60 ngut ban ïada ïa ki karkhana pynjot mariang?" la buh jingkylli utei u nongïalam.
U la buh jingkylli ruh ba balei la ai hukum ïa ki pulit ïada karkhana pynjot mariang ban pyndonkam jingpynbthei pynsat khmat, ban bom kput ïa ki paidbah, ban phah ktah kti ha ki pulit shynrang ïa ki longkmie katba ym shym la hukum pat ïa ki pulit ha khappud ban pyndonkam ïa ki suloi, ban ïada ïa u pud u sam ne ban siat jingpynbthei pynsat khmat ïa ki Karbi kiba wan rung shapoh u pud u sam ka Jylla ha Lapangap.
Haba pan jingshai na ka Sorkar bad ka tnat pulit ban jubab halor kitei ki jingjia, u Bah Synrem u la buh jingkylli biang ba hato kitei ki pulit ki phet ba ki tieng ïap bad ba duna briew ne namarba kim ïoh hukum na kiba halor ban bom bad siat ïa ki Karbi kiba thmu pynïap ïa ki bad ki paidbah ha khappud.
“Balei ngi ong ba ki Karbi ki thmu pynïap ïa ki pulit bad ki khun Hynñiewtrep ha Lapangap – ka dei namar katkum ki pulit Meghalaya, lada phi lun maw ne siat da ka jri, kata ka lah dei ka kam thmu pynïap briew bad ïa kata ngi lap lyngba ka jingjia ba dang shen ha Tura ba shah lun maw ka Mini Secretariat," la ong u General Secretary da kaba bynrap ba ki pulit ki la pynngat kyndon thmu pynïap briew ïa ki paidbah kiba don ha kato ka sngi.
Shuh shuh u la buh jingkylli, “Lada ka Sorkar kam lah ban ai hukum ïa ki pulit ha khappud, te balei pat la ai hukum ban siat jingpynbthei pynsat khmat ïa ki nonghikai, balei la ai hukum ban bom kput da ki lathi ïa ki longkmie ha Lumshnong bad balei la ai hukum ban siat ïap ïa u (L) Cherishstarfield Thangkhiew?".
Ka Meghalaya Energy Corporation Ltd (MeECL) mynta ka la shem jingeh ban dang lah tei ïa ki projek kiba pynmih bording, hynrei na ka liang ka Sorkar Jylla ka long ba la kloi ban pdiang ïa ki kynhun shimet kiba lah ban tei ïa kino-kino ki projek kiba kham rit kiba lah pynmih bording hapoh 25 mega watt.
Kane ka jingbym lah ka MeECL ka dei namar ka jinghiran pisa nalor ka jingshem jingeh ban pynïaid shakhmat ïa ki projek namar ka jingpyrshah kaba ju mih man ka por haba thmu ban tei ïa ki projek pynmih bording.
Haba ïakren bad u Myntri ka tnat bording ka Sorkar Jylla, u AT Mondal u la ong ba kumba ka long mynta, ka jinglong jingman ka long kaba eh ïa ka Jylla kumba ka long mynta khamtam ïa ka MeECL ban tei projek bording thymmai.
Hynrei u Mondal u la ong ba kane kam mut ne dei satia ba ka MeECL kan nym ïoh shim shuh ïa ki sienjam ban tei projek bording ha kane ka Jylla.
U la ong ba lada ïoh jingïarap lehse ka don ka lad ïa ka MeECL ban tei projek thymmai, hynrei ka Sorkar ka pdiang ïa kino-kino kiba kloi ban tei ïa ki projek kiba rit ban pynmih bording.
U la ong ba nadong shadong ki hap ban tip lut bad ka jingïakut ka long ban ai ei katto katne ka bording sha ka Jylla.
Ki don kumba 16 tylli ki projek kiba rit kiba la dep ithuh ba ki lah ban pynmih bording bad ïa kine yn ieh ha ki riewshimet ban tei lada don kiba wan shakhmat.
U Mondal u la ong ba ki don teng ki riewshimet kiba la phah ïa ka jingtyrwa jong ki sha ka tnat bording haba ïadei bad ka jingkoit jong ki ban shimti ban tei projek bording hapoh 25 MW.
Kum ban pynkynmaw, ka MeECL ka la pyrshang khatduh eh ban pynïaid shakhmat ïa ka Umngot projek kaba dei ban pynmih bording kumba 210 MW, hynrei kane ka projek ka la shu sah noh kumto namar ka jingpyrshah ki trai jaka kiba ju rep shilynter harud ka Wah Umngot.
Kiba pyrshah ïa kane ka Umngot projek ki dei ki paidbah na ka thaiñ Amlarem ha West Jaiñtia Hills district bad Mawkynrew, ha East Khasi Hills district.
Ka Jylla Meghalaya ka don hapdeng ka jingkyrduh bording khamtam namarba kam lah ban tei kino kino ki projek kiba thymmai.
Ka jingdonkam bording ilektrik ha Meghalaya ka long kumba 6.
67 million unit, katba ka jinglah ban pynmih bording pat ka long tang kumba 3.
741 million unit.
Ki kynhun seng bapher-bapher bad kynhun ki ’riew rangbah na Ri-lum Garo ki la ther tyngeh halor ki jingkam jong u Myntri Rangbah ka Jylla, u Conrad K.
Sangma ba ym don nos kiba bit ba biang na ka thaiñ (Ri-lum Garo) na bynta ki kam ba dang shu pyllait shen hapoh ka National Health Mission (NHM).
Ha shuwa, la pynbiang da ki spah tylli ki kam hapoh ka NHM sha ki nongshong shnong ka Jylla watla ka long kaba lyngngoh ba ym shym la don iwei ruh na Ri-lum Garo.
U Myntri Rangbah ha ka kyrwoh lyngba ka dur khih ha une u taïew ba la dep, u la kam ba kine ki long ki kam kiba hap ban pyntbit kyrpang bad ki donkam ïa ki sap kiba kham pher ïa kaba kito na Ri-lum Garo kim don.
Kumba ka long, ym shym la don kino-kino ki jingpynbna bad ïa ki jingdonkam la pyndap da ka tnad na ki Nursing Hospital bapher-bapher ka Ri-lum Khasi.
Baroh kine ki kam ki dei kiba hap hapoh Ri-lum Garo.
Katei ka jingkren ha kawei ka liang ka la pynlong ïa kiba bun ki kynhun seng ban mih shakhmat ryngkat ki jingujor haba ïadei bad ka jingdon jong ki briew kiba la bit la biang na Ri-lum Garo ban pyndap ïa ka jingdonkam.
Ha ka shithi ba la phah sha u Myntri Rangbah ka Jylla da ki kynhun seng bapher-bapher kum ka Garo Graduate’s Union, Senior Citizen’s Forum bad ka New Tura Development Forum ha ka Sngi U Blei, ki kynhun seng ki la kyntait ïa ki jingkam jong u Myntri Rangbah.
Haba pynsngew ba katei ka jingkren ka long ka bym lah pdiang, ki kynhun seng ki la ong ba ki don palat iwei ngut ki kyrtong kiba la bit la biang ha Ri-lum Garo bad kiba la pyndep ruh ïa ki jingpule kiba la pan (GNM bad BSc Nursing).
Kine ki kyrtong katkum ka jingpynsngew jong ki, ki la pyndep ïa ki jingpule na ki shlem ai jinghikai kiba paw.
“Baroh ki kyrtong kiba la shah thung kim dei na ka jaidbynriew Garo, ki bym kren ïa ka ktien jong ka thaiñ bad kane kan wanrah jingeh ha ka ban pyndep la ki kamram namar ka jinglong-jingman jong ka kam kaba ki ïoh.
Kumjuh, ki kyrtong kim dei ki nongshong shnong ka Ri-lum Garo bad kane kan long mawjynthut ïa ka kam ka jam jong ki ba man ka sngi," la ong ki kynhun seng ha ka jingujor jong ki.
Na ka liang kitei ki kynhun seng ki sngew ruh ba lada long kaba donkam, ka jingpule lyngkot kaba 6 bnai na bynta ka jingpyntbit ba kyrpang la dei ban leh ha Training Hall jong ka TB Hospital, Tura.
“Kane ka lah ban pyntikna ba kine ki kam ki don na bynta kito kiba ha Ri-lum Garo – kiba la don lypa ïa ka jingtbit ha ka kam.
Kaei kaba lyngngoh ka long ruh ba ym shym la don jingpynbna ba la pynmih halor kine ki kam bad ïa ka jingthung (kam) la leh khlem ka jingpyrkhat.
Kane ka bym lah pdiang," la pynpaw ki kynhun seng.
Shuh shuh ki la pynsngew ba kito kiba la shah thung ha kitei ki kam dei ban pynkynriah noh shuwa tat ynda ka Sorkar ka pynmih ïa ka jingpynshai halor katei ka bynta bad balei kito kiba na Ri-lum Garo ki shah pynduh noh ïa ka hok.
Ïa kitei jingthung kam sha ka NHM la pynbna ha ka taïew ba la dep na bynta ki ‘Mid Level Health Provider’ lyngba ka hukum DHSMCH bad FW/NHM/MLHP/20/2023/III ha ka 25 tarik u Nailar.
U Myntri Rangbahduh u Narendra Modi un sam palat 51,000 tylli ki shithi thung kam sha ki pulit Central Armed Police Force (CAPF) ba dang rung kam thymmai ha ka 28 tarik Nailar, 2023.
Kane kan long ha ka jingïalang lyngba ka bor internet bad u Myntri Rangbahduh un plie ïa ka bynta kaba 8 jong ka Rozgar Mela bad un ai jingkren ha 45 tylli ki jaka.
Hapoh ka Mission Thung Kam, ka Sorkar India bad katto katne ki Jylla/UT ki la pynlong ïa ki Rozgar Mela ha kylleng ka ri bad sam ïa ki shithi thung kam sha ki lak ngut ki samla man ka bnai.
Ha ki jingïalang bapher bapher jong ka Rozgar Mela, la pynbeit ïa ka jingïalang ban long lashai ka sngi ha 45 tylli ki jaka ha kylleng ka ri ban sam 51,106 tylli ki shithi thung kam sha kiba shah thung kam thymmai.
Ha nongbah Shillong, u Myntri Khynnah jong ka Sorkar Pdeng ba dei khmih ïa ka MSME, u Bhanu Pratap Verma un pynïaid ïa ka jingïalang ban long ha Rai Auditorium, HQ DGAR, Laitkor.
Lyngba kane ka prokram Rozgar Mela, ka Tnat kam Pohïing jong ka Sorkar Pdeng ka la pynrung kam ïa ki samla ha ki kynhun shipai bapher bapher jong ka Sorkar Pdeng ki CAPF kum ka CRPF, BSF, Shashtra Seema Bal (SSB), Assam Rifles, CISF, ITBP bad Narcotics Control Bureau (NCB) kumjuh ruh ka Tnat Pulit jong ka Delhi.
Kiba shah thung kam thymmai kin lah ban ai jingshakri ïa ka ri da kaba ïasoh bad ki kam jong ki ha ki CAPF bapher bapher bad kin sakhi ïa ka India@2047.
Kiba shah thung kam thymmai, kiba la shah jied na kylleng ka ri, kin ïasoh bad ka kam ha ki kyrdan bapher bapher kum Constable (General Duty), Sub-Inspector (GD) bad ki Non-GD Cadre Post ha ki kynhun bapher bapher hapoh ka Tnat kam Pohïing jong ka Sorkar Pdeng.
Ka Rozgar Mela ka long ka sienjam na ka bynta ka jingpynurlong ïa ka jingkut jingmut jong u Myntri Rangbahduh na ka bynta ka jingpynmih lad ïoh kam.
(PIB).
Ka North-Eastern Hill University Teachers’ Association (NEHUTA) ka la ai por 5 sngi ïa u Vice-Chancellor (VC) ka North Eastern Hill University (NEHU), u Prof.
P.
S.
Shukla ban weng noh ïa ka shithi kaba la pynmih ha ka 12 tarik u Naitung, 2023 haba ïadei bad ka jingpyntreikam ïa ka National Education Policy (NEP) 2020, na bynta ka samoi pule 2023-24.
Ïa katei ka rai la shim ha ka jingïalang ba kyrkieh ka General Body Meeting ka NEHUTA kaba la long ha ka Sngi Saitjaiñ hapoh ka jingpynïaid u President, Prof.
Lakhon Kma.
Ka shithi kaba la kdew da ka NEHUTA ka dei kaba la phah da u Officer on Special Duty (OSD), u Debashih Chowdhury sha ki Principal jong ki kolej kiba pynïasoh bad ka skulbah ban ïaid shakhmat bad ka jingpyntreikam ïa ka NEP lyngba ka ‘Four-Year Undergraduate Programme’ (FYUP) naduh ka jingsdang jong ka samoi pule 2023-24 – kaba ka seng ka sngew ba ka ïalam bakla bad kam ïahap.
Ka jingïalang ka la ïakren ruh ba ka jingpyntreikam (khlem ka jingmynjur lang jong kiwei) ïa ka NEP ha ka kyrdan pule UG naduh ka samoi pule 2023-24 da u VC ka long kaba be-aiñ bad kaba kyrkieh khlem ka jingmynjur jong ka Academic Council (AC) ka skulbah, ha kawei ka liang kaba pynkheiñ ïa ka aiñ ka NEHU, ki ‘Statute’ bad ki ‘Ordinance’.
“Ka jingpynkheiñ ïa ki hok jong ki ‘Statutory Body’ ka NEHU, kum ka AC, yn ym shah da lei-lei ruh em," la ong ka kyrwoh na ki nongïalam ka NEHUTA.
Na ka liang ka seng ka la rai ruh ban ym ïashim bynta ha ka ban pynkhreh bad pynbeit ïa kino-kino ki sobjek pule jong ka ‘1Semester’ katkum ka ‘Syllabus’ ka NEP ïa kaba la pyntreikam khlem ka jingmynjur lang jong kiwei, da ka jingkyrkieh bad ha ka rukom kaba be-aiñ (da u VC).
Ki nongïalam ki la ong ruh ba ïa ka mat halor ki ‘Model Question Paper’ katkum ka NEP na bynta ka ‘1Semester’ ym shym la ïakren ne mynjur da ka AC bad kumta, kane kan pynlong ïa baroh ki kam ba ïadei bad ki eksamin katkum ka NEP na bynta ka ‘1Semester’ jong ka samoi pule 2023-24 kaba be-aiñ bad ka bym treikam, ha kawei ka liang ka ban buh jingma kylla ïa ka lawei ki samla pule.
Ha katei ka jingïalang, ka seng ka la rai ruh ban thoh sha u Controller of Examination (COE), NEHU, ban weng noh mar-mar ïa ki mat katkum ka NEP na bynta ka ‘1Semester’ naduh ka jingpynkhreh/pynbeit ïa ki jingkylli ha ki jingïalang bapher-bapher ban wan jong ka ‘Moderation Board’ na bynta ka eksamin ha ka kyrdan UG.
Ha kajuh ka por, ka jingïalang ka la kyrpad ïa ka Meghalaya College Teachers’ Association (MCTA) ban ym ïashim bynta ha ka ban pynkhreh/pynbeit ïa ki jingkylli jong ka ‘1Semester’ hapoh ka NEP.
“La rai ruh ba lada jia ba katto-katne ki bym dei dkhot ka NEHUTA ki kwah ban ïaid shakhmat bad ka jingpynbeit katkum ka NEP, ki dkhot ka NEHUTA ki dei mih noh na ka jingïalang kum ka dak ka jingpyrshah jong ki," ong ki nongïalam.
Shuh shuh ka jingïalang ka la rai ba ka NEHUTA kan long kaba peitngor ha ki sngi ba pynlong ïa ki ‘Moderation Meeting’ ban pyntikna ba kine ki rai ki treikam ym tang ha ka jingthoh hynrei ka kam kumjuh.
“Lada jia ba u VC um weng ïa katei ka shithi jong ka 12 tarik u Naitung, kata kan pynbor ïa ka NEHUTA ban thoh ïa ka kaiphod kaba bniah halor ka jingpynkheiñ ïa ka aiñ ka NEHU, ki ‘Statute’ bad ‘Ordinance’ da u VC sha ka President ka India, kaba dei ruh ka nongwan jngoh jong ka skulbah, ophis u Myntri Rangbahduh ka ri, Myntri ka tnad pule-puthi ka Sorkar Pdeng, u Dharmendra Pradhan, Myntri ka tnad pla tyngka ka Sorkar Pdeng, ka Nirmala Sitharaman, Lat ka Jylla, u Phagu Chauhan, uba dei u Chief Rector ka skulbah, Myntri Rangbah ka Jylla, Conrad K.
Sangma bad kiwei-kiwei," la ong ka kyrwoh na ki nongïalam.
Nalor kane, ka jingïalang ka la rai ba lada u VC um weng ïa katei ka shithi hapoh 5 sngi (ka ban sdang naduh ka 26 tarik mynta u bnai), ka NEHUTA kan ym ïashim bynta ha baroh ki jingïalang jong ka AC hadien habud.
Ka Voice of People Party (VPP) ka la wer ïa baroh ki paidbah nongshong shnong ka 15-Mawlai Constituency sha ka jingïalang pynrung dkhot ka ban long ha ka 29 tarik Nailar 2023 ha ka por 6:00 baje janmiet ha madan Ïew Nonglum.
Ha kane ka sngi u President rangbah ka seng Bah Ardent M Basaïawmoit un wan lang ha ka jingïadonlang u MLA ka Mawlai Constituency Bah Brightstarwell Marbañiang ryngkat bad ki nongïalam kiba ha khmat ka seng.
Ha kawei ka jingjia tynrah kali ha ka janmiet Sngi Saitjaiñ ha Ri-Bhoi, uwei u rangbah ïa uba la tip kyrteng kum u Bah Hamanroy Cajee, 56 snem ka rta, u la duh noh ïa la ka jingim hadien ka jingshah syllad ha kawei ka kali rong ïong ka bym pat lah satia ban tip ha ka surok Umsning Bypass.
Katkum ka khubor ba la ïoh lum, la ïathuh ba katei ka jingjia ka la jia ha ka por kumba 5 baje eiei hynnin ka janmiet katba utei u rangbah u dang thmu ban leit phai sha la ïing.
Hynrei tang mar ïa poi ha katei ka jaka, u la ngat noh ha katei ka apot sepsngi.
Hadien katei ka jingjia, ki briew kiba lap, ki la pynkit noh ïa utei u rangbah sha Umsning CHC na ka bynta ban ïoh jingsumar, hynrei ki doktor katei ka jaka ai jingsumar ki la pynbna ba u la dep khlad lypa.
Na ka liang ki bor pulit ki dang pynlong ïa ka jingtohkit ban lapdien ïa katei kali kaba la tynrah ïa utei u rangbah.
Ka Hynñiewtrep Youths’ Council (HYC) West Khasi Hills District, ha ka Sngi Saitjaiñ ka la sam da ki shithi lyngba ka HYC Nongstoiñ, Mawshynrut, Rambrai Circle sha ki nongkhaïi dewbilat ban kyrpad ïa baroh ki nongkhaïi dewbilat kiba die hapoh ka West Khasi Hills ba kin sangeh noh ban shim bad ban die ïa ka dewbilat TOPCEM kaba la shna bad saiñdur ha East Jaiñtia Hills.
U samla Lumlang Kharsyiemlieh, President ka HYC, West Khasi Hills, u la ong ba ka jingshim jong ka HYC ïa kane ka sienjam ka long ba ka pang ka mynsiem ban ïohi ïa ki parari ki paradoh ki shah khñiot beiñ, ki shah lehbeiñ, bad ka seng kam lah ban shu sngap ïa ka jingshah shoh shah bom jong ki parari ha ki pulit lyngba ka jingkynshoit jong ki trai bad ki nongtrei jong katei ka karkhana shna dewbilat.
Nalorkata, u la ong ba ki pulit ki khlem kheiñ shuh wat ïa ki ’riew kynthei bad kiba bun kiba la mynsaw tang namar ki pyrshah ïa ka jingthmu jong kane ka kompani ban pynheh ïa kane ka karkhana shna dewbilat ïa kaba ki nongshong ki lap ba kane ka jingleh ka la ktah ïa ka jingkhuid jong ka mariang naduh ka um ka lyer lyngba ka jingdon kane ka karkhana ha kine ki snem.
Na ka liang u samla Lumlang u la pynpaw ruh da kaba ong, “Ngeit skhem lyngba ka jingkyrshan jong phi, ngi sngew ban ong ba katei ka karkhana kan nym ïoh lad shuh ban leh ba heh bad ha kajuh ka por ka pyntlot noh ïa ka jingïoh kamai ban kjit na ngi.
"U la ong ruh ba ka HYC ka buh ïa ka jingkylli ïa ka tnad pulit ha East Jaiñtia hato ki la shah pynïaid ha katei ka TOPCEM katba ong ma ki shoh ki shoh.
“Ka HYC ka kyrpad ïa ki nongkhaïi bad paidbah ka West Khasi Hills ban ym thied shuh ïa ka dewbilat TOPCEM ba ki nongpynïaid ki mut ban bam duh ïa ka jaitbynriew jong ngi  ha Jaiñtia Hills," la ong u samla Lumlang.
Ka Synjuk Nongñiah Taxi Sor bad Khapsor ka la leit ban kitbok ïa u khynnah pule uba la shah tynrah scooty ha Laitumkhrah kaba u dang shah sumar mynta ha GNRC Hospital, Guwahati.
Une u khynnah ba dang pule klas-XI ha St.
Edmund’s Higher Secondary School, Shillong u dang mih na klas ban leit noh sha ïing, hynrei ha mar ba u mut jam na shiliang sha shiliang ka surok hajan ka Don Bosco Technical School ha Laitumkhrah u la shah tynrah ha ka Scooty haduh ba un da mynsaw jur na ki bynta ka kjat bad khlieh ha ka 24 tarik mynta u bnai.
Une u khynnah u dei ba shong ba sah ha Mawlai.
Kumta, namar ka jingshitom jur ki bahaïing ki la rah noh sha GNRC ha katei kajuh ka sngi bad mynta u la kham ïoh bor, hynrei u dang shitom ka kjat namarba ka la kdiah.
Namar kata, ka Synjuk ki Nongñiah Taxi Sor bad Khapsor hapoh ka jingïalam u President, Bah Kmenlang Khonglah ha ka Sngi U Blei ki la leit ban kitbok ïa une u khynnah uba dang shah sumar ha GNRC Hospital Guwahati.
Haba pynpaw ka jingsngewlem ïa une u khynnah, u Bah Kmenlang Khonglah u la kitbok ïa une u khynnah ba un shait un khlaiñ noh.
Nangta u la kyntu ïa ki nongñiah scooty ba ki dei ban burom mar kylliang namar baroh ki kyrkieh ban leit sha ki kam ne sha ki jaka pule hynrei ym dei pat ban tynrah ïa ki briew.
U la ong ba kum kine ki jingjia um kwah shuh ban ïohi ba kiba ñiah scooty kin pynher ha surok khamtam ha ki jaka ba bun briew bad ki jaka ba don ki skul.
Katba u Bah Shimladbiang Rynjah uba dei u Vice-President ka synjuk, u la pynpaw ka jingsngewkmen haba u khynnah uba shah tynrah ha ka scooty u la kham ïoh bor hadien ba la shah sumar ha hospital ha Guwahati.
Namar kata, u la kyntu ïa baroh kiba ñiah scooty ba kin kham husiar ban ñiah ha ki jaka skul khnang ban nym jia shuh nangne shakhmat.
Ki Regional Committee na Assam bad Meghalaya kiba dei ban peit ïa ki jaka kiba hap ha khappud ka West Khasi Hills district bad Kamrup (Rural) District jong ka Assam kin ïakynduh ha Shillong ha ka Lah Sngi U Blei.
La pynbeit ba ka jingïalang kan long ha Hotel Pinewood ha kane ka nongbah.
U Myntri ka Sorkar Jylla uba dei ruh u Chairman ka Regional Committee na bynta ka West Khasi Hills district, kata, ïa ka thaiñ Langpih u Bah Paul Lyngdoh un lamkhmat ïa ka kynhun na Meghalaya, katba u Myntri ka Sorkar Assam uba dei u Chairman ka Regional Committee u Chandra Mohan Patowary un lamkhmat ïa ka kynhun na Assam.
U Bah Paul u la ong ba u khmih lynti ba ka jingïakynduh hapdeng ki ar tylli ki Regional Committee kan long kaba biang bad ïaid beit, bad hadien ka jingïakynduh ha Shillong, kan don sa ka jingleit peit lang ïa ki jaka la kumno-kumno ha u Risaw.
U la ong ba hadien ka jingleit peit ïa ki jaka sha khappud, ki ar tylli ki Regional Committee kin pynkhreh ïa ka kaiphod ha u Naiwieng bad yn phah sha la ki jong ki Myntri Rangbah.
Hapoh ka Langpih sector, ki don kumba 200 tylli ki shnong, bad u Bah Paul u la ong ba ki don kumba 54 tylli ki shnong kiba dei ban don bad ka Meghalaya ha ryngkat ki kot ki sla kiba biang.
Kumta u kyrmen ba baroh ar tylli ki Jylla kin poi sha ka jingsngewthuh bad yn lah ban pynbeit ïa u pud u sam da ka jingïahun lang baroh arliang.
U MLA ka Mawkynrew Constituency, Bah Banteidor Lyngdoh u la pynpaw ka jingsngewkhia kaba jur namar ka jingïai kiew ka jingpyndonkam drok da ki samla ka Jylla katba nang ïaid ki sngi khamtam ha nongbah Shillong.
Une u MLA u la pynpaw ïa kane ha ka jingïalang pynkupburom ïa ki samla pule ka Mawkynrew Constituency kiba la wan shakhmat na ka eksamin SSLC bad HSSLC mynta u snem kaba la pynlong ha Good Shepherd Higher Secondary School, Jongksha ha ka sngi Saitjaiñ ka 26 tarik Nailar.
Ïa kane ka jingpynkup burom la tip kum ka Mawkynrew Academic Excellence Award 2023.
U Bah Banteidor u la ong ba u drok u long ka jingma uba lah ban wanrah ka jingsohsat bad ka jingdum ïa ka lawei ki samla bad un pynjot pynpra ïa ki longïing longsem bad ïa ka imlang sahlang.
U la ong ba ki kmie ki kpa ki trei shitom bad ki shah jynjar ban ïohi ïa la ki khun ba kin pule hynrei bun na ki khun samla ki pyrkhat ba ka lawei kam long kaba shai namar ka jingduna ki lad ïoh kam.
Kumta u la ai mynsiem ïa ki samla pule ba kin ïaid shakhmat ha ki jingpule jong ki namarba ka pule puthi kam dei eh tang ha ka ïoh kam ïoh jam, hynrei kan saiñdur kumno ban lah ban ïakhun ïa kino-kino ki jingeh lyngba ka rai ba skhem.
Ha kawei pat ka liang, u la ong ba ka jingjur ka jingpep skul shiteng por ki samla ka dei namar ka jingbym don ki skul hajan, bad bun ki hap ïaleh ban beh sha Shillong.
“Na ka daw ka jingduna ka ïoh ka kot ki longïing, bunsien ki samla ki hap ban iehnoh shiteng por ïa ki jingpule.
Ban weng ïa kane, kum u nongmihkhmat ka constituency nga dang buddien ban pynurlong ïa ka kolej ha kane ka thaiñ na ka bynta ka jingmyntoi ki samla," u la ong.
Ha kane ka sngi, la sam khusnam sha ki samla kiba la wan shakhmat ha ka eksamin Secondary School Leaving Certificate (SSLC) bad Higher Secondary School Leaving Certificate.
U MLA u la pynkup burom ruh ïa lai ngut ki briew kiba la pawkhmat ha ka imlang sahlang napoh ka thaiñ kiba kynthup ïa u nongïoh khusnam Padma Shree, u Bah Risingbor Kurkalang ha ka liang ka shna tiar tem bad rwai tynrai, ka Kong Sbunbha Kharumnuid na shnong Laitlum kaba ju thoh bad pynmih ha kotkhubor ïa ki poitri Khasi man la ka por, bad ka Dr Amanda A Pakynteiñ, kaba dei ka nonghikai skul step kaba la ïoh khusnam ‘Best Woman Guru Award’ na ka 4th International Inspirational Women Awards (IIWA) mynta u snem.
Phi lah ban kylli lane wohnia balei ba ka Meghalaya College Teachers’ Association (MCTA) ka pyrshah ïa ka jingpyntreikam ïa ka NEP ha kane ka snem 2023 wat haba kiba bun na ki Principal, lait noh katto katne na ki, ki la pdiang ïa ka.
Hato ki nonghikai kiba dei tang ki nongtrei kim dei mo ban shu kohnguh beit ïa ka hukum jong ki bor bahalor?Ban jubab ïa kane ka jingkylli, ka long kaba donkam ban kyrtiang dien sha ka thymmei jong kane ka shyngkhan khait.
Ym don jingartatien ba kano-kano ka polisi ka don la ki jong ki jingbha bad jingbymbha hynrei ha kane ka jngthoh ngin ym ïatai eiei halor jong kata.
Ka long kaba dei ba ka University Grants Commission (UGC) ka la pynbna ïa ka korikolom bad Credit Framework bathymmai na ka bynta ki khynnah pule kolej ha u bnai Nohprah jong ka snem 2022.
Hynrei ka UGC kam shym la ong pat ba dei ban pyntreikam ïa kane naduh ka snem 2023.
Ha kaba ïadei bad kane ka jingbthah jong ka UGC, ka NEHU ka la thaw ïa ka komiti bakyrpang ban peit halor jong kane ka kam.
Dei halor kane ka nongrim ba ka NEHU ka la khot ïa ka jingïalang bakyrkieh jong ka Academic Council ha ka 28 tarik Lber, 2023 ban pynkhreh ïa ka korikolum bad Credit Framework bathymmai na ka bynta ki samla pule ha ki kolej, kata, katkum ka jingkdew ha ka NEP 2020.
Ïa ki rai jong kane ka jingïalang la phah kopi ruh sha ki dkhot jong ka Council ha ka 5 tarik Ïaïong, 2023.
Ha katei ka jingïalang la don ruh ki nongmihkhmat napdeng ki nonghikai kolej kiba dei ha kajuh ka por ki dkhot jong ka MCTA.
Ki don ruh ki nongmihkhmat na ka liang jong ki Principal tangba ki bym ju kren koit ne noh synñiang eiei ha ka jingïatai jong ka Council.
Hadien ba ki nongmihkhmat na ki nonghikai ki la sngewthuh na ka jingïatai ha ka Council ba kan sa don ka jingkiew ha ki sobjek pule katkum ka korikolom thymmai, ki la ïeng ban pyninia ba lada kam don ka jingpynkhreh kaba paka na ka liang jong ki kolej kum kaba thung nonghikai shuh shuh, pynheh ïa ki jaka pule, pynbiang ïa ki kot pule bad kumjuh ruh ka jingkyrshan na ka sorkar jylla, ka jingpyntreikam ïa ka korikolom thymmai hapoh jong ka NEP kan long kaba pulom.
Hadien kata, ïa ka syllabus na ka bynta ki kolej bad kumjuh ruh ka jingpynkylla ïa ka ordinance la wanrah kyrkieh ha ka jingïalang jong ka Academic Council kaba la long ha ka 19 tarik bnai Jymmang 2023.
Ha kajuh ka por, ka MCTA ka la shong jingïalang bad ka Meghalaya College Principals’ Council (MCPC) ha kaba ïadei bad ka NEP.
Ki Principal ki la pynpaw ïa ka jingeh bad jingbymlah jong ki ban pyntreikam ïa ka NEP ha kane ka snem 2023.
Ka MCTA bad ka MCPC ki la ïasnohktilang ban leit kynduh ïa ka sorkar jylla ban pynpaw ïa ka jingbymlah ban sdang ïa ka NEP ha kane ka snem 2023.
Dei ruh ha kaba kum kane ka por ba ka jingpynrung klas ïa ki khynnah first year ka la ïaid shakhmat katkum ka syllabus kaba rim namar ba haduh kane ka por ym shym la don jingbthah eiei na ka liang jong ka NEHU ban pynrung klas ïa ki khynnah katkum ka NEP.
Dei halor kane ka nongrim ba ki nongmihkhmat na ka liang ki nonghikai ki la buh ka jingkyrpad ha ka Academic Council ba ym dei ban pyntreikam ïa ka NEP naduh ka samoi pule 2023.
Ïa kane la kyrshan ruh da ki ba bun ki dkhot kiba don ha ka Council, kata, ha ka jingïalang kaba la long ha ka 19 tarik u Jymmang 2023.
Hadien ba u Chairman jong ka meeting u la sngewthuh ba ym lah ban shim rai ban pyntreikam ïa ka NEP ha kane ka snem 2023, u la kdat noh ïa ka sharud bad ailad ban ïakren tang halor ka jingthaw ïa ki syllabus bad jingpynkylla ïa ka ordinance.
Te hynrei namar ba ïa ki syllabus bad kumjuh ka ordinance ym pat dep shna pura, kumta la pynwai noh ïa ka jingïalang.
Ha ka 25 tarik Jymmang 2023 ka la don sa kawei pat ka jingïalang hapdeng jong ka NEHU, ki Principal bad ka sorkar jylla ha State Convention Centre.
Ha kane ka jingïalang ki Principal ki la pynpaw biang ïa ka jingbymlah ban pyntreikam ïa ka NEP ha kane ka snem 2023.
Na ka liang jong u Myntri ka pule puthi jong ka sorkar jylla ruh u la pynpaw ba ka sorkar kam pat long kaba la khreh na bynta kane.
La pynpaw ruh ïa kane ka jingkren jong u Myntri ha ki lad pathai khubor ha ka 2 tarik Jylliew, 2023.
Ïa ka jingïalang jong ka Academic Council la pynlong biang ha ka 2 tarik Jylliew, 2023 bad dei hangne ba la pdiang ïa ka syllabus bad ka ordinance ba la pynkylla.
Ïa ki rai jong kane ka jingïalang la sam sha ki dkhot ha ka 28 tarik Jylliew, 2023.
Ka long kaei-kaei kaba lyngngoh ba ha ka 12 tarik Naitung 2023 ka la wan pynban ka hukum na ka NEHU ba dei ban pyntreikam noh ïa ka NEP ha ki kolej naduh ka snem 2023.
Ka long ruh kaba sngewbynñiaw shikatdei eh ba wat ki Principal kiba don hapoh ka shatri jong ka MCPC ki pdiang ïa kane ka hukum.
Kane ka jingpdiang jong ki Principal ïa katei ka hukum kaba beaiñ bad bymshongnia ka long ka jingshet kylla ïa ka MCTA bad buh ruh ïa ka lawei ki khynnah pule ha ka umdum.
Ka jingkylli kaba ngim ïoh jubab haduh mynta ka long aïu ki kolej ki la leh ban pynkhreh na bynta ka jingpyntreikam ïa ka NEP hadien jong ka 25 tarik Jymmang 2023 ban pynlong ïa ka kaba ïaid beit ïaid ryntih.
Ngin sngewkmen shibun ban ïohsngew ïa ka jingpynshai na ki Principal halor jong kane.
Ka MCTA ka dei ka seng kaba ïeng halor ka nongrim bad ka ngeit ba khlem ka jingpynkhreh kaba janai, ka jingpyntreikam ïa ka NEP 2020 kan long kaba pulom bad pynduhnong ïa ki khynnah pule.
Ka MCTA da lei-lei ruh kan ym pyndem tdong ha kino-kino ki hukum kiba beaiñ.
Ki nonghikai kim lah ban long jingshai ïa ka imlang-sahlang lada ma ki hi ki ïaid ha ka jingdum bad kohnguh matlah ïa ki hukum kiba bakla.
U Superintendent of Police ka West Jaiñtia Hills District, Bah Chemphang Syrti ha ka Sngi U Blei u la pynshai halor ka jingphet krad ki pulit ka jylla ha Lapangap kaba la jia ha ka Sngi Saitjaiñ.
U Bah Syrti u la ong kane ka la jia dei hadien ba la pyntip sha ki, ba ki pulit ka Assam ki shna ktem ha ka jaka kaba ki Karbi ki kam ba ka dei ka dang hap hapoh ka Assam katba ki nongshong shnong ka Lapangap ki ong ba ka dei ka jaka kaba dang hap hapoh ka Meghalaya.
U la pynshai ba la mih ki paid na Assam kiba tur sha ki pulit ka Meghalaya bad la dawa ïa ki ba ki dei ban leit phai namar katei ka jaka ka dang hapoh ka Assam.
Hadien kane, kine ki briew na Assam ki la sdang ban kawang maw bad siat da ki jri siat sim ban beh ïa ki pulit.
Namar bym don u pud u sam uba shai nangno la hap sha Meghalaya bad nangno sha Assam, ki pulit ka Meghalaya ki la leit phai khlem ka jingpyni bor khnang ban lait na kano-kano ka jingsngewsih.
Katba ki paid Assam ki neh ha ka jaka ba ki kam ba ka dang hap hapoh ka Assam.
Halor kane ka jingjia la pyntip sha ki pulit ka Assam kiba la wan ban pynjai-jai ïa ki paidbah ka Assam bad ki pulit ka Meghalaya ruh ki la pynjai-jai ïa ki paidbah ka Meghalaya ba kim dei ban leit tur sha ka jaka ba don ka jingïakajia pud.
U Myntri Rangbahduh, u Narendra Modi ha ka Sngi U Blei haba ai jingkren ha ka bynta kaba 104 jong ka “Mann Ki Baat" kaba dei ka jingkren sha ki paidbah nongshong shnong ka Ri u la ai jingïaroh ïa u Bah Brian D Kharpran Daly uba na Meghalaya na ka bynta ki jingnoh synñiang jong u ha ki kam kiba ïadei bad ki krem ki kroh ha Meghalaya.
U Bah Brian u la trei da ki phew snem ban wad bad pynsaphriang jingtip shaphang ki krem ha Meghalaya.
Ha ka jingai jingkren jong u, u Myntri Rangbahduh u la ong, “Paralok, nga dap da ka jingkmen ban ïathuh ïa phi shaphang u Bah Brian D.
Kharpran.
U dei uba sah ha Meghalaya bad u don ka jingsngewtynnad ïa ka Speleology.
Kane ka mut ka jingpule shaphang ki krem.
"U Modi u la ong ba u Bah Brian u la sdang sngewtynnad ïa kane ka kam hadien ba u la pule katto katne tylli ki kot bad u la pyrshang nyngkong ïa kane ka kam ha u snem 1964 ha ka por ba u dang long u khynnah skul.
U la ong ïa ki nongsngap ba ha u snem 1990, u Bah Brian bad ki paralok jong u ki la seng ïa ka kynhun bad lyngba kane ka kynhun, ki la sdang ban wad ïa ki krem ka Meghalaya ki bym pat paw pyrthei.
U Myntri Rangbahduh u la ong, “Katba dang ïaid ka por, u Bah Brian bad ka kynhun jong u ki la lap palat 1,700 tylli ki krem ha Meghalaya bad ki la kyntiew ïa ka jylla Meghalaya ha ki kam kiba ïadei bad ki krem ha kylleng ka pyrthei.
" U la ong ruh ba ka Meghalaya ka don ïa ki krem kiba jylliew bad kiba jrong tam ha India.
U la ïaroh ruh ïa u Bah Kharpran bad ka kynhun jong u na ka bynta ki jingpyrshang jong ki ban peit ïa ki jinglong jingman jong kine ki krem.
“U Bah Brian bad ka kynhun jong ki, ki la lum jingtip shaphang ki jingim kiba don ha kine ki krem ki bym ïohi ha kiwei kiwei ki bynta jong ka pyrthei.
Nga ïaroh shisha ïa ki sienjam jong kane ka kynhun.
"U Myntri Rangbahduh u la kyntu ruh ïa ki nongsngap ba kin leit sha Meghalaya bad ban leit peit ïa kine ki krem.
Lah ban kdew ba u Bah Brian D Kharpran Daly u dei u General Secretary ka Meghalaya Adventurers’ Association.
Na ka snem sha ka snem, une u rangbah uba shong ba sah ha Shillong u ju ïalam ïa ka kynhun ki nongrung krem na kylleng ka pyrthei ban leit wad bniah shaphang ki krem ki kroh kiba don ha kane ka jylla khamtam sha ki thaiñ East Jaiñtia Hills.
Kum ka nuksa, mynta u snem, ka International Cave Expedition kaba 31 hapoh ka shatri jong ka “Caving in the Abode of the Clouds" ka la long hapdeng 6 bad 24 tarik Rymphang, 2023 ha ka thaiñ Muallian ha East Jaiñtia Hills.
Ki nongrung krem ha kane ka lynti ki dei na United Kingdom, Switzerland, Ireland bad ki dkhot ka Meghalaya Adventurers’ Association.
Ka thong jong katei ka kynhun mynta ka kynti ka long ha ka Krem Rynjang, Pynnoh Um Sngad bad Ram Khur.
La lah ban thew shuh ïa ka jingjrong jong ka Krem Pynnoh Um Sngad na ka 5,295 metre sha ka 7,831 metre bad la pynïasoh ïa ka bad ka Krem Ram Khur.
Da kane, la shem ba ka krem Pynnoh Um Sngad-Ram Khur ka jrong haduh 14,951 metre bad mynta ka wan ha ka kyrdan kaba hynñiew napdeng ki krem ba jrong tam ha India.
Nalor nangta ïa ka Krem Rynjang la lah ban thew shuh na ka 4,117 metre sha ka 20,445 metre bad kane ka krem mynta ka wan ha ka kyrdan ba san ha India.
Hynrei ki dang don bun pat kiwei ki lynti hapoh kane ka krem ïa ki bym pat lah ban thew haduh mynta ha kane ka jylla.
Shuh shuh mynta u snem, ka jingleit rung krem ka kham long kaba jwat namar ka jinglong jingman jong ki krem.
Ka la shim por kumba 3 kynta shiteng ban poi shaduh sha ka bynta kaba kut jong ka jingthew ïa ka krem na ka jaka rung lane ka jaka ba sdang jong ka krem.
Mynta u snem, la lah ban lap ban thew thymmai sa da haduh 6,635 metre ka jingjrong jong ki krem.
Haduh mynta, la tip ïa ka jingdon jong palat 1,700 tylli ki krem ha Meghalaya bad na kine, la dep ban lap ïa palat 1,100 tylli.
Haba la kheiñ kyllum, ka jingjrong jong baroh ki krem ba la lap bad dep thew ha Meghalaya ha kine ki 31 snem ka long haduh 537.
6 km.
Nalorkata, kiba bun na ki krem ba la dep lap bad thew ha Meghalaya ha kine ki 31 snem ki long shisha kiba itynnad bad shongkun bad ki ïahap ha ka jingheh bad jingitynnad bad ki krem kiba la lap sha kiwei pat ki bynta jong ka pyrthei.
U Waheh Shnong ka Lapangap, Bah Deimon Lyngdoh u la ong ba kito ki paidbah Karbi kiba beh ïa ki pulit na jylla Meghalaya ki dei kiba shah kynshoit ha ka Karbi Student Association kaba la jia ha ka 26 tarik mynta u bnai.
U Bah Deimon u la ong ba katba ki pulit Meghalaya ki dang leit sharud shnong ka Lapangap ban leit ïakynduh ïa ki pulit Assam kiba la ïoh jingtip ba ki wan shna ktem ha jaka jong ka shnong, hynrei ki paidbah kiba la rah lypa da ki jri siat sim ki la ap lypa bad beh ïa ki pulit kat haduh ba ki pulit ki la hap ban phet noh.
U la ïathuh ba hadien ba la ïohsngew ïa kata ka khubor ki paidbah ka shnong ruh ki la ïa mih.
Hadien kata ki pulit Assam bad Meghalaya ki la pynlong ka jingïakren sngewthuh jingmut bad ki karbi ki la phet noh la ka jong.
Nalor nangta, u Bah Deimon u la pyntip ba ki pulit ki don kumba 15 ngut eiei kiba sah ha Lapangap, hynrei ha ka por ba ki leit peit ïa ki pulit Assam ki don tang khyndiat ngut.
Kumta ki la hap ban mareh noh ïalade hadien ba la shah beh ha ki paidbah namar ki khlem pat ïoh bor ban siat.
U la pyntip ba ka jingmih kane ka jingïakajia ka dei namar ki Karbi ki wan ban pynjot ïa ki tynrai dieng ba la thung da ka shnong ha khlaw shnong ha ka 12 tarik u Naitung mynta u snem kiba la sha pynjor kumba 600 tynrai.
Nalor kata, u la ïathuh ruh ba ha ka 18 tarik Nailar ki Karbi kiba la wan kham bun ngut ki la pynjulor palat shi hajar tynrai dieng.
Ha kajuh ka por u la ong ba ka shnong kan nym ailad ïa ki Karbi ba kin wan kam ïa ka jaka jong ka shnong kaba la dei trai naduh hyndai hynthai.
U la pyntip hadien ka jingïakren ki pulit Meghalaya bad Assam mynta ka Sngi U Blei kam shym la don shuh kano-kano ka huri-hura.
U Roberto Mancini u la shimti kum u coach ba thymmai jong ka Saudi Arabia ha ka jingsiew kaba palat $25 million ha ka shi snem hadien ki kynrum kynram kiba la mih ha ka por ba u dang shimti ïa ka Italy dangshen mynta u bnai.
Ka Saudis, kaba la jop ia ka lahduh ka Argentina ha ka jingialehkai ‘group’ jong ka World Cup ha Qatar, ka la long khlem u coach naduh ka jingmih noh u Herve Renard ban shimti noh kum u coach ia ka kynhun ki ‘the ialehkai ka France.
Ki khubor ki ïathuh ba u Mancini u la mih mynta ka sngi U Blei ban leit ïashim bynta ha la prokram ban pynithuh ïalade.
La ong ruh ba un soi ïa ka kontrak ka ban kut haduh u snem 2027 ha ka jingsiew kaba €25m (£21.
5m) hadien ba la dep ot ïa ka khajna bad un shimti ban pynïaid ïa katei ka kynhun ha ka 8 tarik u Nailur pyrshah ïa ka Costa Rica.
U coach barim ka Napoli u Luciano Spalletti u la mih bujli ha ka jaka u Mancini ban long kum u coach ba thymmai ka Italy ha ka taiew ba la la lah.
U Mancini u la ïoh noh ïa katei ka kam ha ka 13 tarik u Nailar ha kaba u la pynkut noh ïa ki san snem kiba u la shimti ban pynïaid ia katei ka kynhun ïalehkai ha kaba u la lah ban  pynlong ban khur ïa ka nam lahduh ha ka European Championship hadien ba ka la lah ban pynliem noh ïa ka England lyngba ka tie-breaker ha ka final, hynrei ka la duh pat ïa ka lad ban rung sha ka World Cup 2022 kaba la long ha Qatar.
Ha kawei pat ka liang, u Herve Renard na France ula ïehnoh ïa ka kynhun ïalehkai na Saudi Arabia ha u Lber.
Te kumta kane ka kynhun ka la khmih lynti ban khur ïa ka jingjop kaba saw ha ka Asian Cup ka ban long ha Qatar ha u sem ban wan.
“Ka long ka burom kaba khraw ba ngan shah tyrwa ban shimti ïa kane ka kam kum u coach ka Saudi Arabia," la ong u Mancini uba la dep ban soi ïa ka kontrak kaba saw snem.
“Nga sngew ba kane ka long ka kabu ksiar ïa nga ba ngan shimti ban pynïaid ïa ka kynhun ïalehkai jong kawei pat ka ri, khamtam ban kyntiew ïa ka phutbol ha Asia.
"Kumba ka paw kane ka ri ka la pynlut khambun ka spah ka phew na ka bynta ka lympung ïalehkai phutbol.
Ka Saudi Public Investment Fund (PIF) dangshen ka la pynbna ba la bteng ïa ka jingpynlut pisa ki klob kum ka Al-Ittihad, Al-Ahli, Al-Nassr bad ka Al-Hilal na ka bynta ban wanrah ïa ki khlur ïalehkai ba kynsai ka pyrthei.
Ha ka por ba u dangshimti ban pynïaid ia ki klob, u Mancini ba la 58 snem ka rta, u la long teng kum u manager ka Manchester City hapdeng u snem 2009 bad 2013, ha kaba u la lah ban pynurlong ïa katei ka klob ban rah ïa ka Premier League kaba nyngkong eh ha u 2012.
U Timing Lyngdoh u la khyrwit da ka hat-trick ha kaba sdang ïa ka lympung ïalehkai Under-16 Boys Football Tournament ba la pynïaid da ka East Jaiñtia Hills District Football Association (EJHDFA) ha madan Artificial Turf, Khliehriat ha ka lah sngi U Blei.
Ha kane ka lympung ïalehkai la wan ïashim bynta da 24 tylli ki kynhun kane District.
Ha kane sngi sdang ka Dkhiah West, Diengchynrum Rymbai Wahshnong ki la khur jingjop, katba ka Moopala SC bad ka Chiehruphi SC ki la pynïakhaid ïa ka jingïakhun.
Ha ka jingïakhun kaba nyngkong ka Dkhiah West ka la pynliem da 4-0 kol ïa ka Khliehriat East.
Ïa ki kol jong ka Dkhiah West la thep da u Duni Dkhar ha ka minit kaba 3, u Arki Phawa ula thep ar kol bad u Shameki Dkhar (26).
Ha ka jingïakhun kaba bud, ka Diengchynrum ka la jop da 5-0 kol ïa ka ACCFC.
U Timing Lyngdoh u la thep lai kol (20, 30 & 47) na ka bynta ban khur syndon ïa ka hat-trick bad ïa ki shikol pat la thep da u Victor Rymbai (55) bad Bretly Lyngdoh (67).
Ha kawei pat ka jingïalehkai kaba la long hapdeng ka Moopala SC bad ka Chiehruphi SC ki la kut ha ka jingïakhaid hadien ba kim shym la lah bn thep kol haduh kaba kut ka jingïalehkai.
Ha ka jingïakhun kaba khatduh jong kane ka sngi, ka Rymbai Wahshnong ka la pynliem da 2-0 kol ïa ka Umlawang SC bad ia kine ki kol la thep da u Elvinstar Swer (39) bad Verdictson Swer (67).
Ka Mukhla Umlangchor bad ka Madankynsaw Mookyndeng ki long ba la pynkhreh ban ïaknieh ia ka nam lahduh ha ka lympung ïalehkai 3rd Division Football Tournament na ka bynta ka 3rd Adelbert Laloo Memorial Trophy ha ka sngi Ba-ar ha Kiang Nangbah Stadium, Jowai.
Ïa kane ka lympung la pynïaid da ka West Jaiñtia District Sports Associa -tion (WJDSA) ha kaba ka jingïakhun final kan long ha ka por 1:30 baje nohsngi bad u kongsan ban pynhap pyrda ïa kane ka lympung u dei u Bah Reuben Laloo uba dei u pyrsa jong u (L) Adelbert Laloo.
Ka St.
Anthony’s Col-lege ka la long ka kynhun kaba nyngkong ban jam sha ka semi final ha ka lympung ïalehkai Inter College Football Men Tournament ba la pynïaid da ka skulbah NEHU.
Kane ka jinglah ban pynthikna ka la wan urlong hadien ba ka lah ban pynliem noh ïa ka Morningstar College da 5-3 kol ha ka jingïakhun quarter final kaba nyngkong kaba la long ha ka Lah Sngi U Blei ha SAI Training Centre, Shillong.
Ha kiwei pat ki jingïakhun kiba la la long kham hashwa, ka Khad-sawphra College, Mairang ka la pynliem noh ïa ka NEHU, Shillong da 3-1 kol bad ka Shillong College ka la jop da 6-0 kol ïa ka Ri Bhoi Synod College, Umsning.
Te kumta ka Khadsawphra College ba ka Shillong College ki la jam sha ka quarter final ha kaba kin ïakhun pyrshah ha ka por 12 baje mynsngi.
Kiwei pat ki jingïakhun quarter final kin long hapdeng ka Seng Khasi College, Shillong pyrshah ïa ka Kiang Nangbah Govt.
College, Jowai ha ka por 8 baje mynstep bad ka Shillong Commerce Col-lege, Shillong ïa ka St.
Edmund’s College, Shillong ha ka por 10 baje mynstep.
Ka jingïakhun tyngeh u rangïalehkai ba dangkhynnah u Lamine Yamal ka la pynlong ïa ka Barcelona ban wanphai da ka jingjop da 4-3 kol ha ka jingïakhun pyrshah ïa ka Villarreal ha ka lympung La Liga.
Utei u rangïalehkai ba dang 16 snem ka rta u la ïarap ban pynbuh bol na ka bynta u Gavi Paez ban thep ïa ka kol kaba nyngkong na ka bynta ka Barcelona bad ula ïarap pynbuh bol ruh na ka bynta ka kol jong u Robert Lewandowski bad ban pynlong ïa ka Barcelona ban khur ïa ka jingjop.
“U Lamine u la lah ban ïalehkai bha ha kane ka jingïakhun," la ong u coach ka kynhun u Xavi Hernandez.
“U la ïarap shibun eh ïa ngi, ban pynurlong ïa ki kabu ksiar bad ban ïarap ban pynbuh ar sien.
Ha kaba nyngkong nga la sngewtieng ban pynïalehkai ïa u, hynrei ngi ai ka jingshaniah ha ki rangïalehkai kiba dangkhynnah bad ruh ban shaniah tylli ha kiba dangsan napoh ka shlem ai jinghikai.
"Hadien ba u la shah phaikhmat ha u Xavi ha ka por ba u dangïalehkai ha ka por ba u dangïalehkai na kane ka klob (youth), u Yamal u la long u rangïalehkai ba dangkhynnah ban ïalehkai na ka bynta ka Barcelona ha u Ïaïong ha ka por ba u dang 15 snem, 9 bnai, 16 sngi.
Ha ka taiew ba la lah, u long uba dangkhynnah ban sdang na ka bynta ka Barcelona bad ban khur jingjop ïa ka Cadiz.
“Watla nga danglong uba dangkhynnah, hynrei ngam shym la don kano kano ka jingsngewtieng haba nga mih sha madan ban ïalehkai namar kane ka dei ka jingialehkai kaba dangsngewtynnad eh," la ong u Yamal hadien ba u la lah ban ïalehkai bha pyrshah ïa ka Villarreal.
“Nga pyrshang  ban pynurlong ïa ki kabu ksiar kumba u coach u la hikai ïa nga.
"Hadien katei ka kol kaba nyngkong, u Yamal u la ïadon bynta ban ïarap pynbuh bol na ka bynta u Frenkie de Jong, u bym shym pynlehnohei ïa kane ka kabu ksiar ha ka minit kaba 15.
Hashwa ban kut ka kylla step, ka Villarrreal ka la ïoh ban pynphai kylla lyngba u Juan Foyth, uba la thep da ka khlieh ha ka corner ba la shut da u Alex Baena ha ka minit kaba 26.
U Alexander Sorloth u la thep ïa ka kol kaba ar ha ka minit ba 40 bad ïa ka kol kaba lai la thep da u Alex Baena ha ka minit ba 50 na ka bynta ban tam da 3-2.
Hashwa ban kut ka jingïalehkai, ka Barcelona ka la lah ban pynphai kylla ar kol lyngba u Ferran Torres ha ka minit kaba 68 bad kawei pat da u Lewandowski ha ka minit ba 71 na ka bynta ban khur syndon ïa ka jingjop.
Lyngba kane ka jingjop, ka Barcelona ka dangduna sa 2 point ïa ka Real Madrid, kaba la bat ïa ka kyrdan ba hakhlieh jong kane ka lympung.
Ka shlem treikam jong ka Deputy Commissioner, East Khasi Hills ha ryngkat ka shlem u District Sports Officer, ka la pynkut noh ïa ka Inter Office Basketball, Mawpoiñ & Tan Tyllai Tournament ha ka lah sngi U Blei ha madan ïalehkai Basketball kaba ha J.
N Stadium Complex, Polo.
Ha kane ka sngi la ïadon lang ka Deputy Commissioner Kong R.
M Kurbah, (IAS) kum ka kongsan ha kaba la ïadon lang ruh u Bah S.
Nongtnger, (IPS), Superintendent of Police ka East Khasi Hills, Bah Vivek Syiem (IPS), SP City, East Khasi Hills, Bah Wanshan Kharkrang, Sr Environmentalist Engineer ka Meghalaya State Pollution Control Board, ka Kumari Anandya Raajshree (IAS), Kong D.
Kharshiing (MCS), ADC ka East Khasi Hills bad u Amin Kharkongor, uba la khur takma hapoh ka ri ha ka jingïalehkai Athletics.
Kumba ka paw ia ka Inter Office Basketball la ju pynlong la bun snem, hynrei ka jingïalehkai tan tyllai bad mawpoiñ la pynlong ha ka sien kaba nyngkong eh kaba long shi bynta ban rakhe ïa ka National Sports Day 2023 ha kaba la ïashim bynta da kiwei ki tnat treikam jong ka Sorkar Jylla.
Ha kane ka sngi la sam ruh sha baroh ki nongjop kiba la ïashim bynta ha kane ka lympung kaba la sdang naduh 24 tarik mynta u bnai.
Ka lympung ïalehkai Durand Cup 2023 ka la nangjam shaphrang ha kaba ka Northeast United, East Bengal, FC Goa bad ka Mohun Bagan ki la jam sha ka semi final.
Ka Northeast United kan ïakhun pyrshah ïa ka East Bengal ha ka semi final kaba nyngkong ha ka sngi Ba-ar, katba ka FC Goa ïa ka Mohun Bagan ha ka semi final kaba ar ka ban long ha ka sngi Palei ha kolkata.
Ha ka quarter final, ka Mohun Bagan ka la jop ïa ka Mumbai City FC da 3-1 kol.
Kumjuh ka Northeast United ka la jop ïa ka Army Red da 1-0 kol, ka East Bengal ka la pynliem ïa ka Gokulam Kerala FC da 2-1 kol bad ka FC Goa ka la jop ïa ka Chennai-yin FC da 4-1 kol.
Ka Nangbah Dukhu bad ka Khliehmynkrem ki la khur jingjop ha ka lympung ïalehkai 2nd Division Football Tournament na ka bynta ka 6th Debo Shullai Memorial Trophy ba la pynïaid da ka West Jaiñtia District Sports Association (WJDSA) ha madan Kiang Nangbah Stadium Ladthadlaboh, Jowai.
Kane ka la wan hadien ba ka Nangbah Dukhu ka la lah ban pynliem noh ïa ka Caroline Colony da 2-0 kol bad ka Khliehmynkrem ka la pynliem ïa ka Maitshaphrang Mowtyrshiah da 3-1 kol ha ka lah sngi U Blei.
Ha ka jingïakhun kaba nyngkong ka Nangbah Dukhu ka la pynliem ïa ka Caroline Colony da 2-0 kol bad ïa kine ki kol la thep da u Shanlang Thubru ha ka minit kaba 58 & 70.
Haka jingïakhun kaba bud, ka Khliehmynkrem ka la pynliem ïa ka Maitshaphrang Mowtyrshiah da 3-1 kol.
Ïa ki kol jong ka Khliehmynkrem la thep da u Marle Khlem haka minit kaba 3 &18 bad u E.
Mynthlu ha ka minit kaba 65.
Katba ka shikol jong ka Maitshaphrang Mowtyrshiah la thep da u Pynsakhiat Dkhar haka minit kaba 42.
Ha kine ki sngi, ka la mih biang ka jingïakren ïakhana halor ka jingpynher sted jong ki kali bad ki ar shaka i kumba kim don por shuh ban ap ïano-ïano namar ka jingsngew kyrkieh ban poi sha ka jaka ba ki dei ban leit.
Ngim lah ban len ba kane ka dei ka juk ba baroh ki briew ki ïa bunkam bad kim da don por ban leh lyngngai.
Ki hap ban ïa beh sha ki kam ki jam la ka dei hajan ne shajngai.
Tangba ha kane ka jingkwah ban poi biang por lut baroh baroh, ngi shem ba ka don ka jingñiah thurmur ïa ki kali bad ar shaka kaba ju ïalam shaduh u pud ka jingkhlad bad jingmynsaw jong ki mynsiem briew.
Ka jingjia hajan Don Bosco Technical School, Laitumkhrah ha kine ki khyndiat sngi ba la dep ha kaba kawei ka ar shaka ka la tynrah ïa uwei u khynnah skul ka la wanrah ka jingbitar ïa kiba bun ba lang khamtam namar ki la ïohi ïa kato ka dur khih ba la ïoh ring da ka kor CCTV kaba la saphriang sted sha kylleng sawdong.
Kato ka jingjia ka la pynkynmaw biang ïa ka jingdon jong kiba bun ki nongñiah thurmur ïa ki kali bad ki ar shaka ki bym don por ban pyrkhat lem na ka bynta kiwei la ki dei kiba don hapoh kali ne kiba ïaid kjat.
Na ka por sha ka por, ngi ju ïohi ïa kiba kum kitei ki jingjia ha Laitumkhrah.
Ka rukom ñiah kaba long thurmur bad ka bym kheiñ snep ïa kiwei ka la jyllei bha ha kine ki sngi.
Kito kiba pynher bad ñiah thurmur ki sngew ba ki dei tang ma ki kiba kyrkieh kam bad kiwei ki dei kiba shu wan ïaid kai ha lynti syngkien.
Ka jingpynher ka long kaba ishyrkhei ban peit namar kito kiba ñiah kim peit shuh sha kadiang sha kamon ne shakhmat ne shadien, hynrei ki shu tur beit khlem jingsalia.
Kane ka jia ym tang ha sor Shillong, hynrei wat ha surokbah ruh bad ka ju ïalam barabor sha ki jingjia ba sngewsih.
Tangba katta ngin nang ïakren, katta ngi ïohi ba ki duna kiba don ïa ka jingsngewthuh.
Ha sor Shillong lada ngi pyndait da ki kor CCTV ha man ki jaka, ngin sa ïohi shai katno ka jingkhlem akor jong ki nongñiah kali bad ar shaka kiba pyrkhat tang ïalade shimet ban poi kloi sha ki jaka kiba ki thmu ban leit.
Kato ka jingjia ha Laitumkhrah ka dei tang ka nuksa jong kiba bun bah ki jingjia kiba ngim tip ba ki la jia.
Ka sorkar bad ka tnat pulit kin ym lah ban buh ïa ki pulit pynïaid kali ha man la ki surok bad ki dong.
Baroh ka shong ha ka jinglong adkar jong ki nongñiah ban lait na kano-kano ka jingjia ba sngewsih.
Lada hap ban buh pulit ha man ki jaka ban peit ïa ki nongñiah kali, kata ka mut ka jingnang jingstad ba kita ki nongñiah ki la ïoh naduh ba ki dang leit skul, ka shu long lehnohei.
Baroh ngi dei ban don ka jingkitkhlieh lane kata ka ‘Civic Sense’ khnang ba ngin kham lait na ki jingjia kiba lah ban pynbabe kylla hadien habud.
Kam myntoi ban ïoh ïa kata ka jingnang jingstad lada ngi dang leh kum ki ‘riew khlaw ha surok.
Ha ka kam ñiah kali ka ju long ruh ba nalade la biang shaba palat, katba utai uba wan nakhmat lane uba bud nadien um biang satia bad namarkata ki ju jia ki jingjia ba sngewsih kthang.
Hap ban ïa biang lang baroh ha ka rukom ñiah khnang ban ïa poi suk poi saiñ sha ki ïing ki sem namar ym don kiba pan kwah ïa ka jingjia kaba lah ban shim syndon ïa ka jingim briew.
Dang ha ka Sngi Saitjaiñ jong kane ka taïew ba la dep, uwei u rangbah uba la 56 snem ka rta u la duh noh ïa la jingim hadien ba u la shah tynrah ha ka kali ha surok Umsning Bypass ha Ri-Bhoi.
Kaba sngewsih ka long ba uta u nongñiah u khlem ïeng ïa ka kali bad u ïaid beit shakhmat la kumba khlem jia eiei.
Kane ka dei ka jingleh kaba long bymman bad kaba khlem akor shikatdei.
Haba la bakla, u nongñiah u la dei ban sangeh bad ban ïarap ïa uto u rangbah uba la kyllon ha madan bad ban pynkit mar-mar sha ka jaka ai jingsumar.
Hynrei kam shym la jia kumta.
Kine ki jait jingjia ki dei kiwei na kiba sniew tam bad ngi dawa na ki pulit ba kin thwet tyngeh ïa uto u nongñiah bad ban pynngat ha ki kyndon pynïap briew.
Kino-kino ki nongñiah kali kiba leh kumne, ki dei ban ngat ha ka jingshah pynsaja kaba tyngeh khnang ba kan long ka jingsneng ïa kiwei.
Ngi kyntu ïa baroh kiba ñiah ïa ki kali bad ki ar shaka ba kin long kiba jai-jai.
Lada ki sngew ba ki dei ban poi biang por sha ka jaka kiba ki dei ban leit, ki dei ban da ïa mih na ïing kham kloi namar baroh ngi tip ba ka Shillong ka pawnam ha ka liang ka jingjur ka dheng kali.
Ynnai ïa thad than ïa ka jinglong khlem akor ha lynti syngkien namar ka lah ban wanrah ïa ki jingjia ba sngewsih ha kiba lui-lui.
Na ka liang ki pulit pynïaid kali ki dei ban peitngor bha ïa kito ki nongñiah kiba leh kyrkieh shaba palat bad kiba buh jingma ïa ka jingim jong kiwei.
Lada lap biang ïa kiba kum kine, nalor ba dei ban kem ïa ki, la dei ruh ban knieh bad pynduh syndon noh ïa ka laisen jong ki na ka bynta katto katne snem khnang ba kan long ka jingsneng ïa kiwei.
Ki sngi ki bnai ki ïaid sted sted bad shen wat une u bnai ruh un sa kut noh.
Shen ngin sa iehnoh shadien ïa ka aiom Lyiur ban rung pat sa sha ka aiom Synrai.
Ka rukom kaba une u slap u hap kumne ka pynsuba ba kane lehse ka dei kata ka jingkhreh phaidien noh jong ka Lyiur.
U slap uba kum uba ngi mad ha kane ka taiew kaba dang shu dep, uba hap jem jai bad uba neh ruh bun kynta, un da i iai hap, pateng la pateng, katba ka jingphai dien noh jong ka lyiur kam pat kut.
U slap khadduh namar kata, um slem shuh.
Wat la ka IMD ka artatien ba ngin dang ïai mad ïa u lapbah u lapsan hynrei ngim dei pat de ban ïa sngewphylla lada ngin mad biang sa shisien bad khatduh khatwai ïa u lapbah u lapsan bad ruh ïa ka jingpynjulor ka jong u.
Lada kumta ba sa shisien ki wahduid bad ki wah bah kin saw bad kin byrthen tyngeh.
Wat ki kshaid kiba ju noh rymphum ruh kin ryngkang kin ryngkoh khatduh, kata, shwa ba ngin rung sha ka aiom Synrai.
Lehse ka Ri Lum Khasi bad Jaiñtia kan sa mad biang ym tang ia ka jingslei um hynrei haduh ia ka jingtwa noh bum jong ka khyndew kaba kdang um.
Kumta nangne shakhmat ka jingshit kyrang jong ka sngi, mynsngi mynshai, kaba lem bad ka jinglhop jong ka suiñbneng kin sa kham duna.
Ngin sa mad bujli da ka jingsyaid jong ka sngi lem bad ka jingpynngad jong ka suiñbneng, khamtam hadien ba la noh phai ka sngi.
Ki lyoh kiba ïong bad kiba khia kin sa nang jah noh bad ha ka jaka ka jong ki yn sa paw bujli da ki lyoh kiba shai, kiba sting bad kiba kum u kynphad.
U mawsiang bneng ruh un sa nang kham paw shynna.
Ngin sa nang sngewthuh ruh de ïa ka jingbeh kaba jem jai jong ka ‘ersynrai.
Ngin sa nang iohsngew ruh kham kyndiang, bad khah khah, ïa ka jingpah, kaba sngewtynnad, jong ka ñiangkongwieng.
Kumta ym tang ba ka suiñbneng ka lah kham rang hynrei wat ki um ki wah ruh ki lah sngur bad ki lah tuid jem bah jai.
Ki thwei ruh ki lah dap bha smam.
Kita kaei kaei kiba ngin dang iai mad nangne shakhmat, tad haduh shwa jong ka tlang, ka dei kaei kaei kaba ki rawon ki ju ïa ïap khmih lynti bha dnong.
Kumba ki ïa apkhmih lynti ba nangne shakhmat kin sa ioh ban ia hiar noh khah khah, lem bad la ki ryiang,sha ki um bad shaki wah.
Ka rukom kaba ki khwai doh kha pat ruh kaba kat kum la ka thain bad ruh kat kum ki jait dohkha dohpnat kiba don ha kata ka thain.
Ym tang ki riew rangbahhynrei naduh ki khynnah tad haduh ki samla, kin tang shu ioh lad, kin ïa hiar wia wia, arsut sha ki wah.
Ki tip ha kum kum kano ka jait lat lat, ha kaba kum kano ka jait khriang bad ruh ha kaba kum kano ka jait thwei ba ki shong ki doh-um ki doh-wah.
Ki tip ruh da uno u jaitsoh, da unou jait sla bad da uno u jait khniang ba kin pah kin phon ïa ki doh-um ki doh-wah.
Ka long ruh kumta kumjuh ïa ki rawon khwai pung.
Ki tip ym tang da uno u jait khwai ba kin teh khwai hynrei ki da tip ruh kumno ban pynïahap tara ïa u phong (float) bad ïa u sisa (sinker).
Ki da tip ruh, tang na ka rukom kaba u phong u khih, ïa ka jaitdoh kha kaba pynkhih ïa u.
Te jin lada kin pynshitom ïalade ban tip ïa kiei kiei kiba kham kordor, kumjuh kum ba ki pynshitom ban tip shaphang ka kam khwai dohkha.
Te sha kano ka wah bad sha kano ka pung, kiba sha kano ka thaiñ, ba kim poi ban ïa leit khwai dohkha sngewbha.
Kim salia lada hap ban khie naduh ba dang saw ka tyngab kumba kim salia lada wan poi ïng tat hadien ba la kylla ka tarik.
Lada ioh lad teimat kin leitkhwai, man la ka sngi ne man la ka pud sngi.
Kin am khwai ruh sia naduh dang step ir tad haduh ynda dum iong-rein ka suinbneng.
Kin shongkhwai ruh khop bad jar.
Kim phai ka khmat la shane ne shatai bad kim pynher ruh ïa la ka jingmut jingpyrkhat la shane ne shatai hynrei thik tang ha u phong (float).
Tip mynnor ki ïa pynleit jingmut thop ne em ïa la ka kot ka sla ne ïa la ka pule puthi, kumjuh kumba ki pynleit jingmut ïa ka khwai dohkha? Hato ki ïa pynleit jingmut lem ruh ïa la ki jong ki kam ki jam ki jong ki, kumba ki ïa pynleit jingmut ïa ka khwai dohkha? Wei ba ki la am hi sia ha ka khwai dohkha ba kim ju sngewthuh shuh la ïa ka thngan ne ïa ka sliang.
Kim iohsngew hi ruh ïa ka thait ka jrem.
Tang lada mynnor, ïa la ka pule puthi ka jong ki ruh kim shym la thait la jrem, kumba kim thait kim jrem ynda haba ki khwai dohkha.
Tang lada ïa la ka kam ka jam kaba shisha ka jong ki ruh kimthait kimjrem kumba kimthait kimjrem ynda haba ki khwai dohkha.
Kaba katno tam lada ïa la ka kam ka jam kaba shisha ruh ki tbit kumba ki tbit ïa ka khwai dohkha.
Ka khwai dohkha ka dei ka jingsngewtynnad kaba lut phut ne lutksan bad ym tang ba lut ka por bad ka bor.
Ki tiar khwai kiba kham kynsai ruh ki dei kiba rem dor.
Ki tiar khwai ruh kiba kat kum ka rukom khwai nalor ba ym baroh ki tiar khwai ki dei kiba neh shyrta.
Ka jingleit khwai kaba khah khah bad leit ruh sha kaba pajih ka ktah jur bha ïa ka pla pisa.
Ym tang ba duh leh nohei noh, ha man ba leit khwai, ïa ka bylla ka sngi ne ïa ka ‘daily wage’ hynrei ka khate syndon ruh plak wat ïa kaba la kynshew kyndiap.
Kaba katno tam ynda haba kum ïa tyrneng bad kiba pahuh pahai.
Ynda kumta ba wat ka ïng ka sem ruh ka hap ban duh noh ïa shibun kiei kiei tang na ka daw ka jingbrai than eh ïa ka khwai dohkha.
Kumba ong mano re – “jin lada ngi kloi ban pynlut na ka bynta ka pule puthi, ka jong ki khun ki kti ki jong ngi, kumba ngi pynlut ia ka khwai dohkha.
Jin lada ngi ruh mynnor ngi minot ïa la ka pule puthi kumba ngi minot ïa ka khwai dohkha.
Jin lada ngi pyntbit lem ruh ïa la ki kam ki jam kumba ngi pyntbit ïa ka khwai dohkha".
Ka Riatsamthiah SC bad ka Mawklot SC ki la ïasam mar shi point ha ka lympung ïalehkai SSA U-20 4th Division Football League 2023, hadien ba kim shym la lah ban thep kol haduh kaba kut ka jingïalehkai ha ka lah sngi U Blei ha madan Third Ground, Polo.
Ka jingïalehkai ha ka sngi Ba-ar kan long hapdeng ka Pommura SC pyrshah ïa ka Mawlyng-ngad SC ha ka por 6 baje janmiet.
Katkum ki khana ki Greek Mythology, la ong ba ha ki por hyndai mynshuwa, mynba ka pyrthei ka dang lung dang hok, ki briew ki hok, ki khuid ki suba, bad ba ki lait na ka jingpang lane bym don ki jait jingpang.
Ki long ruh kiba sngur ha ka mynsiem, ha ki kam kiba paw shabar, kiba khuid ha ka ktien ka thylliej, ki don ïa ka jingïatylli lang, kam don ka sang ka ma, bad ki long kiba koit ba khiah.
Dei ynda hadien ba ka Pandora  ka la tam ïa ka hukum u Zeus ba kam dei ban plie ïa ka synduk rit kaba la ai sngewbha ha ka da u Zeus bad ïa kaba la ohshrong bad pynwandur bha ka jingitynnad jong ka.
ïa kane ka synduk la ai kyrteng da ka Pandora’s Box na  i jingïathuhkhana lyngkot ki Greek Mythology bad ïa kaba don ïa ka jingmut bad jingsneng ha ka.
Man la ki jingjia ki jia, namarba don hi ki jingbakla, ba leh tam bad ba ïaid lait.
Bun ki jingjia haba ki la jia, khamtam ki jingjia basniew, ka kham shitom ban kylla bha biang.
Kumta keiñ, ba naduh ba ka Pandora ka plie ïa kata ka synduk ai sngewbha ki sa mih keiñ ka jingsniew ka pyrthei ka pang ka shitom ïa ka bym lah shuh ban pynbha.
Katkum ka khana, la ong ba ha kane ka synduk la dap bad la syrtok ïa ka, da ki jingsniew ka pyrthei.
Kano kano ka tiar ïa kaba la sop bad spaiñ bha khamtam haba don ba ai sngewbha ïangi, khlem pep ngin kwah ban tip kaei kaba don ha ka bad kaei kata.
Kumjuh ruh ka la jia ïa ka Pandora, hadien ba ka la iohpdiang ïa kata ka jingaisngewbha na u Zeus, ka kwah dik-dik ban tip kaei kaba don ha ka synduk rit.
Kumta, ka la plie bad baroh ki jingpang jingkhuslai ki jingbishni, jingpynshoi, ka tharai sniew, ki kam awria ki la mih lut bad saphriang kylleng ka pyrthei bad ba briew u ioh ring mynsiem ïa ki.
Na baroh ki jingsniew kiba mih na kane ka synduk lehse ka ba kham sniew ka dei kata kaba ngi ong ka ‘Shun Thlong Mluh Thlong Sying.
Kane ka mut ka jingshun ne ka jingisih ïa kaba ym lah shuh ban ïa bha ne ban ïa mab.
Kane ka thew ïa ki jing-leh ki bymlah ban pdiang kiba pynsngewsih kthang ne pynmong ïa ka mynsiem.
Nalor ki jingleh kiba long kum ki nongshun, ki nongshun ki lah ruh ban long lyng-ba ka ktien ka thylliej, bad ka jingpeit isih ne khngieng ki khmat.
Shisien ba la long kita ki shun thlong mluh thlong sying, don ka por lei ba wat ïa ka sur kren jong ki ruh ym kwah shuh ban sngew lane wat ban ïalap ïa ka kyrteng jong ki.
Ka mluh ka kthang, U sying u sat, kumne keiñ ka jingisih ne jingshun ruh ka long.
Kumjuh ruh lada u Kurat u long u nongshun u Tala, kumjuh ruh kine ki dei ki tiar kiba lah ban pynïasyrïem bad ka jingim hapdeng u briew u ba don ha ka jingshun.
Kumta, la dei te ban kynnoh ba dei namar ka Pandora ki roi bad kynrei ka jingsniew kum ka jing ïashun ïap bad kiwei kiwei de.
La katta ruh, ngim lah ban pynïabha jubor ïano ïano ruh bad ba kam long ruh kaba bha ban pynïashun hapdeng u bynriew.
Ai ba ka jingsngewthuh kan wan hi ba por te ka batai ïa ka jing-bha ban wan phai.
To ngin pyrshang ban im bad ban ieit ïa ki nongshun jongngi kata katkum na ka ktien u blei.
Lai ngut ki dkhot ka tnat ‘Marine’ jong ka United States ki la duh noh la ka jingim ha ka Sngi U Blei hadien ka jinghap jong ka liengsuiñ Osprey ha kawei ka dewlynnong kaba don ha ka thaiñ shathei jong ka Australia.
Katba 5 ngut kiwei pat ki dkhot jong katei ka tnat shipai la ioh ban pyllait im noh.
Ki don 23 ngut ki shipai kiba shong ha katei ka liengsuiñ shipai ha katei ka sngi ha kaba katei ka liengsuiñ ka la sangeh ban treikam ha shiteng suiñ.
Ia kitei ki 3 ngut la pynbna iap naduh ba lap ia ki na katei ka jaka ba hap ka liengsuiñ, hynrei ia 5 ngut pat la pynkit noh sha ka Royal Darwin Hospital ha ryngkat ki jingshitom bad jingmynsaw ba la kham jur.
La ong ba ki kynhun iarap ki la ialeh ban leit poi mar-mar sha katei ka jaka ba hap katei ka liengsuiñ ha katei ka jingjia bad ka la leit jia ruh ha ka thaiñ bym da don briew ha ka dew lynnong Melville, kumba 60 Kilometer na ka phang North jong ka dew bah ka Australia.
U Myntri Rangbah ka Australia u la pynpaw ia ka jingsngewlem halor katei ka jingjia ba sniewbok bad u la pyntikna ba ki bor pyniaid kin ialeh katba lah ban iarap bad ban tih bniah ruh haba iadei bad katei ka jingjia.
Ka ‘Soprey’ ka long ka jing pynkilan bad jingai jinghikai ia ki liengsuiñ ‘helicopter’ bad ki ‘plane’, kaba la ïashim bynta da ki katto katne ki ri kynthup ia ka United States, Australia, Indonesia bad kumjuh ruh ka Philippines, kum shi bynta ban pyntbit ia ki shipai liengsuiñ jongki lada wan jia ka thma lashai hadien- habud.
Uwei u doktor na Pakistan ba shong ba sah United States, u la shah rai set patok haduh 18 snem kynthih haba iadei bad ka jingdon kti ban pynïoh ia ki tiar jingdonkam sha ka kynhun lehnoh ISIS.
Katkum ka jingpynbna na ka Justice Department jong ka United States, la ong ba ia utei u rangbah, la rai ban set patok haduh 216 bnai, kaba la iaryngkat bad ka por ba 18 snem, halor ka jingdon kti jong u ban iatrei lang bad ban ai jingkyrshan ia ka kynhun lehnoh ISIS ha ki por ba la leit.
Ia utei u doktor la ithuh kyrteng kum u Muhammad Masood bad u la don 31 snem ka rta, bad ha katei ka sngi la ong ba u Masood u dang wan poi na Rochester sha Minneapolis-St.
Paul International Airport (MSP) ban shong pat da ka liengsuiñ na katei ka Kad Liengsuiñ ban leit sha Los Angeles, kaba don hapoh ka nongbah California.
Hynrei ha ka por ba u poi ha MSP, u la shah bat noh ha ki briew ka kynhun Joint Terrorism Task Force jong ka FBI.
La ong ba u Masood, naduh u Kyllalyngkot haduh u Lber jong u snem 2020, u la iadei kam bad katei ka kynhun lehnoh ISIS bad la lap ruh ia ka jingiakren jong u lyngba jong kawei ka App ba la buh kyrpang ban pyndonkam da katei ka kynhun ban ioh iakren bad ki briew ba iadei kam badka.
La shem ba u Masood ha katei ka por u dang iakren bad ki nongialam jong katei ka kynhun lehnoh halor ka jingthmu jong u ban leit pyniasoh noh syndon ialade sha katei ka kynhun ‘Islamic State of Iraw & Al-Sham (ISIS).
Hadien ba la tohkit bniah ia u, u Masood u la phla ruh ia ka jingthrang jong u ban leit pyniasoh ialade bad katei ka kynhun lehnoh bad kumjuh ruh u la thmu ban leit thombor hi dalade marwei sha United States da ka jingkyrshan jong katei ka kynhun lehnoh ba shyrkhei.
Ha kane ka jingjia, la ong ba uwei u nongñiah taksi u la shah thombor bad shah pyniap ha ki nonglute bym lah ban ithuh hapoh Karachi ha ka Sngi Saitjaiñ.
Ia utei u nongñiah taksi la ithuh kum u Mumtaz.
Katei ka  jia ryng-khat ruh katba u dang kit ia ki nongleit nongwan na ka Kad Liengsuiñ Jinnah International Airport ban leit sha New Karachi.
Hynrei, hapdeng shiteng lynti, kynsan kitei ki kynhun runar ki la wan mih bad khang lynti ban pynsangeh ia katei ka kali ha ka thaiñ kaba hap hapoh ka jingkhmih jong ka BIlal Colony Police Station.
La ong ba dei ha ka por ba utei u nongñiah u pyrshang ban iakhun pyrshah ia kitei ki nonglute, uwei na katei ka kynhun u la sei ia ka suloi bad siatiap ia u hajuh.
Ki pulit ki dang ioh kurup tang ia katei ka kali ba u Mumtaz u ñiah ha katei ka sngi bad ki la iathuh ruh ba kin dang hap ban wad bniah bad bud dien bha shwa khnang ban lap ia ka jingshisha bad ia kiba don kti baroh haba iadei bad katei ka jingjia.
Katkum ka jingtip jong ki pulit, u Mumtaz u dei u nongshong shnong jong ka Nathia Gali bad u sah marwei hapoh Greentown.
Ki bahaiing- hasem jong u Mumtaz, ki iathuh ba u Riyaz, uba long u hynmen jong u Mumtaz ruh u la shah siat iap ha ki kynhun runar ha ki 8 snem ba la leit.
Haba iadei bad kane ka jingjia, kumjuh ruh ha ki khyndiat taiew ba la leit jong une hi u Nailar, la don ki katto katne ki kynhun runar bym don jingithuh kiba la siat iap ia uwei u samla hapdeng ka jingleit lute jongki ha ka thaiñ North Bypass hapoh katei hi ka nongbah Karachi.
Kumjuh ha kane ruh ka  jingjia, la ong ba utei uba shah siat uba la ithuh kum u Ibrahim, u don hapoh ka kali ba u ñiah, ha kaba u la shah bat ha kitei ki kynhun runar ha shiteng lynti bad u la shah siat iap noh hapdeng ka jingpyrshang jong u ban iakhun bad kitei ki runar.
Shuh shuh ruh ha kawei pat ka jingjia kaba la jia ha une hi u Nailar, uwei u pulit u la shah siat iap ha ki runar bym don jingithuh hapoh Allahdad Ground hajan Sharafi Goth hapoh ka distrik Karachi jong ka Pakistan hi.
Lada peit thuh bha, la iohi ba ka Pakistan ka la sdang ban ioh mad ia shibun ki jingjia bad ki kam thombor jong ki kynhun runar ha kine ki sngi bad kane ka ju kham jia bha khah- khah hapoh ki thaiñ jong ka Khyber Pakhtunkhwa bad ha Balochistan.
Katkum ka kaiphod ba la ioh lum tat haduh u Naitung jong une u snem 2023, la ong ba ki kam thombor bad ki jingpyniap ki la jur bha hapoh Pakistan ha une u snem.
Ki la don kumba 9 ngut ki khynnah na Sahebganj distrik kaba don ha Jharkhand kiba la shah ïalam sha Delhi na ka bynta ka kam khaïi briew ki la shah pyllait na ka nongbah, la ïathuh ki pulit, hynnin ka sngi.
Ïa kine ki khynnah kynthei kiba la shah pyllait la ïalam sha ka jylla da ka rel, la ïathuh shuh shuh u heh pulit.
Ki bor sorkar jong ka Sahebganj distrik ki la ïoh jingtip shaphang ka jingshah pyllait jong kine ki khynnah bad ka la thaw ïa ka kynhun kaba hapoh ka jingkhmih jong ka Punam Kumari kaba long ka ophisar jong ka District Child Protection na ka bynta ban ïalam ïa kitei ki khynnah sha ka jylla na Delhi, la ïathuh u heh pulit.
“Ïa kine ki khynnah la ïoh ban pyllait na ki thaiñ khappud jong ka Delhi, kaba marjan bad ka Haryana bad ka Uttar Pradesh, da ka jingïarap jong ki pulit ka Delhi," la ong ka jingthoh ba la phah da ki heh pulit.
Ka Kumari ka la ong ba baroh kine ki khynnah kiba la shah pyllait ki la shong da ka rel ha ka sngi U Blei na ka bynta ban leit sha Sahebganj.
“Kine baroh ki khynnah kynthei kin sa shah kynthup ha kiba bun ki skhim treikam jong ka sorkar Jharkhand khnang ba kin ym ngat ne long biang kum ki lanot ki ban shah die biang," la ong ka Kumari ha ka jingthoh ba ka la pyllait.
Ki runar ki bym shym la lah ban ithuh ki la thang ïa san tylli ki ïing kiba don ha ka shnong New Lambulane ha Imphal jong ka jylla Manipur ha ka por shiteng sngi jong ka sngi U Blei, la ïathuh ki pulit.
Ha kaba ïadei bad kane ka jingjia, u heh pulit u la ong ba mar ïa ïoh jingtip halor ka jingjia, la phah mar mar ïa ki kali pynlip ding sha katei ka jaka bad la lah ban pyllip ïa ka ding hashwa ba kan pur sted ha katei ka thaiñ.
Ym slem hadien ba la jia ka jingjia, ka kynhun jong ki briew ka la ïalum ban pynpaw ka jingpyrshah jur halor ka jingjia bad pynrem jur ïa ki heh ba dei khmih ba kim shym la lah ban ithuh ne thwet ïa ki runar kiba la donkti ha ka jingjia.
Ki shipai pahara ki la siat da kumba katto katne tylli ki tyndong lyer pynsat khmat khnang ban pynsaphret ïa ki nongïakhih pyrshah.
Ha kawei pat ka jingjia, kumba la ïathuh ki nongthoh khubor, la ong ba ki runar ki bym shym la lah ban ithuh ki la knieh ïa ki tiar siat na ki shipai pahara kiba la shah pyntreikam ha ka jaka sah jong u Director barim jong ka tnat ka koit ka khiah u K.
Rajo ha ka sngi U Blei ha Sagolband Bijoy Govinda ha Imphal West distrik.
Ki tiar siat kiba la shah lute ki kynthup ïa ar tylli ki suloi AK bad ka Carbine.
Ki pulit ki la pynlong ïa ka jingleit wad bad jingthwet ïa ki runar khnang ban ïohkem ïa ki bad ban ïoh biang ïa ki tiar siat ba la shah knieh.
Ka kynhun nongïalam jong ka seng Congress ha ka ri ka la hukum ïa ki 4 ngut ki Myntri ka seng ha Jharkhand ba ki la dei ban pynlong ïa ka Jan Sunwai kaba shisien shi taïew, kaba ki briew ki sngewtynnad eh ban ïakren bad ïaphylliew jingmut.
Ka Jan Sunwai ka dei ka prokram ba la buh na ka bynta ban pynpaw ïa kiba bun ki jingmudui jong ki nongbud jong ka seng bad ki paidbah kaba long kyllum.
Ha ka taïew ba la lah, ka la don ka jingïalang ba la pynïaid da u President jong ka seng u Mallikarjuna Kharge bad u nongïalam jong ka seng u Rahul Gandhi na ka bynta ban ïakren halor ki kam ba ïadei bad ki kam saiñ pyrthei ha Jharkhand.
Ki la don kumba 3 dorjon ki nongïalam jong ka seng na ka jylla kiba la don bynta ha katei ka jingïalang ha kaba ka la don ruh ka jingïakren halor ka mat ba la buh ha ryngkat ka jingdonlang jong ki Myntri.
Ki saw ngut ki Myntri jong ka seng Congress ki kynthup ïa u Alamgir Alam, Rameshwar Oraon, Banna Gupta bad u Badal Patralekh, kine ki dei kiba la bat ïa ka kam ha ka tnat ki kam pynroi ïa ki thaiñ nongkyndong, ka tnat Finance and Civil Supplies, ka tnat ka koit ka khiah bad Agriculture.
Ka kynhun Myntri jong ka Madhya Pradesh ka la mynjur ban pyntreikam ïa ka Maoist Surrender, Rehabilitation-cum-Relief Policy, 2023 ha ka por ba la don ka jingïalang ba la pynïaid da u Myntri Rangbah u Shivraj Singh Chouhan.
Ha ka jingïakren bad ki nongthoh khubor, u Myntri ka Medical Education u Vishwas Sarang u la ong, “Ka kynhun Myntri ka la mynjur ban pyntreikam ïa ka ‘Madhya Pradesh Maoist Surrender, Rehabilitation cum Relief Policy 2023’ halor ka jingthmu ban pynbiang ki kam ki jam bad ki lad ki lynti ban ai jingkyrshan ïa ki lehnoh Maoist kiba la leit ban pyndem ha ki kti jong ka aiñ.
Ka bynta kaba kongsan halor ka jingthmu jong kane ka jingpyntreikam ka long ban kynthup ïa kito kiba la leit ban pyndem ïalade bad ban phai sha ka jingim kaba bha ban pynsangeh noh ha ka ban leh ïa ki kam thombor.
"Katkum ka jingtreikam jong kane ka jingpyntreikam, T.
1.
50 lak yn sa ai sha kito ki lehnoh Maoist kiba la leit ban pyndem na ka bynta ba kin ïoh shna ïing, bad sa kumba T.
10,000 haduh T.
4.
50 lak la buh na ka bynta kito kiba leit pyndem ha ryngkat ki tiar siat, ka jingsiew kaba T.
50,000 na ka bynta ban ïathoh shongkurim, T.
5 lak ka ban pynbna kum ka khusnam, ha kaba ka lah ban tam na kane, na ka bynta ban thied ïa ki jingdon jingem ki bym lah ban pynkhih bad T.
1.
50 lak na ka bynta ka jingshah hikai pyntbit na ka bynta ban ïohkam ïohkam.
Shuh shuh la ïathuh ba nalor kane kin sa ïoh jingmyntoi ruh lyngba ka jingtreikam jong ka skhim Ayushman Bharat Yojana bad ka skhim pynbiang jingbam jong ka sorkar kmie.
“Katkum ka jingpyntreikam, T.
15 lak yn sa ai sha ka longïing jong u ne ka lanot kiba dei ki nongshong shnong jong ka ri lada jia ba ki ïap na ka jingshah thombor, T.
20 lak sha ki longïing jong ki shipai ïada ri kiba ïap kum ha kine ki jingjia bad T.
4 lak lada jia ba ki mynsaw na ki jingjia bad ngat ha ki jingduna dkhot met.
Lada jia ba don kiba ïap na ki jingshah thombor ha ki lehnoh Maoist, na ka longïing jong ki kin sa don ki ban shah pynrung kam ha ka Post Class III/IV ha ka sorkar jylla," la ong u Sarang.
Ki bor pyniaid ka Haiti ha ka Sngi U Blei ki la pyntip ba kumba 7 ngut ki briew ki la khlad hapdeng ka jingiasiat hapoh Haiti ha ka Sngi Saitjaiñ.
Kane ka la jia hadien ba kawei ka kynhun runar Port-au-Prince ka la leit ha kawei ka jaka ba shong ïakhih ki paidbah Khristan bad ka la synreit kuli naphang ia kat kiba don ha katei ka jaka ha katei ka sngi.
Ki lad pathai khubor na katei ka thaiñ ki iathuh ba da kumno- kumno ki don kumba 10 ngut kiba la khlad ha katei ka jingsynreit kuli bad u Director ka CRDH u la ong ba ia ka jingdon kiba khlad bad mynsaw yn sa ai jingtip shai hadien ynda la ioh wad bniah bha halor katei ka jingjia bad ki don ruh katto katne kiba mynsaw, ha kaba katto katne ngut ruh ki la shah rahbor ha katei ka jingjia.
Katkum ki video ba la saphriang paidbah ha ki ‘Social Media’, la iohi ia bun ngut ki riew paidbah kiba don ha surok, kiba la shah siat bad kiba la thiah lyngktar ha katei ka surok hadien ka jingshah thombor ha kitei ki kynhun runar.
Namar la tip ruh ba ki don bun ngut ki riew paidbah kiba la leit pyniasoh ialade sha katei ka kynhun ba la tip kum ka ‘Bwa Kale’.
Ki shipai ïada khappud haba ïai bteng ban pynlong ka jingkhynra bad thwet sha kylleng ki jaka ki la lap ïa ki tiar siat kiba la shah lute naduh u bnai Jymmang, kiba kynthup ïa 16 tylli ki tiar siat kiba kham jynjar ban pyndonkam, 70 song ki kuli ïasiat ha ka sngi Saitjaiñ ha Imphal -East, Imphal-West, bad Kangpokpi distrik jong ka Manipur, la ïathuh u heh pulit.
Kumba la ïathuh u heh pulit, la ong ba na ka jingpyntreikam halor ka jingleit wad ïa ki tiar siat ba la shah lute ha baroh ar tylli ki thaiñ kata ha ki thaiñ ba long lum bad ba long them, ka jingleit khynra ïa ki kali kiba ïaid ha surok ka dang ïai bteng ha ka jylla kaba la shah ktah jur na ka jingïakynad.
