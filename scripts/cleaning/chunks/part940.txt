Shillong,9 Jymmang:Ha ka 26 tarik u bnai ba la dep, ka shnong Lad Mawreng bad ka shnong Mawkalum, ka la pynkhuid ia ka Wam Um pomtiah, kum ka dak ka jingsumar ia ka wah bad ka ka khlaw ka btap.
Ka dei ka sien kaba nyngkong ba ka Lad Mawreng ka la pynlong ia katei ak ingpynkhuid Wah Umpomtiah, bad ka la maham ia ki nongleit nongwan ba kim bit ban theh niut ne sait kali ha shilynter ka wah, ka shnong ka la maham ruh ia kiba leh pyrshah bay n dain kuna ia ki.
Ha kate ak jingpynkhuid Wah la wan ban ia shim bynta da ki  kynthei bad khynnah, ki samla Shnong ki seng longkmie bad baroh ki nongshong shnong, u Rangbah Shnong bah Hajar Langstieh  u la ong ba ki briew kiba leit ba wan kiba na bar shnong ki la sdang ban pynlong ia katei ka wah kum ka jaka theh niut , bad dei na kata ka daw ba ka shsnong ka la shim da ka rai ban pynkhuid ia katei ka wah ryngkat ka jingmaham ia kiba pynjaboh.
U General Secretary Shnong ka Lad Mawreng, u bah  C.
Kurbah u la ai ki jingkren lyngkot jong u.
Shillong,12jymmang:Ka FKJGP Nongthymmai Circle ka la pynpaw ka jingsngewkhia halor ka jingsaphriang ka khubor mane ksuid ha kine ki sngi kaba la pur ruh sha kane ka nongbah Shillong.
Ka FKJGP ka la kynnoh ba bunsien kiba kum kitei ki jingngeit biej ki ju mih na ki internet bad ki TV.
Halor katei ka phang ka FKJGP k ala khot ia ki kmie ki kpa bad ki nonghikai skul ba kin peit ngor bha ia ki khynnah, ki la kyntu ruh ia ki kmie ki kpa ba lada ki ki don kano kano ka jingeh ki lah ban wan ban ia syllok bad ka seng lyngba ka Counselling Cell jong ka.
Shillong,12 Jymmang:Ka KSU Central body ka la pyrshah jur ia ka rai ka sorkar ban pynlong da ka  jingiakhun eksamin, na ka bynta ki samla ba kwah ban leit pule  MBBS, ha kaba ka la kynnoh ba ka sorkar ka la shim kyrkieh ia katei ka rai khlem da ailad ia ki samla pule ban tip lypa, namar ba la pynbna ia katei ka rai hadien ka Resol ym shuwa ka Resol.
U General Secretary ka KSU u samla Auguster Jyrwa haba ia kren bad u Rupang u la ong ba ka KSU ka pyrshah jur ia katei ka rai ka sorkar namarba katei ka rai kan ktah ia ki samla pule na kane ka jylla.
U la ong ruh ba ka KSU ka pyrshah lada ka sorkar ka pynduh ia ka bhah (Quota) ba ka jylla ka ju ioh.
Ka KSU ka la dawa ruh ba ka sorkar ka dei ban pynshai ha kano ka rukom kan pynlong ia katei ka Eksam, namarba ka la kam ba haduh mynta ki samla pule kim pat ioh jingshai ka sorkar kan pyniaid kumno ia kitei ki eksam.
Halor katei ka jingeh ba ki samla pule ki ia kynduh na ka liang u General Secretary ka KSU u la ong ba ka seng kan sa leit ban ia kynduh ia u Myntri ba dei peit ia ka koit ka khiah ha ka jylla, ban ia kren halor katei ka mat.
Ha kawei pat ka khuborNa ka liang  ki kmie ki kpa ki samla pule ruh ki la pyrshah jur ia katei ka jingshim rai ka sorkar ban pynlong Entrance Eksam ha ka MBBS bad BDS,  ki la ong ba kane ka rai jong ka sorkar ka shu long hak dak bad kane ka Exam ruh kam long kaba shai bad kaba lah ban sngewthuh ia ka jingmut jong ka.
Ki la ong ruh kat kum ba iohi ha ki kot khubor ba u Director jong ka Directorate of Health Service (DHS) u bah E.
Dkhar um shem ai ia ka hukum kaba u la ioh na ka sorkar kmie bad ki khlem iohi ruh ia ki ain ki kyndon jong kata ka Entrance Exam.
Kumta halor kane, ki kmie ki kpa ki pynpaw ba ki kwah ban tip shai ia kita ki shithi No ne ki kyndon jong kata ka hukum ba ka DHS kala ioh na ka sorkar India.
Kila ong ruh lym kumta kin  ym pdiang ia kane ka rai ka sorkar.
Hynrei lada ka long pat kaba shisha kine ki kmie ki kpa ki kyntu ia ka DHS ba ka dei ban pyntrei kam ia kane ka ain ha ki snem ki ban wan da kaba ai jingtip shwa sha ki samla pule na ka bynta kin ioh ban pynkhreh lypa.
Shuh shuh ki la kyntu ruh ia ka sorkar khamtam ia ka DHS ba lada long kaba lah dei ban pyndam shi syndon ia kane ka exam mynta u snem bad leh lane jied kat kum ka merit list kaba kila pass kumba juh leh baroh shi katta, pynkut ka kyrwoh na ki kmie ki kpa jong ki samla ba thmu leit pule ia ka lain Doctor na Ri Lum Jaintia kiba kynthup ia u bah C.
Lyngdoh, bah L.
Ryngkhlem, kong D.
Rymbai bad kiwei de.
Shillong, 12 Jymmang:Ka sorkar Meghala ya ka la thung ia ka kynhun tohkit ka High Level Inquiry Committee (HLIC) ban khlieh da u commissioner & secretary  ka Social Welfare u MHK Marak ban tohkit halor ka jingshah pyn shitom ki 12 ngut ki kynthei ha Tura ha kiba kam sengbhalang halor ka jingkynnoh ba ki la leh ia ki kam awria.
Ka myntri ka tnad Social Welfare ka Debo rah Marak ka la iathuh ha ki nongthoh khubor mynta ka sngi ba ka HLIC kan aiti ia ka kaiphod hapoh 30 sngi ban sdang lakumno kumno naduh kane ka sngi Hatmajai.
“La kyrmen ba ia kane ka HLIC  yn pyn bna noh ha kane ka janmiet sngi Nyngkong", la ong ka Marak.
Ka Marak ka la iathuh ba kane komiti lada donkam kan nym sngap ia ka jingtohkit ba la thung da u DC ka West Garo hills.
Ka la ong ba ka sorkar ka kwah ban ioh ia ka daw tynrai jong katei ka jingjia bad ban wad ia ka jingshisha, halor ki kam ba leh da ki dkhot ki sengbhalang pyrshah ia kitei ki kynthei, ka jingtreikam u DC, ki pulit bad kiwei ha kaba iadei bad kane ka kam.
Ka la ong ba kino kino kiba lap ba pynkhein ia ka ain, yn pynshitom beit.
Ka la ong ba ia mynta ym pat lah ban kdew kti mano ba donkti shisha ha kane ka kam hynrei yn sa tip hadien ba la dep ban pynlong ia ka jingtohkit.
Ka la ong ba ka komiti kan tohkit ruh ia ka jingai jaka sah u DC ka West Garo hills ia ka Jaynie Ningring N.
Sangma bad kiwei kiba kynnoh donkti ban pynshitom ia kitei ki 12 ngut ki kynthei ha Tura Circuit House.
Shillong,12jymmang:Ka seng Nangkiew irat Youth Welfare Organisation (NYWO) Barato, West Jaintia Hills District ka la phah jingthoh  sha u Chief Executive Officer (Eastern Circle) Megha laya Energy Corporation Limited (MeECL) Jowai, West Jaintia Hills Distict, ban pynbiang ia ka bording ha ka shnong Barato, ha kaba katei ka seng ka la kam ba kumba long mynta  ka Bording Electric  kaba hap hapoh ka supply jong ka Barato Sub Station ka la duh nelip noh naduh ka 15 tarik u iaiong  haduh mynta kaba la ktah ia ki bun tylli ki  Shnong jong ka thain Barato kiba kynthup ia kaThadialong, Samatan, Shilliang Myn tang,Thadsning, Khliehsniriang, Thangrain, Barato, Maitdein, Mukroh bad Saba.
Ka Seng kala pynpaw ba kane ka jinglip ka bording electrik ka la ktah shibun ia ka pule puthi ki khynnah skul, ka jingtreikam ha Iing ha sem bad khamtam ka jingtreikam hapoh ka Barato PHC, ha kaba kane ka PHC ka donkam bha ia ka bording electric na ka bynta shibun ki case jong ki Nongpang.
Shillong,12 Jymmang:Ka HNLC, ka kwah ban pynkynmaw ia ki paidbah, halor ka jingsha kri jong U Babu Jeebon Roy (1838-1903), uba dei u nong saindur, na bynta ka pule puthi bad ka ioh ka kot jong ka jaitbyn riew Hynniewtrep.
Ka HNLC, ha ka jingpynmih khubor, da ka ktien phareng mynta ka sngi, ka iathuh ba kan kynmaw burom, ia ka sngi kha ba 111jong utei u nongialam, u bym ju don ba kynmaw satia.
La iathuh ba la kha ia U Babu Jeebon Roy ha u snem 1838 ha Sait sohpen.
Ka HNLC, kan rakhe burom ia U Jeebon Roy, ha ka General Headquarters jongka, ha ka 16tarik Jymmang 2014, ong U Bah  Saiñkupar Nongtraw Publicity Secretary,HNLC.
Shillong,12 Jymmang:Ki paidbah ka shnong Umkor, Pynur sla ki la shong dum shi taiew khlem ioh bording.
Katkum ka jingiathuh jong ki briew jong kane ka shnong la ong ba naduh ka 5 tarik haduh 12 tarik mynta u bnai kim shym la ioh bording haduh mynta.
La ong ba kane kadei namar ka jingshim sting jong u SDO ka MeCEL Pynursla ia ka jinglip bording ha Um kor Pynursla.
Kane ka pyni ia ka jingmynthi jong utei u SDO watla u la ioh ia ka jingtip naduh katei ka sngi ba la lip bording hynrei um shym la leh eiei.
Shillong,12 Jymmang:Ka Seng ki kynthei ka  KWWADA ka la pyn paw ka jingpyrshah ia ka sorkar banai jaka ia kiwei pat kiba la shu dawa khlem nongrim ha ri Lum Khasi bad Jaintia.
Katei ka seng kynthei ka la pynkynmaw ruh ba la bun ki jaka  ki puta kiba la die duh, shah klun khlem jingkhein, hynrei mynta pat la nang kharoi sa kiwei pat ki rukom klun jaka.
Ka KWWADA ka la kyntu ia baroh ki paradoh para snam kiba don jaka  ha kane ka Ri  Hynniewtrep ban ym die duh ne ai wat tang shi tda ruh ka jaka sha kiwei pat.
Ka la kyntu ba kin pyrkhat sani bad pyrkhat arsien na bynta ki longdien.
Ki  longkmie ki la  kyn tu ruh  ia kito baroh ki ba kwah ban leh don bor, kren khor, ne pyn iapher jait, jingiapher jingmut ban pyrkhat ar sien, namar ka la ong ba mynta kaba  donkam eh ka dei ka shongsuk shongsain hapoh jylla.
Lah ban kdew ba ka  KWWADA kam shym la kynthoh iano iano ruh ha katei ka kyrwoh kaba ka la phah mynta ka sngi , hynrei la sngewthuh ba katei ka jingthoh ka dei ka jingkyntu kynpham sha ki paidbah ka bri u hynniewtrep halor ka jingthmu ka sorkar ban ai jaka rieh tngen ia ki lehnoh ANVC-B.
Lah ruh ban pynkynmaw ba ka KWWADA ka dei kawei na ki seng longkmie kaba don hapoh ka kynhun ki 13 seng ha ka jingiakhih ILP.
Nongpoh, 12 Jymmang:Kum shibynta ban pynkhie im biang ka ru kom shad kaba la sdang ban duh jait noh, ka Dor bar Hima Raid Nong tung ka la shim ia ka rai ban pynlong ia ka “Shad La khompong" ne ka “Shad Rah Kynthei" ha ka Shnong Thadrang hapoh Mawhati konstituensi ha ka 23 tarik bad 24 tarik mynta u bnai.
Ka Dorbar Raid Nongtung ka la shim ia rai ban pynlong ia katei ka jingshad lyngba ka Raid Nongtung Arts & Culture Committee, kaba long ka Committee kaba dang shu thaw shen ha u bnai Iaiong mynta ka snem.
Ki nongkitkam jong katei ka komiti kaba kynthup ia u chairman Bah Barnabas Lyngdoh, general secretary Bah Ioannis Makdoh arts & culture asset secy Bah John Lamarai, finance secy.
Bah andreas Bina, Adviser Paiem Miwel Shadap (Syiem ka Raid Nongtung) bad ki members Bah B Sohtun, Bah Jim Lamar Bad Lobing Masharing.
U Bah A Bina, assistant secretary ka Dorbar Hima Raid Nongtung, u la iathuh ba ha katei ka dorbar ngi la rai ban pynlong ia ka Shad Lakhompong kaba dei ka shad tynrai mangi ka raid nongtung kaba ngi juh pynlong shisien ha shisnem ha kaba kum ki nongshong shnong jong ka rai ngi la shim bynta lut baroh, kaba kane ka shad ka la sdang pynim biang naduh u snem 2007.
U la ong shuh shuh ba namar dei lyngba kane ka shad ba baroh ki riew rangbah, ki samla samhoi kumjuh ki kro ngi ia kynduh lang ha kawei ka jaka ban iashim bynta ha kane ha kane ka jingle niam kaba ngi ai nguh ba ia U Blei Nongbuh Nongthaw u ba la ri la kdup iangi baroh shi snem bad u la pynlait ia ka Raid na ki khlam kynsha kumjuh ruh ba un pyllait na ki jingeh ha shilynter ka snem kaba bud khamtam eh ka dei ka jingshad ka ba u Longshwa mynshaw u la jer bad ngi khot ruh ia ka kum ka Shad Rah Kynthei.
U Bah Bina u ong ia kane ka shad katkum  u ba la jer la sin da u longshwa u Ñi u Kong ngi pdiang ia ka kumba ka long bad ia kane ka jingshad la pynlong da ki samla khynraw shynrang bad kynthei bad U Syiem ki Basan khatar kur ki rangbah shnong ryngkat ka jingkyrshan lem u paidbah nongshong shnong hapoh ka Raid Nongtung.
La iathuh shuh shuh ba ngi ju pynlong ia kane ka shad na kawei ka shnong sha kawei pat hapoh ka raid bad kano kano ka shnong bala pynbeit ban Shad Lakhompong katkum ka dustur hi kata ka shnong ka pynlong ia ka jingiarep nongkhynraw bad ia kane ka jingrep nongkhynraw la sdang naduh bnai kylla lyngkot ha kane ka nongbara ban Shad Lakhompong la khot ia khynraw niam bad ha kane ka khynraw niam don arngut ki heh khynraw arngut ki kynthei khynraw duh bad arngut ki phongkri kine ki pyniaid ia katei ka nongkhynraw niam kiba tam na kita la khot ia ki khynnah khynraw la ki shynrang ne kynthei.
Halor ka jingpynkhreh ia kane ka shad, u assistant secretary ka Dorbar Raid Nongtung, u la ong shwa ban shad Lakhompong ki khynraw ki shna ia ka tyngkong kron bad la jied artylli ki sngi kita katba lah dei ban pynlong beit ha sngi nongpluh lane ka sngi mukso ban kiew sha Laban (Shillong) ban thied ki jingdonkam baroh na bynta ka shad Lakhomphong bad ka jingnshad pat la jied ba kan long beit ha ka sngi musiang ne mushai hynrei don pat ki snem ki bym lah ban kiar te ngi pynlong pat ha kano kano ka sngi tangba dei ban lait pat na ki bnai Lber, Iaiong ne Jymmang.
Ki jied ia ki nongshna diengrong, ar ki sakudih, ar ki ksing tem, 4 ngut ki dhuli arngut ki sawer ki skit shawiang ar ngut ki skit mahuri, u la bynrap.
U la iathuh ruh ba ka rukom shad ka long marsein mih ka mei sngi shad shwa ki khynnah bad kat nang kynrong ka sngi shad sa ki heh khynraw bad kynthei khynraw nangta pdengsngi bud sa ki paidbah baroh kynthei bad shynrang.
U Bah Bina u la ong ba ka jingshad la ju pynlong arsngi bad bun na ki shnong ba na jngai ki sahmiet naduh ka sngi shad nyngkong ha kato ka shnong ba ngat ka shad lakhompong haduh banda kut ka sngi shad kaba ar.
U la iathuh ha ka sngi nyngkong la don ka jingun tiding un timun (kti ka diang ka kti ka mon) kut ka untiding untimun ha ka sngi kaba bud pat sa ka shad pyrdi ki kynthei ynda la sep ka sngi ka shad lakhompong ka lawai ka kur Rangngu ha khatduh ban pynwai ki paidbah kin leit phai lut shala ki iing ki shnong.
Balei khot pat ia ka kum ka Shad Rah Kynthei, U nongialam ka Raid Nongtung u la iathuh namar ha katei ka jingshad ki kmie ki kpa jong ki iing kiba bala ia juh iajan bad kiba sngewbit iala ki khun ban pynpoi kha bad kawei pat ka iing kaba ia tip ia mon dei ha katei ka shad kein kin ialam ia ki khun hadien ka jingriam pynkup iala ki khun shynrang ne kynthei haduh bynda I phuh bad ha katei ka shad kin ialam pynithuh iala ki khun kynthei katba dang shad u shynrang bad lada kano kano ka khynraw kynthei kaba kohnguh ban ia shadlang bad uno uno u shynrang bala pynithuh kamut kitei ki shijur ki dei kiba la iamon bad iapoi sha ka jingpoi kha poi man, u la bynrap.
U la iathuh ba ha Raid Nongtung katkum ka dustur don ka Shad Nangkoi kaba pynlong da ka kur hynrei kane ka shad kala duh ym juh pynlong shuh bad ka shad wait bad ka shad mastih kaba juh shad mynba jop thma bad ki synteng bad kaba juh shad ruh ha ka port hung syiem hynrei ka shad kaba heh tam dei ka shad Lakhompong.
Shillong,12 Jymmang:Hadien ba ka la dait thah slam, ka lyer elekshon MP ka la sdang beh biang ha kane ka taiew kaba long saw sngi shuwa ba ka election Komishon kan pynbna ia ka kyrteng ki nongjop ha ki konstit wensi bapher bapher.
Ka 16 tarik kan long ka sngi niew ia ki vote jong baroh ki kyrtong kiba la iakhun ha kane ka elekshon MP Lok Sabha 2014, kumjuh ruh ha Shillong Parliamentary Seat.
Ha Shillong seat ki la don haduh 8 ngut ki kyrtong kiba ia aireng, u ma Vincent Pala ka Congress, u bah Paul Lyngdoh ka UDP, u pastor PBM Basaiawmoit kyrtong shimet, u A.
Kharshiing ka AAP, u ma Shibun Lyngdoh ka BJP, u  ma Denis Siangshai kyrtong shimet, u Richard Shabong ka CPI bad ka kong Ivory Shylla kyrtong shimet.
Ha Tura konstitwensi ki la don tang ar ngut ki kyrtong ba la ia khun u Purno A Sangma ka NPP bad u Daryl Ch Momin ka Congress.
Hadien ka jingthep vote kaba la shibnai tam mynta, ka la mih ka jingia antad na ki paidbah ia ka jop ka rem ki kyrtong ba ki kyrshan, bad sa tang saw sngi ban pynbna ia ka resol ki la long shlan ban pynpaw iano ki la jied.
Haba iaid sharum shaneng , naduh ki thain Jaintia , West , Bhoi bad ha Shillong, bad haba la shim kyllum na ka sur ki paidbah u nongthoh khubor u la shem ba ka sur hi ka long ba ka jingia leh kaba jur bha  mynta ka elekshon ha Shillong seat ka long hapdeng u kyrtong ka Congress u ma Vincent Pala bad u kyrtong shimet u Pastor PBM Basaiawmoit, ka la mih ruh ka sur kaba kam ba u kyrtong ka UDP u bah Paul Lyngdoh u la lah ban  ia knieh ia ka kyrdan kaba lai hapdeng u ma Shibun Lyngdoh ka BJP.
Ha Tura la ong ba ka jingiakhun hapdeng kitei ki ar ngut ki kyrtong ka long kaba ia khaid bha, namarba ka jingiakhun ka long para marwei, ha katei ka konstitwensi ka sur ki paidbah ruh ka la kham sawa sha u Purno A Sangma.
Shillong,12 Jymmang:Hadien ba ka tnad MeECL ka la weng noh ia ka jingpynlip ding kaba bun bun kynta ha ka jylla, kaba la neh da ki taiew ha kine ki khyndiat sngi ba la dep , pynban ha ki thain nongkyndong i kumba ka jingpynlip ding (load shedding) ka dang bteng.
Ha Sohra ka bording kam thikna shuh ha kine ki sngi ha kaba shiphang shiphang ka meh bad shiphang ka lip, katba ha Laitryngew pat -ka shnong shuwa ban poi sha Sohra  bad ki shnong ba marjan jong ka mynta la san sngi kynthih ki la shongdum, iathuh ki nongshong shnong ha u nongthohkhubor.
Haba ia kren bad u MLA ka Sohra u bah Titos Chyne  halor katei ka jinglip ding ha Sohra,  u la kubur ba ka la don ka jinglip ding kaba khah khah ha Sohra bad la san sngi ha Laitryngew bad ki shnong ba marjan, u bah Titos  u la bitar bad u la pynrem jur ia katei ka jingleh sting  ka tnad MeECL ha kitei ki jaka kiba long ki jaka nongkyndong, “Ha Sohra shiphang shiphang ka meh bad shiphang shiphang ka lip ka la leh thlia shaba palat, ha Laitryngew bad ki shnong ba marjan mynta la san sngi kynthih ki paidbah kim ioh ding" ong u bah Titos Chyne haba ia kren bad u Rupang.
U bah Titos u la ong ruh ba ka long kaba lyngngoh ia ka rukom treikam katei ka tnad ai ding ha ka jylla , ha kaba mynshuwa la kynnoh ba ka jingbym lah ban pynbiang bording ka dei namar ka jingtyrkhong um, hynrei mynta pat wat hadien ba la hap slap ruh ka bording kam pat biang.
“ Mynshuwa ki kynnoh bym don bording ba tyrkhong um, hynrei mynta pat wat hadien ba la hap slap, ha Sohra ym pat ioh ding" ong u MLA ka Sohra uba la iathuh ruh ba ki paidbah ha ki thain Sohra ki la mad jingeh ha ka rukom treikam ka tnad MeECL namar ba lada ki ioh pyndonkam ding ruh ka dor jong ka bai ding (Bill) ka long kumjuh bad ka bill kaba ki khlem pyndonkam ding.
“ Lada pyndonkam ding ruh ka juh ka bill , lada ym pyndonkam ruh   kumjuh bad lada ym ioh ding kumjuh" pynkut u bah Titos.
Mumbai, 12 Jymmang:Ka mih ka jingkhein mynta, ka sngi, ba ka liang pyrshah Bharatiya Janata Party bad ki seng, kiba ka iatreilang ba kin lah ban thaw sorkar, da kaba suk hadien ka jingniew vote ha ka 16tarik Jymmang 2016.
Na ka jingai jing khein jong ka  Research group C-Voter, ka shim ba ka National Democratic Alliance(NDA), kan ioh haduh 289ngut ki MP, katba ka Cicero for the India Today group, ka ai jingkhein, ba ka NDA, kan ioh hapdeng 261 haduh 283ngut ki dkhot ha ka iing dorbar Lok Sabbha.
Ka jingdonkam, jong ki seng sain pyrthei, ban ioh ban thaw sorkar marwei, ha Lok Sabbha, ka  long 272 ngut bad ia katei ka jing khein ba pura, yn sa iohi, ha ka Sngi Thohdieng, kaba dei ka sngi niew vote.
Ka jingkhein, ka ai ruh, ba ka Congress lem bad ka kynhun UPA,kin ioh tang kumba 115ngut ki MP, katba kiwei pat ki seng sain pyrthei, kin ioh 156ngut ki dkhot ha kane ka Lok Sabbha, kaba mynta.
Shillong, 13 Jymmang:Ka North East Regional Political Front (NERPF) ka la shim ia ka rai ban kyrshan ia ka NDA ban ialam da ka BJP ban thaw ia ka sorkar ha Delhi.
Ia kane ka rai la shim ha ka jingialang kaba long hynne ka sngi ha Guwahati.
Ka jingialang ka la thaw ruh ia ka prokram ban wanrah ia ki kam pynroi ia kane ka thain shatei lammihngi ka India bad ia ka Common Minimum Programme (CMP).
“Kane ka prokram bad ka common minimum programme kan long na ka bynta ki kam pynroi ban wanrah sha kane ka thain", la ong u working president ka UDP u Bah Paul Lyngdoh  u la iathuh hadien ba la wai ka jingialang ka executive committee ka NERPF ha Guwahati ha kane ka sngi Hatmajai.
Katkum ka jingong u Bah Lyngdoh,  ki mat kin long na ka bynta ka roi ka par jong ka thain baroh kawei ban iasaid da kane ka kynhun na ka sorkar pdeng.
“Kane ka kynhun kan iai buddien ia ki mat kum ka jingpynbeit ia u pud u sam hadien ba la thaw ia ka sorkar thymmai ha Delhi" u la ong.
U Bah Lyngdoh u la ong ba ka kynhun ka la rai ruh ban iatreilang kum kawei ka kynhun ha kane ka thain bad kan leit ruh ban kyrshan ia ka NDA ban ialam da ka BJP.
“Ngi la ai bor ha u chairman u Neiphu Rio ban iakren bad ka NDA na ka bynta ka kynhun jong ngi", la ong u Bah Paul.
Shillong, 12 Jymmang:Hadien ka khana ba la don ki briew ba mane ksuid ha thain Tura ka West Garo Hills, mynta sa ka khana ka la pur shane sha East Khasi Hills ha kaba la iathuh ba don ki briew kiba pynlong mane ksuid ha ki lum jingtep kiba don ha kane ka nongbah.
Na ka liang u De puty Commissioner ka East Khasi Hills u Sanjay Goel u la shim khia ia kane ha kaba u la pan ia ka jingiatreilang jong ki bor shnong, ki bor kynhun niam.
“Ngi la thoh sha ki bor synshar shnong bad ki nongsharai Balang ba kin iatreilang halor kane ka kam ban pynneh ia ka ain namar kane ka jingmih ka khubor", la ong u Goyal.
U DC u sngew ba kane ka jingmih ka dei ka kam jong ka imlang sahlang bad donkam ban iatreilang ban tem ia ka.
“Ngi kwah ban sngewthuh ia kane ka kam bad ngi pan ia ka jingiatreilang jong ki bor shnong, ki bor Balang ban phah ia ka khubor sha ka imlang sahlang ba ka bor synshar district ka don", la ong u DC.
Ha kajuh ka por, u la iathuh ba la kyrpad ia ki bor shnong, ki bor balang ba kin peitngor ia kane ka jingjia khamtam ki jaka ba don ki lum jingtep.
U la ong ba haduh mynta, ym pat ioh jingujor eiei hynrei lah ban dei ba ki briew kiba la tip ruh kim wan ban ai ia ka jingujor.
U la ong ba ka jingtip na ki paidbah khamtam ha kum kane ka kam, ka long kaba donkam, u DC u la ong ba ki bor shnong bad ki longing ne ki Balang ki dei ban iatreilang bad ka bor synshar district halor  kane ka kam.
U la ong ba kum kane ka jingleh ka lah ban don ka jingktah ia ka imlang sahlang.
Shillong, 12 Jymmang:Ka HNLC, ka pyn shai mynta ka sngi, ba ka rai jongka, ban khang ia ki ophis sorkar, ha ka 8, 9, 12 bad 13tarik Jymmang 2014, ka dei ban pyrshah halor ka jingsngew pyr shah jongka, ia ka jingkem briew jong ki pulit ia ki nongialam jong ki sengbha lang, halor kata ka jingkyn noh, ba ki dei kiba donkti bad ka Council.
La ong shuh shuh, ba ka jingkem ia utei u nongialam sengbhalang bad ia 4ngut kiwei pat, ka dei kabala don da ka jingthmu bad la iathuh ba haduh mynta, ki pulit, kim shym la ioh ia kano kano ka jingpyn shisha, ba utei u nongialam sengbhalang,u donkti bad ka Council.
Ki pulit kham mynshwa, ki kam, ba utei u nongialam, u dang shu wan phai na Bangladesh, ha ka 11tarik Jymmang bad la iathuh ruh, ba u leit ban ai pisa sha ki nongialam jong ka Council sha Bangladesh bad katei ka jingmih khubor, kam shai, la ka dei kaba u dang leit, ne ula wan phai na Bangladesh.
La ong shuh shuh, ba lada jia ba u dang shu wan phai na Bangladesh, kumno ka pisa, ka dang don ha ka met jongu bad ba un rah ruh ia ki shithi, kiba la rim jong ka Council.
Ka HNLC, ka kam ruh, ba ki don ki nongthoh khubor, kiba la shah maham ha ki pulit, ba kim dei ban ai ki jingthoh kiba dei hok, halor ka jingleit trei jong ki nongtrei sorkar bad la iathuh ba kiba bun ki ophis sorkar Jylla bad jong ka sorkar India, la lap, ba ki ophis ki plie, hynrei ki shuki ki shu shong thylli.
La kynnoh shuh shuh, ba ki don ruh ki nongthoh khubor, kiba la shah maham ha ki pulit, ba kim dei shuh ban dang pynmih ia kino kino ki khubor, kiba la phah da ka HNLC.
Ka Council, ka shim, ba ka jingkhein jongka, ka long ba ki don 45 haduh 55 percent kiba kyrshan ia ka Council, ha ka jingkhot sangeh leit rei jongka bad ha West Khasi Hills, ka long 40 percent kiba leit trei.
La ong shuh shuh da ka HNLC, ba ka jingtohkit jong ki pulit haduh 14sngi, ka dei ba kin pyndik, kin pynkohnguh jubor, ia u ba un ai ki jingtip, kiba long beain bad kiba thok suda, ong ka kyrwoh na U  bah  Saiñkupar Nongtraw Publicity Secretary,HNLC.
Kiwei ki lad khubor, ki iathuh shuh shuh, ba ka kad khaii dewiong ha Dawki, ruh, ka khang ha kine ki sngi, ba ka don ka jingpakhang ophis jong ka HNLC.
Shillong,13 Jymmang:La pyntip sha U Rupang mynta ka sngi, ba ka eriong bah, ka la ther tyngeh, ia ka shnong Wahkaliar, ha ka lynti ban leit sha Maw sahew, ha ka 10tarik mynta u bnai, ha ka por 10baje myn miet.
Ha katei ka jingjia, ka eriong, ka la lied ia ka iing I Kong Daplin Marbaniang, ia ka dukan U Bah Preciousstone Tariang bad sa shibun kiwei de ki iing shong briew.
La iathuh ruh ba ki nar ilektrik, ki la dkut saw tylli bad mynta katei ka shnong,ka shong khlem ding.
La iathuh ba ki nongtrei jong ka Shella Block, ki la wan jurip ia katei ka jingjia, ong U bah Bantei Khain, haba iakren bad u nongthoh khubor, uba dei uwei na ki nongshong shnong ka Wahkaliar.
Shillong,13 Jymmang:Ka  Federation of Khasi, Jaintia and Garo People (FKJGP)  ka la dawa na ka sorkar jylla ba ka dei ba thung bad pynskhem noh mardor ia u bah kardius Syiem lieh, u samla uba la trei kum u peon ha DC ophis ha Nongstoin hynrei uba la shah weng kam noh pat ha kine ki khyndiat bnai ba la dep.
U bah Kardius Syiemlieh u dei u khun jong u rangbah Denis Nongsiej ( Bam kwai ha dwar u blei) uba la shah siat iap ha ki pulit Assam ha Langpih ha ka 14 tarik u jymmang 2010.
La thung kam ia u kum ka dak ka jingiarap ba un kyrshan ia ka ing ka sem namar ka jingbym don shuh u kpa, hynrei hadien ba u la trei kumba lai snem tam, la weng kam noh ha kaba la ioh jingtip ba la weng  kam ia u da kaba ai d w ba katei ka ophis ka hap ban  pynskhem noh ia ka kam ki nongtrei ba trei shipor jong ka.
Ka FKJGP ka la pynpaw ba ha ka longing jong u bah Kardius dei tang ma u uba kyrshan ia ka ing ka sem baroh kawei lyngba ka jingioh trei ha DC ophis, hadien ba u kpa um don shuh, ka seng ka la ong ba lada ka sorkar ka mon ka lynti ka don beit.
Ka Seng ka la wer ia baroh ki Sengbhalang, ki seng sain pyrthei ban pynbor ia ka sorkar ban thungkam ia u Kardius.
Ha ka juh ka por, ka FKJGP ka la dawa ruh ba ka sorkar ka dei ban pynkloi noh haka ba iadei bad u pud u sam bad ka Assam bad ban pynkhlain ruh ia ki bor pahara ha Langpih khnang ba ki para doh para snam kin ioh ka jingiada kaba pura bad ban wanrah ruh ia ki kam pynroi ban lait na ka jing ban lait na ka jing kyntur pud ka Assam.
Shillong,13 Jymmang:U bah Shainsing Marbaniang u la pyntip sha ki pulit ba ki runar ki bym ithuh ki la ieh ia kawei ka shithi dawa pisa kaba dei jong ka seng HNLC, ha kaba ki la dawa haduh T.
7 lak tyngka.
U la pyntip ba ha ka shithi la bthah ia u ban pynpoi ia ka pisa ha Pomlum ha ka por 2 baje mynsngi, hadien ba la ioh jingtip ki pulit ki la ap ktem ban io kem ia kiba donkti, bad ha katei ka jingjia ki la ioh kem ia u  Bostolar Lyngkhoi ha ka por ba u dang thmu ban wan shim ia kata ka pla pisa kaba la buh ba kin wan shim.
Shillong,13 Jymmang:Ar ngut ki nongia lam ka KSU kiba la shah kem ha ka por ia khih ILP, ki la lait  phatok  mynta ka sngi hadien ba ki la ioh jamin na ka Kashari.
Ki ar ngut ki nongialam ka KSU kiba la lait phatok ki long u Johny Sohkhlet bad u  Readytonstone Nongrum.
Kitei baroh ar ngut ki la lait ruh na ka ain kaba tyngeh kaba la pynngat ia ki ka Meghalaya Prevention and Detension Act (MPDA).
Ia kitei baroh ar ngut la wanrah na William nagar District Jail kaba don ha East Garo Hills sha Shillong ha ka sngi saitjain, bad la pyllait noh ia ki mynta ka sngi.
La pdiang burom ia ki da ki nongialam ka KSU , ki dkhot bad ki bahaing hasem hadien ba ki la mih na Shillong District Jail.
U Ready Nongrum u dei u General Secretary ka KSU Lawsohtun Unit katba u Johny pat u dei u dkhot.
Lah ban pynkynmaw ba kitei ar ngut ki la shah kem halor ka jingkynoh ba ki la donkti ha ka kam kawang petrol bomb ha kawei ka dukan sha jong u Bisheshwar Das (58), ha ka 16 tarik u naiwieng jong u snem ba la dep Bishnupur, ha kaba utei u trai dukan u la khlad noh namar ka jingshitom jur.
Lah ban pynkynmaw ba ki 13 sengbhalang ki la dawa na ka sorkar jylla ba kan pyllait noh , ia ki lai ngut ki dkhot sengbhalang ba kynthup ar ngut ki KSU u bah Ready bad u Johny katba uwei pat u dei u Everson Syngkon, u dkhot ka HNYF, ki la dawa ruh ba ka sorkar ka dei ban pyllait noh ia kitei ki lai ngut na ka ain MPDA.
Kham mynshuwa na ka liang ki pulit ki la ong ba ban pyllait MPDA ka dei ka kam ka sorkar, katba ia ka jingpyllait na phatok ka dei ka kam jong ka ain bad ka Kashari, hynrei mynta ka sngi la pyllait noh ia ki.
Haba iakren mynta ka sngi bad U bah Auguster Jyrwa, uba dei U General Secretery ka KSU, u iathuh ba kitei ki arngut ki dkhot, kiba shah pyngngat MPDA, ki la ioh jamin na kashari, hynrei, ha kajuh ka por, u kyntait ruh, ba ki don bynta, ha kaba kawang petrol bom, ha kawei ka dukan sha ha Bishnupur, ha ka por iakhih ILP, ha u bnai Naiwieng 2013.
Shillong,13 Jymmang:Ka FKJGP, Central Body ka pyrshah jur ia ka jingthmu jong ka Sorkar ban pynlong da ka entrance exam ia kito ki khynnah ba thmu ba leit pule MBBS bad BDS.
Ka la pyrshah halor ka nongrim ba ka sorkar ka khlem pyntip lypa bad ka ba ka dei ka rai kaba la shi shm hak dak, namarba ka ktah ia ki samla pule.
Shillong,13 Jymmang:U bah Pynshai Manik syiem, MLA ba rim ka Mylliem Kon stitwensi u la phah da ka jingthoh sha u EM incharge ka kam khaii pateng ha KHADC u bah Latiplang Kharko ngor ban pynpaw ha u ia ka jing jyllei ki bar ri kiba wan ban khaii ha ki thain Nongjri.
U la ong ba katei ka  jing jyllei jong ki bar ri kan sa pynringswai ia ka ioh ka kot jong ki trai muluk lada ka District Council kam leh eiei noh kloi katba lah ban khang khyr dep ia kine ki bar jylla da ka ain ba la pynkhamti ha ka District Council.
U la ai jingmut ba ka ka tnad khaii pateng kan buh noh da ka   khappud post hapoh Nongjri khnang ba ki nongtrei enforcement, kin ioh ban peit pyrman ban nym don ki bar jylla kiba wan khaii lait lan khnang ba ki trai muluk kin ioh lad ban heh ban san ha ka kamai kajih.
New Delhi,13 Jymmang:Mynta ka la dei sa ka pali jong ka NCP, ba kan khyrwait ia ia ka seng Congress, kaba dei ruh ka kynhun kaba ia treilang bad ka sorkar UPA ha Delhi, ha kaba ka seng NCP, ka ong, ba ka don kam, ia ka sorkar kaba skhem bad ka ban trei bha, ha kine ki san snem, ki ban wan.
U nongialam ba rangbah jong ka seng NCP, uba dei u myntri jong ka sorkar India, U  Praful Patel,  u ong ba dei ban ailad ia ka sorkar kaba la mon da u paidbah, ba kan lah ban treikam bha shakhmat.
“Phi khot ia ka, ka jingkhein antad lane ka jingsngew jong uba bun, hynri, ka jingiakren, ha kane ka sien, ka kdew shai, ba ka BJP, kan dei ka seng, kaba bun eh, ki MP ha kane ka sien kaba mynta" ong U Patel, haba iakren, halor ka jinglong jong ka elekshon MP, kaba dang shu dep.
“Lada jia ba ki lah ban ioh shiteng ne tam ia kata bad lane lada jia ba ki donkam paralok ban ia treilang bad kano kano ka seng sain pyrthei, kan sa paw shai, ha ka 16tarik Jymmang.
Hynrei, ka donkam ka sorkar kaba skhem bad kaba trei bha, na bynta ka ri" ula ong shuh shuh.
Haba la kylli, la ka NCP, kan kyrshan ne em, ia ka NDA, lada jia ba ka ioh duna briew, na ka 272ngut, U Patel, u ong ba ka NCP, ka dei kaba don ha ka kynhun jong ka UPA bad kumta, katei ka rai, ka dei ban neh bad u paidbah, ula ailad shiphew snem, ban trei, na bynta ka bha ka miat jong u paidbah.
Na ka liang jong U Kamal Nath, uba dei u myntri jong ka sorkar India, ula kren shai mynta ka sngi, ba ka jingkren pyrshah ia ka jinglong nongialam jong U Rahul Gandhi, ka dei ka jingkynnoh kaba bakla, namar ba U Rahul Gandhi, um dei satia, uba la ju don hapoh ka jingtreikam jong ka sorkar UPA.
Ula ong shuh shuh, ba ka sorkar U Manmohan Singh, kam shym la lah satia ban pynsngewthuh paidbah ia ki prokram jongka, kiba ka la trei bha baroh shi katta.
U Kamal Nath,u kyntait ruh halor ka jingai jingkhein jong ki kotkhubor, ia kane ka jingkhein kaba mynta, namar ba u ong ba ha u snem 2004 bad 2009 ruh, ki la bakla, haba ai ia katei ka jingkhein, hynrei, u ong, ba kaba bha, ka long ban ap beit haduh ka 16tarik Jymmang 2014.
Ha kawei pat ka liang, U Arun Jaitley, uba dei u nongialam ba rangbah jong ka seng BJP, ula kren iaroh mynta ka sngi, ia u myntri rangbahduh, Manmohan Singh, ha kaba u ong, ba u long u briew, uba don ka jinglong kaba khraw shibun.
U Jaitley, u ong ba U Manmohan Singh, u dei u briew, uba stad, uba la ju pynkhreh bha, ia ki kam,kiba u trei bad kiba u dei ban iakynduh.
U Singh, u dei u nongialam jong ka iing ha  Rajya Sabha, katba U Jaitley,u dei u nongialam liang pyrshah ha katei kajuh ka dorbar bad ha kaba ki la ia don lang, la shiphew snem kynthih kum ki nongialam jong ki arliang mamla bad u myntri rangbahduh, u long uba don burom bad uba don ka kyrdan jongu, ong U Jaitley.
La ong shuh da U Jaitley, ba u myntri rangbahduh, u shim ia katei ka kam, lyngba ka jingbthah jong ka Sonia Gandhi bad kumta, u dei ban treikam ialade, ha kitei ki kyndon.
U Jaitley, u ai jingiaroh ruh ia u myntri rangbah duh, ha ka por, ba u long u myntri ka tnat pla pisa, ha ki snem 1991-96, ha kaba u ong, ba ki dei ki snem, ki ban iai sah kynmaw, ha ka Ri.
Nongstoin,13 Jymmang:Ka  KHNAM ka la lum ia ka jingialang  mynta ka sngi  ha Council Hall ha Nongstoin ban iatai  halor ka jingthmu ka sor kar ban ai jaka rieh tngen bad ban thaw ktem ia ki lehnoh ANVC-B ha West ne South West Khasi Hills , la wan ban ia shim bynta da ki sengbhalang bapher bapher bad kumjuh ruh na ka liang ki seng sain pyr thei la wan ka HSPDP.
Haba ia kren bad u Working President ka KHNAM u bah Adilbert Nongrum , u la ong ba ha katei ka jingialang la wan ban ia shim bynta haduh kumba 150 ngut eiei ki paidbah kynthup ia ki sengbhalang na ka thain West bad South West Khasi Hills kiba na ki shnong nongkyndong kiba dang jngai na Nongstoin.
U la iathuh ba katei ka jingialang ka la rai ban pyrshah ia katei ka jingthmu ka sorkar ban thaw ktem ia ki lehnoh ANVC-B  ym tang ha West bad South West Khasi hills hynrei ha baroh ki jaka kiba dang hap hapoh u pud u sam kaRi Khasi -Jaintia.
U bah Adilbert u la iathuh ruh ba katei ka jingialang ka la shim ia kawei ka rai ban leit rah ia kitei ki mat jingdawa sha u Myntri Rangbah ka jylla u Dr.
Mukul Sangma, ban pynpaw ia ka jingpyrshah ban thaw ktem ia ka ANVC-B.
Haba la kylli la ka don ne-em kano kano ka jingtip na ki nongshong shnong ha kito ki thain ia ka jaka ba ka sorkar ka thmu ban buh, u bah Adilbert u la ong ba kim don jingtip hangno ka sorkar ka thmu buh ktem bad ki ieng beit ha ka nongrim ba hangno hangno ruh ym shah katba ka dang hap hapoh u pud u sam ka ri-Khasi.
Na katei ka jingialang la thaw ruh ia ka Vigilance Committee ka ban peit ngor ia kitei ki thain khamtam ha ki khappud , bad la buh ruh ia ka rai ban dawa na ka sorkar ba kan thaw ia ki Police Outpost ha kylleng ki jaka kiba don ha khappud ha baroh kawei ka Ri Khasi.
Shillong, 13 Jymmang:U  Bah Jrun sing Lyngdoh u la shah jied kum rangbah shnong ba pura ka shnong Lawmei Pdengshnong, East Khasi Hills.
U la pynliem ia u Bah BE Mylliem Umlong da 49 vote kaba la long ha ka 9 tarik mynta u bnai.
Ia kane ka elekshon la pyniaid da u Syiem khynnah ka Hima Mylliem ryngkat bad u Myntri Kharsati, u Myntri Kharbuki bad ki nongpeit pyrman na ophis jong ka District Council.
U Bah jrun Sing Lyngdoh ula ioh 99 vote katba u Bah B.
E Mylliem Umlong uba long ruh rangbah shnong barim uba ioh 50 vote.
Katkum ka khubor ba la ioh lum la ithuh ba ia katei ka elekshon ban jied rangbah shnong la pynlong katkum ka hukum jong ka iing bishar jong ka High Court Meghalaya, Shillong hadien ba katei ka kam ka la sah teng la bun bun bnai kaba la wanrah ruh ia ka jinghuri hura hapoh shnong poh thaw kaba la pynlong ia ki paidbah ban ujor sha ka iing bishar jong ka High Court ha Shillong.
La kynnoh ba ka huri hura ha katei ka shnong ka la mih na ka daw ka jingshim kabu ki politishan kiba kwah myntoi ia lade watla ki paidbah nongshong shnong ki la pynpaw ba ki la duh ka jingshaniah ia u rangbah shnong barim.
Shillong, 13 Jymmang:Watla ym tip thikna ia ka jaka ba pynlong ia ka jingmane ksuid kumba la iapur khana ki briew,  hynrei katkum ka jingioh sngew  ki briew ki la ia kren iakhana,  la don bun ki jaka ba pynlong ia kum kane ka jingmane ksuid ha ki bynta jong ka nongbah Shillong bad ki jaka ba marjan jongka.
Don kiba iathuh ba ki don ha ki katto katne ki jaka jong kane ka nongbah bad ha ki jaka kham kyn dong ruh ha kaba la pynlong ia ka jingduwai ne mane ha ka por janmiet.
Ka jingmane ym shym la tip ha kano kano ka kynhun niam ne kyr teng jong ka Balang hynrei la shu duwai katkum kata ka jingkhot ba la wan paw ha ki.
Don pat kiba iathuh ba ka la don ka jingthmu ban seng da ka kynhun Balang hynrei ia mynta, kim pat ai kyrteng namar ba ki dang don ha ka jingpyrkhat.
La don kiba ia pur khana ba haba ki leit sha jaka ba pynlong ia ka jingduwai jong ka kynhun, ki iohsngew ia sur jingkren ka bym lah ban batai haduh ba kim nang ioh thiah ioh dem shuh haba ki wan phai sha iing namar ba ki la ioh sngew ia ka sur bym lah ban batai ha ka jingmynsiem jongki kaba pynngiew.
Ka la don ka jingher ka khubor ba ki briew kiba don kane ka jingngeit, ki leit ban pynlong ia ka jingduwai ha ki lum jingtep ha ka por mynmiet kiba don ha ki katto katne ki bynta jong ka nongbah, bad kawei na kine ka dei ha lum jingtep kaba don ha Motinagar.
La iathuh ba kiba leit ban pynlong jingduwai, kin hap ban buk dak ha ka met bad phong da ka jain iong.
Haba u nongthoh khubor u la twad jingtip halor kane na ki briew sharum shaneng, bun ki la pynpaw ba kim da tip ia kane hynrei ki shu ioh sngew narum naneng na ka jingiapur khana jong ki briew hynrei kim tip kaei ka kyrteng jong kata ka Balang ne haei ki don ka iingmane.
Hynrei ki don pat kiba ong lehse ka dei tang ka jingkynnoh jong ki briew namar ba wat ia u Blei ruh ki dang don kiba bein, hynrei ia u briew lei kim salia ban thaw ktien.
Don kiba iathuh ba ka jaka pynlong ia ka jingduwai ka don ha ka ki khlaw jong ka thain Pohkseh, thain Mawlai, thain Barik,hynrei haba wad jingtip ym pat ioh kaba thikna halor kane.
Kane ka jingmih ka khubor shaphang ka jingmane ksuid, ka la pynlong ruh wat ia u Deputy Commissioner ka East Khasi Hills u Sanjay Goyal u la pynher shithi sha ki khlieh nongsynshar shnong, ki Balang ban shim khia ban iada lada don kano kano ka  jingjia kaba kum kane kaba lah ban ktah ia ka jingsngew ha ka imlang sahlang.
Shillong, 13 Jymmang:Ka KSU West Khasi Hills ka la ai por ar taiew ia ka sorkar ban pynneh ia ka Police Outpost ha Kyrshai kaba don hajan Langpih ka West Khasi Hills.
Ha kajuh ka por, ka seng ka dawa ba ka sorkar ka dei ban pyndam noh ia ka rai ban buh ia ka ktem ANVC (B) ha Aradonga West Khasi Hills.
Ia kane ka rai la shim ha ka jingialang jong ka seng hynne ka sngi ha Nongstoin.
U general  secretary ka KSU West Khasi samla Wellesly Lyngkhoi u la ong ba ka Khasi Stu dents’ Union (KSU) West Khasi Hills District Unit ka la rai ban ieng skhem haka juh ka nongrim ban pyr shah beit ia katei ka jngthmu ka sorkar.
Ka la ong ba kan sa leit iakynduh kyrkieh markhmat ia ki myntri sorkar ba dei peit ia baroh ar tylli ki deparment kynthup ka Kong Roshan Warjri bad u Bah Sniawbhalang Dhar ban ia kren halor kitei ki mat.
“Ka Seng kala buh por ruh ar taiew iaka sorkar ban buh biang iakatei ka outpost ha Kyrshai", la ong u samla Lyngkhoi.
U la ong ba ha ka jingshisha ka jingdon jong katei ka Police Outpost ha Kyrshai ka la pynlong ia ki paidbah katei ka thain ban don hapdeng ka jingshong suk bad sngew shngain.
Ha ka jingshisha ka sorkar kadei ban ialeh ban wanrah kham bun ki lad jingiada kum ki outpost namar ki paidbad ba shong basah ha ki khappud ki iakynduh shibun ki jingeh.
Ha ka jingshisha ka sorkar kala dei ban pynkiew kyrdan  ia katei ka Outpost sha ka police station hynrei sngew diaw bad sngewlynngoh halor ka jingleh jong ka sorkar ban weng noh pynban.
U la ong ba ki paidbah jong katei ka thain mynta ki don hapdeng ka jingshong syier khamtam na ki jingmih jong ki kam thombor ki ba bun man ki sngi ia ki khasi bashong basah ha ki thain khappud.
Ka long ka jingsngew lyngngoh ha ka ba wad na kaliang u myntri ki kam pohing barim ha ka sorkar MUA(I) bah H.
D.
R Lyngdoh ha ki snem ba la dep ha ka por ba dang khih phahloh ka mat halor ka jingjia umsnam ha Langpih ha u snem 2014 u la kular hi hakhmat ki paidbah ban upgrade ia katei ka outpost bad ban buh shuh shuh khambun ki outpost ha ki thain khappud.
Halor ka ktem ANVC(B) ka seng ka pyrshah jur bad ka la pynkhreh iaki prokram iakhih lada ka sorkar kam sngap iaki paidbah ka west khasi hills.
Lada ka sorkar ka leh donbor ban buh iakatei ka camp ki lehnoh garo hapoh ki jaka ki khasi ka seng ruh ka hap ban pyrkhat da kawei ka lynti; kata ban ia kieng atiar noh bad ban iarung kam kaikhlaw.
Haka ba iadei bad ka jingkren jong ka ANVC(B) ka seng ka kwah ban pynsngew iaki ba ki dei ban sangeh mardor ia ka jinglehdonbor ban wan tur hapoh u pud u sam ka ri khasi.
Na ka liang ka seng kam tieng kam smiej ia ka jingbyrngem bad jingpyntieng kohtympan jong ka ANVC(B).
kane hi kajingkren jongki ka pyni ia ka jinglong riewkhlaw bad ka jingsdang lehdonbor iaki khasi wat lada kim pat ioh ia ka jaka sah.
Lada ki ong ba ka jingdon ia ka ktem riehtngen ka wanrah development ka seng ka sngewdei ban ong ba la bha iabaroh ki dkhot ka seng ne ki samla ban iarung kam kaikhlaw ban ia ioh lang iakata ka development.
Kumta ka sorkar ka dei ban buh ia ka camp hapoh u pud u sam ba hap hapoh garo hills hi.
Shillong,13 Jymmang:Ka Dorbar Shnong Mawryngkneng ba la long ha ka 8 tarik mynta u bnai  ka la shim ka rai ban khang pyrshah ia kino kino ki briew ba kin leit shong kai bad lehkamsniew  ha ki lum  jingtep kiba don hapoh shnong Mawryng kneng.
Ka DS ka la khang hadien ba ka  la ioh ia ka jingujor na ki paibah nong shong shnong ia ki jingdon ki briew kiba ju leh kam sniew da kaba iadih kyiad, khalai bad kiwei pat ki kam sniew hapoh ki jaka lum jingtep khamtam ha ki por mynmiet myniong.
La iata sani bha ruh ha ka dorbar hadien ba la iohi ia ka jingsaphriang ka khubor mane ksuid hapdeng ki khynnah samla da kaba leit shongkai sha ki lum jingtep bad pynpra ia ki pynpra ia ki diengphna ha ki lum jingtep briew.
Haba iadei bad kane kam, na ka liang u sordar shnong ka Mawryngkneng, u bah peter lawai u la bthah ia officer in charge jong ka Mawryngkneng PS ban iaid pahara ha ki jaka lum jingtep hapoh shnong Mawryngkneng khnang ban tem ia kino kino ki jingsniew ha kitei ki jaka.
Pynursla,13 Jymmang:Ka jingkieng Wahtyr saw, kaba pyniasoh ia ka shnong Pynter bad ka Nongshyrngan, ki shnong kiba don harum Pynursla, ka la wanrah jingma kaba khraw ia ki paidbah namar ba katei ka jingkieng nar ka la jan dkut.
Katei ka jingkieng ka jngai kumba 5 minit ban hiar da ka kjat na Pynter bad kumjuh ruh na Nongshyrngan, bad haba kiew pat sha shnong ka bam por kumba 15 minit eiei.
Ki la don katto katne ngut ki riew paidbah kiba la pyntip sha u nong thoh khubor halor ka jingma kaba –ap ia ki nongleit nongwan lyngba katei ka jingkieng.
Hadien ba la ioh jingtip na ki riew paidbah u nongthohkhubor u la ioh ban ia kren bad u Rangbah Shnong ka shnong Pynter u bah Kyrdan Khongthaw ban kylli shaphang katei ka jingkieng.
U Rangbah Shnong u la kubur ba katei ka jingkieng ka la jan dkut bad ka buh jingma ia ki nongleit nongwan, ha kaba u la iathuh ruh ba lyngba katei ka jingkieng ym tang ki nongleit  bri kiba iaid lyngba hynreie man ka sngi ki paidbah ba leit beh ha ki kam ki jam jong ki , ki iaid lyngba katei ka jingkieng.
U la ong ba kham mynshuwa na ka liang ka shnong ka la dep ban maramot hi haduh ar-lai sien ia katei ka jingkieng, kaba ka shnong ka la siang noh da ki lyntang ha ki jaka iuh kjat, u la iathuh ruh ba na ka bor shnong ki la pyrshang ban ia kren bad ki nongmihkhmat ka thain ban pan jingiarap na ka bynta ban shna pynbha noh ia ka jingkieng Wahtyrsaw hynrei u la ong ki nongmihkhmat ki la kyntu ba ki paidbah kin iaishah shuwa namarba ki la don kiwei pat ki jingtrei ba ki nongmihkhmat ki la ai sha ki shnong.
“Ngi la wan mih sha ki nongmihkhmat hynrei namarba ka shnong ka dang ioh jingtrei na ki, ki la kyntu bangin iaishah shuwa katto katne por bad yn sa peit hadien" ong u Rangbah Shnong.
Haba la kylli na u rangbah   la kumba katno snem eiei katei ka jingkieng ka la don, “Ngam kynmaw shuh tangba ka dei ka jingkieng kaba la slem bha" ong u bah Kyrdan, hynrei ha ka jingwad jingtip lyngba ki riew rangbah katei ka thain la ioh jingtip ba katei ka jingkieng ka la don kumba 20 snem tam eiei.
Ka dei ka jingkieng nar kaba ki ju ong ka jingkieng doi doi, bad la iathuh ba mynshuwa ka la jot tang ki jaka iuh kjat katba mynta pat ka la jan dkut.
U Rupang u la ioh iakren ruh bad katto katne ngut ki riew paidbah , kivba la iathuh ba lyngba katei ka jingkieng haba ia khein kyllum  kumba 30 ngut eiei ki briew kiba iaid lynti lyngba katei ka jingkieng, kynthup ki nongleit bri bad ki ba leit ba wan sha ki shnong ba marjan bad don ruh kiba wan ban ap kali ban kiew sha Pynursla na ki thain ka Pynter.
Shillong,13 Jymmang:U Dr.
Mukul Sang ma u myntri rangbah ka jylla u la kop ba yn ym bal ah ban tuklar ia ka jing thmu thaw ktem ka sorkar ia ki lehnoh ANVC-B kiba la don mynta hapdeng ka jingiakren ia suk bad ka sorkar.
U la ong ba ka sorkar kan ym sngap ia ka jinghukum jongno re jong no  hynrei kan iaid sha khmat la ka jong ka kam.
“Ka sorkar kan shim ia ka rai hangno ban buh ktem ia ki, bad katno tylli donkam" ong u Dr.
Mukul uba la ong ruh ba ka dei ka kamram ka sorkar ban leh ia kita bad ka ANVC ne ANVC-B ruh kam lah ban tuklar.
Halor ki jingpyrshah ki sengbhalang bad ki seng sain pyrthei ban buh ha khasi hills u Dr.
Mukul u la ong ba ki la don ki tnad kiba ka sorkar ki la aiti ban bishar hangno I dei ban buh ktem bad hadien ba la poi ka kaiphod, u la ong ba yn leh ia kaba donkam.
Shillong,14 Jymmang:U dkhot ka Hyn niewtrep National Youth Front (HNYF) u  Ever son Syngkon uba shah kem bad pynngat ha ka ain Meghalaya Prevention Detention Act (MPDA) ha ka por ba iakhih ia ka Inner LinePermit (ILP) u la lait hynne ka sngi Balang.
Ia u Bah Syngkon la pynlait phatok da ka jamin na Jowai district jail ha West Jaintia hills district ha kane ka janmiet.
La pdiang burom ia u da ki dkhot ka longing, ki dkhot ka seng bad ki paralok.
Ha kane ka sngi Hatmajai, ki dkhot ka KSU-Lawsohtun kynthup ugeneral secretary bah Readyon Stone Nongrum bad u dkhot u Bah Johny Sohkhlet ki la lait phatok da ka jamin na Shillong district jail.
Kine ruh ki la shah kem ha ka por ba iakhih ILP bad la pynngat ha kaain Meghalaya Prevention Detention Act (MPDA).
Shillong,26 Nailur:Kawei ka khynnah kaba tip kyrteng kum ka Koshlia Chetri 14 snem ka rta  ka la jah na la iing naduh ka 18 tarik mynta u bnai ha ka por 12 baje shitengsngi.
Kane ka khyn nah ka dei kaba leit skul miet ha ka skul Phadar ha Salini Colony bad kaba shong ba sah ryngkat bad ka meiduh jong ka, ka Maya Joshi ba sah Quarter ha KNG College, Jowai.
Ha katei ka sngi ba kane ka khynnah ka mih na iing ha ka por 12 baje mynsngi ka phong da ki sopti Salwar rong iong ha kaba ka khlem wan phai iing shuh naduh katei ka khyllip mat.
Na ka liang kiba ha iing jong katei ka khynnah ki la ujor FIR ha Police Station Jowai naduh ka 19 tarik bad haduh mynt ym pat shem lap ksai shano katei ka khynnah ka  don.
Na ka liang kiba ha iing ki la kyrpad ia kino kino ki briew kiba iohi ia ka kin sngewbha ban phone ha kine ki number 9436738750 / 9856218643.
Shillong, 26 Nailur:Ki nongialam jong ka HANM, kynthup ia ki nongialam Rangbah jong ka seng kmie, ki nongialam na Jaintia Hills, West Khasi Hills , Ri Bhoi bad kumjuh ruh na Garo Hills ki la shah kem mynta ka sngi ha ka por 2.
15 baje janmiet na iingsah jong u President ka sengkmie, Bah Lamphrang Kharbani, ha Mawkasiang shakhmat Mawdiangdiang.
Mynta ka sngi ki nongialam jong ka Hyn niewtrep Achik National Movement (HANM), ki la ialum lang ha iing jong u bah Lamphrang Kharbani nong ialam jong ka HANM ha Mawkasiang bad kane ka jingialum lang jong kine ki nongialam sengbhalang ka long ka jingiakynduh na ka bynta ban rakhe ia ka jingdap 5 snem jong ka seng.
Ha kane ka sngi ki nongialam na ki District bapher bapher kynthup na West Khasi Hill, Jaintia Hills, Ri Bhoi District bad na Garo Hills ki la wan lang ha iing jong u bah Lamphrang Kharbani bad ka iing jong une u nongialam ka don don kham pajih na Iew Mawkasiang.
Ki pulit kiba la wan ar gypsy bad kali Sumo ki la pynieng ia ki kali jongki kham pajih ka iingsah jong u Bah Kharbani bad ki pulit ki la hiar da ka kjat bad leit tawiar sawdong sawdong jong ka iing u bah Kharbani namar ka don sha jaka kaba dang kham long khlaw.
La iathuh da kiba haiing jong u bah Kharbani ba ki pulit ki la shu wan mih kynsan kynsan na baroh sawdong ki jaka khlaw jong ka iingsah ha kaba ki la kem suk ia ki nongialam jong ka HANM kiba dang pynlong jingialang rakhe dap 5 snem.
Haba u nongaikhubor u la poi sha katei ka jaka, la iohi ba ki nongialam ka HANM ki dang iashong ha kawei ka kamra treikam kaba dei ka ophis jong ka seng HANM seng kmie ha iing sah u bah Kharbani bad ha bar iing la iohi ruh ia ki khiew ba dang shet jingshet.
La iathuh ba kane ka jingshet jingshet haiing ka long na ka bynta ban iabam ja sngewbha ha iing kum ka dak ban leh burom ia ka jingdap 5 snem jong ka HANM ha ki jingtreikam jongka naduh ba la seng ia kane ka seng hapoh ka jingialam jong u bah Lamphrang Kharbani.
Na ka liang jong ki pulit ki la kurup ia ka kali Ambulance jong ka HANM bad ia kane ka kali kit nongpang la leit buh noh ha thanat Mawdiangdiang.
Na ka liang jong ki pulit ha ka por ba ki kem ia kine ki nongialam ki la rah lang ruh ia ka kali shimet jong u bah Kharbani ka kali Scorpio bad la thep ruh ia kine ki nongialam ha kali sumo bad kumjuh ruh ha ka gypsy namar ki don kumba 20 ngut ki dkhot ka HANM kiba la shah kem kynthup ruh uwei u nongniah taksi.
Ia kine ki nongialam jong ka seng la leit rah nyngkong sha ka ophis jong u Superintendent of Police (SP) jong ka East Khasi Hills District bad hadien ba la pynlong ia ka jingtohkit ha kane ka ophis jong u SP la kit pat ia kine ki nongialam ka seng ha ka bos pulit.
Haba iakren bad u Superintendent of Police (SP) jong ka East Khasi Hills District bah M Kharkrang u la iathuh ba, na ka liang jong ki pulit ki la rah ia kine ki nongialam jong ka HANM na ka bynta ban tohkit bad ka jingtohkit ka dang iaid saphrang, hynrei ym shym la batai shai halor kano ka jingjia la rah na ka bynta ban pynlong ia ka jingtohkit.
Kiwei pat ki khubor ki iathuh ba ka jingkem ia kine ki nongialam jong ka HANM ka long ruh halor ki jingjia ha West Khasi Hill ha kaba kane ka seng ka la pynlong jingiakhih bad ki don ruh ki jingjia shah thang jong ki ophis sorkar.
Shillong, 26 Nailur:Ka jingialang jong ka Congress Legislature Party (CLP) kan long lashai ka sngi ha iing jong u Dr.
Mukul Sangma, Myntri Rangbah ka Jylla.
La iathuh ba ha kane ka jingialang yn iatai bniah halor ka jingdawa jong ki sengbhalang ban pyntreikam ia ka Inner Line Permit (ILP) lem bad kiwei pat ki ishu jong ka party.
La sngewthuh ba ha kane ka jingialang ka Congress kan iatai sani ruh halor ka jingthmu jong ka party ban long ryntih ha ka rukom leit sha ka Dorbar synrai ka ban sdang ha ka 4 tarik jong u bnai ban wan.
Na ki khubor ba la ioh lum la iathuh ba, ha kane ka jingialang kin don ki ki katto katne ngut ki MLA jong ka party Congress ki ban nym leit sha kane ka jingialang.
Haduh mynta ym pat lah ban pynthikna mano ban nym leit bad mano ban nym leit, hynrei la sngewthuh ba ki don ki MLA kiba la pynmih ia la ki jong ki prokram lashai ka sngi.
Shillong, 26 Nailur:Ar tylli ki dukan ha Iew Khyndailad ki la ingkhong mynta ka sngi ha ka por 8.
15 baje mynstep.
Kine ki dukan ki kynthup ia ka dukan Satya Narayan kaba dei jong u Deepak Chokhani bad kawei pat ka dei ka dukan JB Textiles.
Kine ki dukan ki dei kiba die jain, matres, karpet bad kiwei kiwei bad kaba kham julor bha ka dei jong u Deepak Chokhani namar la iathuh ba ka ding ka sdang nyngkong na kane ka dukan bad ka dukan JB Textile ruh kaba don marjan ka la ing lang ha kane ka jingkem ding.
Na ka liang jong u Officer In-charge jong ka Sadar Police Station, bah H Nongpluh u la iathuh ba na ka liang jong ki pulit kim pat lah ban ong ia ka daw halor ka jingpluh bad kem ding jong kine ki ar tylli ki dukan namr kin dang ap shuwa ia ka kaiphod na ka Forensic Science Laboratory (FSL).
Ka jingphah sha ka jaka test ka long na ka bynta ban lap ia ka daw kaba thikna halor ka jingkem ding jong kine ki ar tylli ki dukan khamtam mynta ba dang don ka jingiakhih da ki sengbhalang.
Haba kylli la ka dei ba la leh da ki runar ne dei na kano ka daw, u la ong ia mynta ym pat lah ban ong ei ei namar ka jingtohkit ka dang iaid shaphrang.
Na ka liang jong u Superintendent of Police (SP), jong ka East Khasi Hills District bah M Kharkrang u la ong ba, kane ka lah ban dei ba ki runar ki pyrshang ban shim kabu halor ka jinglong jingman jong ka ain ka kanun namar ka jingiakhih jong ki sengbhalang ha kaba la don ruh ka jingshah thang ha ki jaka bapher bapher ha ka Jylla.
Na ka liang jong u bah Kharkrang u la ong, ba na ka liang jong ki pulit kin nym map iano iano lada lap ia ki riew shimet kiba pyrshang ban shim kabu na ka bynta ka jingmyntoi shimet ha kum kane ka por jong ka saw ka sian.
Lah ban pynkynmaw ha ka 17 tarik mynta u bnai ar tylli ki dukan ha Iewduh ki la shah thang ha kaba ki runar ki la kawang da u petrol bom kaba la wanrah ia ka jingjulor jong kine ki dukan, hynrei na ka liang jong ki pulit kim pat ioh kem iano iano ruh halor kane ka jingjia.
Ki lad khubor, ki iathuh ruh ba u trai jong ka dukan Satyanarayan  u la shah shoh ha ki phra ngut ki khynnah kiba la rah ban pynap da ki tiar pynmynsaw kum ka wait bad ki tari bad hadien ba la shoh la dat ia u Guru Prasad Chaukhani u trai katei ka dukan kitei ki 8 ngut ki la phet bak bad ki la kawang Petrol Bomb ia ka dukan jong u kaba la ing khong khait.
U SP ka East Khasi Hills Bah M H Kharkrang ha ka website u la ong ba ha katei ka jingjia la rejistar case pyrshah ia kiba donkti ha katei ka kam bad yn dang tohkit banlap ia kiba donkti.
U Guru, u trai  dukan u la mynsaw malu mala bad la pynkit ia u sha Civil Hospital ha kaba ki doktor ki la ong ba ka dei ka jingmynsaw ka bym pat da jur.
Shillong, 27 Nailur:Ka Congress Legislature Party (CLP) kaba kyn thup ia ki 29 ngut ki MLA Congress ha ka jingialang kaba la long mynta ka sngi ha iingsah jong u nongialam ka CLP u Dr.
Mukul Sangma uba long ruh u Myntri Rangbah ka jylla, ka la shim ia ka rai ban nym pyntreikam ia ka Inner Line Permit (ILP) kumba la dawa da ki 10 tylli ki sengbhalang ryngkat ka jingkyrshan jong kiwei pat ki seng.
Haba kren ha ki nongthoh khubor hadien ba la wai ka jingialang, u la ong ka rai ban nym pyntreikam ia ka ILP ha ka jylla kam dei tang ka rai shimet, hynrei ka dei ka rai lang jong baroh ki MLA ka party Congress kynthup ki bym shym la wan sha ka jingialang namar ki don tang 3 ngut ki MLA Congress ki bym shym la wan sha ka jingialang namar ki don shabar ka jylla, la ong u Dr.
Mukul Sangma.
U la iathuh ba, ha kane ka jingialang la shim ruh ia ka rai ban ban pynsted ia ka jingpyntreikam ia ka ain shongwai bad yn ailad kumba shibnai ia ki paidbah ba kin ai jingmut.
U la iathuh ba hadien ba la dep shim ia baroh ki jingai jingmut yn sa pynlong da ka dorbar kaba kyrpang (special session) na ka bynta ban mynjur ia kane ka ain.
U Dr.
Mukul Sangma u la ieng biang ha ka nongrim ban nym khot iakren ia ki sengbhalang kiba iakhih bad ha ka juh ka por u la ong ba ha ka kyrteng jong ka CLP, MUA-II bad ka party Congress u kular ba kane ka ain kan long ka ain ka ban iada shisha ia ka jingwan rung tuh jong ki mynder ha ka jylla.
Shillong,27 Nailur:Ka HNYF Pynursla  Riwar Circle ka la iathuh ba mynta la saw bnai ka rukom treikam ka Meghalaya Rural Bank ha Pynursla ka la dkoh namar katei ka ophis kam lah ban treikam thikna da kaba ong ba ka duh ka mashin.
Ka HNYF kala iathuh ruh ba katei ka jingduh ka Mashin jong ka MRB la lai ne saw bnai ka la wanrah jingeh ia ki paidbah ka thain ha kaba kim lah ban thep lane ban sei pisa.
Ka seng lyngba ka kyrwoh na u President ka la kyrpad ia ki bor ba halor katei ka Bank ba ki dei ban shim khia ban pynbha lane ban bujli noh ia kita ki Mashin ba duh khnang ba kan ym ktah ia ki kam ki jam jong u paidbah uba wan ban donkam man ka sngi sha katei ka Bank.
Shuh shuh u President ka HNYF u la ong ba ha kine ki lai ne saw bnai shuwa banrung shapoh  ka Meghalaya Rural Bank, pynursla la thoh tyngkrain da ka jingthoh ha bar kaba on gym long trei mynta ka sngi ba duh ka mashin.
Shillong, 27 Nailur:U Myntri Rangbah ka jylla u Mukul Sangma u la ong ba ka kaiphod jong u Adviser barim ka ioh ka kot bad u governor ka RBI u Raghuram Rajan ka la ong ba ka jylla Meghalaya ka dei ka jylla kaba roi suki tam bad kane ka long markhongpong kumba la kam da u Prime Minister u Manmohan Singh dang shen ba ka jylla Meghalaya ka dei ka jylla kaba roi sted tam ym tang ha ki jylla ka thain shatei lammihngi ka India hynrei ha ka ri.
U Mukul u la ong hynne hadien ba la wai ka jingialang kynhun myntri, “lada ka long kaba shisha, ba ka jylla Meghalaya ka dei ka jylla kaba suki tam ha ka roi, te balei ki samla ki leit iasoh sha ka seng lehnoh?".
U Mukul u la ong ba ha ka jingialang bad ka Planning Commission, ka jylla Meghalaya ka buh thong ban wanrah ia ka roi ka par sha ka 11 per cent.
“Ngi la iathuh ha ka Planning Commission ba ka jylla Meghalaya ka donkam ban kiew sted bad la buh thong ba kan poi sha ka 11 per cent.
".
Shillong,27 Nailur:Hadien bala ioh jingtip shaphang ka jingpyniaid tiar siat lyngba katei ka thain , ki pulit ka East Jaintia hills ki la ap thap ban ioh ban kem ia ki briew kiba donkti ban pyniaid ia kum kitei ki tiar siat, mynta ka sngi hadien ba ki la ioh jingtip kaba thikna ha ka por 6 baje janmiet  ki la la beh kthong ia kawei ka kali kaba don ia u registeration number ML04B 4487 ba hadien ba ki la lap ki la ioh ban kurup ia ki tiar pynbthei na katei ka kali.
Ha katei a jingjia ki pulit ki la ioh ban kem ia ar ngut ki longkmie kiba la tip kyrteng kum ka Lucy Pamai (50) bad ka Wangdi Pamai (40) , baroh ar ngut ki dei na Dimapur, bad na ki la ioh ban kurup  400 tylli ki bom siat – dynamite (Gelatin Stick),  48 synduk ki detonator’s kiba don da ki spah tylli ki Fuse Waiar.
Hadien ba la tohkit kitei ki ar ngut ki la phla ba ki la thied ia kitei ki tiar na Jalaphet Pyrdung haka kdor T.
47 hajar tyngka bad ki la phla ruh ba kitei ki tiar pynbthei ki dei kiba la thmu ban pyndonkam ha kaba shna surok.
Katkum ka jingiathh jong kitei ki ar ngut ki ong ba la ki la thied ia kitei ki tiar pynbthei na u  Pranai Kumar Purkayasha na ka shnong  Jalaphet Pyrdung bad tang hadien katto katne por ki pulit ki la leit ban kem suk ia u.
Shillong,27 Nailur:U nongbishar ka High Court, U Justice SR Sen u la ong ba ka rukom hikai ha ka jylla dei ban pynkylla noh na kaba ju long mynta.
"Ka rukom hikai ha ka jylla ka dei ban long kaba kham kyrpang bad kaba don ka lad ban ioh kam.
Ngam tharai ba ki khynnah skul kin ioh jingmyntoi da kaba shu bsa tang ia kaei kaei kaba na ki kot pule" ong u Justice Sen haba aijingkren ha ka  sngi rakhe kaba 49th foundation day ka  Shillong Law College, mynhynin ka sngi.
U Sen u la ong ba tang ki lecture bad ki note kam pat biang ia ki khynnah bad kan ym iarap ia ki ban poi sha ka thong hakaba la ju iohi ba ki ju khynnuih bad artatien haba ki sdang ban leh ia kiei kiei bad kane ka dei namarka jingduna palat ka jinghikai ba kin leh ym tang ba kin tip ( practical).
U la ong ruh ba ka long kaba donkam haduhkatta katta ban buh noh da ka National Law School, haka jylla hakaba ki khynnah ka jylla kinlah ban iakhun bad tynjuh bor bad kiwei pat ki khynnah ki jylla bapher bapher.
“Nga sngewkmen ban tip ba u Myntri Rangbah u Dr.
Mukuul Sangma u don jinthmu ban seng ia ka National Law School ha ka jylla" ong u Sen.
U Senior Advocate, GS Massar uba long ruh u President jong ka  Governing body u la ong ba ki nonghikai bad ki khynnah skul ki dei ban don jingiadei khnang ban lah ban poi sha ka jingnang jingstad kaba paka.
U la pynpaw ruh ba u la kyrmen skhem ba ka sorkar kan leh eiei ban iarap ban pynkiew kyrdan noh ia katei ka jaka pule ki khynnah pule ain.
NewDelhi, 27 Nailur:Ka Election Commission mynta ka sngi ka la shim ia ka rai ban pyntrei kam beit iaka hukum ka Supreme Court ban buh noh  da ka shap bym mon ban thep vote iano iano ruh ha ki bad katei ka jingthoh ‘None of the Above’  (NOTA) yn buh ha ki EVM harum ka kyrteng jong u kyrtong ba khadduh bad ia kane yn pyntreikam noh ha kine ki ilekshon ban wan.
La buh ia katei ka jingthoh bym mon ban jied iano  iano ruh ha ki EVM khnang ban lah ban buhrieh ia kiti ki bym mon banjied ia ki kyrtong ha ki ilekshon ha kaba ia ka vote jong ki ruh yn shim jingkhein.
Ka Supreme Court ka la hukum ban pyntreikam ia katei ka NOTA khang ba ki nongthep vote ki lah ban thep ia ki vote jong ki watla kim don jingimon ban thep iano iano ruh.
“Ka EC ka la pdiang sngewbha iakatei ka hukum ka Suprem Court  kaba la sahteng bad ka lah ruh ban iarap ban buhrieh ia ki nongthep vote ki bym kwajh jied kyrtong" ong u opihsar rangbah ka EC uba la ong ruh ba katei ka hukum kan treikam noh bad yn pyndonkam noh ha kine ki ilekshon ban wan.
"Ka Commission kan pynkylla ruh katto katne ki kyndon jong ka Part-2  ka  Form 17C  kaba pyndonkam ha ka por ba niew Vote , ban niew ruh ia ki nongthep vote ki ba thep ha ka NOTA" ong biang utei u heh ophisar ka EC.
Ka tyllong khubor na ki heh ophisar ka Election Commission ki la iathuh ba  ka NOTA kan ym ktah ia ka ilekshon hakab la iathuh ba ha katei ka rukom treikam ba lada jia ba na ki 100 ngut ki nongthep vote ki  90 ngut ki thep ha ka NOTA,  yn shim jngkhein ia ka 10 kaba tam bad u kyrtong uba io bun na ki 10 vote un long u nongjop.
La pynkhreh bad tyrwa nyngkong iaktei ka kyndon ha u snem 2001 ha ka por ba u Bah J M Lyngdoh u la long u Chief Election Commissioner ha kato ka por bad hadien pat la buddien ia kane ka kyndon da u  TS Krishnamurthy ha u Naitung 2004.
Lah ban kdew ba ha kane ka elekshon MLA  ba la dep ka la don ka jingpyndonkam ia ka 49-o ha kaba ki paidbah ki bym mon ban the piano iano ruh ki lah ban shim form bad ban pyndapa ha katei ka phom hynrei ban buhrieh ia kiba kum kitei ki nongthep Vote haka  elekshon ka ban wan ka Eck an buh beit da ka NOTA ha ki EVM hakab ki lah ban leit kum kiwei pat ki nongthep vote bad ban nion ha u Button ka NOTA ba la buh harum ka kyrteng u kyrtong ba khadduh kaba mut ba ‘ym treh lut ia kitei haneng’ lane ‘None of the Above’.
Shillong,27Nailur:Mynhynnin ka step ki pulit ki la leit ban sei  met iap  na Mawsiangei, katei ka met iap ka dei ka jong u Bah Hestar Iawbor, 55 snem bad la sei na iing sah jong u ha Mawsiangei, kaba hap hapoh ka Sohra PS, East Khasi Hills, u dei uba sah marwei.
La pynkit ia ka sha CHC Sohra ban leh ia ka post mortem.
Ki pulit ki la suba ba utei u rangbah u la shah pyniap.
Shillong, 27 Nailur:Napdeng ki 20 ngut ki dkhot jong ka HANM kynthup u nongniah taksi ba la rah da ki pulit na ophis treikam jong ka HANM kaba don ha Mawkasiang, hynni ka sngi 17 ngut ki la lait, hynrei ki 3 ngut ki nongialam ba kham hakhmat kynthup u President jong ka seng kmie bah Lamphrang Khar bani kim pat lait satia.
Ki 2 ngut kiwei pat ki nongialam ka HANM ki bym pat lait haduh mynta ki long u bah Arphul Kharbani uba dei u President jong ka HANM West Khasi Hills bad u bah Alban K Gashnga uba la la jied thymmai kum General Secretary jong ka HANM sengkmie.
Na ki khubor ba la ioh lum la iathuh ba ia u Bah Arphul la pynngat halor ki jingjia shah thang ophis ha West Khasi Hills katba ia u bah Lamphrang Kharbani bad u bah Ganshnga ym pat pyllait satia bad hap ban pyllait da ka jamin hadien ba la lap ia ki jingthoh sms hapdeng jongki kiba thmu ban shna ia ka dur tyngshop jong u Dr.
Mukul Sangma na ka bynta ban thang.
Na ka liang jong u bah Mariohom Kharkrang SP jong ka East Khasi Hills District u la iathuh ba, ia ki 2 ngut ki nongialam ka HANM kata u bah Lamphrang Kharbani bad u bah Alban K Gashnga, la kem da ki pulit jong ka East Khasi Hills katba ia u bah Arphul Kharbani la kem da ki pulit jong ka Nongstoin, West Khasi Hills.
U la iathuh ba, ia ki 17 ngut la pyllait noh hadien ba ym shym la lap satia ba kin don bynta ha kino kino ki mukotduma, hynrei ia kitei ki 3 ngut la kem noh bad um shym la iathuh shai satia halor ki mukotduma aiu la kem ia kine ki 3 ngut ki nongialam.
Shillong, 27 Nailur:U trai jong u dohkha ba phylla ba la shu pynap jar na wah Umiam u bah Mathius Lyngdoh Lyngkhoi, haduh mynta u dang ri kyndong ia une u dohkha ba kham phylla.
Haba u nongaikhubor u la pyrshang ban wad jingtip halor une u dohkha la iathuh ba ia une u dohkha niar ban lap ha ka dong shatei lam mihngi bad kumjuh ruh ha Ri India hi baroh kawei.
Ki nongtrei jong ka Geological Survey of India (GSI), kiba la iohi tang ia ka dur ba la shon jong une u dohkha ki la iathuh ba une u dohkha u dei u symbai uba don ha ka Ri America bad ki la pynpaw ia ka jingsngew lyngngoh ha kano ka rukom u la wan poi ha Umiam.
La sngewthuh ba ki nongtrei jong ka  GSI ki la kwah ban tip kham bniah ia une u dohkha bad kin sa leit peit bad ban pule kham bniah ia une u dohkha uba phylla ba la ioh na Wah Umiam.
Ki khubor ki iathuh ba u trai jong une u dohkha bah Mathius u la pyntip sha ki bor sorkar ba dei peit jong ka tnad Ri Dohkha jong ka Ri Bhoi District, hynrei kim shym la shimkhia satia na ka bynta ban leit peit ia une u dohkha.
La iathuh ba na ka liang jong u bah Mathius u la kwah ban die noh ia une u dohkha namar ban bam ruh ym i nud, namar ka met jong une u dohkha ka don tang da ki shiah suda; nalor kata ruh ban bam la I bynnud bad u la kwah ruh ba kin don ki briew ki ban buh lane ri kyrpang namar u dei u dohkha uba kham phylla bad u bym ju kham ioh koit.
Ia une u dohkha la la pynap jar da u bah Mathius uba shong ba sah ha ka shnong Umniuh Umiam Khwan kaba don hajan ka shnong Umbir hajan Umiam hi ha ka 24 tarik mynta u bnai.
Shillong,27 Nailur:Ka jingwan poi trei ki nongtrei ha ka jylla baroh kawei ka la neh biang kumjuh kumba la long hynnin ka sngi sdang ka pakhang ophis ki sengbha lang.
Ki nongtrei kiba la wan poi trei ha baroh kawei ka jylla ki poi biang tang 60% mynta ka sngi bakut ka pakhang ophis ki seng bhalang.
Mynhynin ka sngi ka East Khasi Hills ka a ioh ia ka Rekod ba duna tam ki nongtrei ba poi trei hakab ki nongtrei kiba la wan trei mynhynnin ki poi 55% katba mynta pat kala hiar sha ka 51%.
Ka West Khasi Hills ka la ioh ia ka rekod kaba duna tam ha kab ki nongtrei ki la poi trei tang 20% kaba la hiar bak ly bak na kaba mynhynin ka sngi kaba ki nongtrei ki la poi trei haduh 75%.
Ha  South West Khasi ki poi 71%, , East Jaintia hills bad West Jaintia hills 90% , West Garo hills 60%, East Garo hills 10% bad  North Garo hills 60% , South Garo hills 60% ka  West Garo hills 80%.
Shillong, 27 Nailur:Ka jingbuh jong ka sorkar ia ki iing na ka bynta ki briew ki ba hapoh u lain ka jingduk ne Below Poverty Line (BPL) ha Nongmensong ka la ai jingiarap shibun ia kito ki briew ba duk namar ka jingsiew bai wai ka long kham duna katkum ka bor jingioh jongki.
Ha ha jingleit jurip u Rupang ia katei ka iing BPL la ioh ban iakren bad ki katto katne ki briew ki ba sah ha katei ka iing BPL, ki la ong ba ka jingdon jong kine ki ing BPL ka la pynlong ia ki ba kin sngew sting bad ka la kham iarap shibun ia ki namar ba ka jingsiew ka kham duna ban ia ka ba sah iingwai ha iing ki briew.
I Kong Sosphira Khar naior iwei na ka longiing ba ioh ban sah ha katei ka iing baduk ka sorkar, I la iathuh ba I la sah ha katei ka iing mynta la kumba shisnem shiteng eiei.
“Ka jindon jong kitei ki iing ka la iarap shibun ia i namar I la kham aram ban siew baiwai iing kaba rem ha kine ki sngi lada sah ha iingwai ki briew ia kiba duna ha ka jingioh jingkot kum ma I “, I la ong.
I kong Kharnaior I la iathuh ba ka jingbuh dor ka sorkar T.
542 ba kidei ban leit siew sha ka Meghalaya Urban Development Authority (MUDA)  man u bnai kam da shem jingeh than ia ki watla ki trei bylla sngi ruh.
“Jingsiew ka biang namar ba ka la kynthup lut naduh ki bai um, lait noh ka bailait ba hap siew nalor ka bai iing", I la ong.
I Kong Kharnaior iba dei na Nongmensong, I la iathuh ba ka sorkar ka la buh por ia ki ba ki dei ban pyndep ban siew hapoh ka 5 snem bad hadien kane, kin sa ioh ban kam kum la ka iing lajong.
“lada ngi lah ban siew noh pura ia ka pisa T.
32 hajar ba ka sorkar ka la buh, kan long noh ka jong ngi", I la ong bad bynrap baroh kiba shah jied ban sah ha katei ka iing maw, ki dei kiba bun khun kiba im da ka kamai sngi kyndoi jakpoh.
Haduh mynta kitei ki iing BPL ba la sah briew baroh ki don kumba 96 kynrad.
Kawei kawei ka iing ka don lai tylli ki kamra, kynthup ka painkhana la kajong.
Ka ba la dep shong briew mynta ki don 16 kynrad ha kawei kawei ka building.
Ha ka jingshisha, ka sorkar ka la thmu ban thaw haduh 600 kynrad hynrei namar ba ka kompeni kaba shna ia kane,ka la phet krad noh, katei ka projek ka la sah khongreng haduh mynta.
Dang shen, ka myntri ka tnad kam sor, kong Ampareen Lyngdoh ka la ong ba ka sorkar kan sa khot noh da ki nongpyntrei (kontraktor) trai jaka ban bteng ia ka jingshna ia katei ka iing baduk.
Ka la ong ruh ba ka la pan pisa biang ban kyntiew ia ka dor namar ka jingslem ban pyndep, ka la pynkiew dor ia ki tair ki tar katkum ka jingiaid ka por.
Shillong,27 Nailur:Ki khynnah  skul ba dang ia leh ia ka eksamin Selection (Private)  jong ki  ha Ummulong ki la pynpaw ia ka jingsangewsih halor ka jingduh bording kaba shi taiew shilynter ha katei ka jaka ha kaba ki la ong ba katei ka jingduh bording ka la pyndik palat ia ka jingkhreh kot jong ki.
Uwei na ki khynnah skul uba leit skul ha Ummulung Presbyterian  u la iathuh ha  u nongthohkhubor u la ong ba baroh ki para khynnah ki khnuim ia katei ka jingbym don light ha Ummulong  kaba pynthut palat ia ka jingpynkhreh eksam jong ki.
Haba la kylli la ki la leit mih ne em sha ka tnad ba dei peit halor katei ka jingduh ding ha katei ka shnong , u la ong ba ki la ong ba duh u Transformer.
Halor katei ka jingduh bording tang na ka bynta ka jingduh utei u Transformer ki khynnah pule ki la kyrpad ia ka tnad ba kan shim khia ban peit ba ka bording kan ym thut ha katei a thain khamtam haba la jan ka eksamin sa ki khynah skul.
Shillong, 27 Nailur:Ka kynhun Myntri ka la rai ban pynkhlain shuh shuh ia ka tnad Ri Dohkha jong ka sorkar Jylla (fishery department) bad na ka bynta kane la rai ban thungkam sa kumba 63 ngut, la iathuh u Dr.
Mukul Sangma Myntri Rangbah ka Jylla.
U Dr.
Mukul u la iathuh ba la shim ia kane ka rai namar namar ka sorkar Jylla ka don ia ka prokram aqua mission na ka bynta ban pynshlur ia ki paidbah ha ka liang ka kam ri dohkha ha ka Jylla.
U la iathuh ba ka sorkar ka la rai ruh na ka bynta ban shim khajna kumba 20% ha kaba iadei bad ka entertainment tax kynthup ruh ia ki cinema hall kiba pyni phlim ha ka Jylla.
U la iathuh ba ka sorkar ka la mynjur ruh ba ka tnad sam bording jong ka MCCL ba kan wad ia ki lad ki lynti na ka bynta ban pynduna ia ka jingduhnong.
Ha kaba iadei bad ka jingpynmih bording jong ki company shimet ba la khot da ka sorkar, u la iathuh ba ki company kim shym la kloi satia ban wan shakhmat na ka bynta ban pynmih bor ding namar ki kwah ban iashim bynta tang ha ki jingpynmih bording kiba kham heh, la ong u Dr.
Mukul Sangma.
Shillong,29 Nailur:Ka Durbar Pyllun kaba 17 jong ka Seng Kur Warjri shityllup ka Ri Khasi & Jaintia mynta u snem kanlong ha ka 12 tarik u Risaw ha ka Shnong Mai rang, West Khasi Hills District.
Ha katei  ka Durbar,  ka kur kan  pyndon burom ruh  ia kiba ioh ha ka kyrdan ba shakhmat (position) naduh ka eksam Matrik  shaneng.
Ka kur ka la pyntip ba lada don kum kita kiba dei ban ioh ia ka khusnam ki dei ban pyntip  sha ka  Seng Kur Warjri Central Body lyngba ki president bad secretary jong ki unit ba pher ba pher jong ka seng Kur ha lane shwa ka 5 tarik u risaw lane da kaba shu phone ha u  nombar -9863043125.
Potiskum,29 Nailur:Palat 50 ngut ki khyn nah pule ki la iap ha ka jingthombor ki lehnoh Islamabic  ia kawei ka jaka pule na ka bynta ka rep ka riang ne ka College of Agriculture kaba don ha ki thain shatei ka Nigeria.
Ka tyllong khubor ka la iathuh ba ki lehnoh Islamabic ki la thombor ha katei ka jaka pule mynta ka step phyrngap phyrngap  ha ka por 1 baje eiei  ha kawei ka nongrit ha Gujba, ong u  Molima Idi Mato jong ka  Yobe State College of Agriculture, sha ki lad pathai khubor.
“Ki la thombor ia ki khynnah pule jong ngi katba ki dang ioh thiah lyngngai ha ka hostel jong ki , ‘Ki la siat naphang’ ong u Mato u bym lah ban ai ka jingtip bap aka haduh katno ka jingiap ka la poi bad la shu antad palat 50 ngut.
Haduh mynta ki shipai Nigeria ki la ioh kharhaduh 42 tylli ki met iap bad la pynkynriah noh ia ki 18 ngutki khynnah pule ki ba mynsaw sha  Damaturu Specialist Hospital, ong uwei u shipai u ba la pynpaw ba um donbor ban ia kren bad ki nongthohkhubor bad um treh ia kren bha.
Shillong, 27 Nailur:Mynta ka sngi, ki runar ki la kawang 2 tylli ki petrol bom ia ka iingsah jong u heh pulit Inspector General of Police (IGP), u BR Rana ha 4th furlong ha kaba uwei u la bthei bad uwei pat um shym la bthei.
Une u petrol bom uba la bthei u la leit dei ia ka kali scorpio jong une u heh pulit kaba don ia u number ML02 0437 ha kaba ki ar tylli ki shaka kiba don ha ka liang ka mon ki la kem ding bad ing.
Katkum ka jingiathuh jong u Superintendent of Police (SP), jong ka East Khasi Hills District u bah Mariahom Kharkrang, u la iathuh ba mynta ka sngi ha ka por 12.
30 baje shiteng sngi kumba 5, 6 ngut ki khynnah samla ki la leit rung j ubor ha iing jong jong utei u heh pulit BR Rana ha kaba ki la kawang ar tylli ki petrol bom.
U la iathuh ba napdeng kine ki ar tylli ki petrol bom ba la kawang da kine ki runar tang uwei uba la bthei ha kaba u la leit kem ding ia ki ar tylli ki shaka ba don sha ka mon jong kali scorpio bad ki la kem ding.
Ha kawei pat ka jingjia mynta ka sngi ha ka por 2.
30 baje janmiet ki runar ki la leit ban kawang petrol bom ha ka karkhana ot dieng jong u Rajesh Gurung kaba don ha Lumshyiap, Nongmynsong.
Na ka liang jong u SP bah Kharkrang  u la iathuh ba na ka daw ba ka jingiarap ban pynlip kham kloi ia ka ding  da ki riew paidbah kam shym la don kano kano ka jingjulor.
Lah ban kdew ba kane ka dei ka sien ba nyngkong hapoh ka jingiakhih ILP ba ka kali u heh pulit kan shah thang.
Kane ka jingjia ka la jia mynta ka sngi hapoh ki kynta pakhang ophis kaba khadduh ki sengbhalang kaba la kut noh mynta ka sngi.
Shuh shuh ha kawei pat ka jingjia  mynta ka miet ha ka por 8 baje kawei ka kali sorkar kaba dei ba pyndonkam da u  Bah Marcus Pohrmen U SDO Building ka PWD Nongstoin ka la shah thombor haka ki runar ha kaba katei ka kali  Gypsy kaba don ia u nombar ML 01 4181 ka la julor.
Ki pulit ki la iathuh ba ki seat, ki jingkhang bad ka rong ka kali ki la julor.
Katei ka jingjia ka la jia ha Mawlai Umjaiur.
Lah ruh ban kdew ba haduh 55 tylli ki case la register hapoh ki jingjia iakhih ILP ha kaba la pynngat hapoh ka kyndon Meghalaya Maintenance of Public Order Act bad kumba 49 ngut ki la shah kem na ki jingjia bapher bapher ka iakhih ILP.
Shillong, 27 Nailur:U Dr.
Mukul Sangma Myntri Rangbah ka Jylla  u la kynnoh ba ka jingiakhih jong ki sengbhalang ban dawa pyntreikam ia ka Inner Line Permit (ILP), ka dei ruh ka jingkynshoit jong ka liang pyrshah bad  la ong ruh ba ki kam ba la leh da ki sengbhalang ka long thik kum ki kam ba la leh da ki lehnoh.
Haba kren ha ki nongthoh khubor hadien ba la wai ka jingialang jong ka kynhun Myntri mynta ka sngi, u Dr.
Mukul Sangma u la ong na ka liang jong ka sorkar ka la peit bniah ia ka draft halor ka ain “Regulation of Landlords and tenants verification Bill’ bad naduh ka 3 tarik u bnai ban wan yn sa shim ruh ia ki jingai jingmut na ki paidbah.
U la ong ruh ba ka liang pyrshah ka la nang ai ding shuh shuh ia ka jingiakhih jong ki sengbhalang bad ki don ruh ka jingiadei kaba jan bad ki sengbhalang, na ka liang jong u bah Paul Lyngdoh ha ka por ba u don ha ka shuki um shym la kren ei ei ruh halor ka ILP, u la kynnoh bad mynta kynsan kynsan haba um don shuh ha ka bor la mih kane ka ishu ban dawa pyntreikam ia ka ILP, u la bynrap.
Haba kylli la ka sorkar kan khot ne em ia ki sengbhalang sha ka miej jingiakren namar ki paidbah ki la shah ktah na kine ki jingiakhih, na ka liang jong u Dr.
Mukul Sangma u la ong ba yn nym lah ban pynthikna ba lada khot iakren ki sengbhalang kin nym don shuh ki jingiakhih nangne shakhmat.
Haba kylli hato kane ka bill kaba yn dang shna thymmai kan pyrkhing ne em halor ka hok ban ioh thep vote da ki bar Jylla bad kumjuh ruh ban iada ia ki nongbylla bar Jylla kiba im bad shong sah ha ki jaka trei dewiong, u la ong ba un sa kren ia kane ka ishu ha ka sngi nyngkong ban wan.
U Dr.
Mukul Sangma u la kynnoh kylla ruh ia ki sengbhalang da kaba ong ba ka rukom leh jong ki sengbhalang ka pynpaw ba kim shimkhia na ka bynta ban iada ia ka jingwan rung kyrthep ki mynder bad u la ong ruh ba dei ban pynrem ia ki kam be-ain jong ki sengbhalang kiba pynjot ia ki mar sorkar.
Mynta ka sngi u Dr.
Mukul Sangma u la kubur ruh halor ka jingdon shatrai jong ka Jylla Meghalaya haba ianujor ha ki kam pynroi napdeng ki Jylla jong ka Ri India baroh kawei bad u la ong ba ki jingiakhih kin nang pynhiar arsut ia ka Jylla ha ka liang ka roi ka par.
U la ong ruh ba ka jingsahdien jong ka Jylla ha ka liang ka roi ka par ka la pynlong ruh ia ki samla ba kin shim ia ka lynti na ka bynta ban leit pyniasoh ialade bad ki kynhun seng kiengatiar.
Shillong, 27 Nailur:Ka HANM seng Kmie ka la byrngem tyngeh ia ka sorkar ba dei ban pyllait noh ia ki nongialam ka seng lym kumta kan khie ka thma ba kur la byrngem ka HANM ia ka sorkar.
U General Secretary jong ka seng Bah Damonmi S Dkhar u la pynrem jur ia ka jingkem khlem nongrim jong ki pulit hynnin ka sngi ha ka jingrakhe dap 5 snem ka seng.
Ka jingkem jong kipulit ia ki nongialam ka seng ka dei tang ka jingshim kabu ban kynnoh khlem nongrim da kaba ong ba ki thmmu ban wanrah ia ka jing kulmar ha ka imlang sahlang.
Hynrei kane ka paw shai ba kipulit ki kwah ban pynduh bor ia ki sengbhalang khamtam ha kum kane ka por ba don ka jingiakhih ILP bad kiwei kiwe de ki jingiakhih.
“ka seng ka ong ba ka sorkar lyngba ka tnad pulit kadei ban pyllait mardor ia ki nongialam ka seng lym kumta ka thma ba jur kan khie tang hapoh 48 kynta naduh ba mih kane ka khubor", la ong u Bah Damonmi General Secretary ka seng.
U la ong ba ki dkhot ka seng kim dei ki nongtuh ki nongleh bymman hynrei ka  dei ka jingiuh roit bad shim kabu khlem nongrim namar ba ka jingkem jong ki pulit ka long kumba ruma khlem da tip ia ka duh ka dang namar ha katei ka seng la don ki dkhot kum na Jaintia Hills bym don jingkulmar bad jinghuri hura eiei hynrei kila shah kem lut.
“Lada ka sorkar kam leh da kaba pyllait noh ia ki dkhot ba shah kem hapoh ka 48 kynta ka seng ka la pynap lypa ia ki jingiakhih ba jur", la byrngem u Bah Damonmi.
Lah ban kdew ba hynnin ka sngi kumba 19 ngut ki dkhot ka HANM kynthup u President Bah Lamphrang Kharbani kki la shah kem ha ka por ba ki rakhe ia ka jingdap san snem ka seng ba la pynlong ha Mawkasiang halor ka jingkynnoh ba ki donkti ban thaw jingkulmar ha kine ki sngi.
Shillong, 29 Nailur:Ki paidbah kiba ju ieit ia kaj ingialehkai phutbol khamtam ki nongkyrshan ba shit rhem jong ka Shillong Lajong Football Club (SLFC), mynta ka sngi ki la ap khmih lynti dik dik da u soh jong ka jingjop pyrshah ia ka Pune Football Club, hynrei ka SLFC, ka la ai pat ia ki arphew wei hajar hajar sanspah (21,500) ngut da ka jingiakhaid.
Wat hapdeng u slap uba la pynthut ia ka leit ka wan jong ki paidbah, hynrei kine ki phew hajar ngut ki nongkyrshan jong ka Shillong Lajong ki la poi shuwa ka por ban sdang ka jingialehkai kaba la buh ban long ha ka por 3.
30 baje janmiet ha madan Jawaharlal Nehru Sport Complex, Polo Shillong pyrshah ia ka Pune Football Club.
Ki paidbah kiba la ap kmih lynti ban sdang noh ka jingialehkai ki la lyngngoh ba ym shym la sdang satia ha ka por kaba la buh kata ha ka por 3.
30 baje janmiet ha kaba ki la sdang ban hylla bad kyrkait, hynrei kham hadien ki bor pyniaid phutbul ki la pyntip ba ka jingialehkai kan sdang noh ha ka por 4.
15 janmiet.
Kham hadien la pynmeh ia ki light kiba pynshai ia ka madan baroh kawei bad ka jingialehkai ka la sdang ha ka por 4.
45 baje janmiet ha ryngkat ka jingpynshai ia ki light.
Mar iasdang ka jingialehkai ki paidbah ki la kynhoi bad pyrta jam bha bad kine ki nongkyrshan ki da pynpaw ia ka jingkwah eh dik dik ba ka Lajong kan jop bad ki don ruh ka jingkyrmen ba kan jop khamtam hadien ba la ioh ia ka khubor ha ka jingialehkai kaba nyngkong ba ka la pynliem pyrshah ia ka klob radbah kaba na Goa 3-0 kl shabar na la iing.
Ha ka jingialehkai jong ka kylla step ka lajong ka la kham ioh ia ki kabu ban thep kol, hynrei kam shym la ioh satia ban pynkhih ia ka jar bad na ka liang jong ka Pune ruh ka la pyrshang hi ban ioh thep kol, hynrei kam shym la iohlad satia.
Ka jingialehkai kam da long than kaba sted bad kine baroh ar tylli ki team ki long kiba iabiang bor ha ka jingialehkai, hynrei ka Lajong ka la kham ioh ia ki kabu ban thep kol tangba kam shym la lah satia ban pynkhih ia ka jar.
Haba phai sha ka jingialehkai jong ka Pune, la iohi ba ka kham biang ha ka rukom ia pashad ia ka bol, hynrei haba phai sha pat sha ki kabu thep kol kam da iohlad satia ban ioh ia ki kabu kiba biang.
Kumta ka jingialehkai mynta ka sngi hapdeng ka Lajong bad ka Pune ka la kut noh ha ka jingiakhaid ha kaba ki la iasam noh mar shi point bad kine baroh 2 tylli ki team haduh mynta ki la kamai mar 4 point.
Shillong, 29 Nailur:U working president ka UDP u Bah Paul Lyngdoh u la kynthah kylla ia u Myntri Rangbah ka jylla Mukul Sangma, ba um donkam syrnod ei ei na u.
“Ka dei ka kam jong nongthoh histori, bad ki nongpeit pyrman ka sain pyrthei ban bishar ia kaei ba nga la leh.
Balei ngan donkam syrnod na u Myntri Rangbah ia ka jingtrei jong nga", la ong u Bah Paul haba kren hynne ka sngi sha ki nongthoh khubor.
U la ong ba ym lah ban len ba u dei ha ka liangpyrshah bad u Mukul u don ha ka liangsynshar hynrei ki dei para ba iakhun pyrshah ha ka sain pyrthei.
“Ha jaka ban pynleit jingmut ia ka jingkren kiwei, u Mukul u dei ban pynleit jingmut bha ia ki nongshun hapoh ka sem lajong.
Ka jingma ia ka shuki jongu ka kham bun ban ia ka jingma kaba wan nabar", la ong u Bah Paul.
Haba kyntait ia ka jingkynnoh u Mukul ba um leh ei ei ha ka por ba don ha ka sorkar, u Bah Paul u la ong dei ha ka por ba long myntri ma u, ba ka sub-committee on influx ha u snem 2004, ba la pynkylla ia ka rul jong ka Inter-State Workmen Migrant Act, 1979 bad ruh ban pyntreikam na ka bynta ki nongbylla ba wan sha kane ka jylla.
U la ong ba ka cabinet ha u snem 2008 ka la mynjur ia ka jingpynkylla ia ka Inter-State Migrant Workmen Regulation Act, 1979 ban ai bor ia ki nongpyntreikam ban khynra ia ki briew ba shu wan shane sha jylla bad ban tehlakam ia ka jingwan ki briew nabar sha kane ka jylla.
“Ka jingpynkylla ka thmu ban wanrah ia ki kyndon ba kham eh bad kham pyrkhing ban khang lad ia ka jingwan ki briew nabar", la ong u Bah Paul.
U la ong ba ka Cabinet Committee on Influx ba la khlieh da ma ma u, ka la pdiang ia ka jingmang kaba T.
3 klur ban pyntreikam ia ka work permit.
U la ong ba lada pyntreikam pura ia kane da ka sorkar kaba bud, shiteng na ka jingeh ha ka jingwan rung ki briew nabar, kan jah.
U la ong ba ka work permit kan treikam tang 179 sngi, shi sngi ka duna noh ban dap hynriew bnai, ban khang lad ia kiba shu wan rung ban ioh ia ka hok thep vote.
Shillong, 29 Nailur:Lehse bun ki paidbah ki pyrkhat ba ka Dr John Robert Theological Seminary ka dei kawei kaba ai jinghikai shaphang tang kito kiba don ne ngeit ha ka niam Khristan hynrei kane kam dei kumta.
Ha kane ka jaka pule niam kaba la seng da u Dr John Robert, ka pdiang ia kino kino ki briew ki bym dei na ka jait niam Khristan kiba kwah ban wan pule ha ka.
Ia kane ka jaka hikai la seng da u Dr John Robert ha u snem 1891 ha Sohra hynrei kham hadien la pynkynriah noh sha Mawklot kaba don mynta.
U Rupang uba la ioh ban iakren bad u Pastor RT Rymbai uba dei peit ia kane ka jaka pule, u la ioh ban iakren kham bniah halor kane ka jaka pule ki riew niam.
Katkum ka jingiakren bad u Pastor Rymbai, kane ka jaka hikai shaphang ka jingngeit niam, ka pdiang sngewbha ia baroh kiba kwah ban wan pule tangba kan shong katkum ka jinglait jaka.
U la ong ba ha ka shisnem, ka bor pyniaid jong kane ka jaka pule ka pdiang kumba 150 ngut ki samla ban wan pule.
Ka jingpdiang kan long naduh kito kiba pyndep ia ka klas XII bad kiba la dep ia ka graduate.
Hangne ha skul niam la ai jinghikai lut shaphang baroh ki jingngeit niam watla kaba kham kongsan la hikai ia ka niam Khristan.
La hikai ha ka sobjek kum ha kaba iadei ban ka niam Hinduism, Sikhism, Jainism, Islam kynthup ia ka niam Khasi bad kiwei kiwei pat nalor kine lait noh tang ia science.
U la ong ruh ba mynta hangtei ki thmu ban pynrung ia ki jinghikai ba iadei bad ka jaidbynriew khnang ban kyntiew ha ka imlang sahlang.
Ha kane ka jaka pule ym tang ba ki shynrang kiba lah ban leit pule hynrei ki kynthei ki lah ban wan pule hynrei na ka liang ka Balang Presbyterian kam pat don ka kyndon kaban ailad ia ki kynthei ban shimti kum ka pastor.
Mynta u snem ki kynthei ki don 28 ngut ki ba wan pule ha katei ka jaka shaphang ka ktien jong u Blei.
Bun na ki niam bapher bapher ki wan ban pule ha kane ka jaka naduh ka Balang Katholik bad kiwei kiwe ruh.
Kito kiba dei na ka Balang Presbyterian ynda ki la dep ia ka jingpule na kane ka jaka, lada ki kwah ban long Pastor ki lah hynrei ki hap ban leh ia ka jingpyrshang ne probationary lai snem bad hadien ba la ibit ka Balang ki lah ban ioh kyrdan Pastor.
Hynrei kito ki bym kwah, ki bun kiba shu seng ne trei ia ki kam shakri Ia ia ka imlang sahlang sha kylleng ki jaka kum kaba seng skul, bad kiwei ki kam shakri paidbah.
Khublei shi bun iaka jingoynshai Jong fi.
Bad nga dang don pat sa kine ki jingkylli Lada fi danglah ban pynshai sngawbha pynjubab lem ia nga.
1.
Balei la pynkynriah noh na sohra sha shillong na kaei ka daw?bad ha u snem katno ?2.
U John Robert u wan poi ha u snem katno ha sohra bad u wan trei Kum u ei?3.
katno ngut baroh ki nonghikai?Te tangkine mynta nga sa kylli biang.
khublei shibun bun ia ki tei ki jingpynshai jong phi haneng hynrei ng shu kwah ban kylli katno ka bai pule ban trei Kum u pastor.
29 Nailur:Ka thei bhabriew na Philippines ka la ioh ban rah syndon ia ka nam thei bha briewka pyrthei ne Miss World ha ka phainal jong ka jingiakop thei bhabriew  ka pyrthei.
Ka Me gan Young, ka ba la phong da ki jain phyrnai rong pink kaba la pynwan dur ha ka dur jong ka tdong dohkha, ka la iphuh i phieng bha bad ka la bhabriew haduh katta katta ha katei ka sngi phainal haduh baka la ioh shisyndon ban rah ia ka nam Bhabriew tam ha ka pyrthei kaba long ruh ka jingiakop ba 63 jong ki thei bhabriew ha ka jaka sah kai pyngngad ha ka dewlynnong ka  Indonesia ka Bali.
“Nga la kular ba ngan long ka theibhabriew kaba bhabriew tam ha ka pyrthei" ong ka tei ka thei samla kaba dang 23 snem karta ryngkat ki ummat kmen kiba tuid na ki arliang ngab jong ka , tang marsien pynbna ia ka kyrteng jong ka ha katei ka jingiakop.
La ong ba katei ka jingiakhun kaba haduh 127 ngut ki thei samla na kylleng ka pyrthei ki la wan ban ia shim bynta tang marsien pyrta ia ka kyrteng ka Young da ki phew hajar ngut ki nong Philippi kiba la wan ban ai mynsiem ia ka ki la risa ryngkat ka shad ka kmen bad ka kynhoi ka risa , ki la kaweh ia ka lama ka ri jong ki kum ka dak ka jingjop.
Ha katei ka jingiakop saw ngut na ki kim shym la wan ban ia shim bynta namar ka jingkem pang noh ha shuwa ban sdang ka jingiakop.
La iathuh ba ha katei ka sngi phainal jong ka jingiakop ka la don ka jingbyrngem na ki kynhun Islamabist ba kan leh ia ki kam pyntrien ha katei ka sngi hynrei ka jingiakop ka la iaid beit shakhmat namar ka la pynkhreh da ki bor pahara kiba pyrkhing bha ha katei ka jingiakop, La iathuh ruh ba kham ha shuwa ia katei ka jingiakop ki la don ar tylli ki jingiakop ka ‘pornography’ bad  ‘whore contest’.
kiba la shah pyndik ha ki kynhun iakhih ki Muslims.
Shillong,29 Nailur:Ka HANM-Khliehriat Circle ryngkat bad HANM-Narpuh Circle ka la pynpaw ka jingsntgewdiaw halor ka jingkem ki pulit ia ki nongialam ka seng katba ki dang rakhe ia ka sngi jingdap 5 snem ka seng.
Kitei ki ar Circle jong ka HANM ki la pynrem jur ia ki pulit kiba la kem ia ki dkhot da kaba ong ba kim dei ban pynlut por tang ban kem ia ki dkhot ki sengbhalang hynrei ki dei ban phai ia ki khmat sha ki khappud ba ki khar Nepali ki leh donbor ia ki para doh para snam.
Ki la pynpaw ruh ba ka jingbat jong ki pulit ia u khliehduh ka sng u Bah Lamphrang Kharbani ryngkat bad ar ngut kiwei pat ki nongialam ka long kaba khlem nongrim haba 17 ngut ki la pyllait noh khlem kyndon katba ia ki  3ngut pat la pynngat ha ki kyndon bapher bapher haba la kem ia kin aka juh ka daw bad na ka juh ka jaka.
Shillong, 29 Nailur:Ki MLA ka Congress na thain Garo hills ki la pynrem jur ia ka shah kren kynthah u myntri rangbah ha ki seng longkmie ha Garo Hill kiba khot ia u Mukul Sangma, kum u “Dr.
Mukul Begum bad u A’chik Cheap Mini-star".
Ki MLA ka Congress ki sngew ba kane ka dei ka jingkren ba ktah ia ka jingsngew jong kiwei ki jaitbyn riew ruh.
Ha ka jingialang jong ki MLA ka Congress na Garo Hills, ba long ha MLA hostel, ki la pynrem ia kane ka shah kren jem daw u Myntri Rangbah ha ki seng longkmie na Garo Hills.
Ha kane ka sngi Balang, ki senng longkmie kiba pynlong ia ka jingiakhih ban dawa ia ka Inner Line Permit (ILP) ki la rah da ki jingthoh plakad da kaba thoh “Dr.
Mukul Begum, duplicate A’chik Cheap Mini-star.
"Ki MLA ka Congress kiba sngew rem jur ia kane ka jingthoh, ki la pynpaw ia ka jingsngew lyngngoh ia ka jingkren ia u Myntri Rangbah bad ki la kam ba ia ka jinghuri hura halor ka jingkynnoh kylla jait jong u Mukul, la dep kyntait da ka High Court bad ka Maharis ka la dep pynthikna ba u Mukul Sangma u dei na ka jait Sangma ym da ka Begum bad u dei ruh na ka tnad jait kur Manda Mahari.
Ki MLA ka Congress ki la sngew ba jingkren kynthah ka long ka bym sngew tynnad khamtam na ki briew ba la shai.
U Parliamentary secretary ka Community and Rural Development u Rophul S Marak u la ong ba ki briew jong ka Khasi bad Jaintia ki la pynrem jur ia kane ka jingkren bein ia u Myntri Rangbah.
Ki MLA ki la kyntu ruh ia ka sorkar ba kan shim ia ka lynti ba tyngeh halor kane ka jingkren bein ia u myntri rangbah.
Shillong,29 Nailur:Ban pynthikna ba kan ym don kano kano ka jingktah naka jingbam dohsniang bad ba kan ym long ka ba bit jingpang ka sorkar Meghlaya ka la ia teh da ka soskular bad ka sorakr Cananda ( Alberta Province) ba katei ka sorkar bar ri kan ai ka jinghikai bad ka buit thymmai na ka bynta kumno ban sumar ba ka doh sniang ban bam kan ym long vkabba ktah bad kaba don jingpang.
U Myntri Rangbah ka jylla u la ong ba ka doh sniang ka dei ban long kaba lait na ki jingpang bad ba ki briew kiba bam ruh kin lait na ki jingpang ba bun jait.
U Sangma u la ong ba ki don bun ki jait jingpang kiba mih na ka dohsniang , kumta u ong ba ka long kaba donkam ba ki briew kin tip ba ka dohsniang ka dei kaba khuid bad ka  bit ban bam shuwa ba kin bam ia ka.
Iakatei ka jingiateh u Myntri Rangbah ka jylla Dr.
Mukul Sangma u la ia soi bad u  Grant Winnton, Senior Director, Trade and Relations, Agriculture and Rural Development, jong ka sorkar ka Alberta na Canada.
Shillong,29 Nailur:Ka Markasa Secondary School, West Khasi Hills, ka la rakhe ia ka jubli ksiar jong ka ha ka 30 tarik Nailar , ka long kawei  na ki skul ba la rim tam ha ki thain jong ka Markasa baroh kawei.
La seng ia katei ka skul da u u Head Master na nyngkong eh jong ka u Bah RS Reiken Lyngdoh ba ju khot ieid u Bah Stad.
Kiwei pat kiba la ia don bynta ha ka ban seng ia katei ka skul ki long Wellsonsing Syiemiong, Orgen Marngar, Melaris L Nonglait, Duba K Bani, Horo Sing Pariong, Jeson Marngar, Hari Sing Marngar, Benliwell Thabah, Chesfurt land Sanglyne, Hero Thong ni, Asing K bani, Dwes Marthong, Yondro K Myndai, Holiwel Marngar, Entimai Syiem, NS Mar weiñ, GT Wahlang, Hastar wel Lyngdoh bad Bah Sparwel Thabah.
Katei ka skul kaba la rim tamka thain hapoh ki jingshakri ba 50 snem jong ka ka la pynmih ia bun ngut ki khlur ka Ri kiba tyngshain na ka dong bad ka thain.
Hynrei watla ka la shakri haduh 50 snem kynthih haduh ba la ioh ban rakhe ia ka jubili ksiar kaba lyngngoh ka long ba katei ka skul kam ioh ka jingithuh na ka tnad pule puthi ka sorkar bad ka dang dei tang ka skul Adhoc.
Ki dang don bun ki jingduna ha katei ka skul ha kaba la iathuh ba ki nonghikai katei ka skul haduh mynta ki dang ioh tang ka jingsiew lyngba ka ADhoc Grant.
La iathuh ba mynshuwa la siew tulop sorkar tang ia ki nonghikai kiba hikai iaka subjek Hindi hynrei ym ju siew shuh bad haba ki bor pyniaid ki la leit ban pyrshang kylli na ka tnad pule kala ong bay m don grant eiei mynta.
Lah ban pynkynmaw ba katei ka skul ka la rakhe ia ka jingdap 50 snem jong ka ha ka 30 tarik u Nailar ha kaba u Bah HB Nongsiej MLA ka Mawthadraishan u la long u kongsan ha ryngkat ka jingiadonlang ruh ki nongseng ia ka skul, ki rangbah shnong, ki nonghikai bad kiwei.
Ha katei ak sngi rakhe u Bahnongsiej u la ai mynsiem ia ki khynnah kiba pule ha katei ka skul bad kyntu ruh ba kin minot thop ban poi sha ki kyrdan ba kham shalor.
Nalor kata, u MLA, u la pynpaw ruh ba u long ba kloi ban iarap ia ka Managing Committee jong ka skul na ka bynta ban pyniaid shaphrang ha kiba bun ki liang.
Ha ka juh katei hi ka sngi la sam ia ki khusnam sha ki khynnah skul kiba la pass bha ha ki eksamin SSLC mynta u snem.
Ki nongpyniaid katei ka skul ki la kyntu ia ka tnad pule puthi ba kan phai khmat lem sha katei ka skul ban pynnoh ki jingiarap ban tei pyndep noh ia ka skul ba thymmai khnang ba kan logn ka jingmyntoi ia ki paidbah.
Shillong, Nailur 29Haba kynthoh pyrshah halor ka jingkynnoh jong u Myntri Rangbah ka jylla u Dr.
Mukul Sangma pyrshah ia ka UDP, u  Dr.
Donkupa Roy uba dei u President ka United Democratic Party (UDP) uba long ruh u nong ialam ka liang pyrshah, ha ka sngi u Blei u la ong, ka seng ka ju ieng skhem halor ka nongrim ban pynneh ia ka shongsuk shongsaiñ ha Jylla baroh kawei.
U Dr.
Roy u la ong ka jingkynnoh u Dr.
Mukul Sangma uba long u Myntri Rangbah ba, dei ka liang pyrshah kaba la nang aiding ia ki sengbhalang ba kin ïai bteng ia ka jingiakhih ka long tang ki nia khyllung khynnah suda bad ka dei tang ka jingkren bym don nongrim bad ka jingkren laplah.
Na ka liang jong une u nongialam ka UDP u Dr.
Donkupar uba long ruh u Myntri Rangbah barim ka Meghalaya ha ka jingiakynduh bad ki katto katne ngut ki nongthoh khubor mynta ka sngi u la kren shai ba ym pat ju don wat tang kawei ruh ka khep ba ka UDP kan iasylla lane kynshoit ia ki sengbhalang ban pynlong jingiakhih.
U la pynkynmaw ba naduh ki por mynba u Bah EK Mawlong (bam kwai ha dwar u Blei) u la long u Myntri Rangbah, ka UDP ka ju pyrshang bun ki lad ki lynti ban wan rah ia ka shongsuk shongsaiñ ha Shillong bad baroh kawei ka Jylla da kaba ai nuksa halor ka jingpynlong ia ka peace rally bad ka jingtei pop kylla jong u Dr.
Mukul ia ka liang pyrshah halor ka jingiakhih jong ki sengbhalang ka long kaba bakla haduh katta katta, u la bynrap.
“U Dr.
Mukul kum u khlieh jong ka Sorkar Meghalaya United Alliance (MUA) um lah satia ban thet kti ia lade bad tei pop ia kiwei pat.
Dei namar ka jingmutlop ka Sorkar, na ka liang ki sengbhalang ruh ki la ïai bteng ia ka jingiapyni bor bad ha kaba khatduh, dei ki paidbah kiba la kylla ‘langkñia," la ong shuh shuh u Dr.
Donkupar Roy.
U Dr.
Donkupar la kyntu ia u Dr.
Mukul ba u dei ban khot biang ia ki sengbhalang sha ka miej jong ka jingiakren sngewthuh jingmut khnang ba yn dup lah ban pynkut noh ia ki jingkynrum kynram kiba la ktah jur ia ki paidbah.
“Ka rai u Dr.
Mukul ban nym khot iakren shuh ia ki sengbhalang halor ka jingdawa jong ki ban pyntreikam noh ia ka ILP ha Meghalaya ka long kaba bakla haduh katta katta bad dei kane kaba la nang pyneh rang shuh shuh ia ki" u la ong shuh shuh.
Ha kawei pat ka liang, u Vice President ka HSPDP, u Bah Ardent Miller Basaiawmoit ruh u la pynpaw ia ka jingsngew khia kaba khraw halor ka jingkynnoh u Myntri Rangbah ba dei ki MLA kiba don sha ka liang pyrshah kiba la kynshoit ia ki sengbhalang halor ki jingiakhih bapher bapher.
Na ka liang u bah Ardent u laong ka HSPDP kam don jingthmu satia ban pynkhyllem Sorkar lane ban bujli nong ia u nongialam (CM) hapoh ka Sorkar Meghalaya United Alliance (MUA), hynrei ka party ka ieng ha ka nongrim ba ka ILP ka long ka atiar kaba biang tam ban iada na ka jingwan tuid jong ki briew kiba nabar, u la ong.
Na ka liang jong ka UDP lashai ka sngi kan sa khot ia ka jingialangbad ki nongthoh khubor na ka bynta ban pynshai bniah halor ka jingkynnoh jong u Dr.
Mukul Sangma bad la sngewthuh ruh ba ka UDP kan ther kylla halor kane ka jingkynnoh kynshoit ia ki sengbhalang ban iakhih.
Shillong,29 Nailur:Kawei ka kali pulit kaba don ia u nombar ML 02 0026 ka la ing khong hadien ba ka la shah thang ha ki runar mynta ka miet ha ka por 8: 20 baje eiei.
Katei ka kali kaba la shah thang ka dei kaba la pynieng harud surok ha ban leit sha Lawsohtun  block IV hajan Ice Factory.
Ki pulit kim pat ioh kem ia ki runar kiba donkti ha katei ka jingthang ia ka kali pulit, ka jingtohkit ka dang iaid shakhmat, ong u SP ka East Khasi Hills u Bah M H Kharkrang.
Ha kawei pat ka jingjia, kawei ka trok Pick up  kaba dang thymmai ka la shah thang ha ki runar ha ka step sngi saitjain bad katei ka jingjia ka la jia haka por 3 baje mynstep.
Ia katei ka trok ki runar  ki la leit ban thang ha ka jaka ba la pynieng ia ka ha ophis ka Ri-Bhoi District congress Committee.
Ki la don bun kiwei pat ki trok pick up kiba la pynieng marjan bad katei ka pick up ba la shah thang ha katei ka jaka pynieng kali hynrei  kitei ki kali ki la lait na ka jingshah thang namarba u Chowkidar u la kyndit naba thiah ha ka por ba ki runar ki thmu ban thang ia kiwei pat ki trok.
Ki pulit ki dang pynlong ka jingtohkit bad ki dang buddien ban lap ia ki ba donkti ha katei ka jingjia.
Shillong, 29 Nailur:Ki sengbhalang ki la pynjur ia ka jingiakhih da kaba pynbna biang ia ka pakhang surok miet kaba lai sngi kynthih ban sdang naduh ka 1 tarik haduh 4 tarik u Risaw, 2013, lait noh ha ka 2 tarik ba dei ka shuti.
Kane ka pakhang surokmiet kan sdang naduh ka por 8 baje janmiet haduh 5 baje mynstep ha baroh kine ki lai miet.
Ki sengbhlang ki la pynjur ia ka jingiakhih ban dawa ba ka sorkar ka dei ban pyntreikam beit ia ka Inner Line Permit (ILP) ha ka jylla.
U information & publicity secretary ka FKJGP u Bah Eldie N Lyngdoh u la ong ba kane ka pakhang surokmiet kan treikam ha baroh kine lai miet ha baroh 11 tylli ki district ha kane ka jylla.
Ha kane ka sngi u Blei, u Bah Eldie u la ong ba ki sengbhalang ki la pynjur ia ka jingiakhih ban dawa ia ka ILP ha kane ka jylla.
Ki sengbhalang ki la ong ba kane ka sorkar MUA-II ba ialam da ka Congress ka thmu ban wanrah ia ka ain ‘Regulation of Landlords and Tenants Verification Bill’  ka long mar khongpong ia ka jingangnud bad ka jingkwah jong ki paidbah.
Ka sorkar ka la pyneh triang ba kan ym pyntreikam satia ia ka ILP kumba la dawa da ki sengbhalang bad ka la wanrah da kawei ka ain ka Regulation of Landlords and Tenants Verification Bill.
Haba kyntait ia kane ka jingthmu ka sorkar ban wanrah ia kane ka ain, u Bah Eldie u la ong ba ha jaka ba ka sorkar kan pyntreikam ia ka ILP, ka la pynlutkai pynban ia ka por ban wanrah da katei ka ain kaban pynbiang pynbit tang ia ki nongwei kiba wan ban sah ha kane ka jylla.
“Ngi pyrshah jur ia ka jingthmu ka sorkar, bad ngim pdiang ia ka rai ban wanrah ia ka RLTV Bill ha ka jylla namar ba kane ka ain kam ym iarap ei ei ban khang lad ia ka jingwan ki briew sha kane ka jylla hynrei ka wanrah da ka ain bym lerkam ei ei.
Ka ILP ka dei kaba khlain ban tehlakam ia ka jingwan ki briew sha kane ka jylla bad dei ban bsuh ia ka RLTV Bill jong ka sorkar khnang ban pynkhlain shuh shuh ia ka ain ILP.
U la kyntait ba ki sengbhalang ki don kano kano ka jingthmu ban pynkhyllem shuki ia ka sorkar ne ia u Mukul Sangma kum u Myntri Rangbah kumba la kynnoh hynrei ki dawa ban pyntreikam ia ka ILP.
Shillong,29Nailur:Ka FKJGP Central body ka la kynthah jur ia ki Nongmihkhmat kiba don ha ka sorkar da kaba ong ba kim nud ban mynjur ILP kumba la dawa da ki Sengbhalang, ha kajuh ka por ka FKJGP ka la kynnoh ruh ba haba ki sengbhalang ki dawa ILP ka sorkar kaba la ialam da u Dr.
Mukul Sangma ka lal shu kynnoh ia ki ba ki dei ki lehnoh, “Haba u leh donbor, ngi ruh ngi hap ban leh  lehnoh- Haba la leh Dictator ma u ngi ruh ngi hap leh Milli tants" ong ka kyrwoh na u Marbud Dkhar, Chief Organiser ka seng.
Shuh shuh ka FKJGP ka la ong ba  ki sengbhalang ki la pynlong da ki jingiakhih kaba khlem pynmynsaw ne khlem pynthut iano iano ruh bad kane kam long be-ain ha ka Ri synshar paidbah.
Katei ka seng ka la kynnoh ba ka jingbym kyrshan kiwei pat ki nongmihkhmat kumba la leh da ka MPF , ka KHNAM , ki Senglongkmie ka dei tang ka jingieit shuki bad ka bu-aid bor bad kine ki la pynset sbuk ia ka shyntur jong ki.
Haba pynpaw ba ka ILP kaba ki sengbhalang ki la dawa ka dei kaba la don lypa bad kaba sah tang ban shu pyntreikam ia ka , ka FKJGP ka la pan ka jingiatreilang na ki paidbah bad ka jingai mynsiem jong ki na ka bynta ban iada ia la ka jong ka hok , ka khyndew ka shyiap, ka kam ka jam , ka pule puthi kaba la knieh noh da ki mynder kum sha Polo, Madanrting, Jail Road, Laban bad kiwei kiwei.
Haba phai ia ka thong ka sorkar ban pyntreikam da ka Tenancy Act, ka sengka la ong ba ka don jingeh aiu ban kynthup ia ka Tenancy Act hapoh ka shatri ka ILP, bad lada katei ka ain ka don hapoh ka ILP kan kham bha shuh shuh, hynrei ka jingkyntiait ILP lehse ka lah ban dei ioh duh noh iaki Vote Bank jongno re jongno, ong ka kyrwoh na u nongialam ka seng.
Ka seng ka la buh jingkylli ba lda kiwei pat ki jylla ka thain shatei LamMihngi ki ioh ILP balei ha Meghalaya ym lah.
Khadduh ka kyrwoh na ka FKJGP ka la khot ka jingiatreilang u paidbah ba kin ai ka jingkyrshan bad ai mynsiem ha ka jingiakhih na ka bynta ban iada iaka jaitbynriew shuwa ba ka por kan dier noh.
Shillong, 1 Risaw:Ka sorkar jylla lashai ka sngi 2 tarik Risaw kan sam ia kumba 24 hajar tylli ki Mobile Tablet sha ki 24 hajar ngut ki samla pule Class XII jong ka jylla baroh kawei bad ia kine ki Mobile yn sam lyngba ka tnad Information and Technology.
Haba iakren bad u bah  AL Hek Myntri ka tnad Information and Technology u la iathuh ba, ka sorkar jylla ka la pynkhreh kumba 24 hajar tylli ki Mobile Tablet na ka bynta ban sam sha ki 24 hajar ngut ki samla kiba pule  Class XII ha ka jylla baroh kawei.
U la iathuh ba lashai ka sngi yn sdang ban sam shuwa tang ia ki samla pule Class XII kiba don ha  East Khasi Hills District bad hadien kane yn sa sam sha kiwei pat ki District h ka jylla.
Na ka liang jong u DC u la iathuh ba ia kane ka prokram ban sam ia kine ki Mobile Tablet sha ki samla pule lashai ka sngi la pynbeit ban pynlong ha madan kaba san ha Polo bad ia kine ki Mobile Tablet yn sam lyngba ka skhim Chief Minister’s Student Digital Learning Aid Scheme-2013-14.
Ki samla pule ki ban ioh ia kine ki Mobile Tablet lashai ka sngi ki kynthup ia ki samla pule Class XII jong ka skul Synod Higher Secondary School, Mission Compound, Sacred Heart Girls Higher Secondary School Mawlai, St.
Garbriel, 3 mer, Laban Bengalee Boys, Pine Mount skul, Good Shepherd, Jongksha, St.
Anthony’s Shillong, Laitumkhrah Presbyterian, All Saints, Seven Set bad ka BK Bajoria Higher Secondary School.
Nalor ki ophisar sorkar, u Myntri ka tnad IT Bah AL Hek u Myntri Rangbah ka jylla ruh un iadon bynta lang ha kae ka jingsam ia kine ki Mobile Tablet na ka bynta ki khynnah skul jong ka East Khasi Hills District la iathuh u DC, ka East Khasi Hills Shillong, u Sanjay Goyal.
Shillong, 1 Risaw:U nongniah kali jong ka kali Pulit u ba la tip kyrteng kum u Brightstar Pde u la shah suspen na kam namar ka jingleh torti  ha ka kam ba la bynshet ha u.
Ka jingshah suspen kam jong utei u draibar kadei namar ba ka kali Pulit ba don ia u number ML02-0026 ba niah ma u ka la shah thang ha Lawsohtun myn ha ka 29 tarik Nailur.
Katei ka kali ba shah thang haduh ban da ingkhong khait bad katei ka jingjia la jia ha ka por ba ki sengbhalang ki pynlong ia ka jingiakhih dawa ILP.
Shillong, 1 Risaw:Uwei u rangbah uba la shah ot ryndang la lap da ki shipai BSF na kawei ka khlaw ia ka met jongu ha shnong Ladu, hajan Nongjri kaba hap ha Shella Police Stattion ka East Khasi Hills.
Une u rangbah la tip kyrteng kum u Bah Bhalang Laso (40 snem) na Nongjri kaba don ha khap Bangladesh bad katkum ki pulit, la suba jur ba ki briew kiba donkti ban ot pyniap ia ka ryngdang jongu, dei ki Khar Bangladesh.
Ia ka met jong une u rangbah ba la sma pyut la lap da ki shipai BSF hynnin ka sngi ha ka por 1:30 baje janmiet.
Shillong, 1 Risaw:Mynta ka janmiet, ha ka por 9.
30 eiei, ki la don shi kynhun ki briew kiba leit sha 4 Phurlong, da ka jingthmu ban thang ia kiba bun tylli ki Sumo, kiba ieng ha rud surok, hynrei, namar ba ki ia don bun ngut ki nongniah kali bar Jylla, ki la ioh ban ia beh ia kitei kiba mut hang kali bad ki la ioh ban bat ia U Kmenlang Shylla, uba don 20 snem ka rta, uba shong ba sah ha Nongrim Bah.
Kitei ki bar jylla, ki la shoh la dat ia utei u samla, hynrei, da ka jingleit poi biang por ki pulit, la ioh ban shimti noh ia utei u samla, ha kaba mynta, u don ha ka jingshah sumar ha Civil Hospital.
Kat haduh ba thoh ia ka khubor, ym lah ban tip, la ula shitom jur ne em, tangba la sngewthuh ba u dang don ha ka jingtohkit jong ki bor pulit bad ka jingwad ia kiwei pat, kiba mut thang kali ka dang iaid shakhmat.
Shillong, 1 Risaw:U Chanchellor ka CMJ University u Chandra Mohan Jha u la wan paw hynne ha ki pulit ka tnad CID (Criminal Investigation Deppartment) ha ka sien kaba ar hadien ba u la wan mih teng ha ka 19 tarik Nailur bad u la leit phai biang sha la jylla ha Bihar.
U Jha u la leit mih mynta ka sngi, ha ki CID ka Meghalaya ha ka por 11 baje ei ei mynstep.
Ki CID ki dang pynlong ia ka jingtohkit ia u Jha pyrshah ia ka jingkynnoh bamsap bad pyndonkam bakla ia ka bor hadien ba la shah thad madan ha u Lat barim ka jylla u RS Mooshahary u la ujor da ka FIR ha ka tnad CID da kaba kynnoh ba kane ka skulbah u Jha ka la sam syrnod thok sha ki samla.
Ka thymmei khubor ka iathuh ba u Jha u la shah hukum ban leit mih ha ka tnad CID kaban shim ia ka jingtohkit haduh kane ka sngi Thohdieng.
Shwa ia kane, u Jha u la wan paw ha ka tnad CID ha ka 19 haduh 21 taeik Nailur ba la dep bad u la jah noh ha ka 22 tarik haba u dang dei ban leit mih bad u la iathuh ia ki heh ka CID da ka email ba u la hap ban leit noh sha Bihar ban leit peit ia ka lok kaba pang.
U Jha u la ioh ia ka jamin na ka kashari Supreme Court ha u Naitung bad ka Kashari ka la buh ia ka 8 tarik Risaw ban pynlong biang ia ka jingbishar.
U Jha bad ka skulbah jongu ka CMJ University ka la iakynduh jingeh hadien ba u Lat barim u Mooshahary uba dei ruh u visitor kane ka skulbah, u la ujor FIR pyrshah ia kane ka skulbah ba ka la pyniaid bad pyndonkam bakla ia ka bor khlem da iaid katkum ki kyndon.
Hadien ba la ujor FIR u Lat ha ka 26 tarik Iaiong, ki pulit CID ki la thep mukotduma ia kane ka kam ha ka kyndon (Case No.
2 (4) 2013 jong ka Sections 420/406/466 IPC).
Ha kane ka sngi Satjain, ki pulit CID ki la aiti biang ia ka ophis ka CMJ University kaba don ha Modrina Mansion ha Laitumkhrah hadien ba la kurup ia ka ha u Jymmang.
Shillong, 1 Risaw:U MLA jong ka Garo National Council (GNC), u Clifford Marak u la sangeh noh ia ka jingthmu ban leit shah thngan hakhmat iing jong u Myntri Rangbah ka jylla u Dr.
Mukul Sangma ha Garo Hill.
“Nga la sangeh noh ia ka jingthmu ban leit shah thngan hakhmat iing jong u Dr.
Mukul namar nga don tang marwei bad lada nga leit shah thngan marwei ioh nga shah rkhie ha ki briew" la ong u Clifford Marak MLA jong ka GNC uba la byrngem ban leit shah thngan lada ka sorkar kam pyllait ia ki 25 ngut ki riew paidah kiba la shah kem namar ka jingiakhih ban dawa jylla la ka jong na ka bynta ki riewlum Garo.
Na ka liang jong u Clifford Marak haba kren ha u nongaikhubor u la ong ba ia mynta u dang pyrshang ban wad shuwa ia ka jingkyrshan na ki paidbah bad u la rai ban sangeh noh shuwa ia ka jingthmu ban leit shah thngan khlem buh por kaba la buh ban pynlong naduh ka 26 tarik jong u bnai ba ladep.
U Clifford u la ong lada u leit shah thngan tang marwei ki briew kin rkhie ia u, kumta u la rai ban sangeh noh shuwa.
Na ka liang jong u Clifford u la iathuh ba, ki 25 ngut kiba la shah kem na Garo Hills haduh mynta ki dang don ha ka jingshah set phatok ha Jowai bad u dang iai dawa ba ka sorkar ba ka dei ban pylalit noh ia ki ne baroh 25 ngut.
Lah ban pynkynmaw ba kham mynshwa na ka liang jong u Clifford Marak MLA jong ka GNC u la dawa na ka sorkar ba kan pylalit noh khlem teh kyndon ia ki 25 ngut kiba la shah kem bad u la byrngem ruh ban shah thngan khlem buh por naduh ka 26 tarik u bnai ba la dep lada ka sorkar kan pyllait ia kine ki riew paidbah kiba la shah kem.
Lah ruh ban kdew hangne ba ka party GNC hapoh ka jingialam jong u Clifford Marak kaba don mynta tang ma u marwei u MLA na Garo Hill ka la iakhun naduh kaba sdang ia ka party ban dawa Ia ka jylla la ka jong na ka bynta ki jaidbynriew Garo.
Shillong, 01 Risaw:Ki 2 ngut ki nongialam jong ka HANM kynthup ia u President ka sengkmie u bah Lamphrang Kharbani bad u General Secretary bah Alban Gashnga ki la lait jamin noh mynta ka sngi, katba u President jong ka HANM West Khasi Hills District bah Arphul Kharbani u dang don ha kti jong ki pulit.
Na ka liang jong ka seng Hynniewtrep Achik National Movement (HANM) lyngba ka kyrwoh ba la phah da u Asst.
General secretary u Bah Darmonmi Susngi Dkhar u la pyntip ba ka seng ka la weng shwa shipor ia ka jingiakhih hadien ba la pyllait ia ki 2 ngut ki nongialam kata ia u President ka Sengkmie u Bah Lamphrang Kharbani bad ia u Alban Gashnga.
Kumta ka seng ka la rai ba ia ka jingthmu ban leit shong kyllain myngor hakhmat ka Secretariat ka ban long ha ka 3 tarik mynta ubnai la pynsangeh noh shwa bad ka seng kan dang shong jingialang kyrkieh ban pyrkhat na ka bynta u President jong ka HANM-West Khasi Hills u Bah Arphul Kharbani uba dang shah bat mynta ha kti ki pulit, la ong shuh shuh u bah Darmonmi.
Lah ban pynkynmaw ba ki pulit ki la kem ia kumba 20 ngut ki nongialam ka HANM kynthup ia uwei u nongniah taksi na iingsah jong u bah Lamphrang Kharbani kaba don ha Mawkasiang ha ka 26 tarik mynta u bnai kaba dei ka sngi dap 5 snem jong ka HANM.
Hadien kane ki pulit ki la pyllait noh shuwa ia ki 17 ngut bad ki la bat ia ki 3 ngut ki nongialam ba hakhmat jong ka seng bad mynta ka sngi la pyllait noh ia kine ki 2 ngut ki nongialam ka seng lait noh satang u nongialam jong ka HANM uba dei na West Khasi Hills.
Shillong, 2 Risaw:Khyndiat taiew myn shwa, ki nongthoh khubor, ki ia ieng shabar, haba ki kwah ban ioh jingtip, halor ka rai jong ka jingialang jong ka kynhun sorkar Meghalaya United Alliance (MUA) bad mynta ka sngi, ka la don ka jingkhot sngewbha da u myntri rangbah, ban iakynduh ia ki Editor bad ki kotkhubor kiba kham rangbah.
Ka jingkhot ka dei ha ka por 5baje janmiet bad ki nongthoh khubor, ki la poi shwa katei ka por ha ryngkat bad u nongthoh khubor jong U Rupang.
Mar ia poi ha ka khyrdop kaba heh ha ka iing sah jongu ha Polo, haba la mut ban rung shapoh, da ka kali, la khang ia ka kali jong u nongthoh khubor ban rung sha phyllaw jong u myntri rangbah.
Ym tang katta, mar ia poi ha ka khyrdop jong u myntri rangbah, la peit shwa thik thik ia ki kyrteng jong ki nongthoh khubor, kiba la don lypa ha kawei ka kotsada, ha kaba la phah soi ia kitei kiba dei bad ia ki bym don kyrteng, la pynphai kylla noh bad don katto katne ngut kiba la leit phai kylla noh.
Mar ia rung ha khmat jong katei ka iing sah, ym shym la don ba tip ia ka jaka jong ka jingialang, wat ki briew jong ka tnat information & public relations bad kumta, la hap ban ia ieng kai shwa habar.
Hynrei, ka dei ruh ha katei hi ka por, ba u myntri rangbah, ula wan poi hi dalade, ha kaba ula rung ha ka iing sah jongu bad dei hangta, ba sa tip ia ka jaka jong ka jingialang.
Kam kut tang katta, ha shwa ban rung sha ka kamra jingialang, ym shym la shah iano iano ruh ban rah mobile bad la hap ban pynlip lut ia ki mobile bad la hap ban aiti ha ki nongap kiba don ha kawei pat ka kamra.
Kata ka dei ka rukom leh, ha kine ki sngi, haba leit iakynduh ia u myntri rangbah.
Shillong,2 Risaw:Ka Dorbar Grand Council of Chiefs of Meghalaya kaba kynthup ia Ka Dorbar Ki Khlieh Nongsynshar Ka Ri Hyn niewtrep, Federation of Khasi States, Ka Dorbar Ki Dolloi, Ki Sirdarship ha ka jingiakynduh kaba kyrkieh jong ka mynta ka sngi ka la rai ban leit ia kynduh ia u Myntri Rangbah ka jylla u Dr.
Mukul Sangma lashai ka sngi ka 3 tarik u risaw halor ka shithi ba ki ioh pdiang na ka Ministry of Home Affairs, New Delhi.
Lah ban kdew ba ka Dorbar ki Khlieh nong synshar ki la lum ia ka jingialang ba kyrkieh bad ki la shim rai ban leit ia kynduh ia u Myntri Rangbah ka jylla halor ki saw tylli ki shithi ba ki la ioh pdiang na ka sorkar pdeng kata ka shithi na ka Ministry of Home Affairs, Sorkar India, kaba D.
O.
No.
9.
/10/2012 dated 18 July 2012, sha u Chief Secretary, Meghalaya, kaba pan jingmut halor ka Memorandum ba la phah da ka Dorbar sha ki bor Sorkar India ha u June 2012 , Ka KHADC Village Administration Bill 2013- Ka jingpynbeit thymmai (Amendment) Sixth Schedule –Constitution Ri India  bad ka Rai ka Dorbar 4 tarik June 2013, bad ban kyntu ia ki bor KHADC ban pynjari kyrkieh ia ka AIN bad RULE na ka bynta ki DORBAR KUR ne SENG KUR), kumjuh ruh  ban ia kren halor ka jinglong ka suk ka sain hapoh ka jylla kaba la mih na ka jingiakhih jong ki shiphew tylli ki Seng Bhalang.
Ka Dorbar ka la rai ban ia kynduh ruh ia u Bah Pynshngain N Syiem, MLA, MDC, CEM, KHADC bad ia ki dkhot jong ka Select Committee KHADC ban ia kren halor ka ain KHADC Village Administration Bill 2013 ba la tyrwa da ki bor KHADC.
Ha ka juh ka por ka Dorbar ki Khlieh Nongsynshar ka la rai ban kyntu ia baroh ki 3367 tylli ki jait Khasi bad Pnar (katkum ka census 1981 lyngba ka kot i Bah Spiton Kharakor) ban lum Dorbar Kur ne Seng Kur kyrkieh ban pynbna (notify) ia ka kyrteng jong kiba la ioh bor ban ai ia ka No-Objection Certificate (NOC), kynthup ka jaka treikam (office) jong ka Dorbar Kur ne Seng Kur, bad ban pyntip sha ki bor KHADC bad bor Deputy Commissioner khnang ba ka nym don kano kano ka jingbakla ha kaba ai NOC na ka bynta ki paidbah ha kaba iadei bad ka jingpan Schedule Certificate (ST) na ka office DC.
Ha kaba iadei bad ka jinglong ka suk ka sain hapoh ka jylla, ka Dorbar Grand Council of Chiefs of Meghalaya ki la phah lyngba u nongmihkhmat jong ki u Dr Balajied S Syiem, uba la shah jied ban long u dkhot ha ka HLC Committee ban iakren bad ki Khlieh Nongsynshar shnong ki la pynpaw ruh khlem ka jingiatrei lang ki bor Dorbar Shnong, Syiemship, Lyngdohship, Sirdarship, Dolloiship, Wahadadar, bad Nokmaship kan long leh noh ei baroh ki jingthmu ban teh lakam ia ka jingwan rung kyrthep ki nongwei.
Shillong,2 Risaw:Kum ka dak ka jingra khe ia ka sngi lyngkhuh sngi kha ba 145 u Mahatma Gandhi bad ruh  kum ka jingra khe ia ka Pre Puja bad ka Kali Puja  u  MLA ka 19 Shillong South L-A Assembly u Bah Sanbor Shullai u la pynlong ia ka jingialang ha  Raid Laban Sport , Social and Cultural  Organisation , Bishnupur na ka bynta ban ai sngewbha sha ki Puja Committee bapher bapher katei ka konstitwensi.
Ha katei ka jingialang kaba kumba 20 tylli ki Puja Commitee bapher bapher ka Konstitwensi ba kynthup naduh Laban, Paltan Bazar, Lumparing, Kench Trace, Jhalupara bad kiwei ki la wan sha katei ka jingialang ban pdiang sngewbha ia ka jingnoh synniang kaba u MLA u la ai ia ki ym na ka Scheme MLA ne na ka pisa sorkar hynrei ka dei na ka tulop MLA jong u.
U Bah Sanbor haba ai jingkren ha katei ka jingialang u la ong ba ka jingai jong u ia ki kam dei kaba heh bad kam dei ruh kaba rit hynrei ka dei ka jingai kaba ai tang da ka jingieit “Kam dei kaba heh ne ka rit hynrei ka dei tang ka jingai kaba da ka jingieit , sngewbha pdiang ia ka" ong u Bah Sanbor sha ki Puja Committee kiba la wan sha katei ka jingialang ban shim ia ki jingiarap kiba u MLA u ai ia ki.
Khlem buhrieh ia kaei kaba u ioh u Bah Sabor u la iathuh ha ki paidbah ba ka tulop MLA jong u ka dei T.
1.
03750 ( Shi lak lai hajar hynniewspah sanphew  tyngka shibnai )  bad na katei ka tulop kaba u ju ioh manla u bnai u la noh synniang sha ki Puja Commitee kum ka jingai sngewbha ia ki ba kin rakhe ia ka Puja.
Shuh shuh u la ong ba kum u MLA u la phah ia ka jingkyrpad sha ki sengbhalang ba kin ym khot ki jingpakhang shnong  ha ki sngi Puja khnang ba ki ba rakhe Puja kin ioh ban ban rakhe da ka jingkmen.
Na ka byntaka shong suk shong sain bad ban ym mih kino kino ki jingkulmar ha ki sngi rakhe Puja u Bah Sanbor u la ong ruh ba u la ia kren bad u DGP ka tnad pulit ba un shim khia ba ym tang ki briew ka konstitwensi kin ioh rakhe Puja da kaba suk basain hynrei ha poh Shillong hi baroh kawei.
Shillong,2 Risaw:Mynta ka sngi la jan man la ki dong bad ki shnong ki pynlong ia ka sngi pynkhuid shnong ha la ki jong ki jong ki jaka jong ki, ha Iewduh ruh la pyn long Ia ka jingpynkhuid iew kaba kyrpang kaba la pynlong da u Deputy Commissioner ka East Khasi Hills ha ryngkat ka jingiatreil ang bad ka Dorbar ka hima Mylliem.
Ia katei ka jingpyn khuid iew kaba la pynlong kum shi bynta na ka Chief Minister ‘s Youth Run for Green Campaign Movement , bad ha shuwa ban pynlong ia ka jingpynkhuid iew la pyn long ia ka jingialang ba lyngkot ha Motphran ha kaba ia katei ka jingialang la pyniaid da u Myntri K L Langstieh Myntri  Incharge ka iewduh bad la ioh ki jingkren pdiang sngewbha na u Myntri M Kharlukhi Incharge ka kam Law bad Sanitation.
La ioh ruh ki jingkren na u Syiem ka Hima Mylliem Pa’iem Latho Manik Syiem  bad hadien pat la ai jingkren da u Deputy Commissioner ka East Khasi Hills u Sanjay Goyal, la ia donlang ruh u Dr.
Salam DYC Shillong.
Hadien ka jingialang kaba lyngkot kaba la long ha ka por 8 baje mynstep, la sdang ban pynkhuid ia ka iewduh   nyngkong eh da u DC ha ryngkatlang bad ki Myntri bad la aiti pat ban pyndep ia kaba sah sha ki nongtrei ka Hima Mylliem  ha ryngkat ka kali kynshait um ( Fire Brigade) kaba la kynshait ia ki  jaboh jabain kiba sha kyndong kynshrot ka iew.
La pynkhuid ia ka iewduh naduh na Khlieh iew  bad  ter ter baroh kawei ka iew.
Haba ai jingkren ha katei ka jingialang u DC u la kyntu ia ki paidbah nongshong iew bad ki ba wan die wan thied ba ki dei ban lehkhuid ia ka iew ha kaba u la ong ruh ba kam dei tang ka kamram ka Hima ban pynkhuid ia ka iew hynrei ka dei ka kamram jong uwei pa uwei na ka bynta ka jingkhuid jingsuba.
Shillong,2 Risaw:Ki nongniah kali ba la passed  na ka DSC ki la kren diaw halor ka jingkyntait jong u Chief Secretary ka jylla ban ia kynduh ia ki bad ban ong eiei halor ka shithi ba ki la phah  bad pynsngew sha u halor ka thung kam thung jam Driver hapoh ka East Khasi hills district.
Ki Driver Qualiffied Candidate DSC 2012  East Khasi Hills haba  kren sha ki nongthohkhubor mynta ka sngi ki la ong ba hadien ba ka sorkar kam shym la thep kam ia ki wat la ki la dei kiba la passed ia ki eksam jong ka DSC ha kaba tang 8 ngut la pynrung kam,  ki la pan jingtip lyngba ka RTI na ki tnad bapher bapher kum ka PHE, Health, Agriculture bad kiwei kiwei, ki la iathuh ba lyngba ka RTI ki la ioh jingtip ba ki don shibun ki post kiba lait ym kumba la batai da u Deputy Commissioner (DC)u ba ong  ba ym don kam shuh, ha ka jingiakynduh jong ki ia u.
Shuh shuh ki la ong ba tang khyndiat por hadien ba ki la ioh jingtip lyngba ka RTI ka sorkar ka la thung kam biang sa 12 ngut ki kandidet ha kaba baroh kiba la ioh kam ki long tang 20 ngut na ka 45 ngut haduh ka 4 tarik u Nailar 2013.
Kitei ki samla wad kam ki la buh ka jingkyrpad sha ka sorkar ba ka dei ban leh noh da kaba pynjlain ia ka jingailad thungkam, namar ka rta jong ki ruh ka la nang iaid kat nang mih kawei ka snem bad hadien kaba lah pynban ban poi sha ka duh kam lada ka rta kan palat kumba la buh da ki tnad sorkar ( Over age).
“Ngi kwah ban leh shuwa ia ka Extension, ioh ka rta thep kam jong ngi kan kut noh pynban" ong u Bah Esra Namsaw haba kren sha ki nongthohkhubor.
Na ka liang ki samla ba la passed ia ka kam Driver na ka DSC ki la pynpaw ruh ba ia mynta hi kin ialeh katba lah ban pyndep shuwa ia ka Extension bad hadien pat lada ka sorkar kam lah ban thep kam lut ia ki , kin shim da ki lad jingiakhih kumba leh ki Driver kiba la passed ha kiwei pat ki District.
Shillong, 2 Risaw:Ka sorkar pdeng ka la pynlait pisa T.
5.
4 klur sha ka sorkar jylla na ka bynta ban pyntreikam noh da ki kompiwter ia ka skhim Public Distribution System (PDS) ha kane ka jylla.
“Na ka jingmang kaba T.
43 klur, ka sorkar ka la pynlait shwa T.
5.
4 klur ha ka sien ba nyngkong bad ia kaba sah kan sa pynlait hadien ba la iaid ka kam", la ong uwei u heh sorkar ha kane ka sngi Balang.
La iathuh ba ki la thaw ia ka Project Management Unit (PMU) ban peit bad bishar ia ka rukom treikam kane ka projek ha ka jylla.
“Ka jingialang kaba nyngkong jong ka PMU ka lah ban sa long shen ha kine ki sngi ban peit ia kane ka kam" la ong u heh sorkar.
Kane ka jingthmu ban pyntreikam da ki kor kompiwter ia kane ka skhim PDS ka long ban pynduna ia ka jingleh buit tuh ha ka Food Corporation of India (FCI) bad ia kito kiba ioh bynta.
Katkum ka jingong u heh sorkar, la dep pynlong ia ka jinglum jinglan ia ki jnit ji jnat, kum ki kyrteng jong ki longing baduk (BPL) nalor kiwei.
“Namar ba ka sorkar pdeng ka la dep pynlait kham mynshwa sha ka sorkar jylla, ban pynkhlain ia ka rukom treikam, ngi la ban sdang ban pyntreikam sa da ka kompiwter wat shwa ba kan poi lut ka pisa na ka sorkar pdeng ruh" la ong u heh sorkar.
Kawei kaba kongsan ha kane ka skhim ka long ba dei ban buh ia ka Control Room ban peit ngor ia ka jingpyniaid ia ki marbam bad ka jingpynlait sha kiba dei hok na ka stock ka Food Corporation of India (FCI).
“Ngin peit ngor bha ia ki jaka buh kiba sei da ki Fair Price Shop bad ban buddien ruh ia kiba la dep bad shano ki sam" la ong u heh sorkar.
Katkum ka jingtip, ka ophis jong u Prime Minister ka la shim khia ia kane ka kam ban pyntreikam ha baroh kawei ka ri.
Ka Kashari Supreme Court  ka la bthah ia baroh ki sorkar jylla ban pyntreikam ia kane ka skhim da ki kor kompiwter khnang ban lah ban lait na ki kam tuh kam thiem.
Shillong, 2 Risaw:Ki paidbah ka shnong Diengpasoh ki la ong ba kim kwah ia ki karkhana ban wanrah jingbun briew ia kiba nabar hynrei ki kwah ia ka roi ka par jong ki paidbah trai shnong bad ka thain.
“Ki paidbah ka Dieng pasoh kim kwah ban wan ki bar jylla ne ban wan ieng ki karkhana hynrei ki kwah ia ka roi ka par suki suki ym da kaba shu pynroi sted," la ong ki katto katne ngut ki paidbah kiba shong ba sah ha Diengpasoh haba iakren bad u nongthoh khubor ha sngi plie ia ka Ïew ha katei ka shnong ha ka 27 tarik u bnai ba la dep.
Ki paidbah ki la pynsngew ia kane namar ba ka tnad Urban Affairs ka jylla ka thmu ban leit buh ia ka Sor Shillong Thymmai kaba la mih bun ka jingpyrshah halor ka jingkynnoh ba ka sorkar ka la thmu ban thombor ia ki jaka jong ki paidbah bad ki riew shimet.
Ki la ong ruh ba kane ka jingplie ia kane ka ïew ka long ruh ka jingkyrkhu kaba khraw ia ki paidbah ha kaba iadei bad ka roi ka par.
Ki paidbah ki la ai burom ia u MLA ka thaiñ u Bah David Nongrum uba la plie ia katei ka Ïew watla ka la long ka jingïai ap kaba shi snem duna, hynrei kane ka jingplie ia katei ka ïew nalor ba ka la don lypa ha surok Bye Pass kan long ka jingkyrkhu.
Ha ka por ba plie ia katei ka Ïew ki don ym duna ia ka 200-300 tylli ki dukan bad kan long ïew ruh tang ha ka sngi Lyngka bad ka la don ruh ka jingthmu ban pynheh shuh ia katei ka Ïew lyngba ki skhim bapher bapher da ka jingmut ruh ban pynlong ïew ia ka manla ka sngi hadien habud kumba long lem kiwei pat ki Ïew, kata ka Iewduh Shillong bad kiwei pat.
Shillong, 2 Risaw:Katba ka tnad Public Health Engineeing (PHE) ka dang pynkhreh kumno ban pynkhuid ia ka wah Umkhrah hynrei na ka liang ka Khasi Hills Autonomous District Council (KHADC) pat ka la dep sdang da ka kam ban pyn khuid ia ka wah Umkhrah.
U Symbud Myntri Rangbah ba peit ia ka tnad PHE, u Dr RC Laloo u la ong ba ia mynta ka tnad PHE ka dang pynkhreh ban pynkhuid ia ki wah duid kiba tuid sha wah umkhrah.
Dr.
Laloo u la ong ba la don ka jingpyrshang na ka por sha ka por da ki sengbhalang ban pynkhuid ia kane ka Wahum khrah.
“Hynrei nga sngew ba kam long kaba lah ban pynkhuid ia ka wah Um Khrah lymda don ka jingpyn khuid shwa ia ki wah duid kiba tuid sha kane ka wah", la ong u myntri ka PHE.
Watla ym lah ban pynkhuid ia ka wah ban long kaba bit ban dih tang shisien, hynrei u myntri u la ong ba la dep ong ia ki ophisar ba ka thong kaba nyngkong ka long ban pynlong ia ka wah kaba khuid ban peit.
Halor ka jingthmu ka sorkar ban ai ia ka jingtyrwa sha ka Water Resources department ban pynkhuid ia kane ka wah, u Dr Laloo u la ong ba ka jingthmu ka tnad PHE kam don jingiadei ei ei bad ka projek ka Water Resources department.
‘Ha ka jingshisha, ym tang ia ka wah umkhrah, ki la pynkhreh ruh ia kiwei ki prokram kiba iasyriem ban pynkhuid ia ka wah Myntdu ha Jaintia Hills," u la ong.
Lah ban kdew ba ka KHADC hapoh ka jingiakam u CEM Bah Pynshngain Syiem ka la dep sdang ban pynkhuid ia kane ka wah Umkhrah bad ka Council ka la dep mang ruh haduh T.
50 lak na ka bynta kane ka kam.
Shillong,2 Risaw:Ka KSU South West Khasi Hill District Unit bad Langkynma Area Unit ka la pynrem jur ia u Myntri ba dei peit ia ka tnad PWD u Ma Sniawbhalang Dhar bad kumjuh ruh ia u Executive Engineer PDW (Roads) Ranikor Division da kaba ong ba kitei ki khlieh ka tnad PWD ki la wan ban jngoh dalade hi ia ka surok Nongjri -Borsora ha kaba ki la kular ba la kumno kumno ruh kin phah ia ki kontraktor ba kin sdang noh ia ka kam siang rong ha u bnai Nailur hynrei mynta la poi sa u risaw ruh ym pat iohi syrngiew, ong ka KSU.
Ka KSU ka la ong ba  katei ka jingleh sting jong u Myntri  PWD (Roads) bad ka tnat PWD (Roads) Ranikor Division bad kumjuh ruh u kontraktor , ka la ktah ia ki paidbah ka dong ka thain Borsora- Nongjri bad kumjuh ruh ia ki kali ba iaid ba ieng lyngba katei ka surok.
Ka seng ka la dawa ba ki dei ban pyntreinoh kloi ia ka jingsiang rong ia katei ka surok kumba ki la kular bad ba ki dei ban pyndep ha ka por kaba biang khnang ba ki paidbah kin ioh jingmyntoi lym kumta ka seng ka la ong ba kan pynbna da ki jingiakhih ba tyngeh ban pynbor ia ka tnad ban trei dep ia katei ka surok.
Shillong, 2 Risaw:Ka Shella Presbytery Organisation Shillong (SPOS) kala ioh ban pynlong iaka jingiakynduhlang (Get Together) kaba shisien shisnem, ha KJP Higher Secondary School, Shillong, ha kaba ki khun ka Presbytery kiba shnong ba sah ha Shillong bad ki jaka ba marjan jong ka kila ia wan ban iashim bynta.
Ha kane ka sngi na ka liang ka SPOS kala ioh ban pynlong iaka jingiaseng kaba kyrpang, kala don ruh ka jingpynbyrngia iaki baroh kiba wan sha kane jingiakynduh bad ruh ka jingiaphylliew jingmut (paper Discussion) halor ka phang “Ki Samla khristan bad ka Internet ha kine ki sngi" ha kaba kiba bun ki la iashim bynta.
Ban shu kdew ba man la u snem ka SPOS ka ju pynlong ia kum kane ka prokram na ka bynta ban lum ban lang ia baroh ki khun ka Presbytery kiba sah ha Shillong bad ruh ban ioh iaka jingithuh ithaw kum shi para ha u Trai.
Ha kane ka sngi la don ryngkat ki tymmenbasan, pastor, ki nongkitkam ka SPOS bad kiwei kiwei.
Shillong, 2 Risaw:Ki khynnah skul Klas XII jong ki Shiphew tylli ki skul na ka East Khasi Hills ki la ioh ia ka tablet mynne ka sngi na u Myntri Rangbah ka jylla u Mukul Sangma bad ia kane ka jingsam la pynlong ha ka jingialang kaba long ha madan Polo, Shillong.
Ha ka jingialang ba la synrang lang ki myntri sorkar kynthup u Bah AL Hek, Kong Ampareen Lyngdoh, ka Deborah Marak bad u Bah Prestone Tynsong, Zenith Sangma la sakhi lang ruh ki heh sorkar naduh u Chief Secretary Bah WMS Pariat, u Commissioner bah Donald P Wahlang bad kiwei, la wan poi trui ki khynnah skul bad ki kmie ki kpa ba la shah jied ban ioh ia ka tablet.
Ki khynnah skul kiba ioh ia ka Tablet hynne ka sngi ka dei na ka Synod Higher Secondary school, All Saint, BK Bajoria, St Anthony’s Shillong, Pine Mount school, St Gabriel Laimer, Good Shepherd, Laitumkhrah Presbyterian, Sevenset, Sacred Girls Higher Secondary Mawlai bad ka Laban Bengali baroh kidei na East Khasi Hills bad khambun kidei na sor Shillong.
Kiba ioh ia ka Tablet hynne ka sngi baroh ki don 11 hajar ngut ba la sam na ka skhim Chief Minister’s Student Digital Learning Aid Scheme 2013-2014 jong ka tnad Information ka jylla.
Ia kiwei kiwei ki skul na kiwei ki District kiba shah jied ban ioh na kane ka skhim yn sa sam ha kiwei ki sngi.
Haba kren ha ka jingialang hynne, u Mukul u la ong ba ha kane ka juk mynta, ki khynnah pule ki dei ban iaid katkum ka jingkylla ka juk.
“lyngba kane ka tablet ba sam da ka sorkar, ki khynnah ki lah ban pyndonkam na ka bynta ban pynkhreh ia ka eksamin enjininiar, eksamin pule doktor bad kiwei kiwei kiba iaryngkat ha ka kyrdan ha ka ri", la ong u Mukul.
Shuwa ia kane u Myntri jong ka tnad Information & Technology u Bah AL Hek u la ong ba ka jingnang jingstad kadei ka spah bym kut jong u briew shisien ba la ioh ia ka ym don ba la lah ban knieh noh ia ka.
“Ia ka pisa lah ban tuh hynrei ia ka jingnang jingstad ym lah ban tuh", la ong u Bah Hek.
La ioh ruh ka jingkren na kiwei kiwei kynthup ruh ka jingkren na ki khynnah skul bad la pynshongshit ruh da ki jingshad jingrwai na ki khynnah skul bapher bapher.
Shillong, 2 Risaw:Hynnin ka janmiet kumba ha ka por 11 baje duna ka ophis ka Veterinary Department ha Nongstoin (WKH) ka la shah thang ha ki runar bym tip satia.
Ha kane ka jingjia, ka kompiwter bad ka printer jong kane ka ophis ka la ing.
Ki pulit ki la ong ba kiba leh ia kane dei ki runar ki suba ba dei ki dkhot jong ki sengbhalang kiba pynlong ia ka jingiakhih ia ka Inner Line Permit (ILP) ha kane ka jylla.
Ki dang pynlong ia ka jingtohkit kaba bniah halor kane ka jingjia ban lap ia kiba donkti.
Ha kawei ka jingjia, hynnin ka sngi ha ka por 2 baje mynstep, ki runar ki la shoh la dat ia uwei u nongniah ka trok uba la tip kyrteng kum u Dilip Pawdel (25 snem) ha Wahkoh, Umkiang jong ka East Jaintia Hills.
Ha kawei pat ka khubor, na ka liang ka seng HNYF West Jaintia Zone (WJZ)  ka la byrngem bad dawa na ka sorkar ba ka dei ban pyllait noh ia u dkhot jong ka u Bah E.
Syngkon uba la shah kem ha ki pulit katba u dang bamja ha ing.
Katei ka seng ka la dawa ba ki pulit ki dei ban pyllait noh ia utei u dkhot ka seng hapoh 48 kynta naduh ba mih ka khubor, lym kumta kin pynlong ia ka jngiakhih ba tyngeh ha Jaintia Hills.
Shuh shuh ka kyrwoh na ka HNYF ka la kynnoh ba ki pulit ki la shu pharep ia u dkhot ka seng ba u la pynthut ia ki pulit hynrei ka seng ka la kyntait war ia katei ka jingpharep ki pulit  kiba la kem khlem daw ia u Bah Syngkon.
Ka seng ka la ong ruh ba ki briew katei ka thain ki tip bha ia ka jinglong utei u dkhot ka seng namar u long u briew uba donburom bad u briew ba kum ma u um leh hi ruh kumba la kynnoh ki pulit , ka la ong ruh ba wat ki bahaing ha sem jogn u ki la iathuh ba la kem ia u khlem daw katba u dang bam ja ha ing.
“Ngi ai por 48kynta naduh ba mih kane ka khubor ia ka sorkar ba ka dei ban pyllait noh mardor ia u tei u rangbah nongialam jong ka seng khlem kano kano ka jingteh kyndon lym kumta ngin pyrkhat da kawei ka lynti"ong Pynbiang Rymbai VP HNYF ER ryngkat ka jingpynrem jur ia ki pulit kiba la kem ia u Bah Syngkon.
Ka la kynnoh ruh ba kane ka jingkem kulmar ka sorkar ka pyndom  pynban ia ka seng.
Shillong, 2 Risaw:U Mukul Sangma, myntri rangbah ka Jylla, u la iathuh mynta ka sngi, ba ka sorkar Jylla, ha ryngkat bad ka High Court, Shillong, ki la mynjur ban thaw ia ka kashari ba kyrpang, na ka bynta ban tohkit halor ki jingjia, jong ki kam huri hura ha ka nongbah Shil long bad ba kito kiba donkti ha kitei ki kam huri hura, ki dei ban bah khlieh bad siew dor ia ka jinglut jingsep baroh.
La iathuh da u myntri rangbah, ba katei ka jingleh, ka dei katba kum ka hukum jong ka Supreme Court  bad kumjuh jong ka High Court ruh, kaba khang ia ki jingpynlong pakhang shnong bad ki jing ia khih kiba pynduh pynjulor ia ki mar ki mata jong u paidbah.
La iathuh ruh ba la bthah ia ki bor pyniaid District ba kin khein ia ka jingduh jingjulor ha la ki jong ki jong ki jaka, ha kaba yn sa leit rah sha katei ka kashari ba kyrpang.
Haba iakren bad ki nongthoh khubor mynta ka sngi, U Mukul, ula kren shai ruh ba ka sorkar kan iaid beit ban pyntreikam ia ka ain jong ki nongshongwai, ha kaba ula kynnoh ba ki sengbhalang, kim kwah ban shah shkor ia ka jingthmu jong ka sorkar ban khanglad ia ka jingtuid jong ki briew kiba nabar, namar ba ki kwah beit ban pyntreikam da ka Inner Line Permit Bill.
Ula iathuh ba ka komiti kaba la thaw, ha kaba iadei bad ka jingpyntreikam ia ka Inner Line ha ka Jylla, kaba la khlieh da U bah BM Lanong, ka mynjur ban pyntreikam ia ka ILP, lyngba ki ain kiba yn hap ban kham pynbha, hynrei ula ong ba katei kan dei ha ka bor jong ka Parliament bad kam shong ha ka kti jong ka sorkar Jylla bad ula iathuh ruh ba ka Manipur, ka la leh ia kane ka ain, hynrei kam shym la ioh ia ka jingmynjur jong ka Parliament.
Ka la don ruh ka jingkylli na ki katto katne ki nongthoh khubor, la ka sorkar Jylla,kan khot iakren ne em ia kitei ki seng, kiba pynlong ia ki jingiakhih, hynrei halor kane ka phang, u myntri rangbah, ula iathuh ba kitei ki nongialam ki la phet rieh bad kim kwah ban sngap ia ki jingtyrwa jong ka sorkar Jylla bad ki iai bteng halor ki kam iakhih paidbah jongki.
Shillong, 2 Risaw:Ka kong Agnes Kharshiing President jong ka Civil Society Women Organization (CSWO), kong N Rapthap President jong ka Khasi Women Welfare and Development Association (KWWADA) bad ki 15 ngut kiwei pat ki longkmie ki la shah ujor pulit halor ka jingkynnoh ba ki dei kiba la donkti ha ka jingmih jingkulmar ha Motphran ha ka 26 tarik u bnai ba la dep.
Haba iakren bad ka kong Agnes Kharshiing President jong ka CSWO, ka la ong ba na ka liang jong ka seng kam don bynta ei ei ruh em ban iaid proseshon lane ban thaw jingpynkulmar ha ka 26 tarik mynta u bnai, namar ba na ka liang jongka lem bad ki dkhot ki la pynkut noh ia ka jingiakhih kaba jai jai ha madan student hi bad ka jingjia ha Motphran kam don jingiadei ei ei ruh bad ka seng, ka la bynrap.
“Ngam sngew ei ei namar ngi khlem leh ei ei, ngi khlem iaid proseshon bad kane ka dei ka plan bad ka buit jong ki pulit, hynrei ngi lei ngi la pyrshang ban pynjai jai ia ka jingjia ha katei ka sngi bad ngi la pynrem ruh ia kito kiba donkti ban kawang maw ia ki pulit" la ong ka kong Agnes Kharshiing haba kren ha u nongaikhubor mynta ka sngi.
Ka la ong ruh ba ha kato ka sngi na ka liang jong ka seng kim shym la kwah satia ban ialeh pyrshah ia ki bor pulit bad magistrate, hynrei ki la kiew beit ha ka bos ha kaba la leit buh noh ia ki sha Madan student“Bad lada ngi kwah ban pynkulmar ngi la dei ban pynkulmar ha Secretariat namar ba don ki minister ki ba iohi, hynrei ha motphran lei ym don ki heh ki hain sorkar" ka la bynrap.
Ka la ong ruh ba lada ka sorkar ka kwah ban pyntreikam da ka ain ka dei ban pyntreikam shuwa ia ki riew bamsap, balei kim kem shuwa ia ki politishian bad ki ophisar kiba bamsap ka la bynrap bad ong ruh balei ym kem ia kiba pyndam sia lih ha kaba iadei bad ka jingthung kam nonghikai kaba la sei madan da ka CBI.
Ka la ong  ruh, wat leh shiliang khmat, shawei kem ia ki MLA bad ki ophisar bamsap shane pat kem pynban iangi, la ong shuh shuh ka kong Agnes.
La sngewthuh ba na ka liang jong ka kong Agnes Kharshiing lem bad kiwei pat ki longkmie kin leit pyndem hi noh sha ka Iingbishar shwa ban shah kem ha ki pulit.
Shillong, 2 Risaw:Ka bor synshar ka West Garo Hills district ka dang wad ia ki jingpynshisha  ban pynngat da ka ain ia u MLA ka Garo National Council (GNC) u Clifford Marak halor ka jingkynnoh donkti ban pynrieh ia ki dkhot ka GHSMC kiba rung ha ophis u DC ha Tura bad ktah kti ia ki nongtrei.
U deputy commissioner ka West Garo hills u Pravin Bakshi u la ong ba u nongialam ka GHSMC u  Augustine Marak uba don ha ka jingshah kem, u la kubur ba ki la ioh ia ka jingkyrshan na u MLA u Clifford Marak.
Ar phew san ngut ki dkhot ka GHSMC ki la shah kem hadien ba la kynnoh ba ki la rung ha ophis u DC ha Tura ban beh ia ki nongtrei ha ka por ba khot pynlong pakhang kane ka seng.
U Bakshi u la ong ki dkhot ka GHSMC ki la pynkhein ia ka kyndon ka ain 144 CrPC bad ki la dei ka kam runar.
U DC ha kawei ka liang, u la ong ba la pynriah ia kitei baroh ar phew san ngut sha Jowai District Jail ban lait na kano kano ka jingma namar ba la ioh jingtip ba ka la don ka jinghuri hura hapoh Tura Jaul lada kin dang don ha katei ka jaka.
Uwei u dkhot ka GHSMC uba matlah, la pynlait noh da ka Kashari.
Shillong,14 Jymmang:Ki nonghikai skul Deficit Primary School shen kin sa ioh ia ka tulop kaba lai bnai jong ki kaba naduh ka 1 tarik u lber haduh 31 tarik u jymmang, 2014,  kyn thup ia ka D.
A kaba 80%.
U bah F C Shullai , General Secretary u la iathuh ba u la leit ban ia kynduh ia u Director School Education and Literacy ha ka 12 tarik mynta u bnai, bad ha katei ka jingiakynduh u Director u la pynshai ha u Secretary ba ia ka mang pisa baroh la pyllait sha ki district SDSEO.
U bah Shullai u la pyntip ruh sha baroh ki secretary ki skul ba kin nang pynkhreh  ia ki U/C bad ia ki deeds of acceptance bad kiwei ki jingdonkam kumba ju leh ha ka First Quarter.
U Secretary ka All Primary School Teacher’s Association u la ong ba ka ophis kan sa pyllait ia ka pisa ha ka taiew ba khadduh jong une u bnai , bad katei ka jingpyllait pisa ka long beit baroh lai bnai.
Shillong, 13 Jymmang:San lak khatsaw hajar ngut ki khynnah skul na ki 10,586 ki skul Lower Primary bad Upper Primary ki la ioh ja sngi ei na ka skhim sorkar Sarva Shiksha Abhiyan (SSA) jong u snem 2013-2014.
Katkum ka jingia kren bad u Director ka School Education and Literacy (DSEL) u Ambrose CH Marak u la iathuh ba ka sorkar ka ai ja sngi ia man uwei uwei u khynnah Lower primary bad Upper Primary School.
Ia ki khynnah jong ka lower Primary la mang 100 gram ka jingbam bad ia ki khynnah Upper Primary ki ai 150 gram.
Na ka bynta ki khyn nah, la buh da ki nongshet ba la siew T.
3.
34 paise uwei u khynnah Lower Primary bad T.
5 uwei u khynnah Upper Primary.
Nalor kine ki nongshet la buh kum ki nongiarap.
“Ki nonghikai kim shet, namar ba ka sorkar ka la buh da ki jong ki nongshet", la ong u Marak.
Ki jingbam ba ai sha ki khynnah ki long ka ja, jhur, u dai, ka pylleng teng teng bad ka doh ruh.
Ia kane leh katkum ki kyndon ba la bthah na ka sorkar pdeng.
U la ong ba haduh mynta, kane ka skhim ka iaid beit khlem don kano kano ka jingdkoh bad ym shym la ioh jingujor eiei ruh ha kaba iadei bad ka jingpyntreikam ia ka.
Kane ka skhim ka long 90 percent ka jinglut la bei da ka sorkar pdeng bad 10 percent la sei da ka sorkar jylla.
U Marak u la iathuh ba ka jingsam ia ki marbam, la pynlait beit sha ki skul lyngba ki Sub-divisional School Education Officer (SDSEO).
Ia kane ka skhim la pynmih ka sorkar pdeng na ka bynta ban khring ia ki khynnah ban wan sha skul khnang ban pynkut noh ia ka jingpep ha kane ka ri da ka jingthmu ban nym don shuh iwei ruh I nongshong shnong bym nang thoh bym tar ha ka ri.
Shillong,14 Jymmang:Ka jingpynmih hu kum ka National Green Tribunal ban khang tih dewiong thliew khnai ha kane ka jylla, ka la pyn khih win ia ki paidbah kiba im jakpoh na ka kam tih dewiong, bad na ka liang ka sorkar ruh ka la pynbna ia katei ka hukum, hynrei  mynta sa ka tnad pulit ka la pynbna ba kan pyntreikam beit ia katei ka hukum, bad yn pynshitom lada lap iakiba pynkhein ain bad yn pynngat ha ki kyndon ain.
Ki pulit ka jylla mynta ka sngi ki la pyntip ba kin iaid shakhmat bad trei beit la ka jong ka kam, katkum ka hukum jong ka National Green Tribunal, ban khang ia ka jingtih dewiong thliew khnai ha kane ka jylla.
U Director General of Police u PJP Haneman haba ia kren bad ki nongthohkhubor mynta ka sngi u la ong ba ki pulit kin sdang shuwa ka jingkhanglad ia ki trok kit dewiong, khamtam kiba wan na Assam ban rung ha kane ka jylla.
U la ong ruh ba lada ym don ka lynti ban kit ka jingtih dewiong kan sangeh hi, namar  kan ym myntoi ba kin sei dewiong lada kim lah die.
U DGP u la iathuh ruh ba lashai ka sngi ka tnad pulit kan phah ia ka affidavit sha ka NGT, New Delhi halor katei ka kam khang tih dewiong, utei u heh pulit u la ong ba ki paidbah kim donlad shuh da kumwei pat hynrei ban bud beit ia katei ka hukum.
Haba la kylli ha kano ka kyndon ain ki pulit kin pynngat ia ki briew kiba leh pyrshah, u DGP u la ong ba yn pynngat ia ki ha ka kyndon ain section 144CrPC, 133CrPC bad 188 IPC.
Ha ka juh ka por, u Haneman u la ong ba kam don kano kano ka jingkynshoit lane ka jingpynbor na ka liang ki pulit ban pyntreikam noh ia katei ka ain, hynrei ka dei ka hukum kaba la wan sha ki pulit bad ki la pyntreikam ruh ia katei ka hukum naduh mynshisngi bad kan dang iai bteng kat bym pat pynmih da kawei pat ka hukum.
Hynrei ha ka jingiakren la sngewthuh ba u DGP um shym la pynduh jingkyrmen ia ki paidbah ba im na u dewiong, ha kaba u la ong ba ka shong ha ka jinglah ban ia khun ha ka Kashari bad lada ki jop ka lah ruh ban don ka jingpynkylla noh.
U DGP u la kam ba ka kumba ka long mynta la iohi ba katei ka hukum ka la treikam, namar ba ki trok kit dewiong kiba iaid manla ka sngi ki la duna palat haba ia nujor ha ki sngi ba la dep.
Haba la kylli pat hato ka tnad pulit ka ioh jingtip ne-em hadudh katano ngut ki don ki nongkhaii dewiong ha ka jylla,u  DGP u la ong ba ia mynta ka tnad pulit ka dang survey ban tip ia ka jingdon jong ki, bad shen kin sa ioh ia ka jingtip ba pura.
U la pynpaw ruh ba hangne ha jylla ym pat don kita ki Coal mafia hynrei ki don tang ki kynhun.
Haba ia kren shaphang ka hukum jong ka NGT u DGP u la ong ba kam dei ka hukum kaba la shu pynmih kynsan kynsan hynrei ka dei kaba la saindur bad pynshong nongrim bha ha ki snem ba la dep, bad ba la wad ia ki lad ha kano ka rukom ban sei dewiong na kane ka jylla.
Lah ban  pynkynmaw ba ka National Green Tribunal Principal Bench, New Delhi ka la pynmih ia katei ka  hukum ha ka 17 tarik u iaiong, 2014, bad la ai jingtip sha ka sorkar jylla lyngba ka shithi No.
MG.
25/2014/PT-I/186 ha ka 9 tarik mynta u bnai, ha kaba la hukum ia ka tnad pulit bad u Chief Secretary ka jylla ban pyntreikam noh hapoh ka jylla.
Shillong, 14 Jymmang:U myntri ka koit ka khiah u Bah AL Hek u la kren shai ba ka eksamin ne entrance test na ka bynta kito ki samla ba iakhun ban ioh pule doktor na ka bhah ka jylla, kan iaid beit bad kane ka dei ka kyndon ba la bthah na ka Medical Association of India (MCI).
Haba iakren hynne bad ki nongthoh khubor u Bah Hek, u la ong ba ym lah ban pynlait na ka jinglong ia ka eksamin entrance test namar ba ka dei kaba hap ban leh beit.
Ia kane ka eksamin, yn pyniaid da ka State Medical Committee jong ka jylla, ban khlieh da u Principal Secretary ka jylla u Y Tsering.
Ki dkhot kane ka komiti ki dei ba la jied na NEHU, NEIGHRIMS, la ong u Bah Hek.
U Bah Hek u la iathuh ba ka jylla ka ioh bhah 56 ngut ban pule doktor kaba hiar na ka 57 na kaba ju ioh kham mynshwa.
Ha kane ka eksamin entrance test, kino kino kiba pas ia ka klas XII saian kiba shim PCB ki lah ban iakhun ia kane ka eksamin kiba dei na kane ka jylla ban ioh pule na ka bhah ka sorkar jylla.
Ha kajuh ka por, u la kyntait ba ka sorkar kam shym la pynbna ban pynlong ia kane ka eksamin shwa ban pynmih ia ka resol klas XII bad bynrap, ba ka sorkar ka la dep pynbna ia kane ka jingpynbna naduh kham mynshwa.
U la iathuh ruh ba u la khot ia ka jingialang bad ki sengbhalang ka KSU, FKJGP bad kiwei ha ka 16 tarik ban iakren halor ka jingpyrshah jongki ban pynlong ia kane ka eksamin.
Halor ka jingslem ban pynmih ia ka resol jong kito kiba ialeh ia ka kam nurse, u Bah Hek u la ong ba dei namar ba dang don ka model code of conduct.
Shillong,14 Jymmang:Ka AJYWO seng kmie, ka la leit buh da ka jingujor ha u Chief Executive Member jong ka Jaintia Hills Autonomous District Council halor ka jingkam Rang bah shnong u wei u khar Nepali ha ka shnong kaba la khot ka Umthe kaba hap hapoh u pud u sam jong ka Elaka Sutnga ka shnong kaba la shong la sah tang da ka Nepali suda.
Kat kum ki sakhi sa but kiba ka AJYWO ka la ioh, la lap ba utei u Nepali ia uba ym pat shym la ioh kyrteng satia u la kam Rangbah shnong ia lade bad u la nud ban ai syrnot jinglong trai shnong (Permanent Residential Certificate) ia u wei u Nepali u ba kwah ban applai ia ka kam shipai.
“Ka long kaba lyngngoh ba kumno u Nepali u ba wan na kawei pat ka ri u nud ban kam Rangbah Shnong ia lade ha ka jaka kaba hap hapoh u pud u sam jong Jaintia Hills kaba hap hapoh ka jingkdup jong ka 6th scheduled jong ka Constitution jong ka ri India.
Kane ka long kaba beain haduh katta katta kat kum ka United Khasi-Jaintia Hills Autonomous District (Appoitment and Succession of Chiefs & Headmen) Act, 1959.
" Ong u Bah M H Dkhar President jong ka AJYWO Sengkmie.
Ka AJYWO ka la lap ruh lyngba ka RTI ba ka JHADC kam don jingtip eiei shaphang kata ka shnong Umthe ne ia u rangbah shnong jong ka, kumta ka seng ka la dawa na u CEM ban pynshitom ia utei u khar Nepali, ka la byrngem, ruh ba lada ka JHADc kam shimkhia ka seng kan leh ia kaba donkam.
Shillong, 14 Jymmang:Haba ka jingiakren, ia ka jingdon jong ki nongmane ksuid, ka la saphriang sharum sha neng ha kine ki sngi, kumta na ka liang jong U Rupang, ula ia kren ia u bah HS Shylla, uba dei uwei na ki nongialap niam, ha kine ki sngi bad utei u rangbah, u la ong “Dalade ngam pat iakynduh, ki paralok jongnga, ki iakren sha Nongstoin bad wat ha Shillong ruh ki don" ong utei u rangbah; tangba u iathuh, ba ia katei ka khubor, la shu ia tip pa teng pateng.
U Bah Shylla, u ong shuh shuh, ba katei ka jingmane ksuid, ka don arjait, ha kaba ki don kiba mane beit, ia ka jingmane ksuid bad ki don pat kiba mane pateng bad kitei ki long kum ki nongknia, ki nongshongnoh bad ula pynkynmaw ruh, ia kito kiba mane ia u blei Bal, katba kum ka jingthoh ha ka Baibl.
Hynrei, U bah Shylla, ula ong shuh shuh, ba kine ki jingjia, ki dang dei kiba dang shu paw dak, hynrei, ka jingjia, kaba nang shyrkhei shuh shuh, kan sa wan bad la iathuh U bah Shylla, shaphang ka shitaiew ha ka Baibl, lane ka hynniew snem, ha ka jingkhein snem jong ka pyrthei bad kitei kin dei ki sngi, ha kaba U Blei, un shop noh ia U Soitan Rangbah sha ka pyrthei bad kitei kin dei ki sngi jong ka jingbitar kaba khraw jongu.
“Hynrei ha shwa jong kata, kan don ka thma, ka nem sniew bad yn nym shah ban  die ban thied, lada kam don ka shap jong u mrad khlaw" ong U Bah Shylla.
Haba la kylli pat shaphang u adhar, ka jubab na utei u nongialap rangbah, ka long “U adhar, dei tang ka syrngiew".
Shillong,14 Jymmang:Ka khubor mane ksuid mynta ka la sa phriang bha ha kine ki sngi ha kylleng ka jylla, ha kaba ki la don ruh kiba la shah kem halor katei ka jingkynnoh bad ruh ba ki bor district ki la phah peit ngor ruh ha ki tnad jong ki ia ka jingdon kitei ki nongmane ksuid.
Ha kaba ia dei bad katei ka phang, haba la kylli na u Director General of Police ka jylla u PJP Haneman u la ong “Ban ngeit kam dei ka kam sniew" hynrei ka ain pat kam shah ban leh ia kino kino ki kam sniew ne ki kam pyntriem kum ka jingknia da ka mynsiem briew.
U DGP u la ong ba haba pyrkhat ba ka dei ka jingmane blei lah ban sngewthuh ruh lyngba ki jingpyrkhat briew jong ngi, ba ka mane blei kam dei kata ban leh khyllah da kumwei pat da ki jingleh ba kynsha.
Haba kynthoh halor ka jingsaphriang ka khubor mane Ksuid u DGP u la ong ba katei ka rukom la ju ioh sngew ha Ri-Sepngi bad ki briew ki la leh bad iaid lyngba hynrei mynta ki la phai  noh sha kawei pat ka lynti, katba ma ngi pat hangne ngi dang sdang ban bud ia kate ka jingleh kaba ki briew ha ri Sepngi ki la phai dien.
Shillong,14 Jymmang:Uwei na ki heh pulit ka jylla u SK Jain haba ia kren bad ki nongthoh khubor mynta ka sngi , u la iathuh ba lai bnai mynshuwa ka ANVC (B) ka la kam ba ka don haduh 150 ngut ki dkhot, ha kaba u la ong ba mynta ki lah ban don tang hapoh 135 ne 140 ngut namar ba ki la don ruh kiba la khlad noh.
Na kitei ki 150 ngut u Jain u la ong ba kiba bun eh ki dkhot ka ANVC-B ki dei na West bad South West Khasi hills bad ki don ruh katto katne na Garo hills.
Haba la kylli kumno ka tnad pulit kan pyn shisha ba ki dei ki dkhot ba la don ka jingiakren iasuk bad ka sorkar shuwa ban pynsah ha ki ktem kaba ka sorkar ka la thmu ban ai jaka rieh tngen ia ki, u Jain u la ong ba ki pulit kin peit thik pa thik naduh ka met ka phad, ki jaka shong jaka sah bad ki dur ki dar jong ki bad hadien kata yn sa shim jingkhein katno ngut ki ia don.
Ha kaba ia dei bad ka ktem, u Jain u la ong ba ka dei ka kamram ka sorkar, u la ong ba ka sorkar ka sa shim ia ka rai hangno ban pynsah ia ki, u la kam ba haduh mynta katkum ka jingtip ki pulit ka sorkar kam shym la thmu ban pynsah sha Khasi Hills ne sha Garo hills, hynrei ka dang pyrkhat ia ka jaka ba biang ban pynsah ia ki.
Shillong,14 Jymmang:Ka Khasi Students’ Union lyngba ka Education Cell ka pynpaw ia ka jingpyrshah ia ka skul Kendriya Vidyalaya, NEHU halor ka jngbym ai ia ka resol ia ki khynnah pule jong katei ka skul.
Ki khynnah skul ki la ioh rung sha kate ka skul lyngba ka  Right of Children to Free and Compulsory Education Act.
Kat kum ka jinglap ka KSU lyngba ka kyrwoh na u chairman ka Education Cell u samla D.
V Thabah ka la ong ba ha  kaba nyngkong kitei ki khynnah skul kim donkam ban siew ia ki tuition fees namar katkum ka Act kim donkam ruh ban siew ia  ki bai skul namar ki hap hapoh ka ST category.
Hynrei kynsan kynsan u Principal katei ka skul u la dawa na ki ba ki dei ban siew la ki bai skul namar u ong ba ka sorkar jylla ka la hukum ia baroh ki skul ba ki dei ban pynkylla ia katei ka ain ba naduh ka 8 atrik u nailar 2013, ba ki ST ki ba lait na ka ba siew bai skul ki dei tang kito ki don ia ka BPL Card.
Ka KSU kala iathuh ruh ba ki kmie ki kpa ki la lap ba kiwei kiwei ki skul Kendriya Vidyalaya hapoh jylla kim pat dawa BPL cards na ki khynnah skul bahap ha ka thup Scheduled Tribe hynrei ki pyllait lut nadong shadong  ia baroh ki khynnah skul kiba hap ha ka thup ST ban siew ia ki bai skul ki jong ki.
Shuh shuh ka la ong ba  ki kmie ki kpa ki la leit ia kynduh ruh ia u Principal Secretary jong ka tnad pule puthi jong ka jylla bad kaba pynlyngngoh ia ki ka long ba u Principal Secretary u la pyntip sha ki ba u khlem ai kano kano ka hukum ia ki skul Kendriya Vidyalaya ha kaba iadei bad katei ka phang haneng.
U principal Secretary u la  pyntip sha ki kmie ki kpa ba ki skul Kendriya Vidyalaya ki don la ki jong ki kyndon bad ki hap ha ka jingpeit jong ka sorkar pdeng.
Ka ba kham sngew lyngngoh shuh shuh ka long ba katkum ka shithi ba u Principal ka KV NEHU ula phah sha ki khynnah pule katei ka skul ha kaba iadei bad ka jingphah siew ia ki bai skul ula kdew ha kita ki shithi ba kane ka dei lyngba ka ‘telephonic instruction’ jong u Deputy Commisioner, KVS, R/O, Guwahati ha ka 1 tarik u iaiong 2014.
Ka seng ka la  pynpaw ia ka jinglyngngoh ba kumno kat ia kat kane ka kam kaba khia la pyntreikam tang lyngba ka jingiakren ha phone bad ym shym la ai da kano kano ka jingthoh ban long ka sakhi kumba leh kiwei kiwei ki skul ne kolej.
Halor kane ka mat ka seng  ka la ong ba kan sa tih bniah shuh shuh bad ha kajuh ka por ka dawa na u Principal ka KV NEHU ba u dei ban weng noh mardor ia ka hukum ban phah siew bai skul ia kitei ki khynnah bad ban pynlait noh mardor ia ki result ki jong ki khnang ba kan ym ktah ia ka lawei ka jong ki.
Ka jingthawlad ban sei ia ki 200ngut, ki nongtrei dewiong, kiba shah tap shathie shapoh ramew, ka dang iai bteng haduh mynta, namar ka jingbthei jong ka par dewiong ha ki bynta ba sha sepngi jong ka Turkey, ha kaba ki la don 205ngut ki nongtrei par dewiong, kiba la iap ha katei ka jingjia, kaba long ka jingjia kaba sniew tam, kaba la jia ha ka histori jong ka Turkey.
Katei ka jingbthei, ka dei ha ki par dewiong jong ka Soma, kaba don 120 Kilometre shatei jong ki rud duriaw jong ka Izmir, kaba la jia ia ki nongtrei par dewiong, kiba don hangtei naduh ka miet jong ka sngi hat majai.
“Ngi sngewsih, ba ka jingiap briew, kan lah ban nang kiew jur shajrong" ong u myntri bor ding jong ka sorkar Turkey, UTaner Yildiz.
La iathuh ruh, da u myntri, ba ki don haduh 787ngut ki nongtrei kiba don ha katei ka par dewiong, kaba don kumba 155mer na Istanbul bad haduh mynta, ki don 363ngut ki briew, kiba la ioh ban pyllait im.
La iathuh ba ki don 80ngut ki nongtrei par dewiong, kiba la mynsaw, ba kynthup ia 4ngut kiba mynsaw jur, ong U  Yildiz, ha kaba u peit ia kiba leit ban iarap ia katei ka jingjia kiba don haduh 400ngut ki nongiarap ia ki riew shem lanot.
Shillong,15 Jymmang:U   Wanbor Khar dewsaw uba ki ju khot sin u  Lung bad kumjuh ruh u William u khun jong u bah  From Lym puin na ka shnong Pyn densohsa, Mawsynram, East Khasi Hills, Shillong u la wan pyndem wait ha u Superitendent of Police, East Khasi Hills, Shillong ha ka sngi balang jong ka taiew.
U Wanbor u dei u dkhot ba la rim bha ka HNLC, bad utei u samla u la don 29 snem karta bad u la jah na la ing haduh 12 snem kynthih bad la wan synran ia u da ki kmie ki kpa bad ki bahaing hasem ha ka por ba u la wan pyndem ha khmat u SP.
U SP u bah M.
Kharkrang u la iathuh ba u lung u  dei ruh u dkhot ka HNLC u ba la lait phet ha ka jingap ktem ki pulit dang ha kine ki khyndiat sngi ha ka 8 tarik mynta u bnai ha Lad Balki, Dangar katba u dang shong h akawei ka thuk thuk bad u paralok jong u Wansing Umlong uba ki ju khot sin u Muh, uba dei ruh u dkhot ka HNLC uba la shah kem ha katei ka jingap ktem ki pulit.
U lung u la wan pyndem ha u SP khlem kino kino ki tiar ialeh, ong u SP.
Jowai, 14 Jymmang:Ki trai trok lem bad ki nongialam jong ka Jaintia Coal Miners and Dealers Association (JCMDA), ki la rai mynta ka sngi ban pynlong ia jingkhang shnong (strike) ba 12 kynta ha ka 17tarik mynta u bnai ha baroh kawei ka Jylla.
U Ma Balius Swer President jong ka JCMDA, haba iakren bad u nongthoh khubor, ula iathuh, ba katei ka dei ka rai jong ka jingialang, kaba long myn ta ka sngi ha Shillong Club bad ha Khliehriat, ha kaba la iakren, halor katei ka rai jong ka National Green Tribunal(NGT), kaba long pyrshah ia ki trai par dewiong bad ia baroh kiba im ja sngi, na katei ka kam tih dewiong.
Namar ba ka jingshong bishar jong ka NGT, kan long ha ka 19tarik mynta u bnai, kum ta, kum ka dak jong ka jingsngew khia, halor katei ka jingleh jong ka NGT, la rai mynta ka sngi, ban pynlong ia ka jingkhang shnong, kaba 12 kynta ha kylleng ka Jylla.
La iathuh da U Ma Balius, ba katei ka dei tang ka jingsngewkhia jong ki trai par, ki nongtrei dewiong bad u paidlang jong ka Jylla bad ula ong ruh, ba la wer ia baroh ba kin ia treilang.
“Kam ktah ia ki ophis, ki skul, ki kolej, ki kali kin lah ban iaid, khamtam ki kali jong ki riew shimet" ong U Ma Balius bad ula kren shai ruh, ba katei ka jingkhang shnong, kam dei ban ktah ia ka shongsuk shongsain jong ka Jylla.
U Ma Balius, u khot kyrpad ia ki seng bhalang, ia u paidlang jong ka Jylla, ba kin ia treilang ha katei ka sngi 17tarik, ka ban sdang naduh ka por 5baje mynstep, haduh 5baje janmiet, ba kan long kaba jop.
Shillong,15 Jymmang:Ki nonghikai skul bym dei sorkar hapoh ka lama ka JACATAM kin iakyn duh ia u director ka DSEL u Ambrose Ch Marak ban iakren ia ka jingshimti ka sorkar ia ka kam nonghikai skul baroh ha ka jylla.
La iathuh ba na ka liang u director ka DSEL u la khot ia ki nonghikai ha kane ka sngi Nyngkong ban iakren ia kane ka kam.
