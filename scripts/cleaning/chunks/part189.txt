Shillong, Nailar 12 : Ka North Eastern Hill University (NEHU) ha ka sngi Thohdieng ka la pynpaw ba kan sa mad ïa ki jingeh haba phai sha ka jinglah ban pynrung klass ïa ki samla pule jong u snem 2026-2027 lada slem ban pyntreikam ïa ka National Education Police (NEP)-2020.
“Ka long kaba kongsan ban tip ba ka NEHU, kaba dei ka Central University, ka lah ban mad jingeh haba phai sha ka jinglah ban pynrung klass ia ki samla pule jong u snem 2026-2027 “ ong u PRO ka NEHU Dr Davidson Pyngrope ha ka kyrwoh.
“Ka jingeh kan mih lada ka Sorkar Pdeng ka ai ïa ka jingbthah ïa ka University ban pynrung klass ïa ki samla pule kat kum ki kyndon jong ka National Education Policy (NEP) 2020" ula ong.
Ka kyrwoh ka ong ba ka jingpyllait khubor jong u Vice Chancellor dang shen ka la ban jur ïa ki jingktah na ka jingslem ban pyntreikam ïa ka NEP haba phai sha ka jingïohlad ki samla ka Jylla kiba thmu ban leit rung klass ha kiwei kiwei ki Central University ha u snem 2026.
Nalor kane, ka jinglah jong ka NEHU ban pynrung klass ïa ki samla pule jong utei u snem ka lah ban shah ktah da ka jingbthah ban pynïaid ïa ki kam pynrung klass kat kum ki kyndon ba la pruid dak ha ka NEP 2020.
Kine ki mat ki pynpaw ïa ka jingdonkam ban pyntreikam ha ka por kaba dei ïa ka Policy ban pynthkikna ba ki jingpynkylla ïa ka kam pynrung klass kan ïaid beit ïaid ryntih na ka bynta ki samla pule ba kwah bteng ïa ki jingpule jong ki.
Ka kyrwoh ka ong ruh ba u Vice Chancellor Prof Prabha Shankar Shukla ula pynlong ïa ka jingïalang bad ki Principal jong ki College bapher bapher ha kaba bun na ki-kumba 90%- na ki Principal ki la pynpaw ïa ka jingkyrshan ïa ka rai jong ka University ban pyntreikam ïa ka NEP 2020.
Ka ong ba u VC ula kren shai ba ym pat don satia ki Principal jong ki College ki ban aiktien sha ka University ban pynpaw ïa ka jinglong bym pat kloi ha ka ban pyntreikam ïa ka NEP-2020.
Ka kyrwoh ka pynpaw ruh ba ka University ka ïai kut jigmut sha ka jinglah pyntreikam bha ïa ka NEP 2020.
Shillong, Nailar, 12: Ka Sorkar Jylla lyngba ka tnat (Home) Police ha ka sngi Thohdieng ka la pynmih ïa ka jingpynbna ba pynkynriah kam ïa ki ophisar Pulit ha ki distrik ka rilukm Garo.
Katkum ka hukum jong u Lat ka Jylla, lyngba ka jingpynbna ba la soi da u Secretary ka tnat Home (Police) u Bah Cyril VD Diengdoh, lyngba ka jingmynjur jong ka Civil Services Board (CSB), u Vivekanand Singh Rathore, IPS (RR 2012) uba long u Superintendent of Police jong ka West Garo Hills la pynkynriah kum u Commandant jong ka 3rd MLP Bn, Sahbseiñ hadien ka jingpynkynriahkam ïa u Kamakhya Prasad, MPS.
U Shailendra Bamaniya, IPS (RR 2016) uba long u Superintendent of Police jong ka North Garo Hills u la shah pynkynriah ban shimti kum u Superintendent of Police jong ka South Garo Hills hadien ba la pynkynriahkam ïa u Abraham T.
Sangma, MPS.
U Dr.
Dara Aswaghosh, IPS (RR 2018) uba long u Superintendent of Police jong ka Traffic, Shillong ula shah pynkynriah ban shimti kum u Commandant ka 2nd MLP Bn, Goeragre hadien ka jingpynkynriahkam ïa u Bruno A.
Sangma, MPS.
Lyngba ka jingai jingmynjur jong ka Police Establishment Board (PEB), u Abraham T.
Sangma, MPS uba long u Superintendent of Police jong ka South Garo Hills u la shah pynkynriah kam ban shimti kum u Superintendent of Police jong ka West Garo Hills hadien ka jingpynkynriahkam ïa u Vivekanand Singh Rathore, IPS.
U Bruno A.
Sangma, MPS uba long u Commandant jong ka 2nd MLP Bn, Goeragre u la shah pynkynriah kam ban shimti kum u Superintendent of Police jong ka North Garo Hills hadien ka jingpynkynri ahkam ïa u Shailendra Bamaniya, IPS.
U Kamakhya Prasad, MPS uba long u Commandant jong ka 3rd MLP Bn, Sahbseiñ u la shah pynkynriah kam ban shimti kum u Superintendent of Police, Traffic, Shillong hadien ka jingpynkynriahkam jong u Dr.
Dara Aswaghosh, IPS.
Shillong, Nailar, 12: Ki shipai BSF jong ka 181 Battalion ha ka sngi Thohdieng ki la ïoh kurup ïa ki dawai kiba shongdor T.
3,74, 000 lak na khappud.
Kane ka kynhun shipai ïada khappud kaba la ïoh jingtip kaba bniah na ki tnat syntiat ka la pynlong ïa ka jingkhynra ha khappud jong ka South Garo Hills district bad pynpulum ïa ka jingthmu jong ki snar khaii tuh ban shalan be-aiñ ïa kine ki dawai sha u pud u sam jong ka ri Bangladesh.
Ïa kine ki dawai ba la ïoh kurup la aiti noh sha ka ophis Custom ban leh ïa kaba donkam katkum ki kyndon jong ka aiñ.
Shillong, Nailar, 12: U Bah Granarysterfield Thangkhiew para jong u Bah Cherishterfield Thangkhiew, uba dei u General Secretary barim ka HNLC uba la shah siat ïap ha ki pulit, u la ïathuh ba na ka liang ka sorkar ka la pyrshang ban pynsngap jar noh ïa ka ïing ka sem da kaba tyrwa da ki kam Sorkar bad ka pisa.
Ïa kane u Bah Granary u la ïathuh haba ïakren bad u Mawphor ha ka 12 tarik Nailar 2022 ha ka ïing sah jong u ha Mawlai Kynton Massar.
“Shuwa ba ngin ïaid noh sha ka ïing bishar Meghalaya High Court ka Sorkar ka la tyrwa da ar tylli ki kam Sorkar bad ka pisa hynrei ngim pdiang namar lada ngi pdiang kamut ba ngi la sngap jar noh ban ym ïakhun shuh ban ïoh ïoh ïa ka hok.
Lada ka Sorkar ka ai da ka mon sngewbha ngi shim hynrei kadei tang ka buit ban pynsngap jar noh," ong u Bah Granary.
U Bah Granarysterfield Thangkhiew u la ïathuh ruh ba ka sorkar lyngba u chief Secretary ka la phah briew ban wan ïakynduh ïa ki ban tyrwa kam sorkar bad da ka pisa.
La ïathuh ruh ba ka Sorkar ka la shu tyrwa kam bad pisa khlem ka jingthoh.
“Nga la telephone ïa u Chief Secretary bad kylli la hato kadei ne em kaba shisha bad ma u ruh u la kubur ba kadei kaba shisha.
Kumta nga ka ong ban da ai da ka jingthoh hynrei ym shym la treh," la ong u Bah Granarysterfield Thangkhiew.
U la ïathuh ba na ka jinngbym leh eiei jong ka sorkar ïa ka ejahar ba ki la ujor ha Mawlai Police Station ka pynlong ïa u bad ka ïing ka sem ban leit ujor noh sha ka ïing Kashari jong ka Meghalaya High Court ban ïoh ka jingbishar kaba hok.
U Bah Granary Thangkhiew u la ïathuh ba na ka liang ka ïing ka sem kan sa pynlong ka jingkynmaw burom ïa ka jingdap 2 snem jong ka jingkhlad u Bah Cherishterfield Thangkhiew ha ka 13 tarik Nailar 2023 da kaba leit buh syntiew ha u lum jingtep ha ka por 2 baje janmiet.
Kum ban pynkynmaw hangne, u Bah Cherishterfield Thangkhiew general secretary barim ka seng HNLC u la shah siat ïap ha ki pulit ha ka step jong ka 13 tarik Nailar 2021 ha la ka jong ka ïing sah ha Mawlai Kynton Massar bad la tep don burom ha ka 15 tarik Nailar kaba dei ruh ka sngi laitluid jong ka ri India ne ka Independence Day.
Shillong, Aug 12 : Ka jingrai ka North Eastern Hill University (NEHU) ban pyntreikam noh mardor ïa ka National Education Policy (NEP) naduh une u snem pule 2023-24 ka la pynmih ïa ka jingshah kynthoh kaba jur na ka Meghalaya College Teachers’ Association (MCTA), kaba la kynnoh ba ba kane ka jingleh kadei ka bym shngaiñ bad kaba ka jingma ka ap ïa ki samla pule.
Ka MCTA ka dang bteng ïa ka jingïakhih ban pyrshah jur ïa ka jingpyntreikam hak-dak ïa ka NEP 2020 ha baroh ki College kiba don ha Meghalaya kiba pynïasoh bad ka NEHU.
U Bah Airpeace W.
Rani, General Secretary ka MCTA, ula pynpaw ba ka jingshim rai ki bor pynïaid ka NEHU ka la buh dak jingkylli ïa ka jingshngaiñ bad kaba buh ha ka jingma kaba khraw ïa ki samla pule.
U Bah Rani, ula ong ba ka rai ban pyntreikam ïa ka NEP naduh u 2023-24 kadei ka bym shngain namar kam dei kaba la mynjur da ka Academic Council, ka kynhun kaba la shah pynkup bor ha kaba ïadei bad ki kam pule puthi.
“Ka long ka bym shngain namar kam dei kaba la mynjur da ka Academic Council kaba dei ka kynhun ka ban shim ïa ka rai ha kaba ïadei bad ki kam kiba ïadei bad ka pule puthi" la pynpaw u Bah Rani ha ka kyrwoh khubor.
Ka MCTA ka la pynpaw ïa ka jingsngewkhia halor ka jingshim rai kyrkieh, watla ka Academic Council ka la don lypa ïa ka jingthmu ban pyntreikam ïa ka NEP naduh u snem 2024-25, u Vice-Chancellor bad u Officer on Special Duty, College Development Council, ki la pynmih mardor ïa ka jingbthah ban pyntreikam noh ïa ka NEP bad kane kala wanrah pynban ïa ka jingkynthoh halor katei ka jingthmu ka jongki.
Ka MCTA ka la pynpaw ïa ka jingsuba jur ba ka jingshim ïa katei ka rai ka dei ban pynhun ïa ki heh saiñ pyrthei kiba don ha New Delhi.
U Bah Rani ula kynnoh, “U Vice-Chancellor, ka paw ba u kyrkieh bha ban pynhun ïa ki heh saiñ pyrthei ha New Delhi.
Lah ban kdew ba u Vice Chancellor ula shah thung ha ka sorkar pdeng khlem da phaikhmat ïa ka jingsngew bad ïa ka jingangnud jong ki trai ri".
Ka jingleh kyrkieh ban pyntreikam ïa ka NEP kala pynlong ruh ïa ki nonghikai ban buh jingkylli pyrshah ïa ka bor jongka Academic Council bad halor ki jingduna ha kaba ïadei bad ka jingpynkhreh ki nonghikai.
Ka MCTA kala ban jur ïa ka jingduna ha ka jingpynkhreh, kynthup ïa ka Syllabus ka bym pura na ka bynta ki katto katne ki undergraduate programs kum ha ka Music bad Business Administration.
Lane ka pyni ba ka NEHU kam pat long kaba la pynkhreh ban pyntreikam ïa ka NEP 2020 bad ka la pynmih ruh ïa ki jingkylli halor ka jingleh shilliang ha ka jingpyntreikam ha kajuh hi ka jaka pule.
Watla ka NEHU ka la pynpaw ba ka jingpyntreikam ïa ka NEP ka dei na ka bynta ka bha ka miat ki samla pule, hynrei ka MCTA ka la pynpaw ïa ka jingsngewkhia halor ka jingleh kyrkieh.
Ka la pynpaw ba ka Batch ba mynta ki lah ban mad ïa ki jingeh kiba khraw namar ka jingduna palat ha ka rukom pynkhreh.
Ka MCTA ka la kdew ba ka jingpynslem ka NEHU ha ka ban sam ïa ka Ordinance kaba ïadei bad ka NEP bad ka Syllabus ka long ka bynta jongka jingdkoh ha ka rukom pynkhreh.
Ka MCTA ka la pynpaw ruh ba kan don ka jingktah na ka jingpyntreikam ka bym long ryntih lang da baroh ki college khamtam.
ha ki thaiñ nongkyndong.
Ki Library, jingbym pat kloi ki nonghikai bad ka course syllabus ki dang sah ka jingbym pat shimkhia haduh mynta.
Ka jingban jong ka kam ia ki nonghikai kan dang ïai khia bha, khlem ka jingpynkhreh ïa ki jingthmu ban thungkam shuh ne kino kino ki jingpynkhreh kiba biang.
Ka association ka buh jingkylli ruh ïa ka jingsngap jar ka NEHU ha kaba ïadei bad ka pisa pilaiñ ha ka jingpyntreikam ïa ka NEP, khlem kano kano ka jingshai ha ka jingai jingkyrshan ïa ka pisa tyngka na ka liang ka sorkar pdeng ne sorkar jylla, ka MCTA ka pynpaw ïa ka jingsngewkhuslai halor ka jingkiew jong ka bai pule ha ki college shimet kaba ktah bha ïa ki samla pule na ki thaiñ nongkyndong bad kan ïalam ruh sha ka jingjur jongka jingsangeh pule.
Ka MCTA ka la buh jingkylli ruh ha kaba ïadei bad ka jingpyntreikam ïa ki kor ki bor katkum kane ka juk kaba mynta ha ka jingai jinghikai lyngba ka jingpyntreikam ïa ka NEP, ka jingbym don ïa ki kamra treikam la ka jong na ka bynta ki nonghikai ban leh ïa ki Online Class bad ki la pynpaw ruh ïa ka jingtakhuh hapdeng ka jingpynbiang ïa ki jingdonkam bad ka jingduna ka NEHU ha kaba ïadei bad ka laiñ ban pynkhreh.
Ka association ka pynrem jur ïa ka jingleh kyrkieh ki Principal jong ki College ha ka ban kylla ïa ka nongrim ka jongki ha kaba ïadei bad ka jingpyntreikam ïa ka NEP bad ki la kynthoh ïa ka Meghalaya College Principals’ Council halor ka jingkylla ïa la ka nongrim kaba ki ïeng.
Namar kitei ki jingsngewkhia baroh, ka MCTA ka la sangeh ban shim klass ïa kiba pule ha ka First Semester hapoh jongka Four Year Under Graduate Programme (FYUP) bad ki la sdang ïa ka Non-Cooperation Movement pyrshah ïa ka NEHU naduh ka 1 tarik u Nailar 2023.
Shillong, Nailar 12 : Ka Hynñiewtrep National Liberation Council (HNLC) mynta ka sngi lyngba u General Secretary cum Publicity Secretary ka seng u Bah Saiñkupar Nongtraw ka la maham ba ka lah ban weng noh ïa lade na ka jingïakren ïasuk kaba dang ïaid mynta bad ka Sorkar Pdeng kumjuh bad ka Sorkar Jylla hadien ka jingbuh kyndon bad pyrkhing jongka sorkar ban leit buh syntiew ha u lum jingtep jong u nongialam barim ka Seng, Bah Cheristerfield Thangkhiew haka jingdap arsnem ka jingkhlad jong u.
Da kaba pynpaw ïa ka jingsngew ha ka Facebook, u Bah Sainkupar u la ong ruh ba na ka liang ki bahaiing jong utei u nongïalam barim ka seng ki la pynbeit ba ka jingleit buh syntiew kadei ban long ha ka por 2baje janmiet hynrei ka sorkar pat ka hukum ïa ki nongïalam ka seng kiba don mynta ha ka jylla ban ïakren ïa suk ba kin leit buh syntiew ha ka por 8baje mynstep.
“Kane ka jingleh ka sorkar ka pynbitar ïa ka seng hi baroh kawei, ngim dei ki pulit Meghalaya ne ki nongtrei sorkar jong ki ba kin teh ïangi katba ki mon.
Lada ka long ha kane ka rukom ngin weng noh naka jingïakren," ong u Bah Saiñkupar ha katei ka jingthoh.
Kumban shu kdew hangne, ki nongïalam jong ka HNLC ki la don mynta la kumba katto katne por ha ka jylla na ka bynta ban pynïaid shakhmat ïa ka jingiakren ïasuk bad ka sorkar pdeng kumjuh bad ka sorkar jylla.
Jowai, Nailar 13: Ïaka District Open Badminton Championship ba la thmu ban pynlong ha u bnai Nailar da ka West Jaiñtia District Badminton Association (WJDBA) Jowai la hap ban pynkynriahnoh sha ka 1 tarik u September haduh ka 9 tarik u September 2023.
Ha ka juh ka por u General Secretary ka WJDBA ula pyntip ba ïa ka jingpynkhalai Lucky Draw ruh la hap ban pynkynriah lang bad yn pynlong noh ha ka sngi phainal jong ka jingïalehkai kata ha ka 9/9/2023.
Kumta ka Association ka kyrpad ïa baroh ban ïaishah ïa kane ka jingpynbeit na ka daw jong ka jingïatyngkhuh tarik bad ka 38th State championship kaba dang shu dep shen ha Nongtoiñ.
Shillong, Nailar 13: Ka jingïalehkai semi final jong ka SSA U-14 (Boys) Football League 2023 kaba la long hynnin ka Sngi Saitjaiñ ha SSA Stadium, Polo ka la jam sha kaba kut ha kaba ki ar kynhun ba la ïohrung sha ka final ki long ka Umphyrnai SC bad ka PFR Football Accademy.
Haba phai sha ka jingïalehkai semi final kaba nyngkong kaba la sdang ha ka por 2 baje, hapdeng Mawreng SC pyrshah ïa ka Umphyrnai SC, ka jingïakhun ka la long kaba ïakhaid hynrei ka Umphyrnai SC ka la jop salit da shi kol.
ïa kane ka shi kol kaba la ïarap ïa ka kynhun ban rung sha ka final la thep da u Bankyrshanbor Kharkongor ha ka 9 minit jong ka kylla step.
Katba ïa ka jingïalehkai kaba ar la pynlong ha ka por 03:45 jan miet, ha kaba ki khynnah lehkai jong ka PFR Football Accademy ki la lah ban pynliem da 2 – 1 kol ïa ka Mawlai SC.
Ha kane ka jingïakhun, dei ka Mawlai kaba la ïoh ban pynkhihjar nyngkong, kata ha ka minit kaba 15 lyngba u Iaisonlang Dohling hynrei ka PFR FA ka la ïoh ban ai jubab lyngba ka kol na u Kevinson Synrem tang hadien ar minit ba ka la shah thep, bad kane ka la pynïakhaid ïa ka jingïalehkai da mar 1 kol.
Dei hashwa ban kut ka por lehkai jong ka kylla kaba ar ba ka PFR FA ka la ïoh ban thep ïa ka kol kaba la pynjop lyngba u Jonwery Marwein ha ka 58 minit.
Lyngba kane ka namjop kine ki ar kynhun, kata ka Umphyrnai bad ka PFR Football Accademy kin sa hap ban ïatyngkhuh ha ka final ban knieh ïa ka burom namlahduh jong ka SSA U-14 Boys Football League 2023, kaba la pynkhreh ban pyndep ha ka 19 tarik mynta u Nailar, 2023, ha SSA Ground, Polo.
Shillong, Nailar 13: Ka jingïakhun kaba la long hynnin ka Sngi Saitjaiñ jong ka taïew ba ladep jong ka Shillong Sports Association Under-20 4th DIVISION Football League 2023, kaba la pynlong ha 3rd Ground, MFA Turf, Polo hapdeng ka Lamlynti FC (Madanlyngkhi) kaba ïakhun pyrshah ïa ka Lummawbah SC, ka jingïalehkai ka la jam sha kaba kut ha kaba ka Lamlynti ka la khur ïa ka namjop.
Haba phai sha ka jingïalehkai jong kine ki ar kynhun kiba dei na ka thup jong ka Group-C, ka Lamlynti FC ka la jop lyngba ki 2 kol kiba la thep da u Ricky Mawlong ha ka minit kaba 48 nangta na u Pyrkhatjanai Kharkongor ha ka 70 minit.
Mynta ka sngi, ka 14 tarik kan don ar tylli ki jingïalehkai jong ki kynhun kiba dei na ka thup jong ka Group-D, ha kaba ka Laitkroh SC kan ïakhun pyrshah ïa ka Mawkriah West SC ha ka por 2 baje nohphaisngi, bud sa ka jingïalehkai hapdeng ka Diengpasoh SC pyrshah ïa ka Mawlyngad SC ha ka por 4 baje jan miet, bad ka madan kan long ha SSA Stadium, Polo.
Man la ka jadbynriew ha kane ka sla jong ka pyrthei, ka da don ïala ka jong ka ktien ka thylliej kaba ki kren, ki thoh ki tar ïaka, dei lyngba ka jingdon jong ka ktien, ba ki jaidbynriew baroh ki im ki man bad ba ithuh ruh syndon ïa ki lyngba ki deity kaba ki don lang bad ki.
Haba phai sha la ka jong ka jaidbynriew, toi ka don ha ka shwa ïala ka jong ka ktien, hynrei ïaki dak ban thoh pat ïaki la saiñ dur pat ia ki da ki sahep mishonery ba wan sha sha shilliang duriaw, dei ka jingïoh ïa ki dak thoh, ba sa mih paw ïa ki khana pateng, ki puriskam bad bun bah kiwei pat ki jait jingthoh kum ka dak naka bynta ban buddien ïala ka jong ka thymmei jingwan ban long briew jong ka jaidbynriew Khasi ha kane ka sla jong ka pyrthei.
Pynban ha kane ka juk kaba mynta, kiba bun hi ki la sdang ban ïaid lait ne ban kiar ban kren ïala ka jong ka ktien, hynrei ki klet ba ka jingma ka long kaba la ap lypa namar ba kano kano ka jaidbynriew, kaba klet ne bym ithuh shuh ïala ka jong ka ktien, ka lah ba kan jah rngai noh shi syndon na kane ka sla jong ka pyrthei.
Shiban sngew shngaiñ ka mynsiem ban ïohsngew ïa ki riew shemphang kiba ïai long kiba peitngor bha da kumno ban lah ban pynneh ne ban pynsah ïa la ka jong ka ktien ka thylliej, ki da trei borbah ruh syndon naka bynta ban sam lem ïa jingang ka jingtip ka jong ki sha kiwei pat, khnang ba ka ktien kan ïai neh ïai sah, pynban hapdeng I jingtrei ba jar jar, sngew pat ban ong ba kiba bun ïa ka ktien lajong da lei lei kim man treh shuh ban kren ïaka.
Hato aiu sha ha lyndet bym treh ban kren shuh ïala ka jong ka ktien….
? Hato don mo ka buit siant jongno re ban pynthame ne ban sait khuid na ka jabieng ban kynther jymbuiñ noh shi syndon ïala ka jong ka ktien…? Ban ïoh ia ka jubab jong kane baroh ka shong ha man uwei pa uwei na ki paid Kahsi baïar ba kin ïa thir ïa woh ne ban wad keiñ ïa ka daw tynrai ka jong ka.
Naka por sha ka por la juh pynlong ïa ki lympung ïaphylliew jingmut da kumno ban nang pynïar ïala ka ka ktien, pynban sngew pat ban ong ba kine ki lympung ki shu kut noh tang ha ki sawdong ki sawkun jong kita ki jaka ba la pynlong, hynrei ia kiei pat ki rai ba la shim, la ïeh noh pat ïaki shadien, kaba da kylla ka shu kut noh bad kata ka thong ban nang pynïar ïala ka ktien ka juh kut noh khlem poi shano shano ruh.
Haba jia ba hap ban leit sha kiwei pat ki jylla ba don kiwei kiwei pat ki jaidbynriew, ym lah ban khlem da sngew ïamrem ïalade haba shem bad ïohi ba kine ki jaidbynriew ki da nang ban burom bad ïeit thep mynsiem ïala ka jong ka ktien, kampher wat haba ki la kieng ha ka met ka longrynieng ka jong ki ïa kata ka jingstad bynriew kaba kordor, hynrei haba ki ïashong ïa pur khana hapdeng para maki, shi kyntien ruh da lei lei kin nym kren ne ban pynmih satia ïa ki kyntien nongwei, kane lypa ka dei keiñ ka nongmuna kaba kum ka jaidbynriew, kan hap ba kan bud ïa ki nuska ban pynneh ban pynsah ïala ka jong ka ktien ka thylliej ka jong ka.
Dei pat haba ïa ka ktien la kren, ba ka deity ka jong kine ki jaidbynriew ruh ka iai neh ka ïai sah, namar ban pynneh ïala ka jong ka deity, ka kamram kaba nyngkong eh dei ban lah ban pynneh ne ban kren ban khana pura shuwa ïala ka jong ka ktien.
Pynban kum ka jaidbynriew, kumba ka la dep ba kan jia teng, imat ka por ka la wan poi biang, ba ka er-lang-thari kaba wan ban beh na sha shilliang duriaw mynta sa shisien ka la wan ba kan beh biang, kaba lymda skhem hi triang naduh na tynrai, ka khreh ba kan rong noh shi syndon ïa kane ka jaidbynriew na kane ka sla jong ka pyrthei.
Kumta, kum ka jaidbynriew, ka donkam ba kan kyndit bynriew noh, khreh ha kaban shim khia ban nym klet ïa la ka jong ka ktien ka thylliej, ïa kaba duna yn nang ïa trei shitom shuh shuh naka bynta ban pyndap ïa ka.
Kum ka nuksa balei ba ka ktien phareng ka roi bad kren ïaka da kiba bun ki byriew ha ka pyrthei, ka daw ka long ba nalade shwa ka la lah ba kan pynneh ba kan pynsah bad ïa kaba duna ka bteng pat sa ba kan shim kylliang lem pat na kiwei pat ki jaidbynriew, kaba bteng ba kan nang ïai pynkhraw shuh shuh ïa ka ktien ka jong ka.
Lehse kam don jingeh ban ong ban nym nang shuh ban kren ïala ka jong ka ktien, hynrei kaba nyngkong eh ka dei shwa nala ka jong ka dohnud bad ka mynsiem, haba ka mynsiem ka rhem bad ka dap ba nga dei u Khasi uba pura, kan don jingeh aiu ban nym nang shuh ba ngan kren ïa ka ktien ka thylliej lajong, katno tam eh kata ka jingstad bynriew kaba la rung ha ka jabieng ba kan lah ba kan sait khuid noh tad haduh ban da klet syndon ban kren ïala ka jong ka ktien.
Pynban kiei kiei baroh ki paw pen ryngkew ba kum ka jaidbynriew, ka lip kata ka mynsiem sngew sarong ban ñiewkor iala ka jong ka ktien, haba la duh ka mynsiem sarong iala ka jong, tyllep pat keiñ sa ka jingsngew lehraiñ ne sngew bym nang shuh ban kren ïala ka jong ka ktien, hynrei haba mih pat shabar, haba kylli phi dei naei, da jyngngan ban mih keiñ ka jubab, namar haba ym nang shuh ban kren ïala ka jong ka ktien, kumno pat keiñ yn jubab ïala ka jong thymmei wan longbriew bad sdang ruh ban klet syndon ïala ka jong ka deity.
Shillong, Nailar 13: Ka Shillong Sports Association ryngkat bad ka Shillong Referees Society, hynnin ka Sngi Saitjaiñ jong ka taïew ba ladep, ka la ïoh ban pynkut noh ïa ka AIFF Referees Development Course ïa kaba ki la pynlong haduh san sngi lynter naduh ka 9 tarik, Nailar.
Kumban shu pynkynmaw, ïa kane ka prokram ai jinghikai ban pyntbit ïa ki referee jong ka jylla, la wan ban pynïaid da u Pijush Biswas, u ba dei u AIFF Referees Instructor, ryngkat ka jingïashimbynta ban iarap lang da ki dkhot jong ka National Referee kiba kynthup ïa u Bah Ricky M.
Synnah bad  u Bah Kynsanphar L.
Nongum ha ka sngi sdang ïa kane ka prokram, bad ki la don haduh 47 ngut kiba la wan ban ïashimbynta ha kane ka prokram pyntbit, kiba kynthup ïa 12 ngut ki kynthei bad 35 ngut ki shynrang.
Ha kane ka sngi ba khadduh jong kane ka Referees Development Course, la ïoh ban sdang naduh ka por 6.
30 baje mynstep da kaba pynlong ïa ka jingkilanmet (fitness test) ha SAI, NEHU Campus bud pat sa ka jingthoh exam ha ka por 11 baje mynsngi.
La pynhap pyrda noh ïa kane da u Bah Dipshon Lyngdoh Nongbri SSA (Assistant General Secretary Cum Convener SSA, Referees Committee) ha ka por 3 baje nohphaisngi.
Shuwa kane la ïoh ka jingïasyllok (feed back) na ki Referees Kynthei bad Shynrang, ha kaba u Sir Pijush Biswas, AIFF Referees Instructor u da ïaroh ïa kiba la wan ban ïashim bynta khamtam ïa ki nongshimti ban pyniaid ïa kane ka prokram ha Shillong, da kaba ong, “Kane ka long ka khubor ba bha bad ruh ka jingkyrmen ïa ka Lawei ki nongpyniaid phutbol bad ruh ban kyntiew shaphrang ha ki kyrdan ba kham shalor ïa ka kam Referee".
Shillong, Nailar 13: Ka Social and Economic Life Development Department (SELDD) jong ka Khasi Jaintia Presbyterian Synod Sepngi lyngba ka Agency for Sustainable Development Initiative (AfSDI) ka la ïoh ban pynlong ïa ka ‘Shillong Run- 10K, 2023’ hynnin ka Sngi Saitjaiñ kaba la sdang naduh ka por 5:30 mynstep.
Ha kane ka sngi pynlong ïa kane ka jingïakop mareh ba 10k la ïadonryngkatlang bad i Kong Bridget Warshong, i ba dei i Deputy Commisioner for Persons with Disabilities jong ka jylla kum i Special Guest, na ka bynta kane ka prokram.
La kaweh ïa ka lama ban sdang ïa ka jingïakop mareh da u Bah Adelbert Nongrum, MLA jong ka Shillong North.
ïa ka jingsam khusnam sha ki nongjop ha ki kyrdan bapher bapher la pyndep ha ka por 8 baje mynstep, bad ki la don ki prokram pyn byrñia da ki jingrwai na ki khynnah jong ka Rev.
Amirkha School for Disable, ka Mairang Vidhyajyoti Inclusive School, Kids Tarari , Jingïaseng Samla Nonglum, bad ka jingkren lyngkot na u Rev.
W.
P.
Marbaniang (Moderator jong ka KJP Synod Sepngi), bad ruh na i Bah Adelbert Nongrum i ba dei i kongsan ha kane ka sngi.
ïa kane ka jingïakop mareh kaba 10k, la ïoh ban phiah haduh saw kyrdan katkum ka rta jong ki nongïashimbynta.
Haba phai sha ka kyrdan 18 haduh 35 snem, kiba la wan shakhmat napdeng ki kynthei ki long ka Gloryfy Kurbah, nangbud sa ka Sabina Rai bad ka Bandasharai Marweiñ, katba napdeng ki shynrang, kiba la wan kyrdan ba nyngkong, ba ar bad ba lai ki long u Daniel Lyngdoh Wahlang, u Emphios Nongrum bad u Nobelstar Ramsiej.
Ha ka thup jong kiba 35 haduh 45 snem, kiba la wan ha ki kyrdan ba hakhmat napdeng ki kynthei ki long, ka Aibistreslin, Deepti Guung bad ka Judensha Kharkongor, katba napdeng ki shynrang ki long u Jomsingstar Ramsiej, Tlangding Wahlang bad u N.
P Singh.
Haba phai pat sha ka thup jong kiba la kot 45 haduh 55 snem, kiba la wan kyrdan ba hakhmat napdeng ki kynthei ki long, i Kong Smarless Mawweiñ, nangta i Kong Snora Lyngkhoi bad i Kong Sterina Jasaiñ.
Katba napdeng ki shynrang kiba la wan kyrdan ba shakhmat ki long u Badon Singh Tham, u Lauren Parïong bad u Pynshngaiñlang Dkhar.
Na ka thup jong kiba la kot ïa ka 55 snem shaneng, napdeng ki kynthei ki don tang ar ngut, kata i Kong Kmoin Wahlang bad i Kong Trissina Wanniang.
Katba napdeng ki shynrang kiba la wan shakhmat ki long u Krishna Tamang, u Pwondeng Mawlong bad u Kedrick Kharpor.
Tura, Jylliew 22: Ka Stadium kaba la tei da ka sorkar MDA ba la ïalam da u Conrad Kongkal Sangma, ban pynsahnam ïa u Purno Agitok Sangma, uwei na ki nongïalam ba radbah jong ka jylla, ka la khyllem shi bynta na ka kynroh kaba ker ban pynneh ïa ka madan.
La tei ïa kane ka Stadium ha ka jingpeit hi u Conrad kum u Myntri Rangbah uba dei u khun jong u Purno ha ka jinglut kaba 127.
7 Klur tyngka.
Kane ka kynroh kaba don ha syndah jong ka Cover Gallery bad ha syndah jong ka surok ha nongbah Tura.
Ka kynroh kaba la tei da ka dewbilat ka la khyllem bad ka khyndew ka la tuid sha surok ha kaba 6 tylli ki kali bad kawei ka thuk thuk ki la julor.
Ka khyndew ka la tuid ruh sha surok bad pynwit ïa ka leit ka wan.
Kane ka jingjia kaba la jia mynta ka sngi haka por mynstep ka la paw shuh shuh ha ki lad pathai khubor, haba ka la mih ka jingkynnoh ba dei ka Kompeni kaba tei ïa kane ka Stadium kadei ka Badri Rai Company (BRC) kajuh ka kompeni kaba la tei ïa ka ïingdorbar thawaiñ ka jylla ha Mawdiangdiang, ha kaba u tnum pyllun ne u dome u la khyllem ha ka 22 tarik u Jymmang 2022.
Hynrei na ka liang u Commissioner & Secretary ka Sports Dept, u la pynshai ba ïa kane ka Stadium la shna da ka Hindustan Steel Work Construction Ltd.
Lah ban kdew hangne ba ïa kane ka Stadium ba la tei lyngba ka pisa jong ka sorkar pdeng na ka Ministry of Tribal Affairs, la plie da u Conrad Sangma ha ka 16 tarik u Nohprah 2022 wat lada kibun ki bynta jong kane ka Stadium ym pat dep bha.
Hynrei ha ka sngi ba plie ïa kane ka Stadium, u Myntri Rangbah, u la pynpaw ka jingsngewkmen da kaba ong ba kadei ka jingphoh sniew kaba la urlong jong ki paidbah ka Tura bad jong ka Garo Hills hi ruh baroh kawei.
U la kren kop ruh ba kadei ka Stadium kaba la da shna kyrpang katkum ka jingstad jong ka juk ba mynta.
Kadei kajuh ka Stadium ruh kaba ha u bnai Rymphang mynta ka snem ka la paw ha ki National Media, haba ka sorkar u Conrad ka la kyntait ban ai jingbit ïa ka Seng BJP ban pynlong ïa ka jingïalap elekshon da u Myntri Rangbah Duh, u Narendra Modi.
Kadei kajuh ka Stadium ruh ha kaba u Myntri jong ka sorkar pdeng ba peit ïa ka Tribal Affaris, haba u la wan sha Tura ryngkat bad ki nongïalam ka BJP na Meghalaya u la kynnoh ba ka don ka jingbamsap kaba jur ha kaba tei ïa kane ka Stadium.
Ïa kane ka jingkynnoh la kyntait mardor da u Myntri Rangbah ka jylla.
Ha kaba ïadei bad ka jingkhyllem kane ka kynroh, ki paidbah na Tura ki la kynnoh ba ka don ka jingtrei torti ha kaba kam don ki nala kiba biang ha ka madan bad ka um ka la sahkut ha madan.
Nangta ki la kynnoh ruh ba kadei ka jingbym biang ka rukom tei ïa ki paia bad kiwei kiwei de ki jingkhleh dewbilat.
Mar syn khyllem kane ka kynroh ha ka Stadium, ka MP jong ka Tura bad ka khun kynthei jong u Purno Sangma, ka Agatha Sangma ka la leit jurip kyrkieh bad pynpaw ka jingbitar ïa kane ka kompeni kaba tei ïa kane ka Stadium.
Na ka liang u DC jong ka West Garo Hills District, u Jagdish Chelani, u la thung da ka jingtohkit ban khlieh da u Additional District Magistrate.
Nongstoiñ, Jylliew 22: Ka District Sports Officer jong ka West Khasi Hills District, I Kong Balarina Syiem I la pynshai halor ki jingkynnoh kiba bun halor ka jingleh screening ïa ki khynnah ïalehkai na ka bynta ka District Level Inter School Subroto Cup Football mynta u snem.
Lah ban kdew hangne ba ha kine ki khyndiat sngi ba la dep ka jingleh screening ka la por haduh ka por mynmiet, ha kaba ka la wanrah jingbitar ïa kiba bun.
Hynrei, na ka liang ka DSO I la pynshai halor kiba bun ki mat kiba ïa dei kiba la mih ha ki lad pathai khubor ïa kaba la kynnoh da ki nonghikai bad kumjuh ruh ki sengbhalang.
Haba kren bad ki nongthoh khubor mynta ka sngi ha ophis treikam jong I, I la pynpaw ka jingpynrem ruh ïa ki katto katne ki nonghikai kiba im kwah ban pynpaw kyrteng, ha kaba ha ka por screening ïa ki khynnah, ka la don ka jingbyrngem ïa ki nongleh screening da kaba ong kyntien, ‘ngan thap ïa pha, pha ba kumta kumta’.
“Nga pynrem jur ïa kane bad lada kum ki nonghikai hi kiba ngi baroh ngi da burom kyrpang, hynrei lada ki mih kum kine kiei kiei, ngam lah ban khlem da pynrem.
Lada ki dei shisha kita ki nonghikai kiba don jingkitkhlieh bad kumta ki riew rangbah, ki dei ban wan shakhmat ban ïakren da kaba shai keiñ.
Ym dei ban shu byrngem ne hylla hakhmat kiba bun".
“Ki don ruh ki briew kiba kam ïalade ba ki dei kiba ieit ïa ka Sports, kiba kwah ban kyntiew ïa ka sports.
Hynrei, ki dei kita hi kiba leh thok lane kiba sdang halor kine kiei kiei baroh.
Haba ngi kwah ban kyntiew ngi donkam ïa ka jingïatreilang, kata naduh ki nonghikai, ki nongshong shnong, ki sengbhalang barooh namar tang kane ka ophis marwei ngim lah ban kyntiew ïa ka sports hapoh ka District".
“Naduh kaba sdang hi ngi kwah ban rat diengkhong ïa ki jingleh thok leh shukor baroh ha ka Sports, kumba ngi lap ha kine ki certificate jong ki khynnah ba ki wan ïalam mynta na ka bynta ka screening.
Ngi da lap pylleiñ pylleiñ ïa ki jingleh thok ha kaba ngam kwah ban jer kyrteng ïa kita ki skul bad kita ki skul ruh ki tip hi ïa kata ruh".
“Ki don ruh ki skul kiba phah ïa ki khynnah na kiwei ki skul ban ïalehkai na ka skul jong ki.
Hynrei ngim kwah ban leh ei ei ïa mynta, hynrei ngin ïaid suki suki.
Bad na ka liang jong ka ophis kan sa leh ïa kaba donkam ban weng ïa ki kam thok".
“Ngi don ka jingkyrpad ïa ki nonghikai, ba kaba nyngkong eh ka kam ban rat dieng khong ïa kine kiei kiei baroh ka dei nyngkong na skul hi.
Namar lada ki nonghikai ki lah screen bha ïa ki khynnah naduh na skul, kin ym don shuh kine kiei kiei baroh khoit.
Nga sngew ban kyntu bad kyrpad ïa ki nonghikai ba nangne shakhmat, kata shwa ba kin phah ïa ki khynnah sha kiba kum kine ki screening ne tournament, kin sngewbha ban da screen bha shwa na skul".
“Na ka liang ka ophis lei lei ngi don ka jingshaniah ba tylli ha ki skul, ba kin phah beit da ki biang ki certificate.
Hynrei lada ngi lap pat ïa kiba kum kine ki skul ba leh kumta, ka long kaei kaei kaba sngewsih.
Nangne shakhmat ngi kwah ban pynbeit ïa baroh kine ki jingleh thok".
Ha kaba ïa dei bad ka jingscreening haduh ka por ba la miet, ïa la ong, “Ha kaba ïa dei bad ka jingmiet te na ka liang jong ngi, ngi kubur ïa ka jingbakla.
Nga da kular ruh ba ha ki snem ban wan, ngin pynbeit nadong shadong ba kan ym don shuh ka jingpynslem".
“Ki don ruh ki daw kumba long mynta u snem ba ka jingpoi screening haduh ka por mynmiet, ka dei namar ki don ki skul kiba lada ngi pynleh biang ha kawei ka sngi ruh, ka don jingeh ha ka bai leit bai wan jong ki skul.
Ha ki snem ba la leit, kiba wan sha ka screening, ngi ju shim beit thik 16 ngut ha kawei ka team.
Katba mynta ka ophis ka la leh thymmai da kaba ailad haduh 25 ngut".
“Ha kaba ïadei bad ka jingkynthoh ba ki don ki Coach kiba Coach ïa kiwei ki skul kiba don ha ka screening committee, hynrei ka ophis ka kyntait mardor ïa kata.
Namar ha ka screening committee ngim lah hi ruh ban shim ïa kino kino ki coach, ki nonghikai lane kino kino kiba don bynta bad ki skul", ong I Kong Balarina Syiem DSO West Khasi Hills.
Mawkyrwat, Jylliew 23: Ka lympung ïalehkai jong ki khynnah skul kaba la tip kum ka “South West Khasi Hills District Level Inter School Subroto Mukherjee Cup Football Tournament 2023" ba la pynïaid da ka ophis jong u District Sports Officer, South West Khasi Hills District mynta ka sngi ka la poi noh sha kaba kut ha kaba ka Rangthong Christian HSS jong ki kynthei 17 snem, ka Upper Mawbidong SS jong ki shynrang ba 14 snem bad ka Rangthong Christian HSS jong ki shynrang 17 snem ki la rah ïa ka nam lahduh hapoh madan Artificial Turf, MDSA, South West Khasi Hills District.
Haba phai ha ka jingïalehkai ba nyngkong, la pynïaleh ïa ki khynnah kynthei ba 17 snem hapdeng ka Sakwang Presbyterian Higher Secondary School pyrshah ïa ka Rangthong Christian Higher Secondary School ha kaba ka Rangthong Christian HSS ka ka rah ïa ka nam jop da 1 – 0 kol ba la thep da ka Ibawansuk Syiemlieh ha ka minit kaba 22.
Ha ka jingïalehkai kaba ar pat kaba dei jong ki khynnah shynrang ba 14 snem, la jop da ka Upper Mawbidong Secondary School da 3 – 0 kol pyrshah ïa ka Phlangkynshi Upper Primary School bad ïa ki kol la thep da u Ferdyson Shangdiar ha ka minit kaba 16, 39 bad 47.
Katba ha ka jingïalehkai kynjatbol ba khadduh kaba dei jong ki khynnah shynrang ba 17 snem hapdeng ka Kerlin Secondary School bad ka Rangthong Christian Higher Secondary School ka la kut noh da ka Tie Breaker ha kaba ka 2 – 0 kol.
Hadien ka jingïalehkai, la ïoh ba sam ïa ki khusnam sha baroh hynriew tylli ki kynhun kata lai tylli kiba rah ïa ka nam jop bad la tylli kiba shah rem noh.
Ïa kane ka “South West Khasi Hills District Level Inter School Subroto Mukherjee Cup Football Tournament 2023" la wan ban pynhap pyrda noh da u bah T.
Lyngwa, IAS, Deputy Commissioner, South West Khasi Hills District ha ka jingïadonlang naduh u bah D.
Mawleiñ, Deputy SP, South West Khasi Hills District, ka kong Y.
Mawlong, MCS, Additional Deputy Commissioner, South West Khasi Hills District, u bah D.
Syngkon, District Sports Officer, South West Khasi Hills District, ki nonghikai, ki khynnah skul lem bad kiwei de ki ‘riew rangbah.
Shillong, Jylliew 23: Ka jingïalehkai hynnin ka Sngi napoh ka Group-B ka la jam sha kaba kut ha kaba ka kynhun ki thei ka Mawlai SC ryngkat bad ka Lumparing SC ki laïoh ban bteng ïa ka lynti ïaid da ka namjop jong ka lympung Shillong Sports Association’s Women’s League kaba la pynlong ha Third Ground, Polo.
Ka lahduh jong ka samoi ba ladep, kata ki thei ka Mawlai ka la sdang ïa ka lynti ïaid da kaba plie pyrda ïa ka namjop da 7-1 kol pyrshah ïa ka Kharang SC ha ka jingïalehkai kaba nyngkong, katba ka Lumparing ka la pynjemkhnap ïa ka Iasnohktilang Madanrting FC da kaba pynbam haduh 8-0 kol ha ka jingïalehkai kaba bud.
Ka In-ri La-i-dor Khongthaw ka la ïoh ban khyrwit haduh saw kol na ka bynta ka kynhun bad baroh ki kol ka la ïoh ban thep ha ka wat ba ar (54′, 57′, 61′, 66′) kaba la ïarap suk ïa ka Lumparing ban knieh jyndat ïa ka namjop na ka kti jong ka Iasnohktilang.
Ka kapten jong ka kynhun Lumparing,ka Sidaris Khongwet ka la ïoh ban thep ar kol bad ka dei maka kaba la sdang ban plie pyrda nyngkong ban pynkhihjar (5′, 22′), ryngkat bad ka Iaphishisha Marbaniang kaba la ïoh thep mar katjuh (33′, 50′).
Haba phai sha ka jingïalehkai kaba nyngkong, ki thei kiba la ïoh ban pynkhihjar na ka bynta ka Mawlai ki kynthup ïa ka Makrisha Songthiang (3′, 47′) bud sa ki kol na ka Napaleroiki Lytan (29′), Aibaplielad Skhemiew (31′), Charlinda Nongtdu (66′), Ideibanri Kharpan (68′) bad ka Baiahun L Nongbri (70′).
ka kol na ka bynta ka Kharang kaba nyngkong la ïoh ban thep da ka Damansani Kharsahnoh (41′).
Katba lashai ka sngi yn nym don jingïalehkai Women’s League tad haduh ka 3 Jylliew, ha kaba ka Laitkor SC kan sa ïakhun pyrshah ïa ka Kick Start Football Coaching Centre at 2:30pm, bud sa ka jingïalehkia hapdeng ka Lawei Smit SC pyrshah ïa ka PFR Academy ha ka por 4:15pm.
Baroh ar tylli ki jingïalehkai kin dei napoh ka Group A.
Shillong, Jylliew, 23: Ka Meghalaya State Olympics Association (MSOA) kan pynlong ia ka 10k Olympic Day Run ha ka sien kaba saw ha Shillong ha ka 24 tarik mynta u bnai.
Ia kane ka lympung la plie lad lang na bynta ki shynrang, ki kynthei bad kiba la heh rta, kiba la kynjoh 18 snem ka rta shaneng.
Kane ka jingiakob kan sdang naduh ka por 6:00 baje mynstep na Polo Ground Shillong.
Ha kane ka kynti ba mynta ia ka Olympic Day Run 4th Edition ha Shillong la ai jingkyrshan da kiba bun ki kynrem ki lyndan ia ki nongiashim bynta ba kin ai ia kaba bha tam bad ban pynrung ia ka mynsiem jong ka Olympic ban poi sha ka thong, ka jinglong paralok bad ruh ban burom ia ka jingialehkai da ka lynti kaba khuid.
Namarba ki don palat 500 ngut ki nongiashim bynta kiba la rejistar kyrteng la khmih lynti ruh ba kan don ka jingshim bynta kaba shitrhem da kaba pyni ia ka mynsiem ialehkai.
Ha kajuh ka por kum ka dak jong ka jingburom, baroh ki nongshim bynta kin ioh ruh ia ka jingai sngewbha da ka sopti T-shirt.
U Myntri ka tnad Sports and Youth Affairs ka Sorkar Jylla u Bah Shakliar Warjri u la ong, “ngi dap da ka jingkmen ban ioh rakhe ia ka Olympic Day bad ban kyntiew ia ka mynsiem ialehkai bad ka jingkilan met lyngba kane ka 4th Edition jong ka Olympic Day Run ha Shillong.
Kane ka lympung ym tang ba kan sei pyrthei ia ki riewdonsap ha kane ka jingialehkai na kane ka jylla jong ngi hynrei kan pynshlur ruh ia ki nongshnong ban don ia ka met kaba shait kaba khlaiñ.
Nga ai ka jingiaroh ia baroh ki nongshim bynta bad kitbol ruh ia baroh ki ba kin ai ia kaba bha tam ha kane ka lympung.
"Ia kane ka jingmareh thong yn kaweh lama da u Myntri ka tnat Sports and Youth Affairs u Bah Shakliar Warjri bad ka Director jong ka tnat Sports and Youth Affairs ka Kong Isawanda Laloo.
Ka lynti ba ki nongmareh kin hap ban mareh kan long kylleng ki bynta jong ka sor Shillong da kaba sdang na JN Stadium Gate No.
1, iaid pat lyngba ka Iew Polo, 4th Furlong, B.
K.
Bajoria Junction, B.
K.
Bajoria, PGT College, Shillong Commerce College, Shillong College, Don Bosco Square, Laitumkhrah Police Point, Laitumkhrah Police Beat House, Fire Brigade, St Edmund’s School, Dhankheti, Malki Point, Barik Point, Civil Hospital, State Central Library, Meghalaya Secretariat, DC Office, Governor House, Wards Lake, CM Bungalow, Polo Tower, bad iew Polo ha sha ba yn pynkut pat ha JN Stadium Gate No.
1.
Ki nongjop ha kane ka Olympic Day Run kin khur ia ka khusnam da ka song pisa bad ki syrnot ia kaba yn sam hadien ba ladep ka jingmareh ka ban long ha SSA Stadium ha ka por 7:30 baje mynstep.
Ïa ka jaidbynriew Khasi la pynlong da ki Kur kiba dei ki longïing ha ka imlang sahlang, ki don shibun bah ki Kur ha ka jaidbynriew, ha kane ka bri u Hynniewtrep.
Kumjuh ruh ia ki longiing la pynlong da ka shongkha shongman kaba dei ka bynta kaba kongsan tam ha ka imlang sahlang.
Ki kur khasi ki don ïa ka bynta kaba khraw eh ha ka imlang sahlang khamam lei ha ki thaiñ nongkyndong ba dang ïabat ïa ka rukom barim wat ia ka synshar khadar ruh dang ïa bat hi da ki Kur bad kiwei pat ki bym dei na kata ka Kur ba kongsan jong ka thaiñ kim lah ban ïadon bynta ha ki kam Sordar Shnong ne Rangbah Shnong.
Namar ka jingroi jong ka jingstad bad jingnang jingtip bun ki dkhot jong ki kur ki la poi sha ki bynta bapher ka jylla, ka ri bad ruh shabar la ka ri.
Hynrei ka jing shim khia jong ki Rangbah Kur bad ki nongïalam jong ki ban tehsong ïa ka kur ka wanrah ïa ka jingïatylli bad ka long ka jingmyntoi ïa ka jaidbynriew ki kur ka bri u Hynñiewtrep.
Ki Durbar Kur ne ki Seng Kur ki don shisha ïa ka bynta kaba khraw ha ka imlang sahlang ha kine ki sngi khamtam leh ha kane ka juk ïabeh rongphong bad pyrthuh nongwei lut.
Kane ka juk kaba mynta ka dei shisha ka juk kaba bun na ki Khasi ki la sdang ban blaad ïa la ka jong ka jinglong tynrai, hynrei ki la bang palat ïa ka jingim bad jinglong jingman kum ki nong sepngi.
Ka riam ka beit, ka akor ka burom bad ka shongkha shongman ha kine ki sngi ka la long kaba laitlan palat haduh katta katta.
Kane ka pyni ba ka don ka jingsynjor jong ka imlang sahlang ha kine ki sngi, namar, ba haba shu peit la i kumba ym don jaidbynriew shuh khamtam lei ha ki samla lait noh tang lada ïa kylli, ki dei ka jait ka kur aiu ba sa sngewthuh bad ithuh ba ki dei ki Khasi.
Kumta lada ki Durbar Kur kin long kiba khlaiñ, kan long ka jingmyntoi kaba khraw ïa ka jaidbynriew lada ki ruh kin shim khia ban peit ba ka jinglong tynrai kam dei ban duh, hynrei ban kyrshan tyngeh bad pynneh ïa ka burom ka jaidbynriew Hynniewtrep.
Ka Seng Kur ka don ïa ka bynta kaba kongsan ban pynsngew sha baroh ki dkhot jong ka kur halor ka akor ka burom bad khamtam ka shongkha shongman.
Ka jinglong rangbah bad shim khia jong ki rangbah kur kan long ka nuksa kaba khraw ïa ki khun samla ka Kur ban ñiewkor ïa la ka jong ka kur bad pynneh ïa ka akor ka burom.
Katno ka la long lypa ka nuksa kaba bha ba kiba bun ki kur ki la leh kum kaba ki la pyndonburom ïa ki kur kiba la wan shakhmat ha ki eksamin bapher bapher, kiba bat ïa ki kam ha ki kyrdan bapher bapher da kaba ai khusnam sha ki kum ka jingithuh ba ki la wanrah burom ïa ka kur hi baroh kawei.
Nalor jong ka jingteh song tylli kawei ia ka kur, ka jingsneng jingkraw bad ai mynsiem ïa ki kur ban ri burom bad ñiewkor ïa la ka kur, ka shongkha shongman ka dei uwei na ki rishot ba radbah jong ka imlang sahlang.
Namar ba haba ka shongkha shongman ka long kaba donburom, ka wanrah ïa ka longïing kaba donburom bad ka ai burom ïa ka Kur bad ka jaidbynriew hi baroh kawei.
Ka jinglah jong ki nongïalam ka kur ban btin lynti ïa la ki khun ki pyrsa ban long kiba ieit ïa ka akor ka burom khamtam ha ka shongkha shongman kan kyntiew ïa ka lawei jong ka Jaidbynriew.
Ka kur kaba lah ban bat ryngkhi ïa ka akor ka burom ka pynlong ïa ki para ki pyrsa ba kin ñiewkor khamtam eh ïa kane ka bynta bad ba kin lah ban wanrah ia ki longïing longsem kiba don akor don burom.
Haba biang ka poi kha poi man khlem pep ki longïing kin long kiba khlain bad kin long shisha ki rishot na ka bynta ka jaidbynriew.
Haba ki longiing ki khlain, ka kur ka khlaiñ, haba ka kur ka khlaiñ ka jaidbynriew ka khlaiñ.
Ka riam ka beit ha kine ki sngi kiba mynta ka la long shisha kaba u mynnor um shym la poi pyrkhat ba kan long haduh kat une u pud haba ym ithuh kynthei shynrang shuh.
Ki dak ki shin kata ka jinglong jaidbynriew Hynniewtrep ki la jan jah.
Uwei u nongjngoh kai pyrthei u la ong ba ha ka jingshisha u la khmih lynti ban ïohi ïa ka jinglong tynrai ha ki nongshong shnong, hynrei ki la long nongsepngi lut khamtam lei ki samla.
U la pynpaw ba hooid sngewtynnad ban ïoh sngew ba ki samla Khasi ki bit bha ban kren phareng, tangba kaba sngew bynñiaw pat, ba imat kane ka jaidbynriew kan sa jah noh ha kawei ka sngi.
U ong ba kum ki briew kiba ieit ban shang kylleng ka pyrthei, kaei kaba ki kwah ban ïohi ym dei ba ki briew ki pyrshang ban im kum ki nongsep ngi, hynrei ban ïohi ia ka jinglong tynrai kaba u nongbuh nongthaw u la buh bynta.
Kam dei ka kam kaba suk ïa kano kano ka kur ban teh lakam ïa kine ki jingeh, hynrei ka jingïai pyrshang kaba bha ka dei, kaba dei hok ban ai mynsiem da baroh.
Nongstoiñ, Jylliew, 23: Ka jingpynslem jong ki dkhot ka Regional Committtee on Brder Dispute ban wan jurip ïa ki jaka ki puta bad ki shnong ki thaw kiba hap ha ka Langpih sector shuwa ba u Myntri Rangbah ka jylla Meghalata bad u Myntri Rangbah ka jylla Assam kin ïakren sngewthuh jingmut na ka bynta ban pynbeit ïa u pud u sam ba thikna ka la pyn lynga bad pynpisa jingmut ïa ki paitbah katei ka thaiñ.
U bah Swingly Samakha sordar shnong barim ka Langpih bad u bah S.
P.
Nongphud, uwei na ki riew rangbah ka thaiñ haba ïakren bad u nongthoh khubor mynta ka sngi, ki la ong ba naduh ba ka sorkar ka la pynthymmai ïa u Chairman ka Regional Committee bad ki dkhot ba kin peit ïa katei ka kam bad ka la pynbna ruh ba ha u bnai Jymmang, u nongïalam ka Regional Committee bad ki dkhot kin sa hiar sha katei ka thaiñ ban pyndep ïa ka kamram ba la bynshet, ki paitbah ki la sdang ïoh mynsiem bad ki la sdang ban sngew shngaiñ.
Namar ba naduh ki snem ba la dep ki la dep ai sha ka sorkar ïa ki jingthoh jingtar ban pyni ïa ki jingshisha ba ki paitbah ki kwah ban sah ha Meghalaya.
Ki la ong ruh ba kaba lyngngoh ka long ba haduh ba kut u bnai Jymmang u Chairman bad ki dkhot ka Regional Committee kim shym pat la wan mih satia ha katei ka thaiñ.
Kitei ki rangbah ki la ong ruh ba hadien ba u bnai Jymmang u la kut, ka sorkar ka la pynbna biang lyngba ki lad pathai khubor ba hapoh u bnai Jylliew ki nongïalam ka Regional Committee, kin pyndep noh ban leit sha ka thaiñ Langpih ban jurip ïa ka jinglong jingman bad ban sngap ïa ka sur na ki paitbah nongshong shnong.
Hynrei, na ka daw ba ka sorkar ka khlem buh ïa ka tarik, hynrei ka la shu shaniah beit ha ka Regional Committee ba kan pynbeit hi.
Kumta ka la pynduh jingkyrmen haduh katta katta ïa ki paitbah.
Ki la ong ruh ba ha u snem ban wan ka la dei ka Election MP ha baroh ki jylla ka thaiñ shatei lam mihngi, kumta lada ka Regional Committee kam lah ban pyndep hapoh une u bnai Jylliew ne u Naitung ban wan, la thikna ba ka lah ban sahteng haduh u snem 2024.
Ki la ong ruh ba lada jia ba ha ka Election MP ka sorkar BJP ha Assam kan ym wan shuh ha ka bor, kan shem jingeh haduh katta katta ba kan bteng biang ïa katei ka kam.
Namar ba ha kine ki snem ba ka jingpynbeit pud ha ka wat ba nyngkong ha ki hynriew tylli ki jaka kiba don jingïakajia kiba kynthup ruh ïa ki bynta jong ka West Khasi Hills, ka dei namar ba u Conrad Kongal Sangma Myntri Rangbah ka Meghalaya u don ka jingïadei kaba jan eh bad u Himanta Biswa Sarma u Myntri Rangbah ka Assam ha kaba ki la lah ban leh kumto kumba ka long.
Kumta ha kaba ïadei bad katei ka mat ki la kyntu ïa ka Regional Committee on Border Dispute ba ka dei ban pynkloi noh, khnang ba ki paitbah kin nym sah ha ka umdum la ki dei ban shah khynñiat sha Assam ne kin dang shah kynthup hapoh Megha-laya ruh.
Mawkyrwat, Jylliew, 23: Ki 14 ngut ki khynnah kiba dei na ka shnong Mawpat, South West Khasi Hills District ki la poi sha jaka sumar tang na ka daw ba ki kum bakla ban bam ïa u tit-dait-saw bad ki la bam ruh tang para khynnah ha kaba kane ka jingjia ka la jia ha ka 20 tarik u Jylliew, 2023.
Ka kong Elenda Sangriang kaba dei ka kmie jong ki khynnah rit na ka shnong Mawpat haba kren ha ki lad pathai khubor ka la ïathuh ba kane ka jingjia ka la jia naduh ka 20 tarik u Jylliew, 2023 ha kaba ki khun jong ki la kheit ïa u tit na khlaw bad ka jingleit ruh ki la leit tang para khynnah hi bad ynda ki la poi sha ïing ki la ïa shet hi khlem da don ki kmie ki kpa ha ïing.
“Hadien ba ngi ki kmie ki kpa ngi la poi ïing la ïohi ba ki khun ki la prie bad pynhiar ynda la kylli, la ïathuh ba ki ki bam ïa kita ki tit ba ki kheit na khlaw", la ïathuh ka kmie.
Namarkata, ka la la ïathuh ba mar mar hangta hi khlem da pynslem la leit rah noh sha ka jaka sumar ha PHC Wahkaji hynrei bad nangta la phah kit noh hapoh ka Civil Hospital ba 100 jingthiah ha Mawkyrwat ban ïoh ïa ka jingsumar kaba kham biang.
Katba ha ka jingïoh ban ïakren bad u Dr.
R.
M.
Lathong, Medical Health Officer (MHO) hapoh Civil Hospital, Mawkyrwat hadien ba u la lap ïa kane ka jingshisha u kyntu ïa ki paidbah bad ki longkmie longkpa bad ruh ïa ki khynnah ba kim dei ban bam kulmar ïa ki kynja jhur khlaw kum ki tit namar ki don ki tit kiba don ïa ka bih kaba wanrah ka jingmynsaw ïa ki briew.
U Dr.
R.
M.
Lathong ula ong shuh shuh ba 11 ngut ki la ïoh ka jingkoit bad satang 3 ngut kiba dang shah sumar bad kyrmen skhem ba kine baroh kin sa koit sa khiah noh shen.
Jowai, Jylliew 23: Ka Hynñiewtrep National Movement (HNYM) West Jaiñtia Hills District mynta ka sngi Thohdieng hapoh ka jingïalam u President ka seng u Pynhun Shulet ha ka jing ïadon lang u Waheh Shnong ka Ialong u bah T.
Ram Phawa bad ki dkhot ka seng, ki la leit ïa kynduh ïa ka Medical Supritendent(MS) jong ka Jowai Civil Hospital Ialong.
Ha kane ka jingleit ïa kynduh ka seng ïaka Medical Superintendent ka long hadien ba ka seng ka la ïoh jingujor na kiba bun ki paidbah ha kaba ïadei bad ka jingkren heh jong ki Nongtrei (Staff) jong katei ka Hospital bad bun ki jingduna hapoh katei ka Hospital.
Ka seng ha ryngkat u Waheh Shnong ki la dawa na ka MS jong katei ka hospital ba ka dei ban shna noh da ka side drain haba dei bad ka General waste jong katei ka hospital namar ba ki jakhlia ba mih na katei ka General waste ka la ïaid lyngba u surok najan katei ka Hospital.
Shuh shuh ka seng ka ong ba ka jingtuid ki um ba mih na ka jakhlia ba wan na katei ka Hospital ka lah ban wanrah shibun ki jingpang ïa ki paidbah ka jylla baroh kawei, kumta ka seng ka la kyrpad ruh ïa ka MS ba kin plie noh ïa ka gate ba nadien jong ka hospital ban rung bad mih khnang ban lait ka jingkhap ngiah na ka jaka rung sha katei ka hospital.
La dawa ruh ïa ka M.
S ba kin pyntrei kam noh shi syndon ïa ka Police Booth hapoh ka tei ka Hospital bad na ka liang ka M.
S ka la ong ba ïa ka Police Booth la dep ban shna sah sa tang naka liang jong ka tnad Police ban phah briew noh hapoh ka tei ka Police Booth, ka seng ka kyntu ruh ïa ka M.
S ba ka dei ban kyntu ïa ki Nongtrei (staff) ba kin long ki ba jai jai ha ka ktien ka thylliej.
Na ka liang jong u Waheh shnong ruh u la kyntu ïa ka MS jong ka Jowai Civil Hospital Ialong ba kin nym bret pathar ïa ki nuit ha kylleng ki jaka ba marjan jong ka Hospital bad ula kyntu ïa ki Staff jong katei ka hospital ba kin long ki ba jai jai ha ka kren bad ki nongpang bad na ka liang u Waheh Shnong ula ong ba ha ka jin shisha ka long ka jing kyrkhu ïa ki paidbah jong ka thaiñ ba ki la don 2 tylli ki hospital hapoh ka District ka MCH bad JCH hynrei ka jingdkoh trei kam ka Hospital ka long pynban ka jing tim ïa ka hospital bad na ka liang jong u Waheh shnong u la ong ba lada ka Hospital kam lah ban trei kam tikna naka liang u Waheh Shnong bad ka Seng kan leit khang tala noh shwa ïa kane ka Hospital.
Jowai, Jylliew 23: Ka office jong u District Child Protection Officer (DCPO), District Child Protection Unit, West Jaiñtia Hills District, Jowai ka la pyntip paidbah ba ha ka 22 tarik June 2023 la lap ïa iwei i khyllung kynthei ba la shah bret noh ha ki briew ki bym ithuh harud ka surok ha Krem Shohnoh, Mukhla, hajan Ummulong CHC haka por 3:40 pm bad la ïoh tam ïa itei i khyllung da ki briew bad mynta i don hapoh ka jingpeit jingkhmih jong ka office jong ka District Child Protection Unit bad Child Welfare Committee, West Jaiñtia Hills District.
Kumta na ka ophis jong u DCPO, ula pyntip ba kino kino ki briew lane kiba haïing hasem kiba don ka jingtip ne kiba don ka jingïadei bad ine i khyllung ki lah ban pyntip sha ka ophis jong ka District Child Protection Unit, Jowai lyngba ka phone No.
9774878343 lane sha ka Child Welfare Committee, Jowai Ph.
No.
9436566556 lane sha ka Specialized Adoption Agency, Jowai Ph.
No.
6009972453 bad ba kin wan mih bad ban shimti noh ïa ine i khyllung hapoh ka 60 sngi.
Lada ym don kiba wan shimti ïa ine i khyllung hapoh kitei ka sngi ba la buh, ïa ine i khyllung yn pynbna katkum ka aiñ ba yn lah ban shah tingkhun noh ïa i.
Khliehriat, Jylliew 23: Ki pulit jong ka Umkiang Patrolling Post, East Jaiñtia Hills District, mynta ka sngi ki la pynlong ïa ka prokram ba kyrpang na ka bynta ban ïalap paidbah ïa ka jingshyrkhei u drok, halor kane ki pulit ki la sam ïa ki kot lyngkdop sha baroh ki nongñiah trok kiba ïaid lyngba na katei ka surok NH-6 Umkiang.
Ïa kane ka prokram la lam khmat da u Sub Inspector jong ka Umkiang, u bah B.
Marbiang, Head Consatble, u R.
Rawat, u LC,u bah R.
Laloo, ki pulit ki la pynshai ruh sha baroh ki nongñiah trok halor ka jingshyrkhei u drok uba ktah ym tang ïa ki longiïng longsem hynrei u ktah ruh ïa ka imlang ka sahlang baroh kawei.
Ha ki kot lyngkdop ba la sam ki la don bun ki jingthoh kiba thoh shaphang u drok kiba ong “Ngan nym ailad ïa u drok ban bust ha ki jingphoh sniew jong nga- Ong Em ïa u Drok- U drok un pyniap ïa phi suki suki- Wat shim ïa u drok ban long mraw ha ka bih jong u drok- Katba phi dang shim ïa u drok, khyndiat sngi phi im, u drok u pynkut lut ïa baroh ki jingangnud ba bha- Pim donkam Herion ban long u Hero- Wat shah ba u drok un pynjot ïa ka pyrthei jong phi"Ïa kaba kum kane ka awareness prokram ka tnat pulit jong ka Umkiang PP, kan pynlong biang lashai ka sngi kum shibynta ban iakhun pyrshah ïa u drok bad ïa ka jingwan rung u drok shapoh ka jylla lyngba ka East Jaiñtia Hills District.
Kum ban shu kynthoh, wat hapdeng ka jingduna ki pulit hapoh ka district, kata haba ïa nujor bad kiwei kiwei ki district, hynrei ka tnat pulit jong ka East Jaiñtia Hills District ka la ïaleh shitom ha kaba shim khia bad bteng ïa ka jing iai long peit ngor ha baroh ki por ban tehlakam ïa ka jingwan rung u drok shapoh kane ka jylla Meghalaya bad la bun tylli ki ejahar la dep ban register ha ki Police Station ha East Jaiñtia Hills District ha kaba ïadei bad u drok bad la bun ngut ki briew kiba donkti ha ka kam khaiï drok la kem bad pyn ngat hapoh ki kyndon aiñ jong ka NDPS Act.
Nongpoh, Jylliew 23: Ka jingtih khyndew beaiñ haka thaiñ khappud jong ka Meghalaya bad Assam kala nang jur katba nangmih ki sngi naduh ka thaiñ Jorabad, Killing, Khanapara mynta bun bun snem bad katei ka jingtih khyndew kala wanrah jingeh pynban ïaki nongleit nongwan khamtam haka por slap namar ka khyndew bad ki maw ki tuid sha surok, kaba dei ruh kawei naki daw ka jingshlei um haki bun jaka namar bun naki nala bad ki jaka ba ka um ka ioh ban tuid la dap bad set da ka khyndew.
La sakhi ruh mynta ka sngi kala don ka jingtuid bad ka hap ka khyndew haka thaiñ 10 mer, ha kaba ka khyndew na jrong lum kala sdang ban tuid sha surok bad ym lah ban tip satia ha kano ka por ba utei u lum u lah ban twa namar ka jinghap slap bad jem ka khyndew.
Katto katne ki paidbah kila ong ruh ba katei ka jingtuid jong ka khyndew ha katei ka jaka kala neh bun kynta kaba lah ruh ban wanrah jingma ha kano kano ka por ïaki nongleit nongwan naka jingtwa khyndew kaba lah ruh ban wanrah ki jingjia ba sngewsih.
La ong ruh ba haduh mynta ka jingtih khyndew ha katei ka thaiñ ka jur bha ha kaba kam don kano kano ka jingtehpyrkhing naka liang ki bor district ban khanglad ïaka jingtih khyndew beaiñ ha katei ka thaiñ, ha kaba ki nongtih khyndew ki ioh mon ban pynpra ïaki lum ban shalan ïaka khyndew tang naka bynta ka jingmyntoi shimet.
Shillong, Jylliew 23: Ka Seng Hynñiewtrep Integrated Territorial Organisation (HITO) ka la leit kyndang ïa kawei ka jingphah thungkam beaiñ da u Myntri ka tnad Soil and Water Conservation u Marquis Marak ha ka tnad Programme Implementation and Evaluation jong ka sorkar jylla.
Ka Seng ka la ïoh ïa ka shithi ba la phah da u Minister sha u Director katei ka tnad treikam ha kaba u la kyntu ïa u ba un thungkam Peon ïa kawei ka Jenny G.
Momin da kaba ong ba ka wan na ka longïing longsem kaba duk.
Halor kane ka kam, ka HITP hapoh ka jingïalam u Bah Donbok Dkhar, President, ki la leit ïakynduh ïa u Asst.
Director ka tnad Programme Implementation and Evaluation ban ai ha u da ka jingthoh ha u ban pa jingpynshai halor kane ka jingphah shithi u Myntri ka sorkar jylla, uba dei ruh u MLA ka NPP na Williamnagar.
U Bah Donbok haba ïakren bad ki nongthoh khubor, u la ong ba ka Seng kan nym ailad ïano ïano ruh ban ban leh ïa kiba kum kine ki jaitkam beaiñ ha ka jylla, namar ba ki don bun ki samla bad ki briew kiba duk basuk kibym donkam donkam bad don kiba la pyndep ïa ka interview ruh kim ïoh kam.
“Kumno une u Myntri u nud ban shu phah thungkam kumne da ka lynti ka bym dei", u la ong.
Shuh shuh u la ong ba ka Seng kam kheiñ lada kidei na kano kano ka jaidbynriew ruh, hynrei lada dei hi ka kam kaba shu leh beaiñ, ka Seng kan nym ailad satia.
U la ïathuh ba ka Seng kan ap kumba shi taïew ïa ka jubab na ka tnad treikam halor kane ka jingthoh ba ki la ai bad lada kam jubab kan leit beit sha ïingbishar ban ai da ka mukotduma.
Nongpoh, Jylliew 23: Ka kynhun ki nongot dohsñiang hapoh ka lama ka Khasi Jaintia Pig Butcher Association (KJPBA) mynta ka sngi kila leit ban ïakynduh syndon ïaka District Veterinary Officer ka Ri-Bhoi District, halor ka jingpur ki khubor jong ka jinglyngshop ka jingpang haki sñiang bala tip kum ka African Swine Fever ha kylleng ki district jong ka jylla kaba la ktah shikatdei ïaki nongot dohsñiang haka jylla namar ba ki paidbah kim shlan shuh ban thied bad bam ïaka dohsñiang.
Haba kren sha ki lad pathai khubor mynta ka sngi hadien ka jingïakynduh bad ka District Veterinary Officer u Bah Andie Lyngdoh General Secretary ka Khasi Jaiñtia Pig Butcher Association haka jingïadon lang u bah Boldness Ryngkhlem kum u President bad ki dkhot, u la pynpaw ba hadien kane ka jingïoh ban ïa kynduh bad ki ophisar jong ka tnad Veterinary ki la ïoh jingshai ba kan nym don jingktah lada ngi bam ïaka dohsñiang kaba la shet pyn ih bha ha shwa ba ngin bam ïaka bad naka liang ki ophisar ki la pynshai ruh ba kane ka jingpang sñiang ka la duna bha hapoh ka jylla jong ngi ym shuh kum haki sngi bala leit.
U ne u nong ïalam jong ka Khasi Jaiñtia pig Butcher Association u la ther ruh halor ka jingkren jong u Bah Prestone Tynsong, symbud Myntri Rangbah ka jylla u ba la kren sha ki paidbah da kaba ong “Husiar ban bam doh sniang", namar kane ka jingpynmih ïaka kyntien husiar ka pyntieng ïaki paidbah ban bam doh bad ka ktah ruh ïa ngi kum ki nongkhaïi bad nongot doh sñiang.
U Bah Andie u la buh ruh ka jingkylli sha u bah Prestone, Hato ka la ju don mo ka jingkem pang jong ki briew lane ka jingïap jong ki briew naka jingbam ïaka doh sniang? Ha kaba naka liang ki doctor, ki ophisar ba dei peit bad khmih ïaki mrad ki la pyntikna ba kane ka jingpang ka la duna hapoh ka jylla bad kan nym don jingktah lada ngi shet bha ïa ka doh, ban shu kynthoh da kaba ong Husiar ban bam doh sniang ka dei kaei kaei kaba bakla, ong u bah Anddie Lyngdoh.
U Bah Andie u la ïathuh ruh, ba kane ka jingïakynduh bad ki ophisar jong ka tnad Veterinary ki la ioh ban ïa pynbeit naduh mynta ka sngi, ba kino kino ki briew kiba wan ban shalan ïaki sniang nabar ka jylla ki dei ban ioh shwa ïaka Certificate na ki doctor halor ka koit ka khiah jong ki sñiang hashwa ban pynrung shapoh ka jylla Meghalaya bad lyngba ka jingbud ryntih ïa kine ki kyndon, ki paidbah kin ïoh ban bam ïaka doh ka ba biang bad ka byn nym ktah ïaka koit ka khiah.
U Bah Andie u la ïathuh ruh,naka bynta ban long shngaiñ ban bam ïaki mrad kiba shalan nabar ka jylla, naka liang kane ka kynhun ki la ïoh ruh ban ïa pynbeit bad ki nongkhaïi doh naka jylla Assam ba kin buh noh da ki doctor ha man ki jaka ri sñiang (Pig Farm), bad ha shwa ban shalan shapoh ka jylla meghalaya ki dei ban ïoh ïaka certificate naki doctor na Assam bad kino kino kiba khaïi sñiang kin hap ban wan rah ïaka certificate bad ban pyni haka kajaka peit bad khmih kaba don ha Byrnihat, bad naka liang ki doctor jong ka jylla Meghalaya kin peit bñiah hashwa ba kin rung shapoh ka jylla bad kin sa ai ruh ïaka certificate halor ka koit ka khiah jong kine ki mrad khnang ba kan long ka jingshngaiñ ïaki paidbah kiba bam doh sñiang, u la bynrap.
Shillong, Jylliew, 23: Ka Executive Committee ba la ïalam da ka Khasi Hills Democratic Front ha Khasi Hills Autonomous District Council (KHADC) ka la shim ïa ka rai ban shimkhia bha ïa ka jingeh jong ki paidbah ha khappud kiba ïakynduh jingeh na ka jingïakajia pud hapdeng ka Jylla Meghalaya bad ka Jylla Assam kiba dang hap hapoh u pud u sam jong ka KHADC.
Ka Sorkar Meghalaya bad ka Sorkar Assam ki la pyndep ïa ka jingïapynbeit pud ha ka wat kaba nyngkong bad mynta ka kynti la pynsdang sa ïa ka wat kaba ar hadien ba la thaw biang ïa ki Regional Committee ban ïapynbeit sa ïa ki hynriew tylli ki jaka kiba dang don hapdeng ka jingïakajia pud.
“Na ka liang jong ngi, tang shu dep ka Dorbar Mang Tyngka ngi don ka jingthmu ban leit jngoh ïa kito ki shnong kiba shah pynwit ha ka leit ka wan, kiba shah pynthud ha ka leit rep leit riang, ka kam khaïi bad kiwei kiwei bad kiba shah pynthud ha ki kam pynroi," u la ong.
“Khnang ban tip ïa ki bor kiba wan pynthud, tad ynda la ïakynduh ïa ki nongshong shnong ngin sa ïoh jingshai namarba haduh mynta ngim pat ïoh jingshai bha," u la ong bad bynrap, “ha ka sngi ba la jied ïa u CEM ba thymmai, ngi la ong ba daleilei ruh em kane ka EC ba thymmai kan ym ailad ïa ka Sorkar Assam lyngba ki bor synshar district ba kin pynwit bad ba kin pynshongsyier ïa ki paidbah ha khappud.
"“Nga kwah ban phah ïa u kyrwoh uba shai sha ki paidbah ha khappud ba kane ka EC bathymmai kan long ka jingshngaiñ na ka bynta jong ki.
Baroh ngi don ka jingsngewkhia ïa kane ka kam bad ngin nym ieh ïa ki briew kiba sah ha khappud kiba ïakynduh ïa ki jingeh," la ai mynsiem u Bah Pynïaid ïa ki paidbah kiba sah ha ki shnong khappud.
Tura, Jylliew 23 : Ki Skul ka Balang Catholic kiba don ha kylleng ka Ri-lum Garo, ki la pynlong ïa ka jingduwai ba kyrpang ha ka step sngi Thohdieng na ka byntaban wan phai biang ka jingshongsuk shongsaiñ ha ka jylla Manipur kaba la thut na ka jingmih ka jingïakynad jaidbynriew ha kane ka Jylla.
Kane ka jingduwai ba kyrpang ka long kum ka dak ban pyni ïa ka jingïadon ryngkat bad ki paidbah ka Manipur, kiba la mad ïa ka jingjynjar na ka jingmih ka thma ïapher Jaidbynriew, bad ban duwai ruh ba kan kut noh kane ka jinglong jing man ba mynta khnang ba ka jingsuk kan wan phai pat ha ka thaiñ.
Baroh ki skul ka Balang Catholic ha ki 5 tylli ki District ka Ri-lum Garo kila ïashim bynta shitrhem ha ki Peace Assembly, kiba la pynlong ha la ki jong ki jong ki jaka pule.
Ka thong ba hakhmat eh jong kane ka peace assembly ka dei kaba la leh na ka bynta ban pynsngewthuh ïa ki samla pule halor ki jingjia ha Manipur bad ka jingdonkam kyrkieh ban pynsangeh ïa ki kam ïa umsnam bad ki jingthombor ïa ki jingim ki briew bad nongkynti kynthup ïa ki jaka mane Blei.
Ha kane ka jingïaduwai kyrpang, ki samla ki la ïoh jinghikai halor ka jinglong jingman kaba long mynta ha Manipur bad ka jingkongsan ban leh ïa ki kam ki ban wanrah ïa ka jingsuk, ka jingïamap markylliang bad ka jingïalong kawei.
Ki Samla pule ki la pynpaw ïa ka jingkyrshan ïa ka jingsuk lyngba ki placard ba ki rah, kaba ban jur ïa ka jingkongsan jong ka jingïalong shipara bad jingïatylli.
`Kane ka peace assembly bad rally ba la pynlong ha ki skul Catholic ka Ri-lum Garo ka pyni ïa ka bor jong ka jingïatylli bad ka jingsngew para briew.
Ka phah ruh ïa ka khubor ka jingsngewlem bad jingkyrshan ïa ki briew kiba la shem lanot ha Manipur da ka jingthmu ba ïa ka sur jong ki yn sa ïohsngew, bad ka jingsuk kan wanphai pat.
Ki bor pynïaid jong kane ka peace assembly ki la pynpaw ïa ka jingsngew nguh ïa baroh kiba la wan ïashim bynta lang bad pyndem ha ka jingduwai na ka bynta ki paidbah ka Manipur.
Ki la khot ïa baroh ki paidbah ba kin ïasnohkti lang ha ka ban wanrah ïa ka jingsuk, ka jingïasngew thuh lang ym tang ha ka thaiñ hynrei ha ka pyrthei baroh kawei.
Shillong, Jylliew 23 : U Symbud Myntri Rangbah ka Jylla ba khmih ïa ka Tnad kam Pohïing (Police) Bah Prestone Tynsong, mynta ka sngi Thohdieng ula pyntip ba ka Sorkar ka la dep bthah ïa baroh ki Deputy Commissioner ba kin buh jingkheiñ bha halor ka jingdon jong ki phetwir kiba wan phet rieh na Manipur sha Meghalaya.
“Ngi la dep bthah ïa baroh ki Bor District ba kin long kiba pynkhreh ban ïoh jingkheiñ ba katno ngut ki briew (Manipuri) ki la wan poi ha Jylla bad haduh katno sngi ki la don hangne bad lano ba kin leit phai biang" ong u Bah Prestone haba ïakren bad ki nongthoh khubor.
Ula pyntip ruh ba la bthah ïa ki Autonomous District Council (ADC) ba kin peitlang halor kane ka bynta bad ki ruh ki la dep pynmih ïa ki jingbthah sha baroh ki Dorbar Shnong.
U Bah Prestone ula pynpaw ba um pat don jingtip ba katto katne ngut ki briew na Manipur ki la shah pyndik hapoh ka Jylla.
“Ka Secretariat kam dei kaba jngai bad kito ki liang mamla kiba shah ktah, lada ki mad ïa kum kine ki jingeh, ka jingkhang jong ngi ka plie beit ia ki ba kin wan bad ïakynduh ïa nga lane ïa u Myntri Rangbah ne ïa ki Myntri Sorkar…ngi don beit hangne" ula ong.
Shillong, Jylliew 23: U Symbud Myntri Rangbah ka jylla u Bah Prestone Tynsong ha ka sngi Thohdieng u la ong ba ka jingïakren ïasuk ka HNLC bad ka sorkar India bad sorkar jylla (formal peace talks) kan sdang noh hi shen.
“Ka jingïakren kan sdang noh hi shen", ong u Bah Prestone ha ka jingïakren bad ki lad pathai khubor.
“Ka jingïakren kan kan don lehse arwat ne laiwat hynrei namar ka jingïakynad jaidbynriew ha Manipur ka la pynthut noh ïa kane ka kam bad ngi ngeit ba kan sdang noh hi shen kane ka jingïakren", u la bynrap.
Haba ïadei bad ka jingthmu ka sorkar ban pynkynriah noh ïa ki Kharmetor ba shong ha Them Iewmawlong, u Bah Prestone u la ong ba na ka liang ka sorkar ka khmih lynti ba ka jingeh kaba mih na kane ka jaka yn lah ban weng noh syndon bad ba ka jingpynkynriah ïa ki Harijan ruh kan urlong noh shen.
“Haba ïadei bad kane ngam kwah bun ktien eiei namar kane ka kam ka don ha kashari bad na ka liang ka sorkar ka kyrmen ba ïa kane ka jingeh ïa yn lah ban weng noh syndon", u la ong.
Shillong, Jylliew 23: Ka Seng BJP lyngba u nongaikten jong ka, u Bah Marïahom Kharkrang, ka la ther tyngeh ïa ka jingkynnoh bad kren pyrshah u President ka Meghalaya Pradesh Congress Committee (MPCC) u Bah Vincent H Pala.
Ha ka kyrwoh ba la pyllait mynta ka sngi, u Bah Kharkrang, u la ong ba ka Congress kadei kadei ka Party kaba la jur bha ka jingbamsap bad ha ka jingsynshar jong ka ruh la shu jyllei beit da ki kam bamsap.
Une u heh Pulit ba mynshuwa, u la ong ruh ba ka jingmutdur jong ka Congress ba ki Party kiba don ha ka sorkar MDA 2, ba la ïalam da ka NPP ba kin iehnoh noh ïa ka BJP bad kdup noh ïa ka Congress ha ka sorkar kadei ka jingpyrkhat ne ka jingphoh sniew kaban nym ïahap satia bad ka saiñhima na ka jylla Meghalaya.
“Baroh ki paidbah ki tip ba ka BJP kadei ka paralok kaba khlaiñ ha ka sorkar MDA bad kaba peitngor ïa ki jingtreikam ka sorkar", la ong u Bah Kharkrang.
U nongaiktien ka BJP Meghalaya, u la ong ruh ba kane ka jingkren u MP ka Shillong kadei tang ka buit ban pynthame ïa ki paidbah kiba la ieit bad shaniah ïa ka jingïalam u Myntri Rangbah Duh ka ri, u Narendra Modi.
Shuh ka BJP ka ong ruh ba ka Congress kan ïaleh katba don ka buit ban snoh kat haba lap, namar ba ka long kum ka jhad kaba la jan ngam artad.
Shillong, Jylliew 23 : Ki Pulit jongka kynhun ANTF ka East Khasi Hills ha ka miet sngi Palei, ki la ïoh kem ïa arngut ki nongkhaïi drok bad ïoh kurup ïa u heroin ba shongdor T.
2 lak, kawei ka scooty bad ka pisa ba T.
28,000.
Haba kynthoh hapoh ka Twitter, u DGP Dr LR Bishnoi ula ong “Ki nongkhaïi droks ki don jingthmu ban pynjot ïa ka imlang sahlang jong ka Jylla da kaba pynrung ïa u drok hynrei ka jingpeit ngor ki Pulit ka East Khasi Hills, ki la ïohkem ïa arngut bad ïoh kurup drok ba shongdor T.
2 lak, kawei ka scooty bad ka pisa T.
28 hajar".
Ha ka sngi Ba-ar, ki Pulit ka East Jaintia Hills ki la kem ïa 7 ngut ki nongkhaïi ganja bad ïoh kurup haduh 251 kilo u ganja, 2 tylli ki kali bad hynriew tylli ki phone na Kongong.
Shillong, June 23 : U Myntri tnad Bording u Abu Taher Mondal hynne ka sngi Thohdieng ula ong ba ka jylla Meghalaya kaba mad ïa ka jingeh ha ka jingpynmih ïa ka bording lyngba ka um, ka la dei ka por ba kan wad ïa ki lad ki lynti da kawei pat ka rukom pynmih ïa ka bording haba phaikhmat sha ki Renewable Energy ne ka tan bording na ka Lyer bad ka Sngi.
U AT Mondal ula kren ïa katei ha ka seminar kaba la pynlong da ka Centre for Science and Environment (CSE) bad Association of Renewable Energy Agencies of States (AREAS), hapoh ka Ministry of New and Renewable Energy (MNRE).
Ula ong, ba nalor ka jingpynmih ïa ka bording na ka um ka dei ruh da kaba pynmih ïa ka bording lyngba ka Renewable Energy ïa kaba ka sorkar ka dang phaikhmat bha mynta.
Haba kren halor ka mat ha kaba ïadei bad ka jingrem dor jong ka Renewable Energy, u Mondal ula ong, ba kan dei ka jing shimkhia jong ka sorkar ban pynïasoh da ka Renewable Energy sha ki kam bapher bapher bad kumjuh ruh ki tnad Sorkar.
Ula ong ba kane kadei ka lad ïa ka jylla Meghalaya, kaba ïakhun ïa ka jingtynjuh jong ka jingduna ka bording, kaba ka sorkar ka ïaleh ban kyntiew khnang ba ki jaka ha nongkyndong ruh kin lah ban ïoh ïa ka bording bad ka sorkar kala shimkhia ruh ban pynpoi ïa ka bording ka ban long kaba lah kot bor ban siew da ki riewpaidbah.
U Mondal ula ai khublei ruh ïa ka Ministry kaba la pynlong ïa kane ka seminar ha kane ka thaiñ namar ka long ka kabu kaba biang bha ïa ka jylla bad ïa ka thaiñ ban shim kabu ïa kiwei pat ki lad lyngba ka New & Renewable Energy khnang ba yn lah ban pyndap ïa ka jingduna ka bording ha ka jylla.
Ka jingthmu jong kane ka Seminar ka long ban wad shuh shuh ïa ki lad bad ban sngewthuh ïa ka jingkot bor ki jylla haka thaiñ shatei lam mihngi ban ïoh ïa ka bording kaba khuid.
Ha kane ka seminar la wan ban ïashim bynta da ki tnad sorkar bapher kaba kynthup ruh ïa ka Centre for Science and Environment (CSE), Association of Renewable Energy Agencies of States (AREAS), IIT Guwahati bad North East Centre for Technology Application and Reach (NECTAR).
Shillong, Jylliew 23 : U National Vice President ka NPP bad Symbud Myntri Rangbah ka jylla u Bah Prestone Tynsong mynta ka sngi Thohdieng ula ong ba ka Sorkar Meghalaya Democratic Alliance-2 ka dang skhem triang bad kan pyndep ïa ka jingsynshar ha baroh kane ka samoi san snem.
“Kane ka jingïapynbeit ba mynta haba phai hi sha ka Sorkar, ngi dang ïaskhem beit triang bad ngi baroh ngi la kut jingmut, ngin pyndep ïa ka samoi u 2023 haduh u 2028.
Ka (UDP) paralok ba ïajan bha, kan dang ïai bteng bad ngin ïa ïaid lang beit" ong u Bah Prestone haba ïakren bad ki nongthoh khubor.
Kane ka jingkynthoh jong u kala mih hadien ba ka NPP kala pynkhyllem noh ïa ka Executive Committee ba ïalam da ka UDP ha KHADC da ka jingkyrshan lang jong ka Congress.
U Bah Prestone ula kyntait ruh ban kynthoh eiei halor ka jingtyrwa ka Congress ïa ka jingkyrshan ïa ka Sorkar MDA ba ïalam da ka NPP khlem ka BJP bad ong “Peit ïa ka jingïapynbeit ba mynta, kane ka jingïapynbeit ha ka MDA-2 kan ïai bteng tad haduh da kut ka samoi".
Halor ka jingkynnoh ka UDP pyrshah ïa u, u Symbud Myntri Rangbah ula ong ba kumno ka UDP ka lah ban kynnoh ïa u ha ka jingpynkyllem ïa ka EC haba ma u um dei satia wat u MDC ba shusieh jong ka Council ruh.
“Peit ngam dei wat tang u Dkhot ba shusieh jong ka District Council, kumno ka UDP kan kynnoh ïa nga ba nga dei uba pynkhyllem ïa ka EC.
Sngewbha kylli na ki ba kumno u bah Prestone u lah ban pynkhyllem ïa ka EC namar ngam dei satia wat u dkhot ba shu sieh ka KHADC" ula bynrap.
Dang shen, u CEM barim ka KHADC Bah Titosstarwell Chyne ula kynnoh ba kawei na ki kyndon ba la buh da ki MLA ka People’s Democratic Front (PDF)-Bah Gavin M Mylliem (Sohra) bad Banteidor Lyngdoh (mawkynrew)-haba wan ïasoh bad ka NPP ka long ban weng noh ïa u kum u CEM namar u dei u jingma ïa ka lawei ka jong ki.
Haba kynthoh ïa kane, u Bah Prestone ula ong “Peit na ka jingsngew kutlad, kino kino ki nongïalam haba poi hi ha kum kane ka khep, teng teng ki ju kren kumne, kynnoh ïa kiwei, kaba mut ba kim pdiang ba lehse ka jingbakla ka sdang na u hi.
Ka ju jia hi ïa u briew uba rem elekshon, kin ym kynnoh ba ki rem eleskhon namar ka jingbakla lajong, hynrei kin kynnoh ba ki theh pisa….
bad namar ki la leh ïa kane, leh ïa katai—kane ka dei kaba ju mih beit".
Haba kylli la kan don ka jingpynkylla ïa u MDC ba shusieh, u Symbud Myntri Rangbah ua ong ‘Wat kylli na nga namar sa shisien, ka sien jam hi ka dei kaba hap ban shim da ka EC jong ka KHADC.
Hynrei ïa mynta hi kam pat don kum kata ka jingtyrwa ba la phah sha ka Sorkar lane sha nga…ngam don eiei ban ong ïa kata".
ïa ka kam MDC ba shusieh jong ka KHADC la bat da u Chief Adviser ka UDP Bah Bindo M Lanong, uba dei ruh u Symbud Myntri Rangbah barim ka Jylla bad kumjuh ruh u Lamphang barim ka ïingdorbar Thaw Aiñ ka Jylla.
Shillong, Jylliew, 23: U Chief Executive Member (CEM) jong ka Khasi Hills Autonomous District Council (KHADC) u Bah Pynïaid Sing Syiem ha ka sngi Thohdieng u la sam bhah ïa ki 10 ngut ki Executive Member jong ka Executive Committee hapoh ka jingïalam jong u.
U Bah Pynïaid Sing Syiem u la bat hi halade ïa ka tnat General Administration, Finance, Posting & Transfer, Establishment, Appointment bad kiwei kiwei ki tnat ki bym shym la aiti sha ki EM katba u Bah Pynshngaiñlang N.
Syiem uba long u Dy.
CEM u la ïoh bat ïa ka tnat Elaka Administration, Law & Legal Matters.
Ka Kong Grace Mary Kharpuri ka la ïoh bat ïa ka tnat Market, (Council Market) bad kiwei kiwei ki Iew ba ka tnat Information Technology.
U Bah Victor Rani u la ïoh bat ïa ka tnat Arts and Culture, Health and Sanitation, Labour Clearance Certificate bad Fisheries.
U Bah Gigur Myrthong u la shah pynkhamti kum u EM uba peit ïa ka tnat Trade bad Enforcement Wing.
U Bah Rangkynsai Kharbuki u la ïoh bat ïa ka tnat Council Building, Council Assets, Marriage and Divorce.
Ka Kong Magdalyne Sawkmie Mawlong ka la ïoh bat ïa ka tnat Forest bad Town Committee.
U Bah Teiborlang Pathaw u la ïohbat ïa ka tnat Land & Building Byelaws.
U Bah Alvin Khyriem Sawkmie u la ïoh ïa ka tnat Revenue Collection bad Planning.
U Bah Fantin J.
Lakadong u la ïoh bat ïa ka tnat Taxation, Water Resource bad ka tnat Mines and Minerals.
U Bah Carnes Sohshang u la ïoh bat ïa ka tnat Development bad Education.
Shillong Jylliew, 23: Ka Kong Phidalia Toi ka la pyntip ba kan sa iehnoh ïa ka kam Chairperson jong ka Meghalaya State Commission for Women (MSCW) hadien ba ka la mih ka jingïashrut bad u Myntri ka tnat Social Welfare ka Sorkar Jylla u Bah Paul Lyngdoh.
Ha ka jingïakren bad ki lad pathai khubor ha ka sngi Thohdieng ka Kong Phidalia Toi, ka la ïathuh ba ka la ïoh jingtip halor ka jingshah weng jong ka na ka shuki Chairperson jong ka Meghalaya State Commission for Women (MSCW) tang na ki lad pathai khubor bad hadien ar tylli ki kyrwoh khubor ba la phah sha ki lad pathai khubor, ka Sorkar ka la pan jingpynshai na ka lyngba ka Show Cause Notice.
Ka la ong, hadien ba ka la phah ïa ka jingpynshai sha ka Sorkar bad hadien katto katne por kan sa iehnoh ïa kane ka shuki da kaba ïasyllok shwa bad ka nongsaid-aiñ jong ka.
“Hadien ba ka Commission ka la phah ïa ka jingpynshai, u (Bah Paul Lyngdoh) u dang ïai leh kuman da kaba kren sha ki lad pathai khubor ïa ka bymshisha.
“Ngam kwah shuh ban ïatrei lang ha kum kane ka kynrum kynram namarba kane ka jingïashrut kan wanrah tang ïa ka jingbymsngewtynnat bad nga ngeit ba kan jin da la bha ba ngan mih noh na ka bynta ka jingbha jong ka Commission bad ka bha ka miat jong ki kynthei.
Ngan hap ban resaiñ bad ngan hap ban shim ïa ka rai kumno ban leh ynda nga la ïasyllok shwa bad ki Muktiar jong nga," la ong ka Kong Phidalia Toi.
Haba kynnoh ba u Bah Paul Lyngdoh u la pyndonkam bakla ïa ka itkiar kum u Myntri Sorkar, ka Kong Phidalia Toi ka la ong, “Peit kaei kaba u Myntri u la leh nga tharai ba ka dei jingpyndonkam bakla ïa ka iktiar bad nga shim ïa kane kum ka jingpynïapher, ka jingñiew shiliang bad ngan sa peit kaei kaba ngan sa leh hadien kane.
".
Shillong, Jylliew, 23: Ka Sorkar Jylla kaba la shong ïa ka jingïalang pyrkhat kam lane ka Review Meeting halor ka jingkhyllem jong ka kynroh ha PA Sangma Stadium, Tura ha ka step sngi Palei ka la lap ba kane ka jingjia ka dei na ka jingsahkut jong ka nala um kaba don marsyndah bad kane ka kynroh.
U Myntri Rangbah ka Jylla u Conrad Kongkal Sangma ha u kyrwoh video ba la phah sha ki lad pathai khubor ha ka sngi Thohdieng u la ïathuh ba katkum ka kaiphod tohkit ba la aiti da ki Engineer bad u Contractor ki la pyntip ba ka jingsahkut jong ki synrum jaboh hapoh ka nala ka dei namar ka jingshna ïa ka Indoor Stadium kaba la mang pisa T.
70 klur eiei.
“Ki don ar tylli ki bynta jong ka jingshna ïa ka Stadium, kawei ka bynta ka dei ka jingshna ïa ka madan ïalehkai phutbol kaba la mang pisa kumba T.
50 klur kaba ladep ba la jia ka jingtwa ka kynroh.
Kawei pat ka bynta kaba ar jong ka Stadium ka dei ka jingshna ïa ka Indoor Stadium ba la mang pisa T.
70 klur eiei.
Ka jingtrei ka la sdang bad ka la ïaid shakhmat.
Dei na ka jingshna ïa ka Indoor Stadium ba ka nala ka la sahkut da ki synrum kaba la pynlong ïa ka um ban ym lait shabar kat haduh ba ka kynroh ka la twa," ong u Myntri Rangbah“Ka kynroh, ha ka jingtohkit, ba la bud na ka Drawing la shna katkum ka jingdonkam ba ladep buhdak," u la ong.
U la ïathuh ruh khnang ban ïada ïa ki High Mast lane ki jingpynthaba jingshai hapoh ka madan ïalehkai phutbol ki bym shym la ngat satia ha ka jingjulor la pynhiar noh khyndiat khnang ban ïada na kano kano ka jingjulor kaba lah ban jia ha ki sngi ki ban sa wan.
Na ka liang jong ka Sorkar ka la thung ruh da ka jingtohkit Majistor lane ka Magisterial Enquiry halor ka jingtwa jong kane ka kynroh.
Shillong, Jylliew 24: Ka jingïakop mareh 10k Olympic Day Run ba la pynlong da ka Meghalaya State Olympics Association (MSOA) hynnin ka step ka 24 tarik la ïoh ban khylliap noh ha kaba ki nongjop la khur da u Daniel Wahlang na ki shynrang ryngkat bad ka Balarisha Thyrniang kaba la jop napdeng ki kynthei.
ïa kane ka lympung kaba la plie lad lang na bynta ki shynrang, ki kynthei bad kiba la heh rta, kiba la kynjoh palat 18 snem ka rta shaneng, la ïoh ban sdang naduh ka por 6:00 baje mynstep na Polo Ground Shillong.
Kane ka jingïakop mareh ka long shi bynta ka jingrakhei ïa ka International Olympic Day, kaba la ju rakhe barabor ha ka 23 tarik u Jylliew ban sah kynmaw ïa ka International Olympic Committee kaba la seng ha u snem 1894.
Kine ki tamasa ïakop mareh ba10km la ju pynlong ha kylleng satlak ka pyrthei, kaba ju pynmareh ha ka Sngi Saitjaiñ kaba jan ïa ka 23 tarik.
Kane ka tamasa ïakop mareh jong ka Shillong 10K Run, ka la khring ïa palat spah ngut ki nongïashimbynta, naduh kiba dang khynnah shaduh kiba la rangbah ka rta, kiba la kyntiew kyrteng lyngba ka Meghalaya State Olympic Association website, ryngkat bad kiwei kiba la wan ban ïashimbynta ha ka por mynstep.
La ïoh ban kaweh ïa lama ban sdang ïa ka jingmareh da u Myntri ba donburom jong ka tnat Sports and Youth Affairs, u Bah Shakliar Warjri (u ba dei ruh u officio President barim jong ka MSOA) ha ka jingdon ryngkatlang bad ka Director of Sports and Youth Affairs, i Kong Isawanda Laloo, u General Secretary jong ka MSOA, i Bah Finely L Pariat bad ruh kiwei ki dkhot ba la rangbah jong ka MSOA bad ka DSYA.
Haba ai jingkren shuwa ban kaweh ïa lama sdang, u Bah Shakliar Warjri Myntri jong ka tnat Sports and Youth Affairs u la ong ba u la ïoh jingtip ba ki don kumba 80 % ki khynnah samla ki bym shym la ïoh ban bha ka por ban pynkhreh ïa kane bad u la ai jingmut ruh ïa baroh kiba la wan ban ïashimbynta ha kane ka jingïakop mareh ba ki dei ban bteng ban sumar khnang ban ïoh ïa ka met kaba shait kaba khlaiñ.
La ïoh ban sdang pynmareh na Polo Ground complex shuwa ban ïaid lyngba ïa ka 4th Furlong, B.
K.
Bajoria Junction, B.
K.
Bajoria, PGT College, Shillong Commerce College, Shillong College, Don Bosco Square, Laitumkhrah Police Point, Laitumkhrah Police Beat House, Fire Brigade, St Edmund’s School, Dhankheti, Malki Point, Barik Point, Civil Hospital, State Central Library, Meghalaya Secretariat, DC Office, Governor House, Wards Lake, CM Bungalow, Polo Tower, bad iew Polo ha sha ba yn pynkut pat ha JN Stadium Gate No.
1.
U Daniel Wahlang u la ïoh ban jam nyngkong sha ka thong kaba kut, bud nadien sa u Wolbetstar Ramsiej bad u Sainkupar Jyrwa kiba la wan ha ka kyrdan ba ar bad ba lai napdeng ki Shynrang.
Hadien nangta bud sa ka Balarisha Thyrniang kaba la wan ba nyngkong napdeng ki kynthei, bud sa ka Bandasharai Marwein ha ka kyrdan ba ar bad ka Marqueenless Ramsiej ha ka kyrdan ba lai.
Baroh ki nongjop na ka thup ki Shynrang bad Kynthei ki la ïohpdiang ïa ka song pisa mar 7,000, bad Rs 5,000 na ka bynta kito kiba wan ha ka kyrdan ba ar, nangta 3,000 na ka bynta kito ba wan ha ka kyrdan ba lai.
Shuh shuh na ka liang jong ki bor pynïaid jong kane ka jingïakop mareh ba 10K ka la ai ruh ïa ka buskit Consolation prize da ka song mar 1,000 sha kito kiba la wan ha ka kyrdan ba saw haduh ba wan ba phra napdeng ki kynthei bad shynrang.
La ïoh ruh ban sam khusnam sha kiba la rangbah kiba la wan ban ïashimbynta ha kane ka jingïakop mareh -kata sha kito kiba la palat ïa ka 50 snem ka rta – bad ïa kane la ïoh ban sam sha i Bah Badon Singh Tham u ba la wan ba nyngkong nadpeng ki shynrang.
U ne u rangbah ba la don 51-snem ka rta u la wan ba ar ha u snem 2022 hynrei mynta u la lah ban leh khambha shuh shuh ban wan sha ka kyrdan ba nyngkong.
I Bah Pynshngainlang Dkhar i la wan ha ka kyrdan ba ar bud sa da i Bah Kedrick Kharpor ha ka kyrdan ba lai.
Napdeng ki kynthei ba la kham heh ka rta, i Kong Bitiris Marbaniang i la wan ha ka kyrdan ba nyngkong, bud sa i Kong Starina Jasain bad i Kong Snora Rani kiba la lah ban wan pyndep ïa ka jingmareh hapoh shuwa ban dap shi kynta.
La ïoh ban aiti ïa ka song tyngka sha ki nongjop ha rynsan da i Kong Smti Laloo (Director of Sports and Youth Affairs) bad da u Myntri ka Sport, i Bah Warjri, kiba la ïashimbynta shiteng ban mareh ryngkat bad ki nongkitkam ka MSOA.
Shillong, Jylliew, 23: Ka Khasi Hills Democratic Front (KHDF) hapoh ka jingïalam jong u Bah Pynïaid Sing Syiem kum u Chief Executive Member (CEM) kaba dang shu shimti ïa ka Executive Committee kaba thymmai hapoh ka Khasi Hills Autonomous District Council (KHADC) ka la rai ban bteng ïa ka jingkhynra Trading License pyrshah ïa ki bar jylla kiba leh ïa ka khaïi ka pateng hapoh u pud u sam jong ka Council.
“Ka Executive Committee ka la rai ban bteng ïa ka jingpyntreikam ïa ka Trading by Non-Tribal Regulation Act ban khynra ïa ki bar jylla kiba wan khaïi hapoh u pud u sam jong ka KHADC, la ka long ïa ki nongkhaïi kiba rit ne kiba heh bad ki bym don ïa ka Trading License yn shu phah lut ïa ki jingtreikam jong ki," ong u Bah Pynïaid Sing Syiem ha ka jingïakren bad ki lad pathai khubor ha ka sngi Thohdieng.
“Kane ka EC kan long kaba pyrkhing bha ïa ki jingkhynra ïa ki bar jylla kiba wan ïa ki kam khaïi pateng ki bym don ïa ki kot ki sla kiba biang bad ki bym burom ïa ka Council ban pan ïa ki laisen," u la ong.
Ha kajuh ka por u la pyntip ba ka EC ka la rai ban pynlong biang ïa ka Dorbar Mang Tyngka jong ka Council ka ban sdang naduh ka 24 tarik haduh ka 28 tarik u Jylliew, 2023 hadien ka jingïasyllok bad u Chairman jong ka Council.
U Bah Pynïaid u la ong ba ha kane ka dorbar yn sa wanrah ruh ïa ka Rule kaba la tip kum ka Khasi Hills Autonomous District Council Service Amendment Rules 2023 ban pynbeit thymmai ïa ka rta rungkam jong kino kino ki nongthepkam ka ban long beit 37 kumba leh da ka Sorkar Jylla.
Shuh shuh u la ïathuh ba ka Executive Committee kan wanrah ruh ïa ka jingpynbeit thymmai ba nyngkong eh ha Khasi Hills Automous District (Protection of Khasi Traditional Medicine) 2023 bad ïa ka Bill kaba ïadei bad ka Khasi Hills Autonomous District Members Pension Bill kaba dei ka Repeal Bill, 2023 ka Executive Committee ka la rai ban pynsangeh shwa shipor ban bishar bniah bin pa bin da ka Select Committee.
U la pyntip ruh ba ka Executive Committee jong ka Khasi Hills Autonomous District Council ka la shim ïa ka rai ban pan jaka na ka Sorkar Jylla ha New Shillong na ka bynta ban pynkynriah noh ïa ka ophis treikam jong ka District Council na ka jaka treikam kaba don mynta.
“Kumba ka long mynta kane ka jaka treikam ka la khapngiah shaba bha bad ka la pynwit bha ïa ka jingtreikam jong kiba bun.
Kumba phi tip ka KHADC ka don lai tylli shnat treikam ba kynthup ïa ka Executive, ka Legislative bad ka Judiciary," u la ong.
U la ïathuh ba kane ka jingthmu ban pan jaka na ka Sorkar ha New Shillong ka long ban pynsuk ïa ki paidbah ha ka leit ka wan hadien habud.
Shillong, Jylliew, 23: Ka Regional Committee na ka bynta ka Ribhoi District ïa kaba la khlieh da u Symbud Myntri Rangbah Bah Prestone Tynsong kum u Chairman ka la rai ban ïakynduh bad ka Regional Committee na ka jylla Assam ha u bnai Naitung, 2023 ban ïathir ïatai sani ha kaba ïadei bad ka jingpynbeit ïa ki jaka kiba don hapdeng ka jingïakajia pud ha khappud ka Jylla Assam bad ka them Ribhoi, kaba dang hap hapoh ka Jylla Meghalaya.
Ha ka jingïakren bad ki lad pathai khubor, u Bah Prestone Tynsong, u la ong ba ka jingïalang ka la ïakren ïa ki shnong kiba don ha ka jingïakajia pud, kata, ha ka shnong Deshdomrea, Borduar, Nongwah-Mawtamur bad ha ka thain Block-2.
Haba kylli, u Bah Prestone u la ïathuh ba ki kyndon ïakren jong ka Regional Committee ki dei hi kijuh kumba la long ha ka jingïakren pynbeit pud ha ka wat kaba nyngkong.
“Ngi la ïakren ruh halor ka jingdawa jong ki paidbah jong ka thain Block-2 ban pynphai noh ïa ki jaka sha ka Jylla Meghalaya.
Ngi don ïa ki dulir bad ngin sa ïakren," u la ong.
U la ong ruh ba ka jingkylli halor ka jingmih ki jingïakajia pud ha ka thaiñ Block-1 bad Block-2 kam don satia hynrei ka jingdawa ka long ban pynïoh biang ïa kine ki jaka katkum ka Notification ba la pynmih ha u snem 1951 ba la pynmih da ka Sorkar Assam.
“Ka jingïakren jong ngi ïa ka Block-1 bad Block-2 ka long ba kin (Sorkar Assam) kin pynphai biang sha ka Jylla Meghalaya khamtam ïa ki shnong kiba kham bun ki nongshong shnong ki dei ki doh ki snam jong ngi," la ong shuh shuh u Bah Prestone.
Nongstoiñ, Jylliew, 24: Ka shnong Lawrynjam kawei na ki shnong kiba don ha ka thaiñ Parïong, kaba hap ha Mawthadraishan C&RD Block Eastern West Khasi Hills District, ka dei ka shnong ka bym pat don surok satia haduh mynta bad kaba jngai kumba saw kilomitar ei ei na ka shnong Dommawlieh, Parïong.
Ka jingbym pat don surok ban pynpoi sha katei ka shnong, ka la buh ïa ki paidbah ha ka jingeh ha ka kit ka bah, ka leit ka wan bad khamtam haba don kiba pang kiba shitom ban pynpoi sha ki jaka sumar kum ha Parïong PHC, Kynshi PHC sha Mairang bad sha kiwei kiwei ki jaka sumar.
Nalor kata ki khynnah skul na katei ka shnong ki shem jingeh bha ha ka por lyiur, namar ki hap ban kam lyngba ïa kawei ka wah duid kaba tuid lyngba ka kharai pynthor kba bad lada dei ha ka por slap lei lei ka um ka heh bha.
Kumta na ka liang ki nongïalam ka Hynñiewtrep Youth Council Mawthadraishan circle, hadien ba ki la ïoh ïa ka jingkyrpad na ki paitbah shnong, ki la shimkhia bad ki la dep aiti ruh da ka jingthoh ban kyrpad ïa u EE ka tnad PWD Mairang, ban un ïakren bad ka sorkar ba kan phai khmat lem sha katei ka shnong, da kaba mang pisa na ka bynta ban shna surok, khnang ba ki paitbah kin lait na ki jingeh.
U bah Shembor Langrin secretary ka HYC Mawthadraishan circle haba ïakren bad u nongthoh khubor, u la ong ba katei ka jingleit ïakynduh jong ki ïa utei u heh sorkar ka long kaba seisoh, namar ba un sa phah ban leit sorbe ïa ka surok bad ynda ki nongsorbe ki ladep, un sa phah ïa ka proposal sha ka sorkar ba kan leh ïa kaba donkam.
Utei u nongïalam ka seng u la kyntu ruh ïa u MLA ka thaiñ u ba dei ruh u Myntri ha kane ka sorkar MDA, ba un shimkhia bad phai khmat lem sha katei ka shnong bad kin sa leit ruh ban ïakynduh ïa u ban ïaphylliew jingmut kumno yn leh.
U la kyntu ïa u EE ka PWD ban pynbiang ïa ki kot ki sla ban phah sha ka sorkar, na ka bynta ba kan mang pisa ban shna surok haduh katei ka shnong.
Nongstoiñ, Jylliew, 24: Ha ka thaiñ Nongtrai kaba hap ha Mawshynrut Civil Sub Division, la lap watla ki surok ki la poi la jan ha man la ki dong bad ki thaiñ, hynrei katba nang mih ki snem ki nang sniew kat haduh ba kim long shuh ban ïaid kali.
Kawei na ki surok ha katei ka thaiñ kaba la sniew sha ba palat ka dei ka surok na Mawdiang sha Langdongdai, kaba dei ka surok kaba la shna lyngba ka skhim shi spah sngi.
Ha kaba ïadei bad ka jingsniew jong ka surok u Bah Arful Mangsang Secretary ka Synjuk Rangbah Shnong Langdongdai Area (SRSLA) bad u Bah Kardening Rongrin, ki la ïathuh ba katei ka surok ka long kaba donkam haduh katta katta, namar katei ka thaiñ ka dei kaba bun bha ki mar rep kum u sying, u kwai, synsar, ki soh ki pai bad kiwei kiwei.
Ki la ong ruh ba ha ki snem ba la leit noh, ki paidbah na ki 14 tylli ki shnong kiba marjan, ki ju pynlong ïa ka jingmih paidbah ban maramot da kaba trei bor met.
Hynrei kim lah satia ban pynbiang kat haduh ba ki kali kin lait suk ban ïaid.
Ki la ïathuh ruh ba ha une u snem lei lei namar ka jingjur slap palat, ki longkmie kiba thmu ban leit kha khun lung ha Riangdo CHC ki hap ban ïaid da ka kjat haduh lai bad saw kynta haduh ban da poi ha ki jaka ba lait kali.
Ki la ong ba ka jingeh kaba kham hakhmat eh ka dei ïa kiba pang ba shitom namar ba hap ban pynkit da u briew haba ki mut ban leit phah sumar.
La ong ba dei namar kitei ki jngeh ba ki paidbah na katei ka thaiñ, ki hap ban shaniah beit ha ki nongai dawai kynbat khlaw haba ki pang ki shitom bad wat ki longkmie kiba armet ruh ki hap ban shaniah ha ki dawai kynbat, namar ki shem jingeh ban leit sha Hospital namar ka jingbym don ïa ka surok kaba biang.
Kitei ki rangbah ki la dawa ïa ka sorkar ba kan phai khmat lem sha katei ka thaiñ ban pynbha bad maramot ïa katei ka surok, khnang ba ki paidbah kin lait na ki jingeh ha ka leit ka wan.
Jowai, Jylliew 24: Ka lympung ïalehkai phutbol jong ki khynnah skul kaba la tip kum ka ‘District Level Inter School Subroto Mukherjee Cup Football Tournament- 2023’, bala pynïaid da ka ophis u District Sports Officer (DSO) West Jaiñtia Hills District, Jowai kaba la long mynta ka sngi saitjaiñ ha Kiang Nangbah Stadium, Dongmihsngi Jowai.
Ha ka jingïakhun mynta ka sngi ha ka kyrdan Under-14 (Boys), ki don haduh san tylli ha ka jingïakhun kaba nyngkong ka All Saints Diocesan Sec.
School kala lah ban pynliem da 2-0 kol ïa ka Khimusniang Presbyterian Sec.
School.
Ka Riwar Jaiñtia C.
O.
G Sec.
School kala pynliem da 4-3 kol ïa ka Seiñraij H/S School da ka jingïashut Tie Breaker.
Ka Laishnong H/S School, Nongbareh kala pynliem da 8-0 kol ïa ka Ladthadlaboh Sec.
School.
Ka Ummulong Presbyterian H/S School kala pynliem da 6-0 kol ïa ka Jaiñtia H.
S School, katba ka Lumpyrtuh Sec.
School kaba jop da 3-2 kol ïa ka Rising Hills English School Mootyrchiah.
Ha ka jingïakhun jong ka kyrdan Under-17 Ka Suyiem Jingsuk Sec.
School kala pynliem da 3-1 kol ïa ka Little Flower H/S School, Ummulong.
Ha ka sngi nyngkong 26 tarik kan don ka jingïakhun haduh 6 tylli tang ha ka kyrdan U-17 jong ki khynnah shynrang.
Nongpoh, Jylliew 24: Ban tip kham bha halor ka jingwan phet rieh ki nongshong shnong na ka jylla Manipur ha ka shnong Pilangkata bad Maikhuli ha Ri Bhoi, kaba ki la wan sah shipor bad kiba haïing hasem na ka daw ka jingïakynad ha ka jylla Manipur, ki nongïalam ka seng HNYM mynta ka sngi ha ka jinglam khmat da u President, u Bah Louis Dohtdong ryngkat kiwei ki nongïalam ki la leit ban ïa kynduh ïa ki nongïalam shnong ka Pilangkata bad Maikhuli ryngkat ki nongïalam jong kitei ki briew na Manipir na ka bynta ban wad jingtip la ki la wan neem da ki lynti ka ain ban lait na kano kano ka huri hura kaba ktah pat ïa ka shongsuk shongsain ki paidbah ha kitei ki shnong khappud ka Meghalaya.
Haba ïalam da u nongïalam ba rangbah katei ka seng, ha kane ka sngi, ki la lah ban leit ïa kynduh ïa u Rangbah Shnong ka Pilangkata, u bah Besterfield Shylla bad ruh ki nongïalam jong ki ar kynhun kata ïa ka HMAR Community bad ka Zomi Welfare Association kiba dei ki kynhun ba wan na Manipur ban rieh thngen shipor ha kitei ki shnong ka jylla Meghalaya na ka daw ka jingdon ka jingïakynad hapoh ka jylla Manipur kaba la ktah ïa ka shongsuk shongsain jong baroh ki paidbah nongshong shnong ha ka jylla Manipur.
Kum ban pynkynmaw, kine ki nongshong shnong na ka jylla Manipur ki la poi ruh ban wan rieh tngen shipor ha kitei ki shnong khappud, ka dei hadien ba la mih ka jingïaumsnam hapdeng ki jaid byrniew Meitei bad ka jaid bynriew Kuki ha ka jylla Manipur, ha kaba ka jingïaleh bad ka jingïasumsnam ka dang bteng haduh kine ki sngi ba bun ki nongshong shnong ki la phet wir kylleng ki jylla na ka bynta ban ioh riehtngen shipor kaba dang jur katei ka jingïakynad jaid bynriew.
Ka seng HNYM ha ka jingïalam u Bah Louis Dohtdong kum u President ba rangbah, ha kane ka sngi ka la ioh ban ïa kynduh naduh u Rangbah shnong ka Pilangkata, ki nongïalam jong kitei ki ar kynhun bad ruh ïa ki bor pulit ka Pilangkata Police Outpost ban wad jingtip halor ka jingwan poi kitei ki nongshong shnong na Manipur kiba la kot haduh 104 ngut kynthup kiba wan rieh tngen ha ka shnong Maikhuli bad Pilangkata.
Haba ïa kren bad ki lad pathai khubor, u Bah Louis Dohtdong kum u nongïalam ka HNYM, u la ong ba ka daw kaba la pynlong ïa ka seng ban leit jurip sha kitei ki shnong halor ka jingwan poi kitei ki briew na Manipur, ka dei halor ka nongrim ba kim kwah ban mih kano kano ka huri hura kaba ktah pat ïa ki paidbah nongshong shnong kitei ki shnong khappud bad kum ka seng kam pyrshah halor ka jingwan poi jongki, hynrei ka seng ka shu kyntu ba ki dei ban ïaid lyngba ki bor shnong bad ki bor pulit khnang ba ka jingwan jongki ha kitei ki shnong kam dei ban long maw jynthud pat ïa ka shongsuk shongsaiñ ki paidbah nongshong shnong kitei ki shnong ha ka jylla Meghalaya.
U la ong ruh ba ka seng ka sngewkmen hadien ba la ioh ba kynduh ïa ki bor shnong bad bor pulit ba kitei kiba wan phet rieh ha kitei ki shnong na ka jylla Manipur kim shym la leh lyndet ïa ki bor pynïaid bad shuwa ba kin wan sah shipor ruh ki la pyntip sha ki bor shnong bad ruh sha ki bor pulit khnang ban nym mih kano kano kaba ktah ïa ka shongsuk shongsain ki paidbah.
“Kim ki para briew ngi donkam ban don kata ka mynsiem ban ïa pyrkhat lang haba don ha kano kano ka eh ka shon kumba la jia ha Manipur, hynrei kam shym mut pat ba kin shu shim kabu bad shuwa ba kin wan ban pan jaka ban riehtngen ki dei ban pan jingbit shuwa na ki bor shnong bad ruh na ki bor ka aiñ" ong u Bah Louis Dohtdong.
Shuh shuh, u la kyrpad ruh naduh ki bor shnong, ki bor pulit bad kitei ki jaid bynriew kiba wan shong wan sah shipor ha kitei ki shnong ki dei ban don ka jingïatrei katba ki dang sah ha kitei ki shnong, namar kum ka seng kam kwah ban mih pat kino kino ki kynrum ki kynram kiba ktah pat ïa ka shongsuk shongsain ki paidbah jong kitei ki shnong ha ka jylla Meghalaya na ka jingwan poi kitei ki jaid bynriew na Manipur, u la bynrap.
Khliehriat, Jylliew 24 : Ka ophis jong ka District Social Welfare East Jaiñtia Hills District, hynnin ka sngi saitjaiñ ka la pynlong ïa ka awareness prokram ha ka skul K.
B.
Memorial Higher Secondary School, Wapungskur, ha kaba la ïalap bad pynshai halor ka jingshyrkhei u drok.
Kane ka jingpynlong prkram ka long ruh kum ka jingrakhe ïa ka sngi kyrpang ba pyrshah ïa u drok ka ‘International Day Against Drugs bad ruh kum shibynta jong ka Nasha Mukt Bharat Abhiyaan, ha kane ka prokram la ïa don ryngkat lang ka District Social Welfare Officer East Jaiñtia Hills District, ka kong R.
Pasah, u Head Master jong ka skul K.
B.
Memorial Higher Secondary School, u bah Heipor Bang, ki khynnah skul bad kiwei kiwei ki riew rangbah.
Ha kane ka sngi ka tnat Social Welfareka la ioh ruh ban pynlong ïa ka jingiakop thoh Solagan bad la sam ïa ki prize sha kito ki khynnah kiba jop, kumjuh ruh la ioh ïa ka jingialehkai skit kaba lyngkot na ka tnat Child Line kaba pyni ïa ka jingshah ktah ka long iïng ha u drok ha kaba ka khynnah pule kam shym la lah shuh ban leh bha ha ka jingpule na ka daw ka jingdih drok hynrei da ka jingieid jong jong ka kmie la lah ban pynwandur pat ïa ka longbriew man briew jong kaKi Slaogan ba la thoh ki dei shaphang ka jingshyrkhei u drok u ba ktah ym tang ïa kito ki longiïng longsem kiba shah ktah hynrei uba ktah ruh ïa ka im lang ka sahlang hi baroh kawei.
Na ka liang ka kong R.
Pasah ka la ai khublei ïa u babu Heipor Bang, ïa ki nonghikai, ki khynnah skul bad kumjuh ruh ka kynhun na ka Child Line, kiba la ai ïa ka skit kaba kit jingmut bad kaba ai ka jinghikai, ka ai khublei ruh ïa ka kynhun kaba na ka MACWA kaba la wan ban ïa snoh kti lang ha kane ka prokram bad baroh ki nongtrei kiba la ïa don bynta lang ha kaba kum kane ka prokram.
La ioh ruh ïa ka jingkren na u bah H.
Bang, na ka MACWA bad kiwei kiwei, kiba la ai jingkren halor ka jingshyrkhei u drok bad kyntu ïa ki khynnah ba ki dei ban kiar na u drok abd ban ong Em ïa u drok, ha kajuh ka por ki la kyntu ba ki dei ban long ki khynnah kiba skem jingmut, ki ba khlaiñ ka bor pyrkhat ban lait na u drok.
Jowai, Jylliew 24 : Ki bor pynïaid jong ka Food Corporation of India (FCI), Food Storage Depot (FSD) Jowai kaba don ha ka shnong Khliehtyrshi West Jaiñtia Hills District kila pynlong ïa ka ‘Showcase’ ne ka jingpyni sha ki khynnah skul halor ka rukom lum jingkheiñ bad ka rukom buh ïa u khaw katkum ka juk ba mynta.
Mynta ka sngi Thohdieng katei ka tnad kala ïoh ka jingpyni bad jingbatai ïa ka rukom treikam bad rukom buh ïa u khaw na u Technical Assistant ka FCI-FSD Jowai u bah Darlet Dkhar.
U bah Dkhar ula pyni kumno ka rukom ban thew ïa ki trok kiba la wan kit bad pynhap ïa u khaw ha kane ka jaka bad kumno ki lum ïa ki jingkheiñ thik ba pathik da ki kor Computer bad kumno ruh ki pyllait ne ai ïa u khaw na kane ka FCI kaba peit ïa baroh kawei ka ri Jaiñtia.
Shuh shuh haka jingïadei bad u khaw plastic kiba ki briew ki juh tieng, u bah Darlet ula ïathuh ba une u khaw plastic ba shait ong ki briew, ha ka jingshisha u dei khaw Vitamin uba ka kyrteng jong u ka dei u Fortified Rice, kumta ula kyntu ïa ki khynnah skul ba kin ïathuh lem ïa kane sha kiba haïing hasem jong ki, ba une u khaw plastic u dei u khaw uba ka sorkar ka la ai khang na ka bynta ka jingbha.
U la ïathuh ruh ba ha kane ka jaka buh khaw la juh pynpoi kum ïa u khaw PHH, AAY, Tide Over, MDM bad kiwei.
La ïathuh da u bah Darlet kum kane ka program kaba ai ka jingtip sha ki khynnah skul khamtam kiba don hapoh kane ka thaiñ ba don kane ka tnat treikam ka long kaba don kam eh, na ka bynta ka jingtip jong ki kum ki khynnah skul kumjuh ruh ki nongshong shnong hapoh kane ka thaiñ ban tip kumno kane ka tnat ka pynïaid ïa ki kam jong ka.
Ha kane ka sngi la donlang ruh u Depot Incharge ka FCI Jowai u Sanjoy Kumar Das, ki nonghikai bad ki nongtrei jong ka FCI Jowai.
Shillong, Jylliew 24 : Ka Kynhun ki laingut ki riew shemphang na Nagaland ha ka sngi Thohdieng ki la wan ban jngoh ïa ka Khasi Hills Autonomous District Council (KHADC) ban peit bad shemphang ïa ki rukom treikam ka Council ha ka jylla na bynta ban ai jingïada ïa ka hok ki riewlum trai muluk ha kaba ïadei bad ka khyndew ka shyiap.
Kane ka kynhun ba lai ngut ki la ïohlad ban ïakynduh ruh bad ki dkhot jong ka Executive Committee ka KHADC ba kynthup naduh u CEM ka Council u Bah Pynïaid Sing Syiem bad kiwei pat ki EM.
Na ka liang u Executive Member ka Council u Bah Teiborlang Pathaw ula ïalam ruh ïa ka kynhun ban jngoh ïa ka Building ka Council kaba treikam ka Executive, Lagislative bad Judiciary.
Haba ïakren bad ki nongthoh khubor, ka Dr Anungla Imdong Phom, kaba dei ka Director ka Directorate of Under Developed Areas (DUDA) ka Sorkar Nagaland ula ong ba kane ka kynhun haba wan rung sha Shillong ka la ïohi ïa ka signboard jong ka KHADC bad kala shonkhmat bad rai ban iuhkjat hapoh ka Council.
“Ngi la ïoh jingtip ba kane ka Council ka dei kaba ïada ïa ka khyndew ka shyiap, ka riti ka dustur jong ki paid riewlum trai ri.
Ta ka daw ngi la wan hangne.
Kum ki Naga, nga ïalade nga dei u riewlum, ngi dei ban ïada ïa ka jaidbynriew lajong bad ruh ngi dei ban ïada ïa ka riti ka dustur bad kane ka dei kaba ka KHADC ka la leh" ka la ong.
Haba pynpaw ba ka KHADC ka dei ka nuksa ïa kwei pat ki Jylla ka thaiñ Shatei Lam Mihngi, ka Dr Anungla ka la pynpaw ïa ka jingkmen ban tip ba ki briew na kylleng ki bynta ka ri kum na Ladakh ki la wan sha nongbah Shillong ban wad jingtip ïa ka rukom treikam jong ka KHADC.
Haba kylli, ka Director ka la ong ba ka DUDA ka kwah ban wad jingtip ba bniah halor ka KHADC namar ka Sorkar Pdeng ka don jingthmu ban ai Autonomous District Council ïa ki katto katne ki bynta jong ka Nagaland.
“Ki Executive Member ki la bha palat ban ai ha ngi ïa ki kot ïa kiba ngi lah ban wad bniah bad kaei kaba bha tam ïa ki briew jong ngi, ngin pyrshang ban pyntreikam", ka la ong.
Shillong, Jylliew 24 : Ka [24]7.
ai – kaba long ka kompany kaba lam khmat na ka bynta ban ai ki jingshakri ban wanrah ïa ki lad ki lynti ban pynbiang ïa ki nongthied nongpet- ka la pynmih ïa shibun ki sienjam bad ki kyndon treikam kiba thmu ban wanrah ïa ki jingbha bad ki jingbit jingbiang ïa baroh kiba trei ha ka la ki long ha kano kano ka bynta.
Kane ka kompany ka la nang pynkhlaiñ shuh shuh ïa ka jingtreikam jong ka ban wanrah ïa ka jingkynthup lang ïa baroh da kaba buh ïa ki kyndon treikam kiba la saiñdur bha na ka bynta ba kan long kaba ïahap ïa baroh ki nongtrei kynthei bad shynrang.
Shuh shuh ban pynlong ïa ka jaka trei kaba shngaiñ bad kaba lah ban pdiang da baroh.
: “Kine ki sienjam treikam ki long ban buh ha khmat ïa ka burom ka ijot jong ki nongtrei, ka jingshaniah, jinglaitluid, jingïatreilang, bad ka jingailad kaba mar katjuh.
Ka kompany ka pyntikna ruh ban pynbiang ïa ki jaka sah na ka bynta kito ki briew kiba don jingduna dkhot met.
Ka Nina Nair – Senior Vice President & HRD Head, India & Americas, ka ong, “Ngi ngeit skhem ha ka jingkyrshan ïa ki dkhot jong ka kynhun jong ngi khnang ba kan don ka jingbit jingbiang lang la ka long ha ka kam ba ki trei bad ha ka jingim ba shimet jong ki.
Nalor kane, ngi buh ha khmat ruh ïa ka jingïabteng jong ngi ban hikai bad ïasyllok ïa ki para ba ïatreilang ba kin don ka mynsiem ïa synei bad ban don ka jingsngewthuh ba jylliew ïa ki para ba ïatreilang, kaba pynpaw ïa ka jingaiti lut jong ngi ban wanrah ka jaka treikam kaba suk ba saiñ bad kaba ïa kyrshan mar kylliang.
".
Nongpoh, Jylliew 24 : Kum ka thong ban pynduhjaid noh ïa ka jingktah jong u drok sha bun ki khun samla hapoh ka District bad ka jylla hi baroh kawei, ka tnad Pulit ka Ri Bhoi la bteng ban hiar thma pyrshah ïa u drok da kaba pynlong ïa ka Bike Rally kaba long shi bynta ban ai jinghikai sha ki paidbah halor ka jingma bad ka jingktah jong u drok ïa ki khun samla jong ka District bad ka jylla hi baroh kawei.
Kane ka jinghiar thma ki bor pulit ka Ri Bhoi pyrshah ïa u drok, ka la paw pyrthe ruh mynta ka sngi, hadien ba na ka liang ka ophis u SP ka Ri Bhoi ryngkat ka jingïatrei lang bad ki bor shnong bad ki khun samla ki la pynlong da ka Bike Rally ban ai jinghikai ne kyrsiew thiah ïa ki paidbah ba kin tip halor ka jingma kaba ktah na ka jingkyrni ha u drok.
Ïa kane ka Bike Rally la sdang na Nongpoh ba la kaweh lama da u Deputy Commissioner ka Ri Bhoi, u Arpit Upadhyayay bad la pynkut pat shaduh ha Lad Umsaw ha Umiam ban ai ka jinghikai bad pynshai sha ki paidbah da ki pulit ophisar halor ka jingktah jong u drok ïa ki khun samla ka juk mynta.
Na ka liang u Deputy Commissioner ka Ri Bhoi, u Arpit Upadhayay, haba kren hadien ka jingplie ïa kane ka Bike Rally ba la shim bynta da bun ki khun samla ka Ri Bhoi ryngkat ki pulit, u la ai ka jingïaroh ïa ka tnad pulit ka Ri Bhoi kiba la pynlong ïa kane ka prokram kyrpang ban ïaleh pyrshah na ka jingkynrei u drok bad kum kine ki jaid prokram dei ban pynlong man ka por khnang ban ioh lad ban ai jinghikai sha ki paidbah nongshong shnong ka District ban tip halor ka jingma bad ka jingktah jong u drok ïa ki khun samla ka juk mynta.
Kum u ophisar ba hakhliehduh ka District, u Arpit Upadhyaya u la ai mynsiem ruh ïa ka tnad Pulit ka Ri Bhoi bad kumjuh naduh ki bor shnong ba ki dei ban don ka jingïatrei lang na ka bynta ban ïaleh thma pyrshah ïa u drok, namar ban pynduh jaid ïa ka jingkynrei u drok donkam ban don ka jingïatrei lang na baroh ki liang ha ka imlang ka sahlang, u la ong.
Shuh shuh, u la bynrap ruh da kaba ong ba la dei ka por ban don ka jingïatrei lang na baroh ki liang ha kaba ïaleh thma pyrshah ïa u drok bad da kaba pynlong ïa kum kine ki jaid prokram ban ïalap pyrshah ïa u drok bun ki paidbah nongshong shnong kin tip ïa kata ka jingktah u drok bad khamtam kan long ruh kawei ka khubor kaba mahap ïa ki khun samla ba kim dei ban ktah ïa u drok ha kaba bun ki samla kiba la ngop ha u drok ki la jot ka jingim bad ki la pynjot lang ruh wat ïa ka ïing ka sem bad ka imlang ka sahlang, u la bynrap.
Na ka liang ki ophisar ka tnad Pulit, ki la pynlong ruh ka jingai jinghikai ban pynshai sha ki paidbah ha ki lai jaka kata ha Nongpoh, Umsning bad ha Lad Umsaw ba ki ophisar ki la kren sha ki paidbah bad ai ruh ka jinghikai halor ka jingma jong u drok ba kum ka tnad Pulit ka pan ka jingkyrshan bad ka jingïatrei lang na ki paidbah ha kaba ïakhun pyrshah na ka jingkynrei jong u drok.
Jowai, Jylliew 24 : Ka office jong u District Child Protection Officer (DCPO), District Child Protection Unit, West Jaiñtia Hills District, Jowai ka pyntip ba i khyllung khynthei ba la ioh tam ha ka 22 tarik Jylliew 2023, ba la shah bret noh ha ki briew ki bym ithuh ha krem Shohnoh, Mukhla iba don hapoh ka jingsumar jong ki Doctor hapoh MCH, Jowai, ila khlad noh na kane ka pyrthei mynta ka sngi (24th June, 2023) ha ka por 4:25 mynstep ha MCH, Jowai.
Hadien ba itei i khunlung i la khlad noh, la pyntip mar mar sha ki Pulit bad kiba la wan ban leh ïa ka tohkit halor ka met ïap jong i khyllung bad hadien kane la rah ïa ka met ïap jong i sha Civil Hospital, Ialong ban pyndep ïa ka Post Mortem.
Na ka liang ka ophis jong u DCPO, la pyntip ba kino kino ki briew lane kiba ïing hasem kiba don jingtip ne kiba don ka jingïadei bad ine i khyllung ki lah ban wan kam ïa ka met ba dang sah jong i na ka jaka buh metïap kaba don ha Civil Hospital, Ialong hapoh ka 7 sngi.
Shillong, Jylliew 24: U Chief Executive Member ka KHADC, Bah Pynïaid Sing Syiem u la ong ba ki kwah ba ka jingpynbeit pud hapdeng ka Meghalaya bad Assam na bynta kito ki jaka ba dang sah kadei ban long katkum ka Paragraph 20 jong ka Sixth Schedule.
Haba kren ïa kane haba wanrah ïa ka Mangtyngka na ka bynta ka samoi treikam jong u 2023-24, u CEM u la ong, “Kane ka Executive Committee kan buddien bha ïa kane ka kam bad ka la don ka jingïatreilang bad ka sorkar Meghalaya ban pyntikna ha kaban pynbeit ïa u pud u sam jong ka Meghalaya katkum ka Paragraph 20 jong ka Sixth Schedule da kaba leit jngoh hi dalade kumba nga la kren ha ka jingshimti jongnga kum u Chief Executive Member.
"Shwa kane, u CEM u la pyntip ruh ha Iing Dorbar ba ha u pud u sam jong ka KHADC ki don bun ki jaka ba ïa kajia pud bad ka Assam ha kaba ki don kiba la dep ban pynbeit ha ka kylla kaba nyngkong bad don pat kiba dang sah ha ka kylla kaba ar.
Katkum ka jingïathuh jong u, ki jaka kiban sah ha kane ka kylla kaba ar ban pynbeit ki kynthup naduh ka Langpih, Borduar, Nongwah Mawtamur, ka Desh Domreah bad ka Block – II.
“Ka sorkar Meghalaya ka la kynthup lang ïa ka KHADC kum kawei na ki nongïadon bynta ba kongsan ha kane ka jingïapynbeit pud ha ka kylla kaba ar bad la kynthup ruh ïa ka KHADC ha ka Regional Committee jong ka West Khasi Hills bad ka Ri Bhoi District," u la ong.
Shuh shuh la ïathuh ba mynta ka jingïakren bad ka jingpynbiang ïa ki kot ki sla ka la ïaid shaid shaid bad na ka liang ka Council ruh ka la ai ka jingïatrei lang bad kaba pura bad ki Hima kiba don ka jingïakajia pud bad ka Assam.
Tura, Jylliew 24: Da ka jingthmu ban ïaleh ban pynkhuid biang ïa ka dam Ganol namar ka jinglang jong ki jaboh jabaiñ na ka daw u lapbah, ki bor pynïaid district jong ka West Garo Hills hapoh ka jingïalam u Deputy Commissioner u Jagdish Chelani, ki la sdang ïa ka jingpynkhuid ïa kane ka jaka kaba la lang ki jaboh.
Kumba 65 ngut ki briew na ki kynhun bapher kynthup ïa ka Municipal, SRDF, Block staff bad Project staff jong ka dam ki la trei shitrhem ban pynkhuid ïa ki jaboh kiba don katei ka wah kiba la wan tuid na ka Wah Ganol sha ka damsite jongka Ganol Hydro Electric Project.
“Ngi la buh por ba hapoh 72 kynta ban pyndep ïa katei ka jingpynkhuid" ong u Deputy Commissioner bad ula ong pat ba ïa kane ka kam yn lah ban pyndep ha kine ki 3-4 sngi ki ban wan.
Ula pynpaw ïa ka jingdiaw ba namar ka jingdum jong ka suiñ bneng ka lah pat ban ktah ïa ki kam ki jam ha ka ban lah ban pynkhuid ha ka por kaba la buh ïa katei ka bynta ba jaboh jong ka wah.
ïa kitei ki niut bad ki jaboh kiba la wan tuid sha dam la lum la lang shi jaka bad yn pynkit ïa kitei baroh sha ki jaka lum niut.
Namar ka jingjur jong ka jingpyntuid ïa ki niut, na ka liang ki bor district kin daiñ kuna T.
1 Lak ia ka Rongram Bazaar Committee.
U DC ula ong ba katei ka jingdaiñ kuna ka dei kum ka jingpynkynmaw ïa baroh ki Market Committee bad ki kynhun kiba don bynta ba ka long kaba kongsan bad ka dei ka kamram ban pynneh iaka jingkhuid jingsuba jong ka wah bad kino kino kiba pynjaboh kin shah pynshitom katkum ki kyndon aiñ.
Na ka bynta ka jingshngaiñ jong kitei ki nongpynkhuid, kumta ki la shim ïa ki lad ban ïada ïalade da kaba phong ïa ki jaiñjri, ki but, ki jingsopkti bad kiwei kiwei bad la pyndonkam ruh da ki Fiber Boat ban ïoh tam ïa ki jaboh bad ïa ki niut ki nier kiba don ha katei ka wah.
U DC ula ong, ba yn pynsngewthuh ruh ïa ki paidbah ïa ka jingdonkam ban tehlakam khnang ba kum katei ka jingjia kan ym jia shuh bad ki la pynkhreh ruh ïa ki jingthmu ban pyntreikam shi rta na ka bynta ban ïada ïa ka nongbah bad district na kum katei ka jingjia.
U Chelani ula ong ba ki paidbah ki dei ban bret ïa ki jaboh ha ki jaka bret niut khnang ba ki niut kin ym ïoh ban tuid ha shi lynter jong katei ka wah bad ka tnad Public Health Engineering ka shim ïa ki lad ban pynkhuid ïa ka um hashwa ban pyllait sha kawei pat ka jaka.
Shillong, Jylliew 24 : Ka Dorbar Mangtyngka jong ka Khasi Hills Autonomous District Council ha ka sngi Saitjaiñ da kawei ka sur ka la mynjur da ka Official Resolution ban pyrshah jur ïa ka jingpyntreikam ïa ka Uniform Civil Code jong ka sorkar India ha u pud u sam jong ka Council.
Haba wanrah ïa kane ka Resolution, u CEM ka Council, Bah Pynïaid Sing Syiem, u la ong ba ka Executive Committee ka la rai ban wanrah ïa katei ka Official Resolution hadien ba ki ïoh jingtip ba ka sorkar India ka thmu ban pyntreikam ïa ka UCC ha baroh kawei ka Ri.
“Hadien ba ngi ïoh jingtip ba ka sorkar India ka thmu ban wanrah ïa ka UCC ban pyntreikam ha ka ri India baroh kawei te kum ka Iing baroh kawei kiba don ka jingsngewkhia bad jingkitkhlieh kum ki dkhot ba la shah jied ngi shim ïa ka jingkitkhlieh ba kino kino ki ain jong ka sorkar India kin ym ktah ïa ka jinglong kyrpang jongngi," u la ong.
Katkum ka jingong jong u, katei ka UCC lada pyntreikam kan ktah ruh ïa ka riti dustur, ka rukom ïoh pateng, ka ïathoh shongkurim bad wat ha ka jinglaitluid ha ka lehniam leh rukom.
“Ngi long ka Jaidbynriew kaba kyrpang ha ka riti dustur kiba la ïada da ka Khyrnit kaba Hynriew la ka long naduh ka khyndew ka shyiap kaba ngi long trai katba kiwei ki jylla kim ïoh ïa kane ka hok long trai.
Haba ngi phai sha ka synshar khadar tynrai ngi don ki synshar Syiem kaba da ki spah spah snem kane ka synshar Syiem ka la don ha ka ri jongngi.
Kumta ka jingdon jong ka Khyrnit kaba Hynriew la nang pynskhem shuh shuh ïa kine baroh," u la ong.
U ong ruh ba la aibor ïa ki MDC ban wanrah bad thaw ïa ki ain bapher bapher la ka long ban pynneh ïa ki riti dustur, ka synshar khadar bad kiwei kiwei kiba ngi donkam ban pynsah.
“Haba phi phai sha ka long kur long jait, ngi sngew kyrpang ba ka Jaidbynriew Khasi jongngi, ngi ai jait sha ka Kmie bad haduh kine ki sngi ngi long kyrpang ba ngi jait sha ka kmie.
Ngi kyrmen skhem ba kane ka Khyrnit kaba Hynriew ba ngi don mynta da ki phew snem ba kum ki MDC ngin kut jingmut ban nang ïai pynneh pynsah ïa ki riti dustur ba riewspah jongngi.
"Na ka liang u Nongïalam ka Liang Pyrshah, Bah Titos W Chyne pat u la pynkynmaw ba ha ka por ba u dang bat kum u CEM u la lum lang ïa baroh lai tylli ki Autonomous District Council ba kynthup ïa ka KHADC, JHADC bad GHADC ba kin pyrshah jur beit ïa ka jingpyntreikam ïa ka UCC ha ka jylla bad ha u pud u sam jong ka Council.
Shuh shuh u la ai jingmut ruh ïa ka KHADC ba kadei ban thoh sha ka Law Commission jong ka Ri ban pynsngew halor ka nongrim ba ka Council ka ieng ban pyrshah ïa ka jingpyntreikam ïa ka UCC.
Kiwei pat ki dkhot kiba shim bynta lang ha katei ka jingïatai halor katei ka Resolution ki kynthup ruh ïa u Bah PN Syiem ba dei u Deputy CEM, nangta u Bah Bindo M Lanong bad kiwei kiwei.
Hadien ba na ka Liang Pyrshah ruh ka la ai lang ka jingkyrshan ba pura ban pyrshah ïa ka UCC, u CEM ka Council, Bah Pynïaid Sing Syiem u la ong ba kin sa thoh ruh sha ka National Law Commission ban pynpaw ba na ka liang ka KHADC ka pyrshah jur ban pyntreikam ïa ka UCC halor ka nongrim ba kane kan ktah jur ïa ka riti dustur ba kyrpang kaba kane ka jylla ka don.
Shillong, Jylliew 24: Kan long ka sien kaba nyngkong eh ba ki khynnah skul kin ïoh ïa ka lad ban rung hapoh ka Iing Dorbar jong ka Khasi Hills Autonomous District Council (KHADC) ban peit ïa ki jingïakren bad ki jingïatai jong ki MDC ha ka Dorbar Mang Tyngka kaba la sdang mynta ka sngi Saitjaiñ.
Kine ki khynnah skul ba la synran lang da ki nonghikai ki dei kiba pule ha St.
Paul’s Higher Secondar School, Marbisu, ka Little Star English School, Ribhoi District bad ka Mary Mount Higher Secondary School, Mawlai Mawtawar.
Kane ka jingïohlad jong ki khynnah skul ban leit sakhi da la ki jong ki khmat ïa ki jingïatai bad ki jingïakren hapoh ka dorbar ka dei lyngba ka jingshimkhia jong u Chairman ka Council u Bah Lamphrang Blah.
Hadien ba la kut ka dorbar, kine ki khynnah skul ki la ïohlad ban ïashondur lang bad u Chairman ka KHADC u Bah Lamphrang Blah, kynthup ruh u Chief Executive Member (CEM) u Bah Pynïaid Sing Syiem, ki Executive Member bad ki MDC jong ka Council.
Ynda ladep ka jingshondur, u Chairman ka Council u la batai khyndiat khynsoit sha ki khynnah skul ïa ka rukom treikam jong ka Council.
Shillong, Jylliew 24 : U Chief Executive Member ka KHADC, Bah Pynïaid Sing Syiem ha ka sngi Saitjaiñ ula wanrah ïa ka mang tyngka kaba duna 55,080 tyngka na ka bynta ka samoi treikam jong u snem 2023 -24.
Haba wanrah ïa katei ka mangtyngka, u CEM u la pyntip ruh ba ka jingmang ban pynlut ka poi sha ka 253,12,59,690 tyngka (253.
1259 klur tyngka) katba ka jingmang ban pynmih pat ka long 253,12,04,610 tyngka (253.
1204 klur tyngka)“Kumban shu pynkynmaw ha ki snem ba la dep (2020-21 bad u snem 2021-2022) ka sorkar jylla ka la pyllait pisa lyngba ka 15th Finance Commission bad ha u snem 2022-23 ngi la ïoh pdiang ïa ka 2nd installment jong u snem 2020-21 bad ïa ka 1st installment jong u snem 2021-22 (Tied Grant) bad ïa ka pisa kaba dang sah ngi khmih lynti ba shen ngin sa ïoh pdiang noh," ong u CEM.
Shuh shuh u ong ruh ba kane ka Executive Committee ka don ruh ka jingthmu ban pynïoh noh ïa ka ophis treikam ba thymmai ha New Shillong khnang ban pynsuk ïa ka leit ka wan jong ki nongtrei bad ruh ïa kiba wan donkam ha katei ka office kumba long kiwei ki tnad treikam.
“Ïa kane yn shimkhia da kane ka EC ban ïakren bad ïoh jaka bad jingïarap pisa na ka sorkar.
"Shwa kane, u CEM u la pyntip ruh ha Iing Dorbar ba ki don bun ki kam ba ka Council ka la ïoh ban pyndep ha kane ka samoi ba la dep.
Kitei ki kynthup naduh ka Tourist Spot ha Maraikaphon, Sohra kaba la dep ban plei ha u Naiwieng 2022, nangta ka iew ha Mawryngkneng bad ruh ïa ka Hat thymmai ha Nongshken.
U la pyntip ruh ba ïa ka jingkyntiew ïa ka mala kaba hajrong jong ka council ruh la lah ban pyndep katkum ka jingmang pisa na ka Excluded Areas.
U ong ruh ba ha kaba ïadei pat bad ka Iew ha Mawsynram, iew ha Riangdo (Market Complex) bad ka Tourist Spot ha Bishop Falls, Mawlai ka jingtrei ka dang ïaid shaid shaid.
“Ki jingtei ba dagn sah la mang pisa naka Rural Communication Grant ïa kaba ngi khmih lynti ban ïoh na ka sorkar jylla.
" U CEM ha kane ka sngi u la wanrah ruh ruh ïa ki ar tylli ki Bill, kata ka Khasi Hills Autonomous District Council Service (Amendment) Rules 2023 bad ka Khasi Hills Autonomous District Council (Protection and Promotion of Khasi Traditional Medicines) (First Amendment) Bill, 2023.
Shillong, Jylliew 24 : U Myntri Rangbah ka jylla u Conrad K Sangma mynta ka sngi ula leit ïashim bynta ha ka jingïalang jong baroh ki seng saiñ pyrthei (All Party Meeting) kaba la khot da u Myntri Kam Pohïing ka Ri u Amit Shah ha kaba ïadei bad ka jingjia ka thma ïapher jaidbynriew ha ka jylla Manipur.
U Conrad Sangma uba long ruh u National President ka NPP ula ong, “Ha katei ka jingïalang baroh ki seng saiñ pyrthei kynthup ïa ka National Peoples Party (NPP) ki la pynpaw ïa ka jingsngewkhia ïa ka jingjia kaba jia mynta hapoh Manipur bad ngi la kyntu ïa ka Sorkar Pdeng ba dei ban shim khia ïa baroh ki lad ki lynti ban pynthikna ba ka jingsuk bad jingshngaiñ ka dei ban wan phai biang hapoh ka jylla Manipur".
“Ngi la kyntu ïa ka Sorkar Pdeng ba ka dei ban pynthikna ba ka jingai jingïarap bad ki marbam mardih kaba ki paidbah ki donkam ka dei ban poi sha ki bad dei ban pynthikna ba ka jingsam ïa kitei ki jingïarap ka dei ban bun bad ka ban ïaid beit ïaid ryntih ha baroh ki jaka, khamtam ha ki Relief Camp ne ki jaka sah riehtngen kiba shipor kiba don ha katei ka jylla" ong u National President ka NPP.
Ula ong, ba ka seng ka la ban jur ban wanrah biang ïa ka shongsuk shongshngaiñ ha kaba ka Sorkar Jylla, Sorkar Pdeng bad baroh ki seng saiñ pyrthei ki dei ban poi sha ki paidbah bad ban kyntu ïa ki paidbah ban wanrah biang ïa ka shongsuk shongsaiñ ha Manipur bad ban poi sha ki seng bad ki kynhun niam bapher bad ban shim ïa ki sienjam khamtam haba ki niam bapher bapher ki la shah ktah jur bad bun ki jingtei ki jongki ki la shah pynjulor.
“Donkam ban pynthikna ba ki kynhun kieng atiar kiba donkti ha ka kam thombor bad kam ïa umsnam dei ban leh da kaba tyngeh da ka Sorkar Pdeng ban pynthikna ba kin ym ïoh lad ba kin ïaid shakhmat bad kino kino ki kam ïa umsnam bad dei ban tehlakam ïa ki bad ha kajuh ka por ka Sorkar Pdeng ka dei ruh ban shim ia ki sienjam ban ïoh ïa ka jingshaniah na ki paidbah ka Manipur kaba kynthup ïa ka jingleit jurip jong u Myntri Rangbah duh ka ri bad u Myntri Kam Pohïing ka ri bad kiwei kiwei ki nongïalam jong ki seng saiñ pyrthei ki dei ban leit sha Manipur bad ban kyntu ïa ki paidbah ba ki dei ban phai khmat sha ka jingsuk bad ban pynthikna ba sa shisien ka jylla Mnaipur kan shongsuk biang" ong u Conrad.
Ula ong ba ka NPP ka ai ruh ïa ka jingkular ban ai ka jingïatreilang ban leh ïa la ka bynta ban wanrah biang ïa ka jingsuk ha Manipur.
Shillong, Jylliew, 24: Ka seng kieng atiar Hynñiewtrep National Liberation Council (HNLC) ha ka sngi Saitjaiñ ka la kyrpad ïa ka Sorkar ba kan weng lut pyrshah ïa ki mukotduma leh kam bymman ba la rejistar pyrshah ïa ki nongïalam bad ïa ki dkhot khnang ban dup lah ban pyntyllun shakhmat ïa ka jingïakren ïasuk.
Ka Seng ka la rah ïa kane ka mat jingdawa ha ka sien shong ïakren ïasuk kaba baar kaba la long bad ki ksiang ba la thung da ka Sorkar Pdeng bad ka Sorkar Jylla.
Ha kane ka jingïalang, la mihkhmat da u ksiang ba la thung da ka Sorkar Jylla u Bah Peter S.
Dkhar (Retd IAS) bad u Advisor jong ka Ministry of Home Affairs (MHA) Northeast u AK Mishra (Retd IPS), bad hynñiew ngut ki dkhot jong ka seng HNLC ba kynthup ïa u Vice Chairman u Bah Manbhalang Jyrwa, u Political Secretary u Bah Aristerwell Thongni, u Foreign Secretary u Bah Phrangkupar Diengdoh bad ki PSO ba kynthup ïa u bah Rymphang Marweiñ, Bah Storgy Lyngdoh, Bah Aiborlem Marbangiang bad u Bah Raymond Lapang.
Haba kren sha ki lad pathai khubor, ksiang ba la thung da ka HNLA u Bah Sadon K.
Blah uba long ruh u President ka HNYF, u la ong, “ngi la ïathir ïatai mynta ka sngi halor ka jingdonkam ban plie ïa ka jingkhang ïakren ïasuk ka ban tyllun shakhmat bad (ban leh ïa kane) ka Sorkar ka dei ban weng lut ïa baroh ki jingpynngat mukotduma leh kam bymman pyrshah ïa ki nongïalam ka HNLC bad ïa ki dkhot.
"U la ong ba ka seng ka la kyrpad ban map lut ïa baroh ki mukotduma ba la mudui pyrshah ïa ki nongïalam ka seng bad ïa ki dkhot da ka Sorkar Pdeng bad ka Sorkar Jylla.
Ka don tang kawei ka mukotduma ba la rejistar bad ba la pynngat kyndon da ka National Investigation Agency (NIA) pyrshaj ïa ki nongïalam ka Seng kiba kynthup ïa u Chairman u Bah Bobby Marweiñ bad ïa u General Secretary-cum-Publicity Secretary u Bah Saiñkupar Nongtraw.
U Bah Sadon u la pyntip ba ki nongmihkhmat na ka Ministry of Home Affairs (MHA) bad ka Sorkar jylla ki la pynpaw ba kane ka kam kan shimpor la kumno kumno shitaiew ïa ka sorkar ban pyrkhat khamtam ha kaba ïadei bad ka jingmap ei ïa baroh ki mukotduma.
U la pyntip ba ha kane ka jingïakren ki lai liang mamla, ka Sorkar ka la tyrwa ïa ki katto katne ki jingai jingmut.
“Mynta ka sngi, ngin sa shong jingïalang ban ïakren halor ki jingtyrwa ba ngi la ïoh na ki bor Sorkar bad shen ngin shong ïa ka jingïalang ban shim ïa ka rai bad hadien kata ngin sap hah jingtip sha ki bad ma ki ruh kin sa ai jingpyntip sha ngi," la bynrap u Bah Sadon.
Da kaba pynpaw ba ka HNLC kam pat warnah ïa ki Political Agenda sha ka miet jingïakren u Bah Sadon u la ong, “kane ka dei namarba ngi dang ap nyngkong eh ïa ka jingkhang ba kan plie shwa ba ngin pyntyllun shakhmat ïa ki political agenda ki bym lah ban shu pyndep noh tang hapoh shisngi ne ar sngi.
Haba nga ong ïa ka jingkhang kaba dang donkam ïa ka jingïakren halor ka political agenda ka long ba baroh ar tylli ki sorkar ki dei ban pdiang ïa ka jingmap ei ïa ki jingpynngat kam bymman bad ban weng lut ïa baroh ki mukotduma la kano ha kano kano ruh ka dur kaba ki lah ban leh na ka liang jong ki khnang ba ngin dup lah ban ïaid shakhmat.
Shillong, Jylliew 24: Ka Central Executive Council (CEC) ba thymmai ka KSU ïa kaba la pynskhem ha ka sngi Saitjaiñ ka la buh jingkylli ïa ka jingkuman ka sorkar pdeng ban ai ïa ka ILP wat hadien ba ka Ïing Dorbar thaw aiñ ka jylla ka la mynjur ïa ka resolution ban dawa ILP ha ka jylla,Haba kren ha ka jingïalang pynskhem ïa ki nongkit kam ba thymmai ka seng na bynta ka samoi treikam 2023-26 ïa kaba la pynlong ha Dorbar Hall ka Jaïaw Shyiap- Lumpyllon u President ka KSU u Bah Lambokstarwell Marngar u la ong ba ka jingkren bad leh kyllaiñ ka sorkar pdeng ïa kane ka mat ka pyni ba kam burom satia ïa ka jingpan ka ïing dorbar thaw aiñ ba la pynkup bor da u paidbah ka jylla.
U la ong ruh ba haduh mynta ym tip shano bad haduh katno ka jingdawa ILP ha ka jylla ka la ïaid shakhmat.
“Ki nongïalam ba synshar ïa ka sorkar jylla Meghalaya ki la pynpaw ba ki la ïai buddien ïa kane ka jingdawa ILP bad ka jingkylli ka mih mynta, sa katno snem ngin ïai buddien, sa katno snem ngin ïai ap.
Ka kyrwoh kaba shai shaka sorkar jylla bad ka sorkar pdeng ka long, dei ban kren shai, Hoid ne EM halor ka ILP khnang ba ki paidbah ka jylla ruh kin sngewthuh kumno ban ïaid shakhmat" la ong u bah Lambok.
“Katba ka jylla ki dang ap ïa ka jubab Hooid ne Em, na ka liang ka seng kan ïai buddien ïa kane ka jingdawa, la kadei ban ïa mih surok ruh kam seng kam banse ban pynthikna, kaei ka jingpyrkhat jong ka sorkar jylla bad sorkar pdeng haba ïadei bad ka jingdawa ILP hapoh Meghalaya" u la bynrap.
Ula ong ba kumba ïohi mynta ka jingrai jong ka sorkar jylla ban mynjur daka Resolution hapoh ka ïing dorbar thaw aiñ haka 19 tarik Nohprah 2019 ïa ka ILP kadei tang ka jingtheh umpjah ïa ka jingkhih win ki paidbah namar haduh mynta, wat ki bor sorkar jylla kim tip shaei ka lawei ka ILP.
“Ka seng ha ki sngi ban wan kan ïai bteng ïa ki prokram ban dawa naka sorkar jylla ban leit tied jingkhang shaduh ka nongbah Delhi ban ïoh ka jubab kaba shai halor ka jingdawa pyntreikam ILP hapoh Meghalaya" ula ong.
Haba kren sha ki dkhot ka seng bad ki samla ka jaidbynriew u Bah Lambok u la khot ba kin long ki jingsngaiñ bad kiba len lade na bynta ka ri.
“Ngi ïohi ba ki bun bha ki riew ieied ri ha kane ka juk kaba ngi im hynrei katno ngut eh kiba kloi ban len lade na ka bynta ka ri bad ka jaidbynriew bad ka KSU kam ju kop tang ka ktien hynrei ka kam ka la leh bad ki dkhot ka seng ki bun kiba la shah set byni na bynta ka jaidbynriew," u la ong.
U la ong ruh ba lada peit ïa ka jaidbynriew ka don ka jingshah hiar thma ka jaidbynriew ym shuh da ki tup ki man hynrei da ka rukom pyrkhat thymmai ba khyllah kaba ym don shuh ka mynsiem ïatiplem ïa ka jaidbynriew.
“Ngi ïohi ba ka ju don ka jingsngewpher hapdeng ka jaidbynriew na ka jingsngew thaiñ hynrei kaba ngi i shyrkhei ïoh kane ka rukom pyrkhat thymmai jong ka jingsngewniam kan ïoh rung ha ka rukom pyrkhat ka jaidbynriew bad lada ka jia kumta kan dei ka jingjot kaba khraw ïa ka jaidbynriew", u la ong“Ngi sngewthuh ka juk ba ngi im ka jingkylla bad ka juk jong ka jingtyrha bad kane ka jingtynjuh kam wan na shabar hynrei kiba na poh ïing jong ka jaidbynriew, kum ki dkhot ka jaidbynriew ngi dei ban long ba la khreh ban ïatyngkhuh bad kiba kum kine ki jingjia", u la ong.
Haba kren halor ka jingkyrduh kam ha ka jylla u la ong ba ka sorkar ka la dei ban pykhreh ïa ka Employment Policy ban pynthikna ba ki khun samla kin ïoh kam ym shuh tang ha kam sorkar hynrei wat ha ki karkhana kiba bun kiba don ha ki kylleng ka ri namar kumba long mynta kiba ïoh jingmyntoi ym dei satia ki trai muluk trai jaka hynrei ki briew kiba na bar.
U la ong ruh ba ka sorkar ka dei ban wanrah thymmai ïa ka education Policy kaban hikai ïa ki samla naduh ka por ba ki dang pule ban ieng ha la ki kjat.
Ïa kine ki nongïalam ba thymmai ka KSU la pynsmai da u Bah Samuel B Jyrwa u nongïalam ba rim ka KSU uba dei ruh u nongïalam ba rangbah duh ka NESO ha ryngkat ka jingsakhi lang ki nongïalam barim ka KSU ki riewrangbah bad ki nongïalam na ki seng bhalang bapher bapher.
Ha kane ka sngi ka KSU ka la pynkup burom ruh ïa ki nongïalam ba la rai ban shongthait noh na ka seng bad ruh kumjuh ïa ki dkhot kiba la shah set phatok kum ka jingñiew bruom ïa u synñiang ba ki noh sha ka jaidbynriew lyngba ka KSU.
Shillong, Jylliew 25: Ka Bouncer Association of Meghalaya ka la ïoh ban rakhe ïa ka jingdap 19 snem ha ka jingïaidlynti jong ka hynnin ka Sngi Saitjaiñ jong ka taïew ba ladep lyngba ka prokram kaba la pynlong ha KJP Assembly Hall ha Barik.
Ha kane ka sngi ba kyrpang jong kane ka seng la ïoh ban ïadon ryngkatlang bad i Kong Isawanda Laloo, i ba dei i Director of Sports and Youth Affairs jong ka sorkar jylla bad u Bah Daniel Thangkhiew, u ba dei u Oficer on Special Duty jong u Myntri Rangbah, u Bah Finely L Pariat bad ki dkhot jong ka Bouncer Association of Meghalaya nangta ki dkhot jong ka Meghalaya Arm Wrestling Association bad ki katto katne kiba la shah khot sngewbha.
Ha kane ka sngi, ki nongkren ki la ai ka jingïaroh bad ka jingsngewnguh na ka bynta kane ka seng Bouncer Association of Meghalaya lane ka BAM, kaba la shim ïa ka synjam ban long kum ki nongap-pahara ha kiba bun ki jaka paidbah ban lait na kano kano ka huri-hura bad ruh na ka liang kine ki nongkren ki la aimynsiem ïa ki nongïalam jong ka kynhun ban trei shitom bad ban ïaid shakhmat ïa ka jingïaidlynti jong ki bad ban long ki rishot kiba skhem jong ka jylla.
Kane ka kynhun ka la ïoh ruh ban pynmih ïa ki rangkynsai kiba la wanram nam bad burom na ka bynta ka ri Khasi, kum u Johny Nongrum bad kiwei kiwei.
Ha kane ka sngi na ka liang jong ka BAM ka la ïoh ruh ban sam khusnam bad ki jingaisngewbha sha ki dkhot jong ka Meghalaya Arm Wresling Association (MAWA) kiba la ïoh ban khur namjop ha ka lympung ïakhun-kti kaba la long dang shen hapoh Jammu & Kashmir bad Mathura ha Uttar Pradesh, nangta la ïoh ruh ban pynkup burom ïa ki dkhot jong ka kiba la jop ha ki rynsan lehkai ïakura (Boxing), pyni doh-ksah, rah-markhia (Weight-Lifting) bad ka MMA.
Haba ai jingkren ha kane ka sngi, na ka liang jong u President jong ka BAM bad ka MAWA, u Bah Junestar Kharbuli, u la pynpaw ïa ka jingsngew-nguh hadien ba kane ka kynhun ka la ïoh ban kynjoh sha ka 19 snem ha ka jingïaid lynti jong ka.
Shuh shuh u Bah Junestar u la pynpaw ruh ba ka kynhun mynta ka la sdang ban ïar ha ki kam ba ka trei, u la ban ruh ba kane ka kynhun ka dei ka kynhun kaba kynthup ïa ki rang bad ki thei ïalehkai ba mih madan ha ki jait jingïalehkai bapher bapher, bad bun na ki, ki dei ki nongïashim bynta ha ki jingïalehkai bor-met.
Nalor jong ka Sport ba ki player ki ju ïalehkai, ka seng ka kwah ruh ban kyntiew bad donkam jingïarap ha kaba ïadei bad ka bai-lut bai-sep jong ki player haba ki ïalehkai.
Haba ai jingkren ha kane ka sngi, na ka liang jong ka Isawanda Laloo ka la ai mynsiem ïa kane ka kynhun ba kan ïai bteng ban trei ïa ki kam kiba bha bad ba kan nangkiew irat nangne shakhmat.
Ka la ai khublei ruh ïa ki nongïalam kiba la leh shitom ban synran ïa kine ki nongïalehkai haba ki leit ban aireng shabar ka jylla.
Ha kane ka sngi sam khusnam jong ka Bouncer Association of Meghalaya sha ki nongjop kiba la wanrah nam na ka bynta ka ri Khasi la ïoh ban pynshit pynshngaiñ da ki jingrwai ba la pynsngew da i Jessica Soan bad u Bah Don Nongkhlaw.
Mawkyrwat, Jylliew, 25: Ka long kaei kaei kaba i sangsot ban peit bad ïohi ba ki surok ha kylleng ki jaka ki la sdang ban jot rathai la ka long ha ki por tlang bad khamtam eh haba wan ka lyiur namar na ka jinglynshop jong u slap bad na ka jingbym biang ki nur um ha kaba bunsien la sakhi ba ka um ka ju tuid ym na ki nur hynrei na ka surok.
Haba ïadei bad ka jingjot rathai jong ki surok na ka liang ki paidbah nongshong shnong, ki nongñiahkali bad kiba ju pyndonkam ha ka leit ka wan na kawei ka surok kaba dei ïaid na ïew Mawkyrwat sha Marshilong bad Nongbah-Marshilong bad kaba dei ruh lynti ban poi sha Jashiar na ka liang jong ki ki la pynpaw ka jingsngewdiaw shikatdei eh namar ka jingsniew palat jong ka surok kaba la dap sa tang da ki khoh-roh khoh-ram.
Na ka liang u nongthoh khubor haba ïoh sngew ïa ka jingud jingnam jong ki paidbah ba ka jingsniew jong katei ka surok ka la ktah shibun eh ïa ka ïaid ka ïeng ym banse ba lyngba kane ka jingthoh kan long ka lad ban pynsngew sha ki bor ba peit ba kin leh ei ei lem halor kane ka surok namar ka la long kaba sniew.
Shuh shuh ki paidbah nongshong shnong haba ki ïohi ba kiwei de ki surok ki long kiba bha, “balei pat ïa kane ka surok ym lah ban pynbha haduh mynta"? ki la buh jingkylli.
Ha kajuh ka por ki sngew ban buh ka jingkyrpad ïa ka Sorkar bad ki bor ba dei peit ba ki dei ban leh ei ei noh halor kane ka surok na ka bynta ka bha ka miat jong u paid nongshong shnong.
Ym tang kata, ki la buh ka jingkyrpad ïa u nongmiihkhmat jong ka Mawkyrwat Constituency ba un sngewbha ban shimkhia lem halor kane ka mat da kaba thaw ki lad ki lynti ban pynbha noh ïa kane ka surok bad um dei kular tang ha ka por shwa ka elekshon namar bunsien la ju ïoh ba ki jingkular ha ka por elekshon ki long ki long ki bun hynrei ban pyntreikam pat ki long tang khyndiat.
Lyngïong, Jylliew, 25: Ka Destiny Self Help Group (SHG) kawei na ki SHG jong ka ka shnong Umkaber ba hap ha ka Hima Lyngïong Lyngdohship ha ka 24 tarik u Jylliew, 2023 ka la plie paidbah ïa ka jaka sah pyngngad bad kane ka dei ka sien ba nyngkong ha ka them Lyngïong Tyrsad ban plie ïa kum kane ka jaka sah pyngngad.
La plie paidbah da u bah Tambor Lyngdoh uba mihkhmat ïa ka Synjuk ki Hima Arliang Wah Umiam Mawphlang Welfare Society (SKAWUMWS) ha ka jingdon ryngkat u bah Staising Kharbteng uwei na ki ‘riew rangbah ba pawkhmat ka thaiñ, ki Nongïalam Shnong, ki Nongïalam bad dkhot ka Destiny SHG.
Ha ka jingkren u bah Tambor Lyngdoh kum u kongsan u la ong ba ka Synjuk ka pynshlur ïa ki paidbah nongshong shnong ban shim kabu ïa ki lad ki lynti ba ki ioh kum kine ki kam ban pynshlur ïa ki briew ka thaiñ ban ïeng ha la ki kjat ha ki kam la jong da kaba ai khublei ïa ka Destiny SHG kaba la long ka nuksa ba paka na bynta kiwei ruh ki kynhun ïatreilang.
U bah Staising Kharbteng u la pynpaw ba ka dei ka sien ba nyngkong ha ka thaiñ ban ïoh ïa kum kane ka jaka sah pyngngad bad kyrmen ba kane kan ïarap ïa ki nongjngohkai pyrthei ban ïoh ïa kum kane ka jaka sah pyngngad haba ki wan jngohkai ïa ka thaiñ bad kan ïarap ban kyntiew ïa ka ïoh ka kot ki longkmie bad ki longïing longsem.
La ïoh ïa ka jingkren na u bah Bruce Hadem uba dei u Rangbah Shnong ha ka jingïadon kiwei kiwei ki ‘riew rangbah bad dkhot ka Destiny SHG.
Baroh shi katta te ki long ïing long sem, ka imlang ka sahlang ka ïeng ïaleh pyrshah beit tang ïa ka kyiad hynrei kaba dang ma shuh shuh mynta ka long sa ïa ki drok namar kine lei lei ki dei ki jingdih kiba ktah tam ïa ka imlang sahlang bad ka long ïing longsem.
Ka long thik kumba baroh shi katta ka imlang ka sahlang ka dang mad tang ïa ki kuli jong ki ktang suloi kata ka kyiad hynrei mynta ka la mad syndon da u bom uba dei u drok.
Balei ba ong kumne, hooid ïa ka kyiad phi dang lah ban lap ïa ki khun ki kti, ki kurim, ki para ki pyrsa ba ki dih namar ka jingsma jongka, kaba long thik kumto kumba sei ïa ka pistol ne suloi bad siat bad ki bakhor ki sma beit hynrei ïa u drok te kynmaw ym don ba lah ban lap lada jia ba u ne ka khun samla, rangbah bad ter ter ki leh, namar ym don jingsma bad ha ïing te ki long beit jai jai hynrei sha lyndet pat ym tip ki leh aiu ruh.
Dei tad haba u ne ka ki la kyrni bha ba kiba ha ïing hasem ki sa tip bad wei ba u la kyrni bad u ne ka kim ïoh shuh ban dih lyngba ki paralok u ne ka kin sa sdang ban thaw jingkulmar ha ïing hasem ban dawa pisa bad lada kim ïoh ïa kaba ki dawa tang ban ïoh thied ia u drok kim salia wat ban rah wait ne pynap pistol wat ïa ki kmie ki kpa ruh.
Kane kadei kaba jia ym tang ha kane ka jylla Meghalaya hynrei ka dei kaba jia ha satlak pyrthei.
Kumba long da shisha mynta kane ka kam khaïi bad dih drok ka la shyrkhei palat haduh katta katta ha kane ka jylla Meghalaya.
Lada phai sha ki district bapher bapher imat kane ka jur bha mynta ha man la ki district jong ka jylla Meghalaya khamtam ha kine ki district jongka Jaintia Hills bad Khasi Hills.
Ym lah ban len na ka liang ki bor pulit jongka jylla ki la trei bor bah bad ki la ïoh kem ïa kiba bun ki nongkhaïi bad nongdih droks khamtam eh kum ki pulit jongka East Khasi Hills lyngba ka Anti Narcotic Task Force (ANTF).
Hynrei wat la katta ruh ym lah ban tehlakam ïa kane ka kam namar ba la iïh phrung khlieh da kito ki nongpynïaid ïew ïa u drok shaduh ki dong ki shnat jong kane nongbah Shillong bad wat sha kiwei kiwei ki dong bad ki shnat jong ki District bapher bapher.
Kumba la kdew ia ka kyiad te lah ban tip haba dih hynrei ïa u drok te ym lah, kumta halor kane kaba nyngkong eh ka dei na ki kmie ki kpa ne kiba ha ïing hasem ban peit bad bishar bniah ïa ka ïaid ka ïeng ka rukom im jong ki khun ki kti jongki.
Hooid ha ïing te ki lah ban nym pynpaw ei ei hynrei ha lyndet te ym tip ki leh aiu.
Ka long kaba dei eh ba ki nongmihkhmat khamtam kum u bah Ardent Basaiawmoit u shim khia ïa kane ka kam da kaba un leit rah syndon da ka mat jingïakren hakhmat ka ïing dorbar thawaiñ jongka jylla namar utei u nongïalam seng bhalang ba mynshwa bad nongmihkhmat jong ki paidbah ba mynta u tip bad sngwthuh ïa kaei kaba ka im lang ka sahlang ka mad.
Kane ka jingleh jong u bah Ardent dei ban ai jingïaroh da ki paidbah namar u ïohi jngai lada ym lah ban teh lakam ïa u droks ka jaidbynriew bad ka imlang sahlang ka la don shisha ha tmier.
Namar ka jingma kaba ap ïa ka jaidbynriew kam dei na kino kino ki daw hynrei dei na u droks namar wei ba la ngop ki khun samla ha u droks ym tip aiu shuh kan jia ïa ka jaidbynriew bad hato yn dang don kiba khie khlieh ban ïada ia ka jaidbynreiw.
Halor kane kaba kongsan tam ka long ba ka sorkar ruh ka dei ban pyrkhat jngai ban thaw ki kyndon aiñ kiba pyrkhing bha nangne shakhmat bad lehse da katei ka jingwanrah ïa katei ka mat hakhmat ka ïing dorbar kan sa mih ka rai ban don ka aiñ ba kyrpang jongka sorkar jylla ban teh lakam syndon ïa kane ka kam khaïi bad dih drok ha ka jylla da kaba rai da ki jingpynshitom kiba pyrkhing ym tang ïa kiba khaïi hynrei wat ïa kiba dih ruh kumjuh.
Nalor kane kaei kaba donkam eh ka long ban don ka jingïatrei lang hapdeng ki bor pulit, ki bor Dorbar Shnong, ki Seng Longkmie, ki Seng Samla Shnong, ki Seng Bhalang bad ki paidbah khnang ba da ka juh ka sur yn lah ban rat dyngkong ïa kane ka kam khaïi bad dih droks kaba ap ïa ka imlang ka sahlang bad ka jaidbynriew ha ka jingma kaba khraw.
Nongstoiñ, Jylliew, 25: Ka jingpynïap dusmon ïa ki mrad ki mreng, ki sim ki doh bad ki doh um doh wah ka long ka pop kaba khraw, ong u bah Rilang (Dmikstar Lyngdoh Nonglyngkien).
U bah Rilang haba ïakren bad u nongthoh khubor halor katei ka phang, u la ong ba ha ki por ba mynshuwa eh ki tymmen ki san ki kheiñ ba ka jingbeh mrad ka dei ka tamasa bad ki pynïap ïa ki mrad da kaba shu leit beh bad ki da kheiñ ruh ïa ka por.
Nalorkata u la ong ruh ba ïa u mrad u ba ki la ïoh pynïap ki ïa sam doh kyndang sha baroh kiba leit beh ba kin bam.
Katba ïa uno uno u mrad u ba ki ïoh ban kem im ki sumar na ka bynta ban pynroi ha ki khlaw ki btap.
U la ong ruh ba ha kane ka juk ba mynta baroh ki nongshong shnong ki la long Khristan, hynrei dei ma ki kiba pynïap dumon ïa ki mard ha ryngkew, ki sim ki don da kaba siat da ka suloi bad haba ki la ïoh ki die ha ïew ha hat na ka bynta ban kamai pisa.
Nalor kata u la ong ba ha ki por mynshuwa haba ki kwah bam doh um ki shu leit tong tang na ka bynta ban bam.
Hynrei ha kine ki sngi ym tang ba ki shu tong hynrei ki ber da ki dawai bih ba lai phew jait na ka bynta ban ïoh kham bun bad ban die ha ïew ha hat.
U bah Rilang da ka jingsngew khia u la ong, “Ki mrad ki mreng, ki sim ki doh, ki doh um doh wah ki dei ki jingthaw ba kordor kiba u Blei Nongbuh Nongthaw u la thaw nyngkong ïa ki, ha shuwa ba un thaw ïa u briew bad kum ki khun bynriew, ngi la dei ban burom bad sumar ïa ki namar ki dei ki jingthaw ba kordor jong u Blei".
“Lada ngin pynshong nongrim ki sim ki doh, ki mrad ki mreng ki long shisha ki ba kordor, namar ka jingsumar ba phylla ka jong u Blei bad u la ai ha ki ïa ka jinglong ba kyrpang tam na ki jinglong baroh.
Namar kim donkam ban trei shitom kum ki khun bynriew na ka bynta ba kin ïoh ïa ka bam ka dih, ka kup ka sem bad kiwei kiwei".
“Lada ngin pule ha ka Kitab kaba nyngkong eh ha ka Bible, kata ha ka Kitab Genesis ka Lynnong kaba nyngkong ka dkhot kaba arphew haduh arphew hynñiew, ka la kren shai kdar ba baroh ki mrad kiba im ha ryngkew, ki sim ki doh bad ki dohkha doh pnat ki dei kiba u Blei u la thaw da kaba shu hukum".
“Lada ngin pule ha ka dkhot kaba arphew hynriew pat, ngi lap ba u briew u dei u jingthaw u ba khatduh eh ba u Blei u la thaw bad u la pynskhem ruh ïa u briew, kum u nongsynshar u ban peit ban khmih ïa baroh ki jingthaw ba im ba u la dep pynlong shuwa ban un thaw ïa u briew na ka dew met".
“Ban pynskhem ïa kitei ki bynta lada ngin bteng ban pule ha ka dkhot kaba arphew phra, ngin lap ba u Blei um shym la ong ba u briew u dei ban bam duh ïa kiei kiei.
Hynrei, ba un synshar halor jong ki bad kam doh hok ha ka pyrthei ba uno uno u nongsynshar un bam duh ïa kiba shah synshar, hynrei u don ka hok tang ban bishar bad ban pynbha pynmiat ban pynroi pynsan bad ban ri ban sumar ïa ki", ong u Bah Dmikstar.
Nongstoiñ, Jylliew, 25: Ki paidbah nongshong shnong jong ka thaiñ Umkyllaiñ kaba don kham harum ka sor Nongstoiñ, ha ka sngi saitjaiñ ki la lap ïa kawei ka metïap kaba per ha ka jaka pyllang um lane check dam kaba don ha ka wah Umkyllaiñ, kaba hap hapoh ka shnong Urkali West Khasi Hills.
Na ka liang ki paidbah mar mar ki la pyntip ïa kane ka jingjia sha ki nongïalam shnong, kiba hadien pat ki la pyntip sha ki pulit, kiba la leit ban pyndep ïa ki jingdonkam katkum ka aiñ.
Ki tyllong khubor na ki pulit ki ïathuh ba hadien ba la peit bniah ïa kane ka metïap, la lap ba ka dei jong uwei u rangbah ba la phet na Civil Hospital Nongstoiñ, ïa u ba la tip kyrteng kum u Starsis Langrin ba 34 snem ka karta, na ka shnong Shallang Sohbar.
Kum ban shu pynkynmaw ba ha ka 21 tarik une u bnai ha ka por kumba 9:30 mynmiet, u ne u rangbah u la phet na Civil Hospital Nongstoiñ hadien ba kiba haïing hasem ki la wan buh ïa u ban phah sumar.
Nongstoiñ, Jylliew, 25: Hadien kumba shi taiew ei ei ba I Cafinia Nongsiej bad I Maïanylla Nongsiej na ka shnong Mawlangniang ki la khlad noh na ka jingjia twa khyndew ha Mawiong Pyndengrei, na ka liang ka sorkar ka la pyllait ïa ka jingïarap kaba phra lak tyngka sha kane ka longïing lyngba ka State Disaster Relief Fund.
Kane baroh ka dei namar ka jingleh shitom jong u MLA u ba long ruh u MDC jong ka Nongstoiñ Bah Gabriel Wahlang.
Kumjuh ruh ryngkat ka jingïatreilang jong u Deputy Commis-sioner ka West Khasi Hills District Bah Garod LSN Dykes.
Ïa kane ka pisa yn pynrung ha ka Account jong kiba haïing hasem bad ïa ki kot ki sla jingdonkam, la leit ban aiti da u Bah Gabriel Wahlang bad DC Nongstoiñ ha ka sngi saitjaiñ, ha kaba la donlang ruh da kiba haïing hasem, ki Tymmen basan bad rangbah balang jong ka Balang Presbyterian Maw-langniang.
Ha kane ka sngi la pynlong ruh ïa ka jingïaseng duwai ba la pynïaid da ka Balang ha ryngkat ka jingdonlang jong kine ki nongmihkhmat na ka sorkar bad kumjuh ruh na ka liang u MLA ka Nongstoiñ.
“Ngam shym wan tang kum uta u DC, hynrei nga wan kum u ta u khun khasi khara ban sngewlem ïa phi ka ïing ka sem ha kaba phi ïakynduh ïa kum kane ka jingjia ba sngewsih.
Kaei kaba la dep jia ngim lah leh ei ei shuh, hynrei kum kiba ngeit ngi ai ïa kata ka jingshaniah jong ngi ha u Blei.
Hooid ki la leit noh hynrei haba ngi kylli shano ki la leit, ngi tip ba ki la leit sha kata ka jaka shong neh.
Nga ngeit ba kata hi ka jingsngewthuh ba phi kum ka ïing ka sem ka don", ong u Bah Garoh LSN Dykes.
“Nga pynpaw ka jingsngew burom shikatdei ïa i DC namar ha ka jingïakren ka jong ngi, i la long iba la kloi ban pyndep ïa kine ki jingdonkam.
Ha ki por ba mynshwa lehse ka shim por ban ïarap sha kito kiba ngat ha ki jingjia ba sngewsih.
Hynrei mynta pat ngi sngewkmen ban ïoh ïa i DC iba ïatreilang ryngkat, ha kaba tang khyndiat por eh, ngi la ïoh ban wan ban ïarap ïa kyrshan lem da ka mynsiem jong ka jingsngewlem", ong u Bah Gabriel Wahlang.
“Lada ngin ïakren ïa kata ka jingïarap ba ka sorkar ka la ai bad ka jingduh noh ïa ki mynsiem kam ïahap haei haei ruh.
Hynrei, kane ka long tang ka bynta jong ka sorkar ba haba la duh ïa ki mynsiem briew lyngba ka jingleh jong ka mariang, donkam ban ai ki jingsngewlem.
Ngi ruh haba ngi wan hangne ngi wan da ka jingsngewlem bad ban duwai lem na ka bynta ka ïing ka sem, ba u Blei u ba tip khambha ïa kiei kiei baroh, un don ryngkat bad un da ri sumar ïa ka ïing ka sem hi baroh kawei", ong u MLA/MDC Nongstoiñ.
Jowai, Jylliew 25 : Ka office jong u District Child Protection Officer (DCPO), District Child Protection Unit, West Jaiñtia Hills District, Jowai ka pyntip ba i khyllung khynthei ba la ioh tam ha ka 22 tarik Jylliew 2023, ba la shah bret noh ha ki briew ki bym ithuh ha krem Shohnoh, Mukhla iba don hapoh ka jingsumar jong ki Doctor hapoh MCH, Jowai, ila khlad noh na kane ka pyrthei hynin ka sngi (24tarik Jylliew, 2023) ha ka por 4:25 mynstep ha MCH, Jowai.
Hadien ba itei i khunlung i la khlad noh, la pyntip mar mar sha ki Pulit bad kiba la wan ban leh ïa ka tohkit halor ka met ïap jong i khyllung bad hadien kane la rah ïa ka met ïap jong i sha Civil Hospital, Ialong ban pyndep ïa ka Post Mortem.
Na ka liang ka ophis jong u DCPO, la pyntip ba kino kino ki briew lane kiba ïing hasem kiba don jingtip ne kiba don ka jingïadei bad ine i khyllung ki lah ban wan kam ïa ka met ba dang sah jong i na ka jaka buh metïap kaba don ha Civil Hospital, Ialong hapoh ka 7 sngi.
Khliehriat, Jylliew 25: Ki pulit jong ka Ladrymbai Outpost lem bad ka kynhun pulit ANTF hynnin ka sngi ki la ioh ban kurup 59.
86 gram u drok herion na kawei ka kali bolero kaba don u registration number AS 19 E 0671, ïa kane ka kali ki la ioh ban bat hajan Umtyra Infiltration check gate ha ka por kumba 7 baje mynmiet.
Haba la khynra ïa katei ka kali ha khmat ka jingdon lang ki briew paidbah, la lap hynriew tylli ki synduk sabon ba la thep da ki powder ba rong stem rong soh bad hadien ba la test la lap ba ki dei ki drrok herion ba la pyrshang ban khaïi beaiñHalor kane, ki pulit ki la kem noh ïa ki lai ngut ba la tip kyrteng kum u Altab Hussain, u Anwar Hussain bad u Pranjal Das.
Ia ka ejahar la register ha Khliehriat Police Station bad ka jingtohkit ka dang îaid ban lap dien shuh shuh ïa kiba donkti ha kane ka kam beaiñ bad ki pulit ki la kurup noh ruh ïa katei ka kali bolero lem bad ka pisa T2000 tyngka.
Nongpoh, Jylliew 25 : U Paiem Ken Syiem, Syiem ka Raid Marwet u la pynmih syndon da ka hukum ba ki bar jylla kin nym lah shuh ban register jaka hapoh pud u sam jong ka Raid Marwet lait noh tang ki trai muluk jong ka jylla Meghalaya, namar ka jingbun jong ki jaitbynriew kiba nabar jylla kiba wan thied jaka ha ki thaiñ khappud jong ka jylla Meghalaya bad Assam kiba dei ki shnong kiba hap hapoh ka jingpeit jingkhmih jong ka Raid Marwet.
Naka liang u Syiem ka Raid Marwet u la lum ruh da ka jingïalang ban ïakynduh ïaki paidbah ki bym dei ki trai muluk bad kiba shong ba sah haka jylla Meghalaya, ban ïakren bad thir sani halor ka thied bad die jaka haka thaiñ khappud khamtam haka shnong Pilangkata, Maikhuli, Umtyrnga Barapathar bad kiwei kiwei.
Naka liang u Syiem u la pynshai ruh ba kito kiba la shong la sah slem ha katei ka thaiñ ki lah ban register ïaki jaka jong ki hynrei ïa kito ki bym pat register bad kiba thmu ban thied jaka kim lah shuh ban register bad wat ka NOC kim ioh shuh lait noh tang kiba don ïaka Schedule Tribe Certifictae naka jylla Meghalaya.
Shuh shuh naka liang u Syiem u la kren shai ruh ha kaba ïadei bad ka jingpoi ki phetwir naka jylla Manipur ba kim dei ban kam trai ïaki jaka hynrei ka dei tang ka jaka rieh jong ki ba shipor bad kyrpad ruh ba ki dei ban ai ka jingïa treilang bad ki Raid, ki Dorbar Shnong bad kumjuh ki bor pulit, khnang ba kan nym mih kano kano ka huri hura bad ka jingkulmar ha katei ka thaiñ.
Jowai, Jylliew 24: Ka Synjuk ki Waheh Chnong Jowai, ha kane ka step jong ka sngi saitjaiñ kila pynlong ïa ka jingthung ïa ki tynrai dieng ha ki rud jong ka Wah Myntdu kaba la sdang naduh Shahtngit haduh hajan jong ka jingkieng Pamblah.
Ïa kane ka jingleit thung tynrai dieng ban wanrah biang ïa ka jingjyrngam ka mei mariang la ïalam khmat da u Treasurer jong ka Synjuk u ma D.
H.
Pde uba long ruh u Waheh Chnong ka Shnong Chilliangriaj, ha ka jingïadonlang u H.
C.
Dkhar Waheh Shnong Mooralong, ma Emlang Lyngdoh Waheh Shnong ka Carolin, u Assistant Waheh Chnong ka Lion Club lem bad kiwei de ki dkhot ka Synjuk.
Ha kane ka sngi ka Synjuk ki Waheh Chnong Jowai kala ïoh ban thung ïa ki tynrai dieng haduh kumba 65 tylli kiba kynthup ïa ki jait dieng Shampa, Sashram bad ki tynrai dieng Puma.
Na ka liang ka Synjuk ki Waheh Chnong Jowai ka buh ka jingkyntu ïa baroh ki nongshong shnong ba kin bud ïa kane ka nuksa kaba bha kaba dei na ka bynta ka lawei jong ka jingdon kam ki briew na ka bynta ban ïoh ïa ka lyer ba khuid ba suba bad kiwei de ki jingmyntoi na ki dieng ki siej.
La mana ruh ïa ki nongleit lum ba kim bit ban pynjulor ïa kitei ki tynrai dieng ba la dep thung, na ka liang ka Synjuk ruh kan pyrshang ban leit jngoh bad sumar ïa kitei ki dieng khnang ba kin ïoh ban heh ban san.
Jowai, Jylliew 25: Ki katto katne ngut ki nongtrei bylla hapoh Ri-Lum Jaiñtia kila mih shakhmat mynta ka sngi ban sdang thymmai da kawei ka seng kaba la tip ka ALL JAINTIA LABOUR UNION (Organise and Unorganise Labour) ïa kaba la dep ban leh ruh ban register hapoh ka Meghalaya Societies Registration Act 1983 ha ka office u Joint Registrar of Society ha Jowai, West Jaiñtia Hills District bad kane ka Union kan trei kam ha baroh ki jaka ka Ri Lum Jaiñtia (East bad West Jaiñtia Hills District.
Haba phai khyndiat shaphang ka jingthmu haba seng ïa kane ka union, ki don shibun ki jingthmu, hynrei kiba kongsan eh ka long ban peit ïa ka jingeh jong ki briew kiba im ja kpoh, pyndap pynbiang ïa baroh ki jingdonkam ka ïing ka sem tang da kaba bylla sngi.
Kawei pat ka bynta ka long halor ka jingïoh laitlan palat ki briew kiba nabar ban wan rung bad trei shapoh ka District kaba la pynlong ïa ki briew jong ngi ban shem jingeh ban ïoh jaka bylla.
Haba kren ïa kane ngi sngewthuh ba kino kino ki don ka hok ban wan trei shane, hynrei ngi kwah ba kin wan da ka lynti kaba dei namar don ki kyndon kiba ka sorkar hi ka la buh ban regulate ïa ka labour influx ban lait na ka illegal immigration ki labour shapoh District bad khamtam ban teh lakam ïa ka jingïoh lad ki briew na kiwei pat ki ri ka pyrthei ban rung shapoh ka Ri Lum Jaiñtia bad ka jylla hi baroh kawei.
La ïathuh ki don shibun bah ki kam kiba ka union kala dep ban peit bad kiba donkam ban leh eiei khnang ba kan wanrah jingmyntoi ïa ki nongtrei bylla (tribal & non-tribal) ha baroh ki liang.
Nalor kine ka Union kala don ka jingthrang jingangnud ban pynsngewthuh ïa ki labour halor ka jingdonkam ban leh khuid khnang ïoh ka ka jingkoit jingkhiah, ka jingkhuid ban pynkhiah ïa ka Mariang da kaba sumar ïa ki sawdon sawkun ka Mariang bad kiwei kwei.
Da kane ka khubor ka Union ka khot I Broh ki nongtrei bylla (Organised & Unorganised Labour) ba kin wan ïa kynduh ïa ki nongkitkam ka union haba don kano kano ka jingeh khnang ba ka Union kan ïoh tip ban ïarap bad pynsngew ruh ïa ka jingeh sha ki bor ba dei peit.
Ki nongkitkam ka Union ki long kumne, President ma Kyrmen Siangshai, Vice-President ma Chandame Sungoh, General Secretary ma Shaphrang Pajuh, Joint Secretary ma Lewaphi Sutnga, Finance Secretary ma Miju Sutnga, Member ma Kwel Lakiang, Adviser ma Pramod Jain, lem bad kiwei ki dkhot.
Kane ka long katkum ka khubor na u General Secretary ma S.
Pajuh.
Ki TRH (ki Trai Ri Hynñiewtrep), la ki dei na ka Kur Diengdoh ne Laloo ne Lamin, Massar ne Marbaniang, Shadap ne Passah ne Nongkynrih bad kiwei kiwei de ki Kur, la ki shong ki sah ha Sor ne Lynngam, Khynriam ne Pnar, Bhoi ne War, ki dei hi ki TRH.
Ki TRH ki long kiba kiba Tipbriew kiba Tipblei, ki sngewthuh bha ïa ka jingmut – “Sngewbieit", “Sngewpap" bad “Sngewsang".
Shuwa ban pur shakhmat, kane ka jingthoh ka don ruh bad ka jingkynmaw ïa ka “Black Flag Demonstration" ha ka 27.
06.
1952TRH hapoh ki Phareng (naduh ki por 1774 haduh 14.
08.
1947):Kumba baroh ngi ïa tip, ka jingsynshar Phareng “British Raj" ha ka dewbah India ka kynthup halor kine lai tylli:-“British India" (e.
g ka Khasi & Jaiñtia Hills District ka dei ka British Area hapoh Assam Province)“Indian States" (e.
g ki Khasi States ki dei kiwei na kita ki States, kiba ïadei beit bad ka jingsynshar na Bilat lyngba u Crown Representative ha Delhi, – kim hap ha kano kano ka province)“Tribal Areas"Ka Ri Hynñiewtrep naduh kito ki por hadien ka snem1774 ter-ter lyngba ki por haduh Independence Day (15.
08.
1947) nangta haduh 25.
01.
1950 ka kynthup ïa ki Hima Khasi (Khasi States) bad ka ‘Khasi & Jaiñtia Hills District’ (‘British India’).
(Bad mynta hapoh ka state Meghalaya, ka Ri Hynñiewtrep ka don ha East Meghalaya)ka Hima Sutnga (kaba la tip ruh kum ka Hima Jaiñtia) kum kawei na ki Hima Khasi ba kham paw, ka la ïa tyngkhuh bad ka Sorkar Phareng naduh ka snem 1774.
Ka Hima ka kynthup ïa ki jaka kiba Bhoi (Slopeland), ki jaka kiba Pnar (Table land), Ki jaka kiba War (Steepland) bad ki jaka kiba thor (Lowland).
Ha thor Sylhet ka Hima Jaiñtia ka don 17 tylli ki “Pargana".
Ha ka jingshisha ka Sorkar Phareng kam don jingthmu ban shimti ïa ki jaka lum jong ka Hima Jaiñtia, hynrei namar ba u Syiem Rajendra Singh um treh ban long Syiem tang ha ki jaka lum jong ka Hima Jaiñtia, kumta ka Sorkar Phareng ka la ai noh da ka pension san spah tyngka shibnai.
Kumta ka Hima Sutnga (hima Jaiñtia) ka la kylla long noh ka ‘area’ jong ka “British India".
Haba ka Hima ka la don hapoh ki Phareng, te la sdang ban don ka jinglushia ïa ki hok ki riti jong ki khun ki hajar jong ka it ka Hima, ki shnat, ki raid bad ki shnong ki thaw.
Ka Hima Sohra ruh, nalor ki jaka phlang kiba Pnar (Table Land) bad ki jaka ki riat kiba War (Steepland), ka kynthup ruh artylli ki “Pargana" ha thor Sylhet, bad kita ki long ka Angajur bad Fatehpur.
Kumjuh hangne ki Phareng ki la lushia ïa ki hoh ki riti ka Hima Sohra bad kiwei ki Hima Khasi ruh.
Kum ka Jaitbynriew, ngi la lah ban pynmih bun ki ‘riew ieit Ri’, kiba la im bad ïap na ka bynta ka jingbha jong ki longdien mandien, kum ki jong u Bormanik, Sngap Sing, Tirot Sing, Kiang Nangbah bad kiwei kiwei.
Ka shongnia eh ban tei mot, ban pynsah nam ïa ki, bad ngi duwai ruh ba ka mynsiem jong ki kan shong suk junom ha Dwar U Blei.
TRH hapoh ka Dominion of India (naduh 15.
08.
1947 haduh 25.
01.
1950) :Lyngba ka history ngi tip ba ki Khasi States ki soi tang ïa “Instrument of Accession" namar ba ki sngewbiang ban don hapoh u pud u sam jong ka Ri India ryngkat bad ki kyndon kiba don ha ka Annexed Agreement ha kaba la dei bad la lah ruh ban pynrung ïa ki “British Areas" (Khasi & Jaiñtia Hills District) lang hapoh ka “Federation of Khasi States".
Kumta la aiti ha ka Dorbar Thaw Riti jong ki Hima Khasi (Khasi States Constitution Making Durbar-KSCMD) ban ai jingmut ïa ka Constituent Assembly of India ban leh ïa kaba donkam.
La plie (inaugurated) ïa ka KSCMD ha ka 29.
04.
1949 ha Dinam Hall, Jaïaw, ha kaba u Sh.
Sriprakasa, u Agent to the Crown Representative (uba long ruh haka juh ka por u Governor of Assam) u la ïa don lang.
Ha kawei na ki jingïalang jong ka KSCMD kaba long ha ka 16.
07.
1949, u Bah Rosaiah Nongrem ruh u la u la pynpaw ïa ka jingsngew jong u ba ka Sixth Schedule kam dei ka ?ing jong ki Khasi States.
Ka KSCMD ha ka 21.
07.
1949 lyngba ka Resolution sha ka Sorkar India ka la pyni ïa kata ka jingangnud ba ka Ri jong ngi kan don ha ka kyrdan ba kan paw syndon ha ka ‘First Schedule’ (nuksa :kum ba long ka state Nagaland ne Chattisgarh ne Telengana kumta ter-ter).
Naduh ka 26.
01.
1950 (Republic Day), ki “Khasi States" la kumba lah shah rah suid-tynjang ki la shu hap la ka hap noh hapoh u pud u sam jong ka ASSAM STATE kat kum ka jingbatai kaba paw ha ka ‘First Schedule’ jong ka Constitution of India kaba la pynlong shuh shuh ruh ba ki “Khasi States" kin hap la ka hap noh hapoh u pud u sam jong ka AUTONOMOUS DISTRICT (United Khasi-Jaiñtia Hills Autonomous District) kat kum ka jingbatai kaba paw ha ka Paragraph 20:sub-paragraph (2) jong ka Sixth Schedule of the Constitution of India.
Ka jingkylli kaba mih ka long balei ka leit long kumne? Ki students bad research scholars jong ka History bad Political Science lehse kin ïoh ka lad kaba khraw bha ban wad ban thoud.
Haba puson ïa katei ka jingkylli lah ban shem na ki dulir ba ha ka Constituent Assembly, lyngba ki jingïatai halor ka jingïapynwandur ïa ka draft Constitution haduh ba kan da long ka final Constitution, ka phalang ba ha ka jaka ban kyntiew sha ka “First Schedule" ïa ka ‘British Area’ (Khasi & Jaiñtia Hills District) ban ïadon lang hapoh kawei ka jylla RI HYNNIEWTREP ryngkat bad ki KHASI STATES, katkum ba la plie lad plie lynti lyngba ki kyndon ba la kdew ha ka paragraph kaba 4 jong ka Annexed Agreement kaba long ka bynta ba pura jong ka “Instrument of Accession" ba la soi da ki Khasi States bad ka Sorkar- Dominion of India, hynrei ka la long da khongpong, ha kaba la pynhiar kyrdan (relegate) pynban ïa ki Khasi States sha ka kyrdan Sixth Schedule.
Kat kum ka Draft Constitution of India, ka paw ha ka Sixth Schedule, ba ka “Khasi & Jaiñtia Hills District" ka dei kawei na ki “Autonomous District’’ hapoh Assam.
Bad khamakha, ki “Khasi States" kiba don ka kyrdan kaba kham halor ban ïa kata ka autonomous district, ki la shu shah thynnian, shah phrung lang hapoh katei ka “Autonomous District" kat kum ba paw na ka paragraph 20;sub-paragraph(2) of the Sixth Schedule.
Kan jin da la biang eh ba ynda dei katta, naduh kitei ki sngi, lada ka Ri Hynñiewtrep ka la don lypa ha ka ‘First Schedule’ jong ka Constitution of India ryngkat bad ki kyndon ba la kdew ha ka Annexed Agreement jong ka Instrument of Accession.
Lehse kata kam shym la long, namar ba la lah don jingbnoh na sha kawei pat ka liang.
Haba phai sha ki dulir bad ki records (kum ka White Paper on Indian States)ka phalang na ki jingkynthoh la kumba la don ka jingleh-isynei (special favour) ïa ki ‘Khasi States’ ban ïoh ban don ha ka Sixth Schedule, katba u Syed Saadullah, uwei na ki member jong ka Constituent Assembly na Assam ha ka jingkren jong u ha ka 21.
11.
1949 haba ïa shim bynta ha ka ‘Third Reading’ halor ka Constitution of India u ong ba ka don ka ‘Constitutional Anomaly’ ha kaba pynrung ïa ki ‘Khasi States’ hapoh ka Sixth Schedule bad u ong ba ïa ki ‘Khasi States’ la pynhiar kyrdan (relegated) sha ka kyrdan Sixth ScheduleNaduh ka 26.
01.
1950 (Republic Day), ki ‘Hima Khasi’ kim shym la long ki bynta ba pura jong ka ASSAM, hynrei ki la shu don hapoh u pud u sam jong ka ASSAM tang kat kum ba la batai ha ka First Schedule jong ka Constitution of India.
Kumba ki ‘Shnong’ ki don, nangta ki ‘Raid’ ki don, ki ‘Hima Khasi’ ruh ki don haduh mynta.
Kata ka ‘Paramount Power’ jong ka Sorkar Bilat kaba la ju don halor ki ‘Hima Khasi’ ka la kut ka la wai naduh ka 15.
08.
1947 (Independence Day), kat kum ka Section-7 jong ka Indian Independence Act, 1947 ba la pass da ka British Parliament.
Na ka history ngi ïohi ruh ba utei u member jong ka Constituent Assembly jong ka Indian Dominion Government u buh ha kine ki kyntien – Although the Constituent Assembly is not to find a remedy for that, yet I must sound a note of warning that this small district of Khasi Hills embraced 25 Native States most of which had treaty rights with the Suzerain power in Delhi.
They were asked to join the Indian Dominion in 1947.
Ïa katei ka Paramount Power ym shym la aiti pateng sha ka Constituent Assembly of India.
Bad ha ka Sixth Schedule jong ka Constitution of India ym shym la kdew ba la aiti ïa kata ka Paramount Power ha u Governor of Assam lane ha ka District Council.
Ki ‘Hima Khasi’ ki sah bad dang sah haduh mynta.
TRH hapoh Assam (naduh 26.
01.
1950 haduh 20.
01.
1972)Ka jingbym-mon jong ki “Khasi States" ban don hapoh Assam imat ka ïai kynto ïa ki khun ki ksiew U Hynniewtrep, bad ki dak ki shin ki paw ha kawei pat ka dur ba ha ka 27.
06.
1952 ha kaba ki samla shong-skul, hadien ba la kheiñ la diah bha, ki la sngewdei ban pynlong ïa ka “Black Flag Demonstration".
Lah ban ong ba na ita i pliah ding iba rit, la rhem la klang ka ding dawa ban mih noh na Assam (ym dei namar ka Assam Official Language Act; ïa ka Assam Official Language Act dang pass, dang ha ka snem I960), bad kata ka jingdawa ka la paw paidbah lyngba ka “DUR SYIAR" (Election Symbol) ha ka snem1957.
Naduh ka Republic Day – kata naduh ka 26.
01.
1950, ki Hima Khasi (Khasi States) kim shym la kylla long ki Jamindari – lane ki Ri Kynti jong ka District Council lane jong ka Government of Assam.
Namar ba ki Hima Khasi (Khasi States) kim shym la kylla long ki Ri Kynti jong ka District Council lane jong ka Government of Assam, namar kata donkam ka jingpynbeit kaba kham thikna, bad kumta, shi shisngi shuwa ka Republic Day, kata ha ka 25.
01.
1950 la pynmih ïa kawei ka ORDER – The Khasi States (Administration of Justice) Order, 1950TRH hapoh Meghalaya (naduh 21.
01.
