Ka la ong ba katkum ka surbe ha u snem 2007, haduh 53% ka don ka jingshah leh sang ia ki khynnah bad 21%  kiba kham jubor ka jingleh tohmet ia ki kynthei bad kane kam runar ka la nang kiew.
Katba u Deputy Commissioner ka East Khasi Hills district, u Bah Peter S Dkhar haba kren kum u kongsan, u la ong ba  kum kane ka workshop kan iarap bad ai jingmyntoi ia ki samla pule, ia ki nonghikai bad ia ki samla ha ka nongbah ban pynsngewthuh ia ka shongkha shongman bad kumno ban iada na ki jingpang kum ka  HIV/AIDS bad STD.
U la ong ba ka workshop, kan iarap ban weng ia ki jingeh bad ia ki briew ba iakynduh ia kane ka kam sniew.
Ki don 26  ngut ki nonghikai ka MLCU  kiba wan ha kane ka  workshop nalor ki samla pule.
Shillong, 8 Rymphang: Ka khubor pulit ka la iathuh ba u nongpynbthei bom ha Williamnagar u la wan ban pyndem dalade hi ha khmat ki pulit ha ka lah sngi u Blei bad na katei ka jingwan pyndem jong u bad ka jingphla jong u ki pulit ki la ioh kem sa ar ngut kiwei pat ki paralok ba ia jan bad u kiba ia donlang bad ka GNLA.
Utei u GNLA uba la wan pyndem u dei uba la tip kyrteng kum u Lalit N Marak katba ki paralok jong u pat kiba la shah kem ki dei kiba la tip kyrteng kum u Jackstar M Sangma uba ju khot sin u Jaksrampa bad uwei pat dei u Bishnu, la kem ia ki ha ka jingkhynra kaba ki pulit ha Nokrek Bolmoram, East Garo Hills.
Kitei lai ngut ki la phla ba ki dei kiba la donkti ban pynbthei bom ha u kyllalyngkot ha Williamnagar, ki la phla ruh ba ki la buh bom IED ha ka surok ban iaid na Williamnagar sha Songsak,  u Lalit u la iathuh ba ia u bom la buh ha kawei ka dukan kyiad kaba don ha Williamnagar.
Shillong, 8 Rymphang: Ka la pynsaw kyrang mynta ka sngi ia ka dur khmat jong ki nongpyniaid ia ka South Asian Games hangne ha nongbah Shillong bad katei ka dei na ka daw ba ki kynhun ai jingsumar kim shym lah ban wan ai jingsumar ha ka por kaba biang hadien ba kawei ka nongialehkai siatkhnam na Bangladesh ka la kyllon bad iapler ha madan.
Ka Tamanna Parvin ka la kyllon tang mar ia pyllait u khnam ba khadduh artad jong ka ha katei ka jingiakhun hapdeng ki kynthei, hynrei wat la ka la kyllon pynban u khnam ba khadduh jong ka u la lah ban pynjop ia ka ha ka kyrdan kaba lai bad ka la khur ia ka takma rnong.
Ka Parvin ka la donbok bha ha katei ka jingiakhun namar ba u nonghikai jong ka (Coach) u ieng hadien jong ka bad tang mar ia iohi ba ka kyllon u la ioh kynrup noh bad hadien la wan mareh sa ki para kynhun jong ka shamadan.
Ka la don ka jing khmih lynti ba kat ka jingialehkai SAG kaba ki ri ba shathie ka dewbah Asian ki la wan ban ia shim bynta ka jingpyn khreh ia ki kynhun nongsumar kan long kaba biang,hynrei kumba la khmih lynti kamshym la long kumta naba ki kynhun sumar kim shymla poi biang por hapoh madan bad dei tad haduh ba la pynkynriah ia ka Parvin na madan ba sa wanmih ki kynhun ai jingsumar.
Ki nongpyniaid ia kate ka jingialehkai ki la hap ban pyrta haduh arsien ba kin wan ki kynhun sumar, ‘shano ka ki nong sumar’ la pyrta hynrei jar jar bad hadien san minit la pyrta biang ‘shano ki nongsumar’ hynrei ha katei ka por la pynkynriah noh ia ka sha ka dara ba don hangtei bad dei hangtei ba la wan mih ki nongsumar.
Shillong, 7 Rymphang:Ka jing ia kynad, hapdeng ki Rangbah Shnong bad ka sorkar U Mukul Sangma, ka la poi biang ha kane ka kynti sha ki shkor jong ki nongialam ka All India Congress Committee(I), ha kaba ia katei ka mat, la leit rah da U Bah DD Lapang, President jong ka Meghalaya Pradesh Congress Committee (I), ha ka jingiakren bad U V Narayanasamy, uba dei u heh jong ka AICC, uba peit ia ka Meghalaya.
U Bah DD Lapang, ula leit sha Delhi, na ka bynta ban iakren halor ka prokram jong ka jingdap 10snem jong ka jing pyntreikam ia ka skhim MGNREGA, kaba la sdang da ka sorkar Indian National Congress (INC), kaba la pynlong ha ka 5tarik Rymphang, 2016 ha Delhi, ha kaba ia ka jingialang, la pyniaid da U Vice President jong ka All India Congress Committee, U Rahul Gandhi.
U bah DD Lapang, ula ai ruh ia ka kaiphod trei kam jong ka Meghalaya Pradesh Congress Committee (I), kaba la long ha ka 1tarik Rymphang 2016, ha kaba la ai jingiaroh jur ia ka sorkar UPA bad ka jingialam jong ka Sonia Gandhi, kaba la sei ia katei ka skhim, kaba dei na ka bynta ka roi ka par sha ki nongkyndong bad ula kynnoh ruh ba kane ka sorkar NDA, kaba mynta, ka la nang pynduna ia ka mang pisa jong ka MGNREGA, ha kaba ula kren ruh halor ka ain wad jingtip paidbah (RTI) bad kumjuh ruh ka ain ha ka pule puthi Right To Education (RTE).
Ha ka jingiakren bad U V.
Narayanasamy, U bah Lapang, u iathuh halor ka jingiakren jong ka Executive Committee jong ka Meghalaya PCC, halor ka mat jong ka jingiadei bad ka kam Rangbah Shnong bad ka jingdon bynta jong ki nongtrei sorkar, ha kaba iadei bad ka kam shnong kam thaw bad kiwei de ki sengbhalang.
U Bah Lapang, u ai jingmut ruh ia U V Narayanasamy, ba ka AICC, ka dei ban thung thymmai ia ka Coordination Committee, ha kaba ki dkhot jong ka PCC, ki bym long MLA ruh, ki dei ban don bynta kham bun ha katei ka komiti.
U V Narayanasamy, ula pynthikna, ba un iakren ia kane ka kam bad ka Sonia Gandhi, ha kaba un batai ruh halor ka jingsngew jong ki nongtrei kam jong ka Seng.
Shillong, 07 Rymphang: Ka Synjuk ki Nongsynshar Shnong Ka Bri u Hynniewtrep (SNSBH) kan pynlong ia ka jingialang paidbah ha ka 10 tarik Rymphang ha ka por 11 baje mynstep ha Dorbar Hall, Wahingdoh, shwa ba kin leit iakren bad u Myntri Rangbah u Mukul Sangma ha ka por 3 baje janmiet.
Ia kane la shim da ka jingialang jongki, kaba la long ha kane ka sngi Saitjain hadien ba la ioh ia ka jingkhot na u Myntri Rangbah ban iakren ia ki kam kiba iadei bad ka dorbar shnong.
“Ngin pynlong ia ka jingialang heh ha 10 tarik, Rymphang ha Wahingdoh Community hall por 11 baje mynstep shwa ban leit iakren bad u Myntri Rangbah ha ka por  3 baje janmiet ha Main Secretariat", la ong u general secretary ka SNSBH u Bah RL Blah.
U Bah Blah u la ong ba ka  SNSBH ka kyntu ia baroh ki Rangbah Shnong, bad ki dkhot ka Executive Committee jong baroh ki Dorbar Shnong ban iawan khnang sha kane ka jingialang bad bynrap, ba kin sngewbha ban shim ia kane kum ka jingpynbna.
Ha kawei ka liang, SNSBH  kala pyrshah jur ïa ka rai jong ka Sorkar Meghalaya United Alliance-II (MUA-II) ba buh kyndon ïa ki nongtrei Sorkar ba kin bat kam ha ki Dorbar Shnong bad ka la dawa ba  dei ban sangeh shi syndon ban wanrah ïa kano kano ka jingpynkylla ha ka Meghalaya Services ( Conduct) (Amendment) Rules.
Ka Synjuk ka la shim ïa kane ka rai ha ka jingïalang jong ka Executive Committee kaba long hynnin ka sngi Saitjain.
Ka Sorkar jylla ha kane ka sngi Thohdieng, ka la pynkylla ia ka Meghalaya Services (Conduct) (Amendment) Rules 2015 da kaba ailad ia ki nongtrei sorkar ba kin bat kam ha ki shnong, ki seng tangba ki dei ban pyntip mardor sha ka sorkar haba ki leh kumta.
Ka SNSBH ka la pyrshah jur ïa ki rai jong ka Sorkar ban teh kyndon ïa ki nongtrei sorkar ba kin bat kam shnong kam thaw bad ka la dawa ba dei ban ai mon laitluid.
Shillong, 8 Rymphang:Ka jingialang jong ki nonghikai SSA jong ka South West Khasi Hills district kan long ha ka 12 tarik mynta u bnai ha Durbar Hall Mawkyrwat ha por 10:30 baje myn step.
Ha katei ka jingialam yn iakren ia ka jingslem jong ka tulop kumjuh ruh ban pynshai halor ka mat dawa ba dang shu dep ban leit buh sha ka sorkar jylla bad kiwei kiwei ki kam kiba iadei bad ki nong hikai SSA, kumta ka synjuk ka kyrpad ia baroh ki nonghikai SSA, ki 4th teachers, ki chairman bad secretary ki school managing committee ban iawan sha katei ka jingialang ha katei ka sngi, ki nongialam ka Meghalaya SSA Schools Association Seng Kmie kin iadonlang ha katei ka jingialang.
Kane ka long katkum ka kyrwoh khubor bala phah da u bah H.
Pariong general secretary Meghalaya SSA Schools Association South West Khasi Hills District Unit.
Shillong, 8 Rymphang: Hadien ba la thung ia u kum u President jong ka West Khasi Hills District Congress Committee u bah Boldness L.
Nongum u la khot ia ka jingialang ba nyngkong eh jong katei ka seng mynta ka sngi ka 8 tarik u rymphang.
Ha katei ka jingialang lawan ban ia shim bynta da ki nong ialam jong ki san tylli ki Block Congress kata na Nongstoin Block, Mairang Block, Mawthadraishan Block, Rambrai Block bad Mawshynrut Block, la don ryngkat u James S Lyngdoh, General Secretary MPCC in-charge West Khasi Hills bad u Gabriel Wahlang, Secretary in-charge West Khasi Hills.
La lum ia katei ka jingialang ban jied ia ki nongkitkam ba pura jong katei ka seng ha WKH bad kumjuh ruh ban pynkhlain ia ka rukom treikam jong ka.
Ki nongkitkam kiba la jied thymmai ki long President u bah Boldness L Nongum, General Secretary u bah Albinus Kharbani, Vice President bah R.
E Dkhar, Secretary bah G.
Nonglong bad Treasurer u bah B.
K Bani.
Ha katei ka jingialang la pynkhamti ruh ha ka kong Irin Lyngdoh kum ka Convener jong ka Mawthadraishan Block ba kan trei shitom ban pynheh pynsan ia katei ka seng ha katei ka Block.
Katei ka seng ka la pynkhreh ruh ia ka elekshon MDC shiteng samoi jong ka KHADC.
Shillong, 08 Rymphang: Ka KHNAM ka la ong ba ka long kaba thamula ba ka sorkar MUA-II ka wanrah kyrkieh ia ka ain khang bam ar maloi ban pyrshah ia ki MLA/MDC bad kaba pynkylla ia ka Meghalaya Service & conduct Rules 1990 ban pyrkhing ban bat ia ki kam shong kam thaw namar ba ka tieng ia ka shuki.
“Ba tieng ba suki suki wat ban shet, ban bam wat ban duwai hap ban pyntip shwa sha ka sorkar", la ong u Working President ka KHNAM u Bah Adelbert Nongrum haba pynlait kyrwoh mynta ka sngi.
U Bah Nongrum u la ong ba dei ban pynrem ia ki saw ki san ngut ki myntri ki bym shem la nud ban kren ia ka jingshisha namar ba ki kyndon kiba u Myntri Rangbah u Mukul Sangma u la dep ban mana bad pyrkhing ia ki.
“Imat lada don kino kino ki ba thmu ban kren ne leh pyrshah ia u, ka jingpynshitom ka long ban shah sloit naka shuki", la ong u Bah Nongrum.
La dei ka por 44 tylli ki snem ym dei shuh tang da i shithi, hynrei dei ban weng ialade na ka jingkyrshan ia kum une u Myntri Rangbah lane weng shisyndon ia u na ka shuki.
“Ngim kwah ba ki nongmihkhmat jong ngi kin shu pynthame kai ia ki paidbah.
Ki paidbah ki khlem jied ia phi ban phin thoh shithi hapdeng ki dkhot ka cabinet, hynrei ba phin ia said ia ka hok, kine ki la dei shisha kita ki ksan rympei rem dorbar, ki khlien la thang jwat la bam.
La dei ruh ban kyntu ia ka sorkar ba ka dei ban sangeh shisyndon ia ka jingtuklar bymhok bad ban pyndep hok ia la ka jong ka kamram", la ong u Bah Nongrum.
Shillong, 8 Rymphang:U Bah MH Khar krang MPS, uba dei ruh U Superintendent of Police jong ka East Khasi Hills, ula shah jied mynta ha ka thup jong ka Indian Police Service (IPS).
Nalor U bah Kharkrang, la jied ruh ia u bah H Toi, MPS, ba un kiew sha ka kyrdan IPS, ong ka khubor.
Shillong, 8 Rymphang:Namar ba la dei biang ka por long skul hadien ka shuti tlang ki pulit ki la pyntip ba la shah biang ia ki kali ba iaid  na Dhankheti – Don bosco – Laitumkhrah Police point – Firebrigade naduh ka 17 tarik mynta u bnai bad naduh ka por 7:30 baje mynstep haduh ka por 9:00 baje mynstep.
Shillong, 9 Rymphang:  Ka seng Hynniewtrep National Liberation Council (HNLC) ka la dawa ba ka sorkar jylla ka dei ban sei noh ia ki kyrteng ki ksiang ba la phah ban iakren iasuk bad ka HNLC bad ka la pdiang ia ka jingkhot iakren iasuk ka sorkar.
“Ngi pdiang ia ka sienjam ba la shim ka sorkar jylla ban iakren iasuk bad ngin pyrshang ban pynlong kam ia kane ka jingthmu"  la ong u publicity secretary ka HNLC u Bah Sainkupar Nongtraw.
U Bah Sainkupar u la ong ba ka sorkar jylla ka dei ban pynbna ia ki kyrteng jong ki ksiang sha ki paidbah kloi namar ba ka seng ka la long khreh ban wan sha ka miej iakren.
“Ngi la kylla ia ka jingmut jong ngi bad ka la dei ruh ia ka sorkar jylla ban kylla ia ka jingmut jongka ban pynlong ia ka jingthmu kaba larkam", u la ong.
Kane ka jingpynbna paidbah ka HNLC ban wan sha ka miej iakren, ka long hadien ba ka sorkar ka la ong ba kan thung ia ar ngut ki ksiang ban wanrah ia kane ka seng sha ka jingiakren bad ka sorkar.
Ka HNLC ka la ong ba ka sorkar ka dei ban pynthikna ba ka jingiakren iasuk, kan nym dei kaba shah liang ne kaba thiah shiliang ka tarajur.
“ U Myntri Rangbah ka jylla u dei ban pynbna paidbah bad ban pyni ba um shah liang", la ong ka HNLC bad bynrap, ba dei ban long kaba iashai kaba khlem buhrieh.
Ka la ong ba lada ka sorkar jylla ka dang leh pynslem, ka seng ka lah ban leit beit ban iakren bad ka sorkar pdeng, ka tnad kam pohiing ka ri bad ka ophis jong u Myntri Rangbahduh ka ri sha Delhi.
“Ngim dei kiba la kha ban leh kam runar, hynrei ki daw ki ialam ia ngi ha kata ka lynti ba ngi long mynta.
Ngi la mad ia ka jingiaumsnam ha ki snem ba la dep", la bynrap ka HNLC.
Ka HNLC ka la ong ba dei ka jingleh meinah ka sorkar, kaba la pynlong ia ka seng ban kynton tiar ialeh biang bad ka jingpynbthei bom IED ba dang shen ha jaka kynjah, ka long shi bynta ban phah ia ka khubor sha ka sorkar ia ka jingleh bym suid niew jongka.
Kurikhal/Majai, 8 Rymphang:Tang da kaba siew T.
2000 tyngka kum ka bai sha sha ki bor ka Hima Sohra, kawei ka longing ka la ioh ia ka pata khyndew ne kaba ka Hima Sohra ka ju ong ‘ Ka kot Ai bor jaka’ na ka bynta ban shong ban sah bad ban tei ing tei sem ha ka jaka ba hap hapoh u pud u sam jong ka Hima Sohra.
Katei ka dei kaba la jia ha ka shnong Kurikhal kaba don marjan bad ka Majai ha kaba ka Saya Biswas, 35 snem karta – ka lok jong u Dilip Biswas ka la ioh ia ka kot pata khyndew ne ka kot ai bor na u Syiem ka Hima Sohra tang da kaba ai bai sha ia ki T.
2000 tyngka.
Kitei ar ngut shilok ryngkat ki khun ki kti ki dei na ka shnong Goilaghat kaba don marjan bad katei ka shnong hi hynrei ki la wan sah sha Kurikhal kum ki nongbylla ha iing jong ka kong Panora Khar-Ryja.
“U Syiem ka Hima Sohra bad u myntri Mathew Mawdkhap ki lawan thew ia ka jaka ban ai ia nga bad ki la ai ruh ia ka kot ka sla kaba donkam, nga ai pisa ia ki T.
2000 tyngka- ka bai sha" ong ka Saya Biswas haba kren sha ki nongthohkhubor mynta ka sngi ha katei ka jaka (Kurikhal).
Ka Saya ka briew ka bym don ia ka dur thep vote bad kumjuh ruh ka bym don ia ka sertiphiket ban pynshisha ia ka jaka sah jong ka- ka la ong ba ha ka jingshisha kala pan jaka da kaba kdew ia kawei pat ka jaka na u Syiem hynrei ka la ong ba u Myntri ryngkat u Syiem Sohra ki la leit kdew beit bad pynskhem ia ka jaka ba ka shong mynta shipor kum ka ingsah bylla bad dei hadien ba la ioh bor na u Syiem ba ka la sdang ban pynieng noh ia ki paia ban shna da ka iing dewbilat.
Ka Saya bad u kurim jong ka u Dilip ki la shong la sah ha Kurikhal ha ka jaka jong ka kong Panora Khar-Ryja kaba don ka kyrteng jaka ha ka khun jong ka- ka Bashailin Khar-Ryja, ki la shong la sah naduh u snem 2010 kum ki nongbylla jong ka Panora, hynrei mynta da ka jingaibor ka hima Sohra katei ka jaka shong jaka sah ba shipor jong ki ka la kylla noh kum ka ing shongneh jong ki kaba ki la sdang ban tei syndon da ka ing kaba janai.
Ka Bashailin (khun jong ka kong Panora) ka la ioh ia katei ka jaka na u Syiem ka hima Sohra ha ka 19 tarik u jymmang, 2009 hynrei ha ka 28 tarik u kyllalyngkot ki la ioh jingthoh na u Syiem ka Hima Sohra ba ia katei ka jaka jong ki la ai noh sha u Dilip Biswas bad kan iai neh ha utei u briew katba ia ka jaka jong ka Bashailin pat u Syiem u la ong ba yn thew thymmai noh bad yn aid a ka kot ai bor kaba thymmai bad ia kane u la ong ha katei ka hukum ba la shim rai ha ka Executive Dorbar kaba la long ha ka 23 tarik u kyllalyngkot, 2016.
Katba ha kawei pat ka jingthoh ka la pyni ba u Syiem ka Hima Sohra u la dep ban pynskhem lypa ia ka jingai khyndew ia u Dilip Biswas naduh ka 11 tarik u kyllalyngkot kata shuwa ka sngi ban long ka Executive Dorbar.
Shuwa ban ioh ia katei ka rai ,ka kong Panora ka la phah jingujor la arsien sha u Syiem ka Hima Sohra kata ha ka 12 tarik u kyllalyngkot, 2016 bad ha ka 20 tarik u kyllalyngkot, 2016 ban pyntip ba u Dilip Biswas u la knieh ia ka jaka ka khun jong ka ( Bashailin) hynrei ka jubab ba u Syiem u la phah sha ki ka dei ka hukum ba la rai pynrem bad ia katei ka rai pynrem la shim khlem kano kano ka jingkhot hajir ia ki lane ka jingpan jingpynshai.
Ki daw ba la rai pynrem katkum ka shithi jong u Syiem kaba 28 tarik u kyllalyngkot la kdew ba ki la pynkheiñ ia ka kot ai bor No.
991 kaba 19 tarik u jymmang, 2009 bad ki la pynkhein ia ka kyndon 2,3 bad 10 jong katei ka kot ai bor.
Katkum ka jingthoh kot ai bor jaka ka Hima Sohra ,ha ka kyndon la thoh ba ym lah ban die pateng ha kano kano ka rukom lada ia jaka lane ing lane ia ki jingthung jingtep lane ia ka bri sha uwei pat u briew ne kano kano ka seng khlem da io shuwa ia ka jingbit da ka jingthoh na u Syiem bad halor katei ka kong Panora ka la ong ba ka khlem die pateng lane ka khlem ai pateng hano hano ruh ia katei ka jaka hynrei kitei ki bar jylla kiba sah ha ka jaka jong ki ki dei ki nongbylla jong ka kiba sah ha ka ingtrep dara.
Ka kyndon 3 ka la ong ba dei ban siew ia ka bai wai khyndew sha ka Hima lyngba ka Branch Office ha Majai ha ka por ba la buh naduh ka snem ba la ai wai ha ka dor kaba ka Dorbar jong ka hima Sohra kan buh na kawei ka por sha kawei pat bad ia kane ruh ka kong Panora ka la ong ba la siew ia baroh ki jingsiew ba donkam ban siew sha ka Hima Sohra bad ka la pyni ruh ia ki Receipt ba ka la ioh na ki bor Hima ban pynshisha ba ka siew.
Ka kyndon ba 10 ka ong ym shah ban buh bynda ne ai jaka ne die jaka pateng sha kiwei pat bad ia kane ka la ong ba khlem leh kumta hynrei katei ka jaka naduh ba ioh bor na ka hima haduh mynta kam pat ju ai pateng hano hano ruh.
Halor kitei ki jingleh jubor u Syiem ka Hima Sohra u Pa’iem Freeman Singh Syiem bad u myntri Mathaw Mawdkhap ka kong Panora ka la byrngem ba kan leit ban ujor sha ki bor ka KHADC bad lada donkam ka la ong ruh ba kan leit ban kiew inglieh ingsaw.
Ka la ong ba ka kyndit ban iohi nyngkong ba kitei ki bar jylla kiba dei tang ki nongbylla jong ka ki la wan pynkit maw pynkit shyiap bad ki la khreh tei iing ha ka jaka jong ka bad hadien ba la wad jingtip ka ong ba ki la ioh bor pynban na u Syiem,ka la ong ba ka la leit ban pynsangeh ki ruh ki la kohnguh ka khlieh katba ka kam pat ki pyniaid shakhmat bad ka la iathuh ba ka la leit ban ujor ha u Syiem hynrei poi pynban da ka hukum sha ka ba ia katei ka jaka ka hima Sohra ka la ai noh ha u Dilip Biwas.
La wad jingtip na u Rangbah Shnong ka Kurikhal u bah Wanshanbor Khar-Ryja shaphang katei ka jingjia hynrei utei ruh u la ong ba um don jingtip eiei ia kata ka jingwan thew jaka ki myntri bad u syiem hynrei u la ong ba kumba ju long hi haba don kano kano ka jingthew jaka ha Majai kaba wan na ka liang ka Hima la ju pyntip ia ki Sordar ki Rangbah Shnong ba kin ia donlang hynrei ia katei ka jaka ha Kurikhal u la ong ba la shu wan thew sop sop khlem ka jingtip ka shnong.
U la kynnoh ba ka jingai jaka ka hima Sohra sha ki bar jylla ha Majai kam shym de tang katei ka kawei hynrei ka dei kaba ki ju leh man ka por.
Halor kitei ki jingjia baro kiba la jia ka kong Panora ka la ujor sha ka Khasi Student Union (KSU) bad hadien ba la ioh jingujor ki dkhot ka KSU na Central Body, ki nongialam na South Khasi Hills Unit (Sohra), ki nongialam na Majai Unit ki la hiar sha katei ka jaka ban jurip ia kaba la jia, katba u Preident jong ka South Khasi Hills Unit (Sohra) u samla Damil Bynnud u la her bak ban leit ujor sha ka Ditrict Council (KHADC) ia katei ka jingleh ka Hima Sohra.
U General Secretary jong ka KSU SKH u samla Richmon Thiang u la ong ba katei ka jingleh ki bor ka Hima Sohra kam shym la dei tang ka sien kaba nyngkong hynrei kaba la jia ruh ha ki snem kiba la leit, u la ong ba na ka liang ka KSU kan leh da kaba tyngeh lada jia ba ka Hima kam pynsangeh shisyndon ia katei ka hukum ban ai kot khyndew ia ki bar jylla ki bym don tang ka EPIC, tang ka setiphiket jaka shong jaka sah bad ki bym shym la tip satia la ki dei ne em ki nong India ruh hynrei kaba tieng u la ong ioh ba ki dei pynban ki mynder ri kiba na Bangladesh.
Ki dkhot ka KSU ki la pynsangeh noh ia ka jingshna ia katei ka ing haduh ba ka hima kan da pynbeit ia katei ka kam.
U General Secretary ka KSU na Majai Unit u samla David Mawkon u la pynrem jur ia katei ka jingleh ka hima Sohra bad u la pynpaw ruh ka jingsngew diaw ba haba ki dkhot ka KU ryngkat ka kong Panora ki leit ban ia kynduh ia u Syiem ka hima Sohra bad kumjuh ruh ia u myntri Mathaw Mawdkhap hynrei ki la kob pynban ia ka KSU da kaba ong ba lada ki kwah ban iaid shakhmat ruh iaid.
Hadien katei ki nongthohkhubor ki la ioh ban ia kren ruh bad u Syiem ka Hima Sohra u Pa’iem Freeman Singh Syiem hynrei ha ka jingiakren bad u la u la ong ba um da tip bha shaphang katei ka kam namarba baroh la tip hi da u myntri Incharge uba ka hima ka la pynkupbor bad ma u bad ka Executive Dorbar ki shu pdiang beit ia ka ripod ba wanrah u myntri Incharge u myntri Mathaw Mawdkhap.
“Ngam ju leit thew leit woh sha Majai, leh hi beit ki myntri bad ka dei ka kamram jong ki, ngam ju shim pisa nangno nangno ruh bad kata kaba la kynnoh ka dei kaba ngam don bynta eiei, ka kong Panora ka la dei ban phah biang da ka jingthoh lada kam sngewhun ia katei ka hukum ba ka Dorbar ka pynmih,ngin sa ia shong dorbar biang la 13 tarik ban ia kren bha ia katei ka kam" ong u Pa’iem Freeman Singh Syiem.
Shillong, 08 Rymphang:U MLA ka Congress na Mylliem, u Bah Ronie V Lyngdoh, u la kubur ba kiba bun ki MLA ka seng, kim sngew iahap ia ka rai ka sorkar ban khang lad ia ki nongtrei sorkar ban bat kam Rangbah Shnong, bad kiwei kiwei ki mat, hynrei kam mut ba pyrshah ne iapait.
“Haba don kano kano ka mat kaba ngim sngew iahap ia ka rai, ngi pynpaw ha ka party, hynrei kane, kam mut ba ngi iapher ne iapait.
Ka dei ka rukom ba ngin pynpaw ha ka party haba ngim sngew iahap", la ong u Bah Ronie haba iakren bad u Rupang ha kane ka sngi Nyngkong.
U la kyntait ba ka don kano kano ka jingiapait iapra hapoh ka party tang namar ba iakren ne bym sngew iahap ia ki rai kiba ktah ia u paidbah.
“Ha ka jingialang ka MPCC dang shen ruh, ngi la iakren ia ka rai ka sorkar ban khang lad ia ki nongtrei sorkar ban bat kam rangbah shnong, namar ba ngim sngew iahap ia kane ka rai ka sorkar, hynrei kam dei ka jingiathaw kynhun ban iapait ha ka party", u la ong biang u MLA ka Mylliem.
U Bah Ronie u la ong, ba na ka liang jongu, um don eiei ka jingpyrshah ia ka kam nongialam jong u Myntri Rangbah u Mukul Sangma.
“Ngam ioh sngew ngam tip eiei ia kata ka jingkam ba iapait la mih bun kynhun ha ka party.
Ka dei ka jingthmu ban ialam bakla jongno jongno re", la ong u Bah Ronie uba long kum u shabuk rangbah ka sorkar.
U Bah Ronie, uba paw kyrteng kum uwei na ki MLA ban ioh shuki Myntri ha kane ka sorkar u Mukul Sangma, u la ong ba ka party ka don ha ka jingiasngewthuh jingmut  bad kyntait ba kan don kano kano ka jingiapher jingmut.
Ha kawei ka khubor, la iathuh ba ki don kiwei ki MLA ka Congress, ki bym sngew tynnad shuh ia ka kam nongialam jong u Mukul Sangma, ha kaba ki la pyrshang ban thaw lad ban pynkhyllem shuki noh ia u.
La kam ba kine ki MLA, ki la don ka jingiakren hapoh hapoh bad u MP, u Bah Vincent H Pala, uba long kum u ksiang sha ki heh ka AICC.
Nongpoh, 8 Rymphang:Ka jingrung tuh jong ki trok ba kit Dewiong ka dang iaibteng wat hadien ba na liang ki Bor District ka Ri-Bhoi District, dang shen ka la dep ban pynjari da ki kyndon ain ba pyrkhing, da kaba maham jur ia ki trok kit ia u Dewiong ban rung ha ki surok shnong bapher bapher hapoh ka District.
Hadien ba ka seng ka la ioh ia ki jingujor na ki paidbah halor ka jingbun jong ki trok kit Dewiong kiba rungtuh lyngba ki surok shnong, kumta ka la pynlong ia ka jingialang ba kyrkieh, ha ophis treikam ka seng ha Umsning ha ka 6 tarik u Rymphang bad na katei ka jingialang ka seng ka la shim ia ka rai ban khang pyrshah ia kum kitei ki trok ba rung tuh na ki surok shnong, tang ban lait shah kem ne ngat ha ki kyndon jong ka ain.
Ha katei ka jingialang la ioh ruh ia ka jingiatai kaba jur ha kaba iadei bad ka jingwan rungtuh jong ki trok kit dewiong, kane ka jingrung jong ki kali heh ha ki surok rit ka la pynthut shibun eh ia ki paidbah nongshong shnong, khamtam kan wan rah ruh ia ka jingsniew bad jingjot jingpra jong ki surok bad kaba ktah ia ka khuid ka suba ha ki Shnong ki thawKatkum ba la pynpaw da u Bah Shaining Thangkhiew, Publicity ka RBYF Umsning Circle, la iathuh ba kine ki trok ki ju mlien ban rung sha ki surok shnong tang ban lait na kti ka ain, ha kaba kine ki trok ki ju pyndonkam ia ki surok shnong ba kynthup ia ka surok na Lad-Zero sha Kyrdemkulai, na Umsning sha Mawhati bad Umtasor sha Quinine.
“Bun na ki trok dewiong kiba shalan tuh ia u Dewiong kim iaid satia na u surok bah National Highway – 6, ha kaba ki malik dewiong ne draibar ju mlien ban pyndonkam ia ki surok shnong, ha ka por ba ki phetrieh ne haba ki pynhap ia u Dewiong" ong u Bah Shaining.
Ka seng nangne shakhmat kan iai peitngor bad lada ka dang lap, ia kiba dang bteng ban rung sha ki surok shnong, ka seng kan shim da kaba lad ban aiti beit sha ki bor jong ka ain, khnang ban khanglad ia kum kitei ki trok ba pynkhein ia ki kyndon jong ka ain, bynrap u Bah Shaining.
Ka seng ka dawa ia ki bor ka ain ba kin peitngor ha kitei ki surok, khnang ba ka jingrungtuh jong ki trok dewiong kan nym pynthud ia ki paidbah nongshong shnong, kumjuh ruh ka la dawa na ki malik dewiong bad kumjuh ia ki draibar ba kin lum noh ia ki dewiong na manla ba ki la dep pynhap, da kaba maham ruh ba nangne shakhmat ba kim bit shuh ba kin pynhap ia u Dewiong ha kino kino ki jaka, khamtam ha ki shnong ki thaw.
Shillong, 9 Rymphang: La 8 snem mynta ka Reliance Mobile kompani kam shym la lah ban siew ia ka pisa jong u bah Bakongsan Khar kongor uba dei u kon traktor uba shong ba sah ha Bañiun, Upper Shillong.
Utei u rangbah u la shim kontrak ban pynieng ia u Tower Mobile jong ka Reliance uba don ha Nongshyrngan, Pynursla, u la trei ia katei ka kam ha u snem 2008 bad u la pyndep ruh ha ujuh utei u snem.
Katei ka kam pynieng Tower kaba u la shim ka dei ka jinglut kaba T.
8,06804 tyngka (phra lak hynriew hajar phra spah saw tyngka) bad haba ia kheinlang bad ka bai kit bai bah baroh ka poi T.
10,34,804 tyngka hynrei T.
2.
28 lak tyngka la siew noh sha u kum ka bai kit bai bah, bad katei ka T.
8 lak tam kaba sah um shym la ioh shuh la phra snem mynta.
U bah Kharkongor u la ong ba ha kitei ki 8 snem kiba la iaid mynta ka Reliance kompeni ka la pynkyllain ia katei ka pisa jong u ha kaba la pyn mareh ia u shiphang sha Shillong bad shiphang sha Guwahati da kaba ong ba kin siew dep noh ia ka pisa jong u hynrei haduh mynta la shu pynking ia u khlem siew shi naia ruh lait noh tang katei ka bai kit bai bah kaba T.
2.
28 lak tyngka.
U la iathuh ba u la pyntip pulit ruh ha kaba iadei bad katei ka kam bad katba u tip u la ong ba ki pulit ki la ioh kem ia uwei u briew bad ki la ap ruh ha Pynursla ia ki heh ka Reliance ha ka por ba ki leit sha katei ka thaiñ hynrei hadien ba ki la ioh jingtip ki la phet noh na Dawki bad leit sha Shillong.
Ha kaba ia dei bad katei ka kam ka Hynniewtrep Achik N7ational Movement (HANM) kham mynshuwa ka la leit buh da ka jingthoh sha ka Reliance ba ka dei ban siew dep noh ia pisa utei u rangbah hynrei katei ka jingthoh jong ki kam shym la iaid kam kumta mynta ka sngi ka HANM hapoh ka jingialam u President Rangbah jong ka u bah Lamphrang Kharbani ryngkat ka jingiadonlang u kontrak uba dei ioh pisa u bah Bakongsan Kharkongor ki la leit ban ia kynduh ia ki heh jong ka Reliance kompeni kiba la wan khnang naduh Kolkata bad Delhi na ka bynta ban ia krne halor katei ka kam.
Ha katei ka jingiakynduh bad ki heh ka Reliance u bah Lamphrang Kharbani u la ong ba nyngkong kitei ki heh ba kynthup ia u Sumangal Changkakty (Circle Sec/ F&A Head NESA) ki la sdang ban pynkyllain ia ka jingiakren da kaba ong ba ia ka kam shna tower la shim kontrak da kawei ka kompeni kaba la tip kum ka Purekoke bad ki la bthah ban leit pan ia ka pisa na kata ka kompeni namarba utei u rangbah u la shim kontrak na katei ka kompeni bad ki la ong ruh ba kin iarap ma ki ban pyniakynduh ia katei ka kompeni.
Hynrei u bah Lamphrang u la ong ba ka HANM kam shym la ailad satia bad ka la kynnoh beit ba katei ka jingsah pongding ka ram utei u rangbah haduh 8 snem dei na ka daw ba ka Reliance hi kam shim khia watla u la leit ban wad thop shi thop.
Shuh shuh u la ong ba shano yn leit wad ia katei ka kompeni kaba tang ka ophis ruh kam don hangne ha Shillong.
“Ka kam ka dei jong ka Reliance, ngim tip ia kata ka Purekoke , ka dei ka Reliance ban shim ia ka jingkitkhlieh, ngi ai por 15 sngi ia ka Reliance ba kan siew dep ia katei ka pisa lym kumta ngin ithuh ia kiwei pat ki kompeni bad ngin leit ban khang tala lut ia ki Tower ka Reliance ha kane ka jylla bad ngin sdang hi ruh da kaba khang tala nyngkong ia tei u Tower ha Pynursla" ong u bah Lamphrang Kharbani haba ia kren bad ki nongthohkhubor hadien ka jingiakynduh ia heh Reliance.
U President ka HANM u la ong ba ki heh jong ka Reliance ki la kular ban wanrah ia katei ka kompeni Purekoke hangne ha nongbah Shillong hapoh ka 15 sngi ba kan siew dep syndon ia ka pisa utei u rangbah, “Ngin ap ia ka 15 sngi lym kumta ngin leit ban khang tala lut ia ki Tower Reliance.
U la ong ruh ba katei ka seng ka la ia kren halor ka jingthud palat ka Network Reliance ha kane ka jylla hynrei u la ong ba ki la jubab ba ka jingthud ka dei na ka daw ba ki dang pynkhreh ban wanrah noh da ka 3G bad 4G kumba long lem kiwei pat ki kompeni bad u la ong ba ki la kular ba hapoh 2 bnai kan biang lut nadong shadong.
Shillong, 08 Rymphang: Ka jingiakhih jong ka seng ki nongotdoh masi, ka Khasi Jaintia Butchers Welfare Association (KJBWA), lah ban ong ba ka la seisoh, ha kaba ka jingkhaii bad shalan tuh ia ki masi sha Bangladesh, ka la kynjah jar ha kine ki sngi.
Katkum ka jing iakren bad u Vice President ka KJBW, u Bah Generous Warlarpih mynta ka sngi, u la ong ba lada ka jinglong jingman, ka iai neh, ha kaba kam don shuh ka jingpyniaid tuh ia ki masi sha Bangaladesh, ka don ka jingkyrmen, wat ka dor ka  doh masi, ruh, ka lah ban hiar bad lada long ha kata ka dur, kan long ka jingiarap ia ki paidbah nongbam doh masi.
Ka KJBWA ka la sangeh thied bad sohdoh haduh ar taiew kynthih ha kine ki sngi, ban pynpaw pyrshah ia ka jingbym leh eiei ki pulit bad ka Hima Mylliem, ban tehlakam ia kane ka jingshalan tuh ia ki masi sha Bangladesh.
“Ka jingiakhih jong ngi ar taiew, ka seisoh, bad mynta ym ioh jingtip shuh ba don ka jingshalan tuh ia ki masi sha Bangladesh, naduh ba ki pulit ki la shim khia ban kurup 126 tylli ki masi ha u bnai ba la dep", la ong u Bah Warlarpih.
Hynrei, na ka liang u Vice President ka KJBW, u la ong ba ia mynta, ka dor ka mur ha iew die masi ha Khanapara, ym pat sngewthuh sngewthaw bha, hynrei ka kham biang haba ianujor bad ki por mynshwa.
“Ngi kyrmen ba kan kham bha ha kine ki sngi bad lada ka biang, wat ka dor doh masi, ruh lah ban kham hiar", la bynrap biang u Bah Warlarpih.
Ka jingiakhih jong ki shohdoh masi, ha kine ki sngi, ka la seisoh ha kaba la pynlong ia ki pulit ban shim khia ban khang lad ia ki nongshalan tuh ia ki masi bad, wat ki myntri ka Hima Mylliem ka la leit  ban jurip sha ka iew die masi ha Khanapara, Ri-Bhoi.
Shillong, 9 Rymphang:Ka seng BJP ha kane ka jylla hapoh ka jing ialam jong u Ma Shibun Lyngdoh kum u President mynta ka sngi ka la thaw ia ka EC ba thymmai jong ka bad ka la pynbna ruh ia ki nongkitkam ba pura jong katei ka seng.
Nalor u ma Shibun kum u President ka BJP ka la jied ia u bah David Kharsati kum u General Secretary bad nalor u bah David la jied ruh sa uwei u General Secretery kata ia u Pramod Koch.
Nalor kiba bun ki nongkitkam katei ka seng kiba kham hakhmat kum ki Vice President , Secretary, Treasurer, nongaiktien, bad ki Incharge jong ka tnad kynthei, samla bad nongrep la iohi ba ki nongialam ba ha khmat ka BJP ha ki por mynshuwa kum u bah Khlur Sing Lyngdoh President barim, u Dipayan Chakravorty General Secretary barim, bah H.
S Syiemlieh ki nongialam ba hakhmat kim shym la mih kyrteng ha ka thup kaba hakhmat hynrei la iohi ba la jied ia ki tang kum ki State Executive Committee Member katba ia U Dipayan pat la jied kum u incharge ia ka tnad ki samla ne ka Yuva Morcha.
Haba ki nongthohkhubor ki la kylli na u ma Shibun balei ym shym la ai ia ki kam kiba hakhmat kum ia u bah Khlur Lyngdoh ne Dipayan kiba dei ki nongialam ba hakhmat eh jong ka EC barim ne ioh ka don kano kano ka jingiakynad pynban hapoh katei ka seng, u ma Shibun u la ong ba kam shym la don kata ka jingiakynad hapoh katei ka seng hynrei ka jingjied nongkitkam ka dei kaba la jied ia ki nongialam katkum ka jinglah jong ki ban trei ia ka kam, “Ka jingai kam ia ki ka long katkum ka bor ba ki kot ban trei kum ki nongialam bad katkum ka bor jong ki ban trei hapoh ka Party" ong u ma Shibun.
U la ong ruh ba kam shym ka jingiaknieh nongialam mynta hapoh katei ka seng kumba la paw mynshuwa bad ka Party ka hap ban kohnguh ia ka sur kaba wan na ki bor bahalor ong biang u ma Shibun.
Haba la kylli biang hato ka BJP ka la pynkhreh ne em ban sei kyrtong ha ka elekshon MDC shiteng samoi ka ban wan, u ma Shibun u la ong ba ia mynta ki dang ia jied tang ki nongkitkam hynrei ia kiwei pat ki mat kiba donkam ban ia kren yn rah ha ka jingialang ka ban long ha ka 11 tarik mynta u bnai.
Nongpoh, 09 Rymphang:Hadien ka jing mih shibun ki kynrum kynram ha kaba iadei bad ka jingpynheh ia ka Umroi Airport, tang na ka jing thurmur ki Bor District ka Ri Bhoi ha ka rukom sam ia pisa na ka bynta jong kito kiba dei hok ki trai jaka, mynta ka sngi dkhot ka Public Account Committee (PAC) jong ka sorkar jylla, ryngkat bad ki Bor District ka Ri Bhoi, la leit ban jurip bad iakynduh ia ki trai jaka ki bym pat ioh ia ka jingsiew pisa na ka sorkar kum ka bailutksan ha kane ka jingpynheh ia ka Umroi Airport.
Kane ka kynhun jong ka PAC kaba la ialam da u Bah Paul Lyngdoh, MLA, Shillong West Constituency, kum u Chairman, ryngkat u Bah Ronie Lyngdoh, MLA, ka Mylliem Constituency, Bah Hopefull Bamon, MLA, Sutnga Constituency lem bad ka Bluebell.
R Sangma kaba dei ka MLA jong ka Chokpot Constituency, ki la pynlong jingialang ha Umden Umsaitprah, khnang ba kin ioh ban tih bniah halor ka jingmih jong shibun ki kynrum hapdeng jong ki trai jaka bad ki Bor District ka Ri Bhoi.
Ha kane ka sngi la mih ruh ki jingiatai kiba jur, hapdeng dkhot ka PAC, ki trai jaka ki bym pat ioh ia ka bailutksan pyrshah ia ki Bor District ka Ri Bhoi, halor ka nongrim ba kumno kin shu pynpra ia ka jaka ka jong ki, namar kim shem pat ioh pdiang kano kano ka jingsiew na ka sorkar.
Hynrei haba ka jingiatai ka la nangiaid shakhmat, la ioh ia ka jingshai kaba malu mala, ba ka daw kaba la pynlong ba kin mih shibun ki jyrwit jyrwat hapdeng jong ki trai jaka bad ki Bor District, ka dei halor ka nongrim ka sorkar ka la dep ban siew ia ka bailutksan, hynrei ki trai jaka kiba dei hok ban ioh ia kane ka bailutksan kim pat ioh satia ia kata ka jingsiew na ka sorkar.
Kaba kham pynlyngngoh ka long hadien ba la ioh jingtip ba ia ka bailutksan jong ki katto katne ki trai jaka kiba deihok ban ioh, hynrei kala leit pynban sha ka Kong Storia Nongbsap, kaba don ia kawei ka jaka kaba shah kynthup ha kane ka jingpynheh ia ka Umroi Airport.
Kumta ha kaba iadei bad kine ki kynrum kynram, na ka liang ki dkhot jong ka PAC, ki la dawa na ki Bor District jong ka Ri Bhoi, ba kin pynbeit noh kham kloi ia kine ki kam ba la leh bakla ha kaba iadei bad ki kam bailutksan jong ki jaka bad ha kajuh ka por ki la dawa ruh na ka Bor District, ba kin pynsangeh shipor ia kane ka jingtei katba kim pat lah ban pynbeit.
Ka PAC ka la shim ia ka rai da kaba bthah ia ka DC ba kan shim iaka jingkitkhlieh ban pynbeit ia kitei ki kam ba la leh bakla bad kumjuh ruh ban shim ia ka jingkitkhlieh na ka bynta ban phah pynphai noh ia ka pisa kaba la dep siew bakla sha kiwei pat ki bym dei hok ki trai jaka.
Shuh shuh ka PAC, ka la bthah ruh ia ka DC ba kan shim ia ka jingkitkhlieh ha kaban ban ai ia ka jingpyntip sha ka High Court, halor ka rai ba la shim da ka PAC, ha kane ka jingialang kaba la long mynta ka sngi ha Umden Umsaitprah.
Shillong, 09 Rymphang:Hadien ba la pyn sangeh shwa la katto katne bnai, u Deputy Commissioner ka West Khasi Hills District  u la pynbna paidbah ba ka jingshon dur ia u Adhaar ne National Population Register (NPR) yn sdang biang ha baroh kawei ka West Khasi Hills District.
Kane ka jingsdang shondur biang ia u Adhaar kan long naduh ka taiew ba khadduh jong u Rymphang 2016.
Yn phah jingtip sha baroh ki nongshong shnong ka District na ka bynta kane.
Baroh ki nongshong shnong kin hap ban iashim bynta ban pynrung kyrteng ialade haba wan ki briew ka sorkar ha ki shnong jongki na ka bynta kane ka kam.
Shillong, 9 Rymphang:La lap ia ka metiap jong kawei ka thei khasi na nongbah Delhi bad katei ka metiap ka dei jong ka kong Bahun Mar baniang, 35 snem karta bad la lap ia ka metiap jong ka ha ka ing ba ka sah wai ha katei ka nongbah Delhi.
Ia ka metiap jong ka la leit rah sha Deen Dayal Upadhyay Hospital ha kaba yn pyndep ia ka Post Mortem hadien ba lawan ki bahaing hasem jong ka kiba dang don ha shiteng lynti mynta ban leit sha Delhi.
La ioh jingtip ba ki don ki dak mong ha khohsiew jong ka kong Bahun, u Station House Officer jong ka Janakpuri u la pyntip ba ka Bahun ka la don ka jingleit leh sngewbha (Party) mynhynnin ka miet bad ka la leit lang bad u khun jong u trai jong kawei ka skul.
Katkum ki lad khubor kiba la ioh ban ia kren bad kiba haing hasem jong ka la ong ba ka Bahun ka dei ka briew kaba pariah bad ka idei paralok lut kat ki briew kiba ka ia kynduh.
Haduh ba thoh ia kane ka khubor ym pat shym lalah ban lum jingtip lut bad ka jingtohkit ka dang iaid shakhmat.
Shillong, 9 Rymphang:Ka iing kaba don ha Lachumiere, Shillong ka la kem ding mynta ka sngi ha ka por shiteng sngi eiei bad ha katei ka jingjia ka ding ka la bam duh ia ki jingdon jingem baroh hynrei ym shym la don mano mano ba mynsaw namarba ki pulit pynlip ding ki la lah ban poi biang por ha katei ka jaka shuwa ba ka ding kan pur sha ki ing kiba marjan bad sha ki waiar bording.
Katei ka ing ka dei kaba dei trai da ka kong Faith Elwin hynrei ka la ai wai sha ki 9 ngut ki briew kiba bun na ki ki dei ki nongbylla haduh mynta ym pat tip ia ka daw jong ka jingkem ding katei ka ing hynrei laantad ba ka dei ka jingthang heater kaba ym shym la don ba pynlip bad na ka daw ka jingkhluit palat ka la meh ding noh.
Jowai, 10 Rymphang: Mynta ka sngi ka JHADC ha ka jingialang kaba heh bha kaba la pynlong ha District Library Auditorium, Jowai ka la pynshai paidbah halor ka Ain Synshar Shnong bar Elaka ia kaba la tip kum ka “The Jaintia Hills Autonomous District (Establishment of Elaka and Village and Election, Appoin[bteng sla 7] tment, Powers, Functions and Jurisdiction of Dolloi/Sirdar and Waheh Chnong.
Ha kane ka jingpynshai paidbah, la hukum ia baroh ki 18 tylli ki Elaka ki dei ban don ia ka dorbar Elaka kiban ia shim bynta sa baroh kiba la dap ia ka 18 snem.
Ka dorbar Elaka ka dei ban kynthup ia u Chairman, Secretary, Asst.
secretary nalor u Treasurer.
Ki dkhot bad nongkitkam kim dei ban duna ia ka 10 ngut bad ia ka kam Chairman dei ban bat hi da U Daloi lane Sirdar.
Ia ki dkhot dei ban jied na baroh ki shnong ki ban ioh ruh ia ka jingmynjur ka EC ka JHADC.
Ka JHADC ka la batai bniah ia kawei pa kawei ki kyndon jong katei ka ain kaba la ioh ia ka jingmynjur u Lat ka jylla ha ka 23 December, 2015.
Na ka liang ka JHADC ka la kyntu ia ki Dolloi, ki Sirdar bad ruh ia ki Rangbah Shnong ba kin bud  ryntih bad ban pyntreikam ia kane ka ain.
Mynta ka sngi ka JHADC lyngba ka Administrative Department ka la ai sanad ruh sha ki Dolloi bad Sirdar kim bym pat shym la ioh pdiang ia ka Sanad khamtam kito kba dang dep shah jied.
Ha kane ka jingialang jan baroh ki MDC kiba la wan poi bad ia ka jingialang la pyniaid da u Chairman k JHADC.
Haba kren ki MEC ki la ai ka jingiaroh ia katei ka Ain Synshar Shnong ka JHADC.
Ka pynlyngngoh ia u nongthoh khubor, ban iohi, ia ka jaka thang briew, kaba ngi lah ban ong, ba ka long da ka stail bad katei ka dei kaba la plie ha ka Sngi Balang ha Rangthylliang – Mawsiang Nongshken – Dewsaw pathaw.
Ka iing, ka dei kaba heh bad kaba don kumba 20 la 18 phut, katba kum ka jing iathuh jong U Rangbah Shnong, Bah J Sohkhlet ha une u nongthoh.
Bad nangta, la iathuh shuh shuh, ba ha syndah katei ka iing, ka don ka painkhana, ka jaka buh um bad ka jaka shong thait ia kito kiba leit sha katei ka jaka on thang briew.
Ha katei ka kamra kaba heh, ka don kawei ka thliew, kaba jrong kumba 10 phut tam bad katei ka dei ka jaka ba la mang ban buh pyrshing ia ka met briew, ha kaba la siang da ka nar na sha trai (kaba dei ruh ka jaka ban lum ia ki shyieng jong u nongiap) bad ha khmat jong katei ka thliew, kaba lam noh salit malu mala, la buh da ki dieng thang bad kitei ki dei ki dieng, kiba thang pyningkhong haduh ban da kylla dpei ia ka met jong u briew.
Ka jing phylla jong katei ka jingthang briew, ka long ba mar ia ai ding, na ka bynta kaba sha khmat jong katei ka thliew; ka ding, ka sdang ban pur stet bad nangta ka tdem, ka beh wut wut sha ka jaka, ba don ka met iap bad nangta ka kiew beit beit sha ka thliew, kaba don u atoskhana, uba jrong kumba 40 phut eiei; kumba la iathuh da U Ma Loi Chyrmang, uba dei u misteri, uba thaw ia katei ka Kpep ha Rangthylliang.
Ka jingkhlain jong ka ding bad ka tdem, ban thang ia ka met briew, ka shong ha uwei u sainar, uba la teh ha ka jingtap jong ka thliew atoskhana, kaba don ha khlieh duh jong u astoskhana bad lada la pyllait lut ia ka jingtap, ka lyer kan beh stet haduh katta katta, ha kaba wat ki jain phong ruh kin lah ban shah rong sha suin.
Utei u atoskhana, ha ka jingpeit jong une u nongthoh, u don lai bynta, namar ba la ker ha ki lai kyrdan bad ka dei ha kitei ki lai kyrdan, ba ka don ka jingrung jingmih jong ka lyer, ka jingiaid jong ka tdem bad kaba tan lut ia ka tdem na ka jaka thang ban pynmih pat sha khlieh jong u atoskhana, sha ka jingjrong kaba 40 phut.
Na ka jingbatai jong U Ma OR Shallam, President ka Sein Raij bad wat u misteri heh duh, U Ma Loi, la sngewthuh ba ka jingthang ia ka met iap, kan shim por hi hapdeng ar kynta eiei, wat la u ong ba katei ka Kpep, ka lah ban thang pynkylla dpei ia ka met hapoh shi kynta.
U President ka Sein Raij, u iathuh shuh shuh, ba ka Sein Raij, ka don ar ngut ki misteri rangbah, kiba trei ia katei ka kam shnong jingthang bad kitei ki long U Ma Kyrshan Shullai bad nangta sa U Ma Loi Chyrmang bad la iathuh shuh shuh, ba u mawit, uba shna ia utei u atoskhana ruh, u dei uba kyrpang bha, ha kaba hap ban wan kit na Jharkhand, namar ba kine ki mawit, kiba don ha Shillong, Guwahati, kim lah satia ban tan ia ka tdem jong u atoskhana.
La iathuh ba ka jingdonkam dieng, na ka bynta ban thang pyningkhong ia ka met briew kan long tang shi song lane kumba shiphew kilo antad.
Nongstoin, 10 Rymphang:Ki kynhun leh noh ba la tip kum ka United Garo Security Force ka kynhun ba don tang kumba 6 ngut ki dkhot hynnin ka janmiet kila wan sha ka shnong Dobakdrop WKH, ha ryngkat ki suloi AK 47 bad Carbine bad kitei ki runar kiba la wan poi ha katei ka shnong ha ka por 8:30 PM ki la rahbor ruh ia u wei u nonghikai skul jong katei ka shnong.
Katkum ka khubor na ki heh pulit jong ka District la iathuh ruh ba ia u tei u nonghikai bala shah rahbor la tip kum u Sengaram Marak na ka shnong Dobakdrop bad kitei ki kaikhlaw kila rah ia utei u nonghikai shaphang jong ka shnong Aberam.
Shuh shuh na ka liang jong ki bor pulit mar ia ioh jingtip halor katei ka jingjia hynnin ka miet kila pynlong ia ka jingkhynra kaba jur bha ha ki thain Malangkona bad ha katei ka miet ki pulit kila ioh ban kem noh ia uTenseng Marakbad ia u Aldrin marak kiba na ka shnong Dobakdrop kiba ia don kti lang ha katei ka kam rahbor.
Na ka liang jong ki pulit ka Aradonga mynta ka janmiet kila bteng biang ia ka jingkhynra ka jong ki sa sha ka thain Nonghawei bad ha katei kapor kitei ki kynhun runar mar ia iohi ia ka kali jong ki pulit kila sdang ban her krad bad ki pulit ruh ki la beh kthong ia kitei ki runar bad ha katei ka jingjia ki pulit kila ioh ban pyllait im noh ia u tei u nonghikai skul.
Ym tang ki pulit kila ioh ruh ban kem noh ia u wei u snar jong katei ka kynhun kaba don tang 6 ngut na ki ha ryngkat 3 tylli ki suloi AK, kawei ka carbine bad 3 tylli ki pistol bad na ka liang jong ki pulit ki dang pyrshang tyngeh ban pynduh noh ia katei ka kynhun.
Shillong, 9 Rymphang: Ki nongialam ka BJP ki la ong ba mynta ki la lap ia ka daw jong ka jingsahdien kane ka jylla Meghalaya bad ka daw ki ong ba ka dei namar ba ka sorkar Meghalaya kaba ialam da ka seng Congress ka bang palat ban shim ia ki skhim ne ki projek kiba tang 40% na ka sorkar pdeng bad hadien kata kim treh shuh ia ka 60% kaba dang sah bad ki sdang pat ban tyrwa da ka projek thymmai, khnang ban ioh biang ia ka 40% kaba thymmai.
U President ka BJP u ma Shibun Lyngdoh haba kren sha ki nongthohkhubor mynta ka sngi u la ong ba ia katei ka jingle ka sorkar Meghalaya ka la paw hadien ba u la ioh ban ia kren bad u myntri ka sorkar pdeng uba peit ia ka DONER u Dr.
Jitendra Singh ha ka por ba ki nongialam na kane ka jylla ki la leit ban ia shim bynta ha ka jingjied President ka BJP ha Delhi.
U Ma Shibun u la ong ba u la lap ba ka daw ba ka sorkar Meghalaya ka hun tang ia ka 40% ka dei namar  ba kam lah satia ban pyni ia ki jingkhein jingdiah, haei ka pynlut ia katei ka 40% lane kam lah ban ai ia ka Utilization Certificates (UC).
U la ong ba lada ka sorkar jylla kam lah ban ai jingkhein shaei ka pynlut ia katei ka 40% ka sorkar pdeng kan ym pyllait ia ka 60% kaba dang sah, kumta ka sorkar ka shu hun noh tang ia ka 40% bad kam kwah shuh ia ka 60% namarba kam lah ban ai jingkhein.
U la ong ruh ba tang ban ioh ia katei ka 40% ka sorkar ka ju bang eh ban tyrwa biang sa da kiwei pat ki projek ban shim tang ia ka 40% hynrei mynta u la ong ba ka sorkar pdeng kan ym theh tyngka shuh sha kane ka jylla lada jia ba ka sorkar jylla kam lah ban ai jingkhein ia ki jingpynlut jong ka baroh ha ki snem kiba la dep.
Kumba paw hi ha ka jingiakren u ma Shibun u la ong ba bunsien ka pyni ka sorkar jylla kam lah ban pyndonkam ia ki pisa kiba la mang na ka bynta ki projek bapher bapher kumta bun ki pisa kiba la pynphai noh sha Delhi bym lah ban pyntreikam bad kam ju don pat ka jingkhein kaba biang.
“Ki Projek ki bym lah shuh ban pyndep mynta kiba dang sahkut ha ka sorkar pdeng ki kot kumba T.
144 klur tyngka bad katei ka dei ha ki snem kiba la dep" ong u ma Shibun.
Ki nongialam ka BJP ba kynthup ia u Edmund Sangma, ki la ong ba kane ka jylla kan sha pyntyrkhong pisa ha ka sorkar pdeng lada ka sorkar kam lah ban ai jingkhein ia ka jingpynlut jong ka ia ka boina kaba 40% kaba ka ju bang eh ban shim na ka sorkar pdeng.
Shillong, 09 Rymphang:Ka jingialang bah jong ki Rangbah Shnong hapoh ka lama ka Synjuk Ki Nongsynshar Shnong ka Bri u Hynniew trep (SNSBH) kan long lashai ka sngi ka 10 tarik Rymphang por 11 baje ban iakren iathir shwa ba kin leit ban iakynduh ia ka jingkhot jong u Myntri Rangbah u Mukul Sangma ha ka por 3 baje janmiet.
Haba iakren bad u General secretary ka SNSBH u Bah RL Blah u la ong ba ka jingiakynduh lashai ka sngi, ki nongkitkam ka Synjuk ki khmih lynti ba ki Rangbah Shnong kin iapoi bun namar ba ka jingiakren kan long halor ki mat kiba  donkam bha.
“Ngi khmih lynti ki nongkitkam Shnong kin iapoi bun bha namar ba ka mat ka long kaba donkam bha ban iakren lashai ka sngi", la ong u Bah Blah.
U  la ong ba tang ki Executive Member ka SNSBH kin don ym duna 30 ngut eiei bad la khmih lynti ba ki nongkitkam shnong kin ia wan ym duna ia ka 500 ngut eiei ha ka jingialang lashai ka sngi.
“Ngi khmih lynti ba ki nongkitkam shnong kin iawan poi ym duna ia ka 500 ngut eiei", la bynrap u Bah Blah.
U la ong ba ka jingialang kan iakren iathir bha ia ki kam kum ka jingbuh kyndon ka sorkar ia ki nongtrei sorkar ban bat kam rangbah shnong, ban long dkhot, ha ki seng.
“Ngim pat lah ban ong kum kano ka rai ngin shim lashai, namar ba kan shong ha ka jingialang baroh ban shim ia ka rai", la ong u Bah Blah.
Kham mynshwa, ha ka jingpyllait khubor, ka SNSBH ka la pynpaw ia ka jingpyrshah jur ia ka jingpynmih kyndon ka sorkar ia ki nongtrei sorkar ban bat kam shnong, ha ki seng bhalang, bad ka la dawa ba dei ban ia laitluid kumba ju long namar ba ka kam Rangbah Shnong, ka dei ka kam shakri lem, ka bym ioh tulop eiei.
Kiwei pat ki lad khubor, ki iathuh ba ki Rangbah Shnong bad ki Khlieh nongsynshar shnong ka thaiñ Ri-Bhoi kiba la thmu ban pynlong da ka jingialang paidbah ha madan Paham Syiem, Nongpoh bad katei ka jingialang la ong ba ki don jingthmu, na ka bynta ban pan rai na u paidbah ba kin yn ym ai shuh ka jingiatreilang bad ka sorkar, ki la buhteng shwa ia mynta shipor.
Katei ka rai ki Rangbah Shnong Ri-Bhoi ka dei hadien ba ka sorkar ka la khang lad ia ki nongtrei sorkar ba kin bat kam shnong ne kam seng kaba ka sorkar ka la pynbna kham mynshuwa.
Hynrei kham hadien ka sorkar ka la pynkylla noh ia katei ka rai jong ka bad ka la pynkylla noh da kaba ong ba ka shah ia ki nongtrei jong ka ban long rangbah shnong lane ban kitkam seng hynrei ki dei pat ban da pyntip shuwa sha ka sorkar shuwa ban bat kam lane ban pyntip noh lada don kiba la don lypa ha ka kam.
Watla ka sorkar ka la pynkylla noh ia katei ka rai hynrei ki Rangbah Shnong ka Ri-Bhoi ki la pynbeit ba katei ka jingialang jong ki kan iaid beit kumba la pynbeit naduh mynshuwa.
U Rupang u la ioh jingtip ba mynta ka sngi ka la don ka jingialang hapdeng ki nongsynshar shnong ka ri Bhoi lem bad ki sengbhalang ha katei ka thaiñ ban ia kren ha kaba ia dei bad katei ka jingialang.
Ha katei ka jingialang la shim ia ka rai ban pynkynriah noh shuwa namarba ka sngi ban long jingialang paidbah ha madan Syiem ka ia tyngkhuh noh bad ka jingialang kaba la khot da ka Synjuk Ki Nongsynshar Shnong ka Bri u Hynniewtrep kaba la khot jingialang lashai ka sngi ha Commnitty Hall ka Wahingdoh.
Katkum ka jingtip ba la ioh lum la ong ba watla la pynsangeh noh shuwa ia katei ka jingialang bah hynrei kikhlieh nongsynshar ka Ri-Bhoi ki la rai ba kin pynlong beit ia kum katei ka jingialang kaba la pynbna mynshuwa hynrei kaba sah mynta ka dei beit tang ka tarik ba kin buh biang da kawei bad ia kane la ong ba ki sengbhalang ruh ki la aiti beit ha ki Rangbah Shnong ba kin buh tarik.
Shillong, 09 Rymphang: Ka NPP ka la kam ba u Myntri Rangbah ka jylla u Mukul Sangma u la shu bat kai ia ka phai (file) kaba iadei bad ka jingsieh ia u Conrad Sangma kum u MDC sha ka GHADC la 3 bnai tam mynta.
Ha ka jingpynlait khubor ha kane ka sngi Hatmajai, ka NPP ka la ong ba, “La iathuh ba ka file kaba ka GHADC ka la phah sha ka sorkar ban sieh MDC ia u Conrad, la shu bat kai u Mukul haduh lai bnai eiei haduh mynta".
Kane ka dei ka jingjia ka bym ju kham jia koit kaba long pyrshah ia ka riti synshar ka ri bad ka kdew shai ia ka jingpyn khein ia ka kyndon ka riti synshar paidbah ka ri kaba long pyrshah ia ka mon bad ka bor ba la pynkup da u paidbah, la ong ka NPP.
Kane ka jingleh ka la pyni hakhmat ki paidbah ka jylla ia ka jinglong kap kap ka sorkar ba ialam ka Congress ha kane ka jylla, la ong u Dr.
Jimmy Momin uba dei u president ka NPP West Garo Hills.
Ka NPP ka sngew ba kane ka jingleh, ka dei ka jingtieng jong u Myntri Rangbah u Mukul Sangma ia ka jingkiew ka NPP ha kane ka jylla bad khamtam ia ka jingmih ka kyrteng jong u Conrad uba lah ban pynking khlieh ia ka Congress ha ka elekshon ban wan ha u snem 2018.
“Ka NPP kan nym ai jem ia kane ka jingleh beain bad kan ujor wat sha ka bor jong ka ain ban wanrah ia ka jingiaid beit ka synshar paidbah", la ong u Dr Momin.
U la ong ba ka party ka kyntu ia u Lat ka jylla bad ia ka sorkar pdeng ban tuklar ia kane ka jingleh beain jong u Myntri Rangbah bad ka Congress.
“Ngin sa leit kynduh ia ki heh sorkar pdeng bad ia u Lat ka jylla halor kane ka bynta’, la ong ka NPP bad bynrap, ba ki nongkyrshan ka party ki dei ban khreh ban pynlong ia k jingiakhih naduh ka 1tark Lber ban wan.
Ha ka MDC elekshon ba la dep, ka NPP ka la jop 10 ngut, Congress 7, GNC 3, BJP 1bad Independents 8.
Ka NPP lem bad ka, GNC, BJP bad u Independent baroh 15 ngut ki la thaw ia ka Garo Hills Progressive Alliance (GHPA) bad la jied ia u Denang T Sangma kum u Chief Executive Member (CEM).
Shillong, 9 Rymphang: Ka jylla Megha laya ka long kaba la khreh ban pyntreikam noh ia ka skhim khaw tad, ka National Food Security Act (NFSA) naduh mynta u bnaai.
Katkum ka jingong jong u Myntri ka tnad sam marbam ka jylla u Clement R Marak, ka NFSA kan ai jingmyntoi ia 21, 49, 095 ngut ki nongshong shnong ka jylla.
U Marak u la ong ba ki nongioh jingmyntoi na kane ka skhim kin ioh khaw tad ha ka dor T.
3 shi kilo bad u kew T.
2 shi kilo.
U la ong ba na ki 21,48, 095 ki nongshong shnong, 18, 45, 631 (77.
79 per cent) ki dei na nongkyndong bad 3, 03, 464 (50.
87 per cent) ki dei na jaka sor.
U myntri u la ong ba ka tnad ka la dep sdangban sam ia ki kot reshon sha kiba dei ban ioh bynta na ka NFSA.
“Ki bor pyniaid na ki district ki la iathuh ba kin pynlong biang ia ka jingbishar paidbah ban pynrung ia ki bym pat rung bad ban weng ia kiba bym dei" la ong u Marak hynne ka sngi Hatmajai.
U la ong ba ki nongioh bynta na ka NFSA kin ioh khaw 5 kilo shi bnai shi khlieh katba kito kiba dei jong ka Antyodaya Anna Yojana (AAY) kin ioh 35 kilo shi bnai.
U Marak u la iathuh ba ka sorkar kan ioh 8792.
18 metric ton u khaw bad 1483.
85 metric ton u kew katba u khaw AAY yn ioh 448.
53 metric ton ha ka shi bnai.
Shillong, 10 Rymphang:Hadien ba u la risaiñ noh kum u dkhot jong ka UDP- u MDC barim u bah JTS Thongni ryngkat ki nongkyrshan jong u ki la leit ban pyniasoh noh bad ka seng Congress, ki la leit ia soh ha ka jingialang jong ka Rambrai-Jyrngam Block Congress Commi ttee(RJBCC) kaba la long ha ka 9 tarik u rymphang, 2016.
Nalor u bah Thongni ki la don ruh ki nongialam ba hakhmat ka HSPDP kiba la leit ban ia soh sha ka Congress bad kitei ki dei u bah Overlin Nongsiej bad u Nestor.
U kyrtong elekshon MDC shiteng samoi jong ka seng Congress na Rambrai Jyrngam u Kimfa Marbaniang u la pdiang sngewbha ia kitei baroh kiba la wan ia soh sha katei ka seng bad kiba la wan ru ban pynkhlaiñ ia katei ka seng ha ka elekshon shiteng samoi.
Ka khubor na ka seng Congress ka la ong ba mynta ka kynti u paidbah ka West Khasi Hills u la sngewthuh kumno ban jied nongmihkhmat bad kim kwah shuh ia ki briew kiba thiang tang ka thylliej hynrei kane ka elekshon MDC shiteng samoi kan pynlyngngoh ha kaba ka Congress kan jop lut ha baroh lai konstitwensi.
Shillong, 10 Rymphang: Shi taiew myn shuwa ka KHNAM Youth Wing’s ka la leit ban tong ia ka um na ki ar tylli ki top um kiba don ha Khlieh Iewduh, kawei ka dei ka top um jong ka Municipal bad kawei pat ka top um jong ka PHE, la leit ban tong ia katei ka um khnang ban ioh leit phah test la ka long ne em kaba bit ban dih ne ioh ka long pynban kum ka um na Mawphlang kaba la tong na Saw mer shiteng.
Hadien shi taiew ka KHNAM ka la ioh ia ka ripod na Pasteur Institute bad ia katei ka ripod ka la ioh ha ka janmiet 9 tarik jong u rymphang.
Katkum katei ka ripod kaba ka KHNAM ka la ioh la ong ba ka um kaba la tong na ka top jong ka Municipal ka dei kaba bit ba biang ban dih katba ka um jong ka PHE pat ka dei ka bym thikna ban dih bad la kynthoh ha katei ka ripod ba shuwa ban dih donkam ban da shet pynthnam ne ban philter shuwa ia ka khnang ba ki khniang jingpang kin iap.
La buh jingkynthoh ba ka um PHE ka biang ha ki rukom khleh dawai bad ka Ph Value ruh ka biang tangba ki don pat ki khniang jingpang ha katei ka um na kata ka daw donkam ban da pynthnam shuwa.
Ia katei ka ripod ka KHNAM ka la leit rah mynta ka sngi sha u myntri ka sorkar jylla uba dei peit ia ka koit ka khiah u bah A.
L Hek ban pyni ha u bad ban kyntu ruh ba un shimkhia ban leh eiei khnang ba ka um kaba ki paidbah ki dih kan thikna ba kan long kaba khuid.
U bah A.
L Hek u la ong ba u dang ap sa ia kiwei pat ki ripod ha kaba ia dei bad katei ka um bad hadien ba la ioh ia ki ripod un leh ia kaba donkam.
U bah Thomas Passah President ka KHNAM Youth Wing u la pynpaw ka jingsngewdiaw namarba ka jingleit tong ka KHNAM ia katei ka um na Khlieh Iew ka dei kaba la pyntip lypa lai sngi shuwa ban leit tong hynrei ka dang long kumtei katno tam lada jia ba shu leit tong kumto khlem da pyntip lypa, “Nangne shakhmat ngin shu leit kyndit noh khlem da pyntip lypa, ngi kwah ban pynthikna ba ka um kaba sam sha u paidbah ka dei kaba bit ban dih khlem kano kano ka jingsyier" ong u ba Thomas Passah.
Lah ban kdew ba katei ka um ka PHE na Khlieh Iew ka dei kaba la sam sha ki bun tylli ki shnong jong kane ka nongbah Shillong kum ka Mawkhar, Laban, Jaiaw bad kiwei pat ki shnong hangne ha sor Shillong.
Pynursla, 10 Rymphang:Mynta ka sngi, la plie ia ka “Khnap Thangbru" lane ka “Kpep" ha shnong Rangthylliang – Mawsiang Nongshken – Dewsawpathaw, kaba ka jinglut na ka bynta katei ka jingtrei baroh kawei, ka poi sha ka T.
25lak.
Ha ka jingialang, ba la pyniaid da U Bah Controll Marbaniang, uwei na ki riew rangbah jong ka Shnong, la ioh ia ka jingkren, na U Ma OR Shallam, President jong ka Sein Raij Jowai, ha kaba ula ong ba katei ka Kpep, ka dei ka lynti iaid khadduh sha u trai nongbuh nongthaw.
La iathuh da U Ma Shallam, ba katei ka Kpep lane ka Khnap Thangbru, ka dei lyngba ka jinglap jong u stad jong ka Jowai, U Ma Campbell Shullai, bam kwai ha duwar U Blei, ha kaba ula sdang ia katei ka jaka thang briew, ha u snem 2000 bad ba la sdang pyntreikam pura pat ha u snem 2002 bad ba la plie nyngkong ha ka 23tarik Jymmang 2003 bad hadien katei ka jingplie, ki don da ki spah, ki khun ka niam tre, ba la pyndep ha katei ka jaka.
Haba batai shaphang katei ka jaka thangbriew, U ma Shallam, ula ong “Ka iarap ia ka por, iarap ia ka jinglut, iarap ia ka jingsma, kaba mih na ka tdem" bad u ong shuh shuh ba katei ka shimpor tang ar kynta ban thang ia ka met jong u briew.
U Ma Shallam, u kren ioh mynsiem ruh, ba mynta ha ka por jong U bah Prestone Tynsong, myntri ba mynta ka tnat khlaw, ba ki la don haduh 20tylli, kitei ki Khnap Thangbru, kiba la sdang pyntrei sha ki Shnong bapher ha Ri Khasi Jaintia.
U Ma OR Shallam, ha ka jingkren jongu, ha katei ka jingialang, u iathuh ba ha kine ki sngi, ka Pollution Board, ka la iakren bad ka Sein Raij, kaba bat ia ka hok ban pyntrei ia katei ka jing thang briew; namar, ba ka sorkar India, ka donkam ia katei ka jingstad jongki, ba kin pyntreikam, ha kiwei de ki bynta jong ka Ri India.
Namar ka jingkyrduh jaka, ha kine ki sngi, la ong biang U Ma Shallam “Lashai la shisngi, ki Kristan ruh kin sa pyndonkam".
U Ma Stephanson Mukhim, Parliamentary Secretery ka sorkar Jylla, haba kren, ula iathuh ba ha ka Constituency jongu, ha Amlarem, ki dang shu dep plie ia katei ka jaka thang briew, ha ka 22tarik Kyllalyngkot 2016 ha Shnong Padu.
U Ma Justin Dkhar MLA ka Khliehriat, haba kren, ula ong shuh shuh, ba ha ka Constituency jongu, ki lah don 9tylli kitei ki jaka thang briew, ba la dep tei, kiba la bei pisa da ka MLA Scheme, ba la bei pisa da kiwei ki kynhun bad kumjuh da ka tnat khlaw jong ka Sorkar Jylla.
U MLA, ula ong shuh shuh “Phin da iap, phin sa poi ha kane ka paki dulan" haba kdew shaphang ka jing itynnad jong katei ka jaka thang briew ha katei ka Shnong.
U MLA, u ong ruh ba katei ka jaka thang briew, ka pynduna ruh ia ka jingdonkam Um, khamtam kum ha Khliehriat, kaba dei ka jaka, kaba duna um bha.
U Bah Prestone Tynsong, myntri ka tnat khlaw bad uba dei ruh U MLA jong ka thain, ka Pynursla Constituency, ha ka jingkren lyngkot, ula pynsngew, ba ka jingkhuid, ka jingsuba jong katei ka jaka thang briew, ka dei ban iai neh.
“Lada pynlong mar sorkar, kam long kaba sngew tynnad" ula ong shuh shuh.
La iathuh da u myntri, ba katei ka jaka thang briew, ka dei kaba nyngkong eh ha Ri Khasi bad ki don sa kiwei pat kiba dang trei shakhmat bad kita ki long ha Lawsohtun, Marbisu, Mawlam, Wahkhen bad ha Mawkyrwat nalor kiwei kiwei.
Ha katei ka jingialang, la ioh ruh ia ka jingkren na U Bah C Budnah, Chief Conservator of Forest jong ka sorkar Meghalaya, Bah J Sohkhlet Rangbah Shnong bad sa ka jingshad tynrai na ki khynnah samla jong ka Shnong Wahkhen bad ba la ai khublei pynwai, da U Secretery jong ka Shnong.
Katei ka jaka thang briew, ka don ha kjat jong ka shnong Rangthylliang bad ka don ha ka them, kaba don sha ka liang ka diang jong ka surok ban hiar sha Nongshken Umniuh Tmar bad namar ba ka dei ka jingtrei jong ka tnat khlaw, la ai rong ruh da ka rong jyrngam bad ka rong saw, shabar jong ka iing baroh kawei.
Shillong, 10 Rymphang:Katkum ka jingtip ba ki nongthohkhubor ki la ioh ka long ba u Myntri Rangbah ka jylla u Dr.
Mukul Sangma u la buh por ia ki Rangbah Shnong ban ia kynduh ia ki ha ka por 3 baje nohphai sngi, haba ki nongthohkhubor ki la poi ha Secretariat la ioh jingtip pynban ba ia katei ka jingialang la pyn kynriah noh sha ka 5 baje namar ba u myntri rangbah u bunkam ban leit long kongsan sha kawei pat ka jaka bad u pyn kynriah noh ia katei ka por ba la buh.
Ki Rangbah Shnong ki hap ban leit ia kynduh ia u myntri rangbah ha ka por 5 baje bad katei ka jingiakren jong ki ka la neh kumba lai kynta eiei naduh ka por 5 haduh 8 baje.
Shillong, 10 Rymphang:Ki nongialam jong ki nonghikai SSA (AMSSASTA Ri-bhoi District Unit & AMSSASTA West Khasi Hills District Unit) ki la ong ba ki la ioh jingtip ba ka ophis jong U State Project Director, la ong ba ka sorkar Meghalaya ka la iohpdiang ia ka pisa na ka sorkar pdeng dang shen bad na ka liang ka Office jong U SPD ki dang pynkhreh ia ki kot ki sla ba donkam khnang ban ioh ban phah noh sha man la ki District.
Ki la ong ba katkum ka jingtip kaba kine ki ar tylli ki District Unit ki la ioh ka long ka sorkar kan pyllait lut noh ia ka tulop jong ki nonghikai SSA kaba dangsah naduh u naiwieng 2015 haduh rymphang 2016.
Ki la kyrpad ia baroh ki nonghikai SSA ha ka jylla ba ki dei ban iai shah namar satang shitaiew artaiew ngin sa ioh noh ia ka tulop kaba dei hok jong ngi.
Shillong,10 Rymphang:Ha ka 9 tarik mynta u bnai ha ka por 4:45 baje eiei janmiet u bah Minot Syiemlieh u Rangbah Shnong ka Chiruphi, EJH ryngkat kumba 5 ne 6 ngut ki nongshong shnong u la leit sha ka jaka ka kompeni dewbilat ka M/s TopCEM Cement Limited kaba don ha Chiruphi bad ki la pynpra kumba shi mitar shiteng ka kynroh jong katei ka kompeni,.
Ka daw la ong ba ka dei namarba katei ka kompeni ka la ker kut lut ia ki lynti iaid jong u paidbah katei ka shnong uba ju iaid lynti na katei ka jaka.
Hadien ki heh jong katei ka kompeni ki la ki ujor sha ki pulit ka Khliehriat PS , hynrei mynta ka step ki nongshong shnong ka Chiruphi ki la mih ban khang syndon ia ka khyrdop bah jong katei ka kompeni dewbilat bad ki la dawa ba ka kompeni ka dei ban plie ia ka khyrdop jong ka kaba ju iaid lynti ki nongshong shnong khamtam ki khynnah skul bad ki ba leit trei bad ki la dawa ruh ba ka kompeni ka dei ban weng noh ia ka jing ujor pulit jong ka pyrshah ia u Rangbah Shnong bad kiwei pat ki nongshong shnong.
Kham hadien ki Majistor bad ki pulit ki la khot jingialang ia baroh ar liang bad ha katei ka jingialang ka kompeni ka la kohnguh ban plie biang ia ka lynti iaid ki paidbah bad ban weng noh ia ka jingujor pyrshah.
Shillong, 10 Rymphang: Kham mynshuwa u Rupang u la ioh jingtip ba ka Khasi Hills Autonomous District Council ka la dep ban ai laisen ia ka kompeni ri Syiar ka Meghalaya Agrovet kaba don ha ri-Bhoi District, la ioh jingtip ba ia ka laisen khaii ka KHADC ka la dep ban ai sha katei ka kom peni ha ka taiew ba-ar jong u kyllalyngkot mynta u snem.
Hynrei ki kynhun kiba ieng pyrshah ia ka jingai laisen ia katei ka kompeni kim shym la ioh jingtip eiei haduh kine ki sngi ruh bad ki la ong ba kim iohi ba katei ka kompeni kan sdang treikam bad namar ka jingbym pat treikam jong ki nangmut ba kam pat ioh laisen na ka KHADC.
Hadien ba la ioh jingtip ba ka KHADC ka la dep ban ai laisen u nongialam ka KSU u bah Peter Kylla u la ong ba un lum noh ia ka jingialang kyrkieh jong ki kynhun kiba don ha ka liang pyrshah khnang ban shim noh ia ka rai ba kin iaid shakhmat namarba ka KHADC kam sngap ia ka jingdawa jong ki.
Lah ban pynkynmaw ba ki kynhun kiba ieng pyrshah ia ka Meghalaya Agrovet ki ieng ha ka nongrim ba katei ka kompeni ka pynjaboh ia ka tyllong umbam umdih jong kiba bun ki shnong, katba ki don pat ki kynhun kiba ia shah ia katei ka kompeni kiba la hun ia ka jingpynthymmai jong ka ia ka rukom treikam kaba ki la ong ba kam pyntuid shuh ia ki jaboh sha ki tyllong umbam umdih.
Lah ruh ban kdew ba ka KHADC ka la khot paidbah ban pynsngew paidbah halor katei ka kompeni ban sngap ia ka rai ki paidbah la ki kwah ne em ban ai laisen ia katei ka kompeni hynrei na ka liang ki kynhun pyrshah ki la kynnoh ba ym shym la khot ia ki hynrei la khot pynban ia ki shnong ki bym shah ktah ha katei ka jingpynjaboh ka kompeni.
Shillong, 11 Rymphang:U MLA ka Sohra na ka UDP, u Bah Titosstar Well Chyne, u la pynpaw ia ka jingkloi ban bah ia ka lyngkot nong ialam ka party lada ki ibit ban bynshet ha u.
“Nga long uba kloi ban shimti ia ka kam President ka party, lada ki ia ibit ia nga ban bynshet ia kane ka kam.
Nga la don ha ka party naduh ba la sdang ia ka bad, ngam don jingeh ban shimti lada ki tyrwa", la ong u Bah Titos haba iakren mynta ka sngi.
U MLA ka Sohra, u la ong ba ha ka party UDP, kam ju don ka jing iaknieh ia ka kam nong ialam, hynrei ka dei beit lyngba ka jingiasngewthuh jingmut bad ka jingiabeit lang.
“Ngim ju don elekshon ha ka UDP, ngi don tang ka Nonimation Committee ban tyrwa ia ki kyrteng jong ki briew ban shimti ia ka kam nong ialam", la ong u Bah Titos.
“Ngim ju don ka jingiakhroh ne kanbas, ne ialeh politik, bad lada don kiba leh kumta, lehse kan dei ka sien ba nyngkong ha ka party", la bynrap u MLA Sohra.
Ka UDP kan sa pynlong ia ka jingialang bah ha ka 27 tarik mynta u bnai, ban jied ia u President thymmai bad kiwei ki nongkitkam ka party, kaba ialam da u President ba mynta u Dr Donkupar Roy naduh u snem 2003.
Kiwei ki paw kyrteng kiba lah ban don ha ka thup ban iakhun ia ka shuki President ka UDP, ki long u Bah Bindo M Lanong, bad u Bah Paul Lyngdoh kiba long mynta kum ki Working President.
U Dr Jemino Mawthoh uwei na kiba iakren ki briew sharum shaneng ba lah ban shimti ia kane ka kam, u la kyntait, katkum ka khubor ba u la pynpaw.
Ha kawei ka liang, halor ka kam bat Rangbah Shnong ki nongtrei sorkar, u Bah Titos, u la ong ba kane ka dei ka kamram jong ka district council, ym da ka sorkar.
“Ka kam Rangbah Shnong ka dei ka kam shakri lem, bym don jingsiew", la ong u MLA Sohra bad bynrap, lada ki ioh jingsiew, ka la dei ia ka sorkar ba kan ong da kumwei pat.
Shillong, 11 Rymphang: Ka shuki jong u Dr.
Mukul Sangma ka la khih te ka la khih shisha mynta ka kynti, ong ki MLA Congress haba ia kren bad une u nongthohkhubor.
Katkum ka jingiathuh jong ki ki la ong ba mynta lei lei ka khliehduh jong  ka seng Congress ka Sonia Gandhi ka la pan na u Dr.
Mukul ia ki kyrteng ki MLA kiba don bad u ban pyni ba u don ia ka jingbun paid.
Haduh ba thoh ia kane ka khubor u la nongthohkhubor u lah ioh jingtip ba ki don 12 ngut ki MLA kiba la rai kut ba kin don beit bad u Dr.
Mukul Sangma.
Kiwei pat ki MLA kiba ju don ha syndah u Dr.
Mukul Sangma ki la iathuh ba kumba long mynta ka met jong ki ka don bad u Dr.
Mukul, hynrei ka mynsiem jong ki kam don shuh bad u bad ki shu ap ia ka por kaba biang tam ban ai ia ka rai ba khadduh jong ki halor kane.
Ka jingeh ba ki MLA ka seng Congress ki ia kynduh mynta la ong ba ka dei ka jingbym ioh jong ki ia u nongialam uba baroh ki sngewhun la iathuh ba ki don katto katne ngut ki MLA kiba kwah ban long nongialam hynrei mynta ka kynti ki la raikut beit ba ia ka kam nongialam la ka long kumno kumno ruh kin rai kut beit ha u bah D.
D Lapang bad ki la ong ba katei ka jingrai kut jong ki ka dei ruh ka jingailad ba khadduh ia u bah Lapang namar ba kumba long mynta u la noh shisha ka rta jong u.
La wad jingtip kumba katno ngut ki MLA kiba don ha ka liang u Dr.
Mukul bad kumba katno ngut kiba pyrshah ia u bad katno ngut kiba don hapdeng, u nongthohkhubor u la ioh jingtip ba ki don kumba san ngut ki MLA kiba la rai kut ban ia don beit ha syndah u Dr.
Mukul bad kita ki kynthup ia ka kong Ampareen Lyngdoh, u bah AL Hek, Zenith Sangma, Dikanchi Shira bad sa uwei pat u MLA na ka ri Khasi Jaintia hi bad kitei ki la long kiba thikna ban iap ne im kin iai don beit bad u Dr.
Mukul.
Nalor kitei la ong ba ki don kumba 6 ngut pat ki MLA ki bym pat lah ban rai hano kin ai ia ka rai ba khadduh jong ki hynrei katkum ka jingtip la ong ba kitei ki shim ia lade kum ki Independent bad shano ba bun paid shata kin noh.
Ki lad khubor ki la iathuh ruh ba ki don pat ki MLA Congress mynta kiba ap shuki bad kim sngewpher lada jia ba dang wan u Dr.
Mukul ne kin wan kiwei pat hynrei ki dei ban pynthikna pat ba ki dei ban ioh shuki bad uwei napdeng kita la ong ba u dei u bah Ronnie V Lyngdoh u MLA ka Mylliem Konstitwensi.
Don pat ki MLA Congress kiba la ai jubab sha ki nongthohkhubor ba ka jingkhih ka sorkar Congress ka khih tang sha kata ka jaka kaba don jingkhih lane kaba ki ong ha ka ktien nongwei ka Epicentre bad kitei ki bym don ha kata ka Epicentre ki la ong ba kam don jingkhih, hynrei kiwei pat ki MLA ki la ong ba lada ka don ka jingkhih kam ju ktah ia ka Epicentre ka ktah sha kiwei pat kiba don marjan bad ka Epicentre.
Shillong,11 Rymphang: Ha ka por 1:40 mynsngi ka kali u Dr.
Mukul Sangma (uba donlang hapoh) ka la jan aksiden mynta ka sngi ha 3 mer Upper, Shillong bad katei ka jingjia ka la jia ha ka lad ban hiar sha Umlyngka kaba dei ruh ka jaka ba ki kali kamai ki ju pynhiar bad pynkiew nongleit nongwan.
Ki nongniah kali kiba la sakhi da la ki jong ki khmat ki la iathuh ba ka kali u myntri rangbah ka la suh wiaw  na ka liang ba wan na Shillong ban kiew sha Upper Shillong.
Hynrei haba la poi ha katei ka jaka katba kawei ka sumo Maxx kaba ym shym la iohi bha ia u nombar kali hynrei la shu iohi ba ka dei ML-04 A3374, dang pynhiar ia ki briew kiba shong shapoh; kynsan kynsan kawei ka Scooter ka la mih na sha kyndong bad ha katei ka jingjia ka Maxx ka la kynriah ban lait na katei ka Scooter, hynrei ka Bumper jong ka pat ka la ia tyngkhuh bad ka kali u Dr.
Mukul.
Tang mar ia dei kumta la ong ba ki pulit jaiñiong jong u Dr.
Mukul ki la hiar na kali bad ki la mai la tim la tla ia utei u nongniah Maxx bad bad ha katei ka por ruh ka Scooter ka la phet hi wut bad kham hadien la ong ba ki bor pulit ki la rah noh ia katei ka Maxx sha thanad ba ym shym la ioh jingtip aiu kaba jia ia katei ka Maxx (kali kamai).
La iathuh ba ha ka por ba ki pulit jaiñiong u Dr.
Mukul ki la hiar na kali baroh ki nongleit nongwan ki la tieng lut bad ma ki ruh ki la hiar lut napoh kali bad wat u pulit pyniaid kali ruh uba don ha Laimer la ong u la kulmar khlieh ha katei ka por namar ba ki wan mih ki kali bad diang bad mon.
Ki nongniah kali kiba la sakhi ia katei ka jingjia ki la ong ba katei ka dei ka kam ba u myntri rangbah u dei ban ithuh ba la donkam kyrkieh shisha ban pynheh noh ia katei ka surok kaba don ha Lai mer namar ba kam dei tang ka sien ba nyngkong kaba ju jia kumtei hynrei ka dei kaba la jia na ka por sha ka por bad kane ka dei ka sngi ba ia ka tyngkhuh syndon bad u khlieh duh ka jylla.
Katkumka khubor pulit la ong ba katei ka kali ka dei kaba la niah da u Jeskalur L Mawdoh, 25 snem karta bad ka la tynrah ia ka kali u myntri rangbah kaba don ia u nombar ML-01-0001 (ka kali Accord Honda), ki pulit ki la ong ba ki dang tohkit ia katei ka jingjia.
Shillong, 10 Rymphang: Ki Rangbah Shnong ki la mih jyndat noh na ka jingialang ba la khot da u Myntri Rangbah u Mukul Sangma hadien ba ka sorkar kam shym la pdiang ia ka jingdawa jongki ban pyndam noh ia ka jingpynkylla ia ka kyndon 20B ka Meghalaya Services (Conduct) Amend ment Rules 2015 kaba hukum ia ki nongtrei sorkar ban ai jingtip sha ka sorkar haba ki bat kam shnong ne ha ki seng.
Ki 12 ngut ki Rang bah Shnong hapoh ka lama ka Synjuk Ki Nongsyn shar Shnong ka Bri u Hynniewtrep (SNSBH) ki la mih jyndat noh hadien ba la iaid ka jingiatainia kaba la neh haduh kumba 2 kynta tam eiei naduh 5baje shiteng haduh 8 baje janmiet ha Main Secretariat.
“Ngi mih noh namar ka jingbym treh ka sorkar ban pyndam noh ia ki kyndon ba la bsuh ha ka Service Rules ia ki shakri sorkar haba ki bat kam shnong ne bat kam seng", la ong u general secretary ka SNSBH u Bah RL Blah mar ia mih noh na kamra ba iakren ha Secretariat mynta ka sngi.
U Bah Blah ula ong, “Ka sorkar kam lah ban pynshai ia ka jingpan jingshai halor kano ka nongrim ba ka buh kyndon ia ki shakri sorkar ban bat kam shnong, kam seng, ka bym ju leh mynno mynno ruh naduh ba la ioh ia ka jylla".
“Ngim shai kaei ka jingmut sha lyndet ban pan kyrteng ia ki shakri sorkar lada bat kam shnong, bat kam seng", la bynrap biang u Bah Blah.
U la ong ba ka jingpan kyrteng ia ki nongtrei sorkar katkum ka kyndon ba ka dang bsuh ha ka Service Rule, dang shen, ka dei ka jingthmu ka sorkar ban pynlong mraw ia ki.
“Ngim tip balei ki pan tang ia ki kyrteng ia ki nongtrei sorkar, balei ka sorkar ka long adlukhi halor kane ka bynta", la ong u Bah SD Khongwir u Chairman ka Mawlai Town Dorbar.
“Ngin iashong jingialang biang halor kane ka jingpyneh ka sorkar ban nym weng noh ia ka kyndon ka Service Rules", la ong u chairman ka SNSBH u Dr Werlok Kharshiing.
Shwa ban leit iakren bad u Myntri Rangbah mynta ka sngi, ki Rangbah Shnong ki la pynlong ia ka jingialang bah jongki, kaba la wan poi ym duna ia ka 300 ngut tam ha Wahingdoh, ban pynpaw pyrshah ia ka jingbuh kyndon ka sorkar ia ki shakri sorkar ban bat kam.
Lah ban kdew ba ka sorkar jylla, dang shen, ka la ailad ba ia ki shakri sorkar ban bat ne long dkhot ha shnong, ha ki seng tangba halor ka kyndon ba ki dei ban pyntip mardor sha ka sorkar haba ki leh kumta.
“Mynshwa, ngi la rai ba ki nongtrei sorkar kiba kwah ban long dkhot, kitkam shnong, ha ki seng, ki dei ban pan bor shwa na ka sorkar, hynrei mynta, ngi la shah ba kin bat kam, long dkhot tangba ki dei ban pyntip mardor sha ka sorkar haba ki leh kumta", la ong u Myntri Rangbah ka jylla u Dr Mukul Sangma haba kren sha ki lad pathai khubor hadien ba la mih na ka jingialang, katto katne minit hadien ba la phet noh ki Rangbah shnong.
“Ka sorkar ka la pynkylla ia ka Meghalaya Services (Conduct) Amendment Rules 2015 da kaba bsuh ia ka 20B ka Meghalaya Services (Conduct) Amendment Rules 2015 ka long ban pyni ba ka burom ia ki haba ki bat kam ha shnong ha thaw, bad ki briew ruh kin kham niew burom", la ong u Mukul.
U la ong ba ka sorkar kam don eiei ka jingmut da kumwei haba ka bsuh ia ka kyndon thymmai ha ka Meghalaya Services (Conduct) Amendment Rules bad ka jingthmu ka long ban pynskhem shuh shuh ia ka rukom synshar ka khadar.
“Ka jingthmu ka long ban pynkhlain ia ka rukom synshar", la ong u Myntri Rangbah.
Kane ka kyndon ka la ong, “kito kiba la bat kam lypa, ki dei ban pyntip noh mardor sha ka sorkar",.
Hynrei, la shah laitluid ia ki nongtrei sorkar ban bat kam ha ki kynhun niam, ki jait kur ha kaba kane ka ain, kan nym treikam.
“Ngi la shim ban pynkylla ia ka rai kaba la pynbna kham mynshwa ha kaba iadei bad ka jingpynkylla ia ka Service Rules ia ki nongtrei sorkar hadien ba la ioh ia ka jingpynsngew na kiba bun ki paidbah", la ong u Mukul Sangma.
Kane ka ain kaba la pdiang da ka sorkar, kan nym treikam ia ki kynhun niam, ki seng kur, la bynrap u Myntri Rangbah.
Shillong,10 Rymphang: Ka khubor ham saia ka la pur sted mynta ba u bah Pynshngaiñ N Syiem CEM ka KHADC u don jingmut ban ia khun elekshon MLA 2018 noh na Pynthor –Umkhrah Konstitwensi, namar ba mynta u shong u sah hapoh katei ka konstitwensi bad la ong ruh ba ka jingthmu U bah Pynshngaiñ ban leit na Pynthorumkhrah ka dei namar ba u la syier ban ia khun pyrshah ia u bah Himalaya Shangpliang, IAS (Director ba mynta ka DIPR) na Mawsynram konstitwensi ha kaba ki hamsaia ki la ong ruh ba u bah Shangpliang u lah ban iakhun na ka tiket Congress ha katei ka elekshon na Mawsynram.
Halor katei ka jing her sted ka hamsaia katto katne ngut ki nongthoh khubor ki la leit ban ia kynduh ia u MLA ka Congress na Pynthor –Umkhrah u bah A.
L Hek kumno u sngew ia katei ka jingpur sted ka khubor hamsaia, u bah AL Hek uba dei ruh u myntri ka koit ka khiah ka sorkar jylla u la pynthikna ba ha u 2018 un ia khun beit na ka tiket Congress na Pynthor-Umkhrah konstitwensi, “Ka Tiket Congress kan dei beit ka jong nga u MLA, balei kan leit sha ki briew kiba nabar" u la ong.
U la iathuh ruh ba ha kine ki sngi ki nongialam ka UDP na Nongthymmai konstitwensi ki la wan khot ia u ban ia khun na Nongthymmai namar ba u don ka ing ka sem ha Umpling, “Nga la ong ia ki ba nga la long u MLA ka Pynthor-Umkhrah la 20 snem bad nga kwah ban ioh rakhe ia ka jubili rupa syndon napoh katei ka konstitwensi" ong u bah Hek, uba la pynthikna ba ha u 2018 un ia khun beit na Pynthor –Umkhrah na ka tiket Congress.
Ha kaba ia dei bad ka khubor kaba la saphriang ba u bah Pynshngaiñ ruh un ia khun na katei ka konstitwensi bah Hek u la ong “Nga long uba la khreh ban ia khun pyrshah badno badno ruh u bah Pynshngaiñ ne iano iano ruh, nga la ia khun pyrshah ia u bah Process T Sawkmie ruh ha u 2013, u paidbah u pynjop ia nga-ngan ong kumno" ong u bah Hek.
“Tangba ha ka elekshon hi ngam ju khein sting bad ngam ju khein poh ia uno uno u kyrtong ruh, nga kynmaw ha ka por ba nga ia khun pyrshah ia u bah J.
M Pariat-u la ong ba nga dei tang u khynnah, hynrei haba la dei ka por nga jop ma nga u shu ang lyngngoh bad nga kynmaw ha katei ka por ruh ki briew ki ong ba nga dei u Giant Killer" ong biang u bah Hek.
U bah Pynshngaiñ kumba long mynta u don ka jingiadei kaba jan bha bad ki Rangbah Shnong, la kylli na u bah Hek kumno u sngew lada jia ba ki Rangbah Shnong jong ka Pynthor –Umkhrah ki kyrshan ia u bah Pynshngaiñ, “Ha ka por ba nga ia khun pyrshah ia u bah JM Pariat 13 tylli ki shnong ki dei kiba ki Rangbah shnong ki kyrshan ia u bah Pariat, nangta ki seng kynthei, ki seng samla bad ka KSU ruh ka kyrshan ia u bah Pariat hynrei u paidbah u ai ka vote sha nga" kren phuh samrkhie u bah Hek.
U bah Hek u la ong ba ha kane ka jylla jong ngi ha ka elekshon, u paidbah um pat jied Party, hynrei u jied ia u briew, “Nga la ia khun na ka BJP nga jop, nga ia khun Congress nga jop, peit u Purno seh u ia khun na ka NCP u jop – iakhun na ka NPP ruh u jop, ki paidbah hangne ki jied ia u briew, peit ha ki elekshon ba la dep kaba dang beh jur ka lyer u Modi ruh hynrei ki paidbah ki jied ia u briew ki don ki kyrtong ka BJP ruh na Pynthor-Umkhrah" u la pynkut.
Shillong, 11 Rymphang:Ki nongialam ka UDP mynta ka sngi ki la kren shai ba kam don kano kano ka jingiaknieh nongialam hapoh katei ka seng bad ki la ong ruh ba ka UDP kam ju don elekshon ha ka jingjied ia u President ba thymmai jong ka hynrei ka don pat ia ka Nomination Committee ka ban jied iano ban thung kum u President.
Ki tyllong khubor na ka UDP ki la ong ba kam shym la don ka jingiaknieh President lane ka jingkan bas lypa da uno uno u briew hapoh ka Party ban ioh ia ka kam President hynrei ka kam jied President hi kan dei beit ka ban shong pyrkhat da ki khraw pyrkhat jong katei ka seng.
Haduh mynta ki la ong ba kam shym la don ka jingiakren than ia ka kam President hynrei ka jingiakren ka long ia ka kam General Secretary kaba katei ka seng ka kwah ba ia ka kam General Secretary dei ban shimti beit beit da ki briew kiba don ha ka kyrdan MLA ne MDC.
Kumba shiphew snem tam u Dr.
Donkupar Roy u la long kum u President jong UDP bad kam shym la don kano kano ka jingkren pyrshah ia utei u nongialam katei ka seng riewlum hynrei la ong ba ka jingiathnum mynta hapoh katei ka seng ka long ba la kwah da u General Secretary uba dei u MLA ne MDC.
Kumba long mynta u bah Allan F Dkhar u la long kum u General Secretary ka UDP kumba lai snem eiei mynta bad ha kane ka kynti la ong ba seng UDP kam don jingmut shuh ban jied ia u kum u GS bad la ioh jingtip ba ia kam GS lah ban wan da u Dr.
Jemino Mawthoh uba dei ruh u Professor jong ka skulbah NEHU.
Shillong, 11 Rymphang:La ioh jingtip ba mynta ka sngi ka Hima Mylliem ka la shong ia ka Executive Dorbar jong ka ban pyrkhat na ka bynta ka Dorbar pyllun jong katei ka Hima.
La ong ba ha katei ka jingialang la rai ba ka ia ka Dorbar pyllun yn pynlong ha ka 18 tarik mynta u bnai.
Lah ban kdew ba ka KHADC ka la ai por ia ka Hima Mylliem 45 sngi ba pynlong Dorbar kaba u CEM ka KHADC u bah Pynshngaiñ N Syiem u la ong ba kan kut hapoh ka 10 tarik u lber hynrei ki myntri ka liang pyrshah ki la ong ba katei ka jingkren u bah Pynshngaiñ ka dei tang ka jingkren khlem ka jingthoh hynrei kaba paw ha ka jingthoh ka long ba ka dei ka 22 tarik u rymphang ka tarik ba khadduh.
Shillong, 11 Rymphang:Ka GNLA ka la pynpaw ba ka kloi ban wan sha ka miej iakren bad ka sorkar lada ka shim khia shisha bad ka la dawa ba ka dei ban thung noh ia ki ksiang ban iakren.
“Lada ka sorkar ka shim khia shisha ban iakren, thung ia ki ksiang bad iakren bad u Champion R Sangma", la ong ka seng ba la pynmih kyrwoh da u publicity secretary u Gantong Ch.
Marak.
Ka GNLA ka la ong ba ba ka sorkar ka lah ban iakren bad u Champion uba dei u chairman ka seng uba lah ban iakynduh baroh 24 kynta.
Ka la ong ba katkum ka kyndon treikam ka seng, u chairman u dei u briew uba biang tam ban iakren.
“Ka GNLA ka iaid katkum ki kyndon treikam bad kan bud ia ka jingmih na ka jingiakren hapdeng u Champion R Sangma bad ki ksiang ban thung ka sorkar", la ong ka GNLA.
Ka seng ka la ong ba ban wanrah ia ka suk ka sain, ka seng ka kloi ban iakren bad ban sangeh iasiat ruh.
Ha kawei ka khubor, ki pulit ka Meghalaya ha kane ka sngi Palei ki la ioh kem ia lai ngut ki dkhot ka GNLA na thain Siju hajan ka Nongal ha South Garo Hills.
Kine kiba shah kem ki kynthup ia u Kancha, Hinen bad Limbu.
Kine kiba shah kem ki dei ba hap hapoh ka jingpeit jong u Rakkam uba dei u Finance secretary ka seng , la ong ki pulit.
Katkum ka jingong ki pulit, kine kiba kem, ki dei kiba donkti ban lum number phun jong ki nongkhaii na Nongal, Jadigittim, Wathre bad na thain Siju.
Ki la phla ba ka GNLA ka siew ia ki T.
3 hajar lada ki ioh lute bad rahbor ia ki briew.
Ha kajuh ka por, ki pulit ki la ong ba ki suba dkhot ka GNLA ki la siat suloi sha suin ha iew Mangsang kaba hap ha East Garo Hills bad hadien kane, ki pulit ki la pynlong ia ka jingkhynran bad ioh kem syndon ia uwei u dkhot ba la tip kum u Mickin Arengh 38 snem.
Nongstoin, 11 Rymphang:Ka MSSASA, West Khasi Hills ka la pyntip ba ia ka pokram  iakhih jong ki Nonghikai SSA kaba la buh por ban pynlong ha ka 12 tarik Rymphang la pynsangeh noh shwa shipor na ka daw ba ki Managing Committee jong ki skul bapher bapher, ki la wan ban ia phylliew jingmut bad ka seng da kaba kyrpad  ban pyn sangeh shwa shipor namar ka iatakhuh palat bad ka por plie skul.
Kumta hadien ka jingiaphylliew jingmut ba sngew shong nia la iakut ban pynsangeh noh shwa shipor.
Ki Managing Committee ki pynpaw ia ka jingsngewnguh  ia ka MSSASA ba ka la kloi ban shim ia ka jingbahkhlieh  ban pynsngew sha ki bor bahalor ia ka  jinglehbein ia ki Nonghikai SSA, la ong ka kyrwoh na ka seng.
Ka la ong ba ki Managing Committee ki kyrpad ia ka Sorkar ba kan siew noh kloi ia ka tulop jong ki Nonghikai Skul SSA bad wat ap tad haduh ban da pynlong ki jingiakhih da ki Nonghikai badonburom hynrei lada kane kan jia lynter ki bor pyniaid skul kin ym lah ban teh la kam ia ki Nonghikai haba ki pep skul namar kin hap leit bylla ba kin pyndap ia ki jingdonkam ha ing bad lada kan iai jia kumne  ka jingnang jingstad kan hiar arsut bad ka daw ka dei na ka jingleh jong ka Sorkar.
La ong ka kyrwoh na u Babu Peter Thyrniang, Organizing Secretary MSSASA, West Khasi Hills.
Shillong, 11 Rymphang:U bah Commander Shangpliang uba dei u Chairman jong ka Rilang People Development Council (RPDC) u kwah ba u MLA ka Mawkyrwat uba dei ruh u symbud myntri rangbah ka sorkar jylla ba u dei ba kyrshan ia ka Synjuk Ki Nongsynshar Shnong ka Bri u Hynniewtrep bad ba un kyntu ia u myntri rangbah ka jylla u Dr.
Mukul Sangma ba u dei ban kynran dien na ka rai ban khang bat kam shnong kalen kam seng ia ki nongtrei sorkar.
U la kyntu ruh ia u bah Rowell lyngdoh ba un ai ka jingkyrshan ia Ki nongialam ka Synjuk ki Nongsynshar Shnong ka Bri u Hynniewtrep ( SNSBH) kiba ieng ha ka nongrim ban dawa pyndam noh ia ka jingpynbnaba la pynmih dang shen halor ka jingpynkylla ia Meghalaya Service ( Conduct) Rules, 1990 lane ka jingbuh kyndon halor ka jingiadon bynta jong ki nongtrei Sorkar ha ki kam shnong kam thaw lane bad ki seng lane ki kynhun treimon sngewbha.
Shillong, 11 Rymphang:U Sordar ka Raid Lyngkhat Khyrim Syiem ship, u Bah KK Tangsong u la buh ia ka jingkyrpad ha u Deputy Commissioner ka East Khasi Hills ba un pyrkhat ia ki jingeh ba la iakynduh ka Raid na ka jingthung mawpud thymmai ka India bad ka Bangladesh.
Ha ka jingujor ba la phah sha u DC mynta ka sngi, u Sordar ka Raid Lyngkhat u la ong ba ka  sorkar India, na ka bynta ban ker kper sainar khappud ka India bad Bangladesh, ka la shim khia ban  pynbeit bad thung thymmai ia ki pud ki sam ha ki jaka ba iakajia Adverse Possesion Land (APL), pynban ha kane ka jingleh ka sorkar ka la ktah shibun eh ia ki bri ki bsah jong ki briew namar ka jingleh bad thew khlem da shim jingmut lem na ngi ki nongsynshar bad ki trai bri kumjuh.
U la ong ba hapoh u pud u sam ka Raid Lyngkhat, ki jaka ba dei ban pynbeit  thymmai ki long Lyngkhat ha BP No 1264/4S-1265/4S, BP No.
1265/5S-1265/9S, BP No.
1266/11S-1267/2S bad ha  Khurinalla BP No.
1267/R-T-BP No 1268/4S.
“La lap ba ha ka Lyngkhat la thung thymmai ia ki pud tang naduh 1264/4S-1265 Main Pillar, katba na u Main Piller 1265-1265/4S ym shym la pynbeit eiei", la ong u Sordar ka Raid Lyngkhat bad bynrap, ha kane ka jaka, la pynhap ia ki jaka ba dang kam trai jong ki briew ka India.
“Naduh u BP N0.
1265/5S haduh BP No.
1265/9S la thung thymmai ia ki piller da pynhap ia ki jaka jong ngi sha Bangladesh", la ong u Sordar.
U la ong ruh ba ha Lyngkhat BP.
No 1266/11S-1267/2S bad ka Khurinalla BP No.
1267/R-E BP No.
1268/4S, katkum ka repod bad ka jingjingai jingthoh ka Coordination committee bala thung da ka sorkar Meghalaya hapoh ka jingialam u Dr Donkupar Roy, kum u chairman, la kdew shai ba ka APL ka sdang naduh u BP no.
1266/11S haduh u BP No.
1267/2S.
Hynrei, pynban ynda la sieh pud thymmai mynta, la sdang ban shim jingthew naduh u BP No.
1266/13S.
Da kane ka jingleh, ka shnong Lyngkhat kan sa mad jingeh namar ba ia ka jaka tep bad thang briew la pynhap noh sha Bangladesh.
Halor kane, la kyrpad ia u DC ba un phah wan jurip hashen ban iohi ia ki jingshisha, la ong u sordar ka Raid Lyngkhat Bah KK Tangsong bad kyrpad ruh ba un pyntip sha ka sorkar India ia kane ka jingujor bad ka jingshisha ban leh da ka jingjurip na u DC.
Shillong, 11 Rymphang: Ka mih bha ka jingiakren ha kine ki sngi, shaphang U Bah HS Shylla, uba dei U Chief Executive Member ka KHADC, ba un lah ban dei uwei na ki kyrtong ha ka elekshon MDC shiteng samoi ka KHADC na Nongkrem Konstitwensi.
Kat kum ka tyllong khubor, kaba iajan bha bad U bah Shylla,ka iathuh ba utei u rangbah, u la iaid sharum shaneng ban ia syllok bad ki paidbah ka konsti twensi na ka bynta ba iaid shaphrang ia katei ka kam.
Shuh shuh ka tyllong khubor kaba u Rupang u la ioh lum ka la iathuh ba u bah Shylla ha ka jing shisha um da don jingmut than ban ia aireng ha ka elekshon MDC hynrei la ong ba ki la don ki jing pynbor kiba jur na u paidbah ka Nong krem konstitwensi ban sei biang sa shisien ia utei u rangbah ha ka lympung jong ka politik.
La iathuh ba kate ka jingpynbor ka la jur bha na ka thaiñ Smit kaba u bah Ardent M Basaiaw moit-MLA ka Nongkrem u ioh duna bha ki vote.
Ki lad khubor ba iajan bad u bah Shylla ki la iathuh ba nyngkong kim lah ban pynkohnguh ia u hynrei kham hadien ki la ia kren bad kane ka jaitbynriew mynta ka don hapdeng ka saw ka sian bad ka donkam kyrkieh ia u bad kumta na ka ling jong u ruh u la mynjur ia ka jingkren jong ki bad u la ong ba un ia khun beit ha kate ka elekshon.
Haduh ba thoh ia kane ka khubor u nongthohkhubor um pat shyn la ia kren markhmat bad u bah Shylla halor katei ka kam, hynrei ki briew kiba ju ia don ha kti ha kjat bad u ki la ong ba un ia khun beit.
U Rupang kumba ar bnai mynshwa, ula dep kylli ia U bah HS Shylla, la u don jingmut ne em ban ia khun ia ka elekshon MDC, ka ban sa wan, hynrei utei u rangbah, ula kyntait, ba um shym don satia ia katei ka jingmut, ban leit phai biang sha ka kam sain pyrthei.
Shillong, 11 Rymphang:Ka sorkar jylla ka la ioh pdiang ia ka Village Administration Bill (VAB) ka KHADC kaba la pynphai da ka tnad kam pohiing ka ri (ministry Home Affairs), ryngkat ki kyndon ne ki bynta ki bym iahap bad, ki dei ban pynbeit ia ki.
Ia kane, la iathuh da u Myntri Rangbah ka jylla u Mukul Sangma haba iakren ha kane ka sngi Balang.
“Ngi la ioh ia ka shithi na ka tnad kam pohiing  ka ri lyngba u Lat ka jylla ia ka VAB, kaba la pynphai ryngkat ki point kiba don jingduna.
Ia ka VAB, la phah biang sha ka tnad District Council Affairs (DCA) ka sorkar jylla ban bishar bha ia ki", la ong u Mukul.
U la ong ba ka jingshah kyntait ka VAB ka KHADC ban ioh ia ka jingmynjur ka dei namar ba ka KHADC kam shym la kohnguh ia ki jingai jingmut ka sorkar kaba khot jingialang halor kane ha ki bnai ba la dep.
“Lada ka KHADC ka leh kumba leh ka JHADC, ka VAB la dep ban mynjur da u Lat", la ong u Mukul.
Ha kawei ka liang, na ka liang u Secretary ka Synjuk Ki Rangbah Shnong Ka Bri U Hynniewtrep (SNSBH), u Bah RL Blah u la ong ba, ka sorkar ka la kular ba kan khot ia ka jingialang jong ka district council ban don  lang ki heh sorkar jylla bad na ka synjuk ban iakren ia kine ki jingthoh ba la ioh na ka tnad MHA.
“Ngi la iakren ruh ba ka sorkar jylla ka dei ban thep da ka jingujor pyrshah ia ka rai ka High Court  ka Meghalaya kaba hukum ban pynneh ia ka jingtreikam ka ain shna iing ka MUDA", la ong u Bah Blah hadien ba la mih jyndat na ka jingiakren hynnin ka sngi ba la khot u Myntri Rangbah.
Nongpoh, 11 Rymphang: Ban ioh ia ka bor synshar hadien jong ka Election ka ban sa long ha u 2018, ka dei ka thong jong ka HSPDP, mih ka sur ha ka jingjied thymmai ia ki nongkitkam jong ka HSPDP jong ka Umsning Constituency, kaba la long mynta ka sngi ha iing Durbar Hall Lumroman, Umsning.
Ki nongkitkam ba thymmai ka HSPDP ha Umsning Constituency, ha kaba la pynskhem mynta ka sngi ki kynthup ia u Bah Nicky Kharthangmaw, uba dei uwei na ki heh  nongialam barim ka Congress ha Ri-Bhoi bad uba la shim ia iaka lyngkor kum u President ka HSPDP Umsning Constituency, Bah K.
J Suhktung vice-president, general secretary Bah Banlumlang Nongbri, Organizing Secretary Bah Donkupar Riang bad u Finance Secretary Bah S.
K Nongsiej.
Ia kine ki nongkitkam ba thymmai jong ka Umsning Constituency, la pynskhem mynta ka sngi da u president rangbah ka HSPDP, Bah Ardent Miller Basaiawmoit, MLA ka Nongkrem, ha ryngkat ka jingiadonlang jong u General Secretary ka HSPDP, Bah Witting Mawsor, MLA ka Mawshynrut Constituency, ryngkat bad bun ngut ki nongkitkam ba shitrhem jong ka Party, ba kynthup ia u president ka Shillong City u Dr.
Karan Chen, u Bah Renikton Lyngdoh, Bah P.
Sylliang lem bad kiwei kiwei ki riewpawkhmat haka dong Ri Bhoi.
Ha kane ka sngi kum ka jingpynskhem ia ki nongkitkam ba thymmai jong ka Umsning Constituency, u Bah Ardent M Basaiawmoit, ha kaba nyngkong eh u la pynpaw ia ka jingsngewkmen halor ka jingiohi jngai da kine ki riewrangbah jong ka thain Umsning, kiba don ia ka jingthmu ban pynkhie im biang ia HSPDP ha kane ka Constituency.
“Ka HSPDP ha ka jingiatreilang bad ki nongkitkam lem bad ka jingkyrshan na ki paidbah kan iai trei shitom khlem thait, na ka bynta ban wanrah ia ka nam bad burom ha ka Election kaban sa long ha u 2018 bad nga kyrmen ba ngin poi sha ka thong, hadien ka jingiohi jong ki paidbah ia ki jingthmu jong ka HSPDP, kaba ieng halor ka nongrim ha kaban iada ia ka Ri bad Jaitbynriew, khamtam eh ha kaba iadei bad u pud u sam u ba ka jylla haduh mynta kam pat lah satia ban pynbeit"ong u Bah Ardent.
Ki paidbah ka Ri Khasi Jaintia mynta ki la sdang ban phai khmat sha ka HSPDP, hadien ba ki la mad ia shibun ki jingshah banbein ha kane ka sorkar ba mynta, la ka long ha u pud u sam, kim shem lah ban pynbeit kat haduh mynta, ka jingkhang noh da ka sorkar ban pyniaid iew ia u mawshun, dewiong, shyiap, ki dieng lem bad kiwei kiwei, ka la wanrah ia ki paidbah nongshong shnong jong ka jylla ha ka khim ka khait, namar ki nongialam kiba don ha ka bor kim do satia ia kata ka jingkitkhlieh ban thaw ia ki arin kiba kyrpang ba ki paidbah kin nym mat ha ka lanot kumba jia mynta ha ka jylla, bynrap u Bah Ardent.
Ka jaidbynriew ka la dei ban sngewrem halor ka jinghiardor jong ka imlang sahlang, tang namar ka jingbym iohi jngai da ki nongialam, ha ka jaka ba kin long kum ki nongshna ain ban wanrah ia ka bha ka miat ha kaba iadei bad ka jinglong kyrpang jong ka Ri bad Jaidbynriew, hynrei la wanrah pynban da kiei kiei kiba long pyrshah ha ka imlang sahlang, pynkut u Bah Ardent Basawiamoit.
Ha kane ka sngi la ioh ruh ia ka jingkren na u MLA ka Mawshynrut Constituency, Bah Witting Mawsor, Bah Karan Chen, Bah P.
L Ryntathiang kiba la pynshai halor ka jingthmu bad ka nongrim  ba ka HSPDP ka ieng ban wan sha u paidbah ban ai ia ka jingkyrshan ia ka party, khnang ba baroh  ki nongrim ba ka pary ka don ban pyntreikam na ka bynta ka jingmyntoi jong u paidbah lah ban pyntreikam, tang lada ka party kan poi ha ka bor ne ki paidbah kin pynkup bor ia ka, ki la ong.
Shuh shuh, kitei ki nongialam ba shitrhem ka HSPDP ki la pynpaw ruh ba kin dang bteng ia kam ban leit sha u paidbah ha ki kyndon kynshrot ka jylla, namar kaba bor kaba hakhlieh duh ka dei hi ka bor u paidbah bad ym kumba la jia ha ka jylla ha kaba kita ki nongialam ba la jied da u paidbah ki pynbor pynban ia u paidbah kumba la jia ka jingshah pynduh bor ki Rangbah Shnong, kaba dei hi na ka daw ba kita ki nongmihkhmat kin nang ban thaw ia ka ain ban ithuh da ka riti synshar ka ri  halor ki kamram bad ki itkar jong ki rangbah bala pynkup bor da ki paidbah naduh hyndai hynthai, ki la bynrap.
Shillong,12 Rymphang: U Rupang u la wad jingtip hato la ki la don ne-em ki nongtrei sorkar kiba bat kam rangbah shnong ne kiba bat kam seng kiba la dep ban ai kyrteng sha ka sorkar,la ioh jingtip ba haduh mynta ym pat don ki nongtrei sorkar kiba la dep ban ai kyrteng.
La wad jingtip na ki thaiñ Nongthymmai bad thaiñ Laitumkhrah kaba bun ki briew ha kitei ki shnong ki dei ki nongtrei sorkar hynrei la ong ba ha kitei ki thaiñ ki nongtrei sorkar ki ap ia ka rai kaba mih na ka jingialang ka Synjuk ki Khlieh Nongsynshar shnong ka Bri u Hynniewtrep bad u Dr.
Mukul Sangma, myntri rangbah ka jylla kaba la long ha ka 10 tarik u rymphang.
La wad jingtip ruh na u nongialam ka seng jong ki nongtrei sorkar u bah Maxmillan Lyngdoh u President jong ka Meghalaya Government Employees Federation ha kaba la io hban ia kren ha kine ki ar lai sngi ba la dep bad u la ong ba haduh mynta ym pat don ki dkhot jong katei ka seng kiba ai jingtip sha u bad katkum ka jingtip ba u la ioh u la ong ba haduh mynta kim pat don ki dkhot katei ka seng kiba la leit ban ai kyrteng sha ka sorkar.
Katkum ka jingioh lumjingtip la ong ba ki nongtrei sorkar ki la ap rai na ka jingiakynduh Mukul ki rangbah shnong kaba la long ha ka 10 tarik hynrei hadien katei jingiakynduh ka bym seisoh,la ong ba ki nongtrei sorkar kin dang ap shuwa kaei ka rai ka ban mih hadien bad kim pat lah rail akin lei tai kyrteng ne-em.
Lah ban kdew ba ha ka jingpynbeit thymmai ka sorkar ia ka Meghalaya Services and Conduct Rules 1990 ka la khang ia ki nongtrei sorkar ba kin bat kam shnong hynrei hadien ba la mih ki jingpyrshah na kiba bun ka la pynbeit thymmai noh ba la shah ban bat kam shnong ne bat kam seng tangba ki nongtrei jong ka ki hap ban pyntip noh sha ka sorkar ia ka kam ba ki bat.
Nongpoh, 12 Rymphang:Hadien ba la mih ki jingpyrshah kaba jur na ki nongialam shnong jong ki Lai Shnong bad kumjuh na ka paidbah na kitei ki shnong, halor ka jingthmu jong ka sorkar ban ai jaka ia ki ha Nongsder, ka FKJGP Umiam Circle, ka la ia ka jingkyrshan ia kitei ki nongialam shnong bad paidbah, da kaba pynpaw ia kajuh ka jingpyrshah jur halor ka jingthmu ban ai jaka ia ki shipai ha Nongsder.
Ki shipai jong ka Umroi Cantonment, hadien ba ki dep ban ai ia ka jaka na ka bynta ban pynheh ia ka Umroi Airport, kumta ki la pan kylliang na ka sorkar ban bujli da jaka ia katei ka jaka kaba ki lah dep ban ai sha ka sorkar ban pynheh ia ka Umroi Airport, hynrei kane ka jingthmu jongki ban shim ia katei ka jaka la pyrshah jur da ki paidbah nongshong kiba hapoh lai tylli ki shnong ha Nongsder.
Ha kaba iadei bad kane, na ka liang u President ka FKJGP Umiam Circle, U Bah L.
Kurbah, u la ong baka seng pyrshah jur halor kane ka jingthmu jong ka sorkar ban ai jaka sha ki shipai, kumba la mih ki jingpyrshah da ki nongshong shnong bad ka seng ka shim ruh ia ka rai ban pyrshah kadei halor ka nongrim ba ki paidbah ki la wan ujor sha ka seng ban ai ia ka jingkyrshan na ka bynta ban pyrshah halor katei ka jingthmu ai jaka sha ki shipai.
“Hadien ba ngi la iohi ia shibun ki jingeh ba ki paidbah ki ju mad ha namla ka por ha ki kam leh hangamei da ki shipai, kumta ngim kwah shuh ban dang iohi biang ba ki paradoh parasnam kin dang iai mad ia ki kam thombor jong ki shipai kumba la ju mad da ki paidbah ha ki por kiba la leit noh" ong u Bah Kurbah.
Kane ka jingpyrshah jong ki paidbah ka long shisha kaba shongnia bad kaba don la ka nongrim, namar ki paidbah ha kane ka thain ki la dep ban mad ia shibun ki jingleh donbor bad pynibor da ki shipai khlem da burom shuh ia ki trai jaka trai muluk ka dei hok ba ki paidbah kin pyrshah jur, la bynrap u Bah Kurbah.
Ban kyrshan tyngeh ia rai ki paidbah jong ki lai tylli ki shnong, ka seng FKJGP ka dawa mardor na ka sorkar jylla, ba kadei ban sangeh noh halor ka jingthmu ban ai jaka bujli ia ki shipai ha Nongsder, lada ka sorkar ka leh mynthi, kum ka seng kam banse ban shim da kiwei pat ki lad jingiakhih ba tyngeh ban kyrshan ia ka rai jong ki paidbah ka thain Nongsder, pynkut u Bah Kurbah.
Shillong, 12 Rymphang:Mar ia pynmih khubor U Rupang, ba U bah HS Shylla, un lah ban ialeh elekshon MDC na Nongkrem, ha kane ka kynti, kaba mynta, ka la mih syndon bluit ka Nongkrem Constituency People’s Committee (NCPC) bad katei ka CNPC, kan pynlong ia ka jingialang paidbah jongka, ha ka sien ba nyngkong eh, ha ka 22tarik Rymphang 2016, ha ka por 11baje mynstep ha Madan Smit.
Ha ka kot lyngkdop, ba la pynmih paidbah mynta ka sngi, ba la sei da U bah Hilarius Warbah Chief Spokerson, U bah Than Sing Kharumnuid Chairman, Bah Teibok Kurkalang Vice Chairman, Bah Hillmon Kharsohnoh Vice Chairman, Bah Teiskhem Kharsati, bah Eric Syiemlieh Organising Secretery bad U bah Rony Tariang Treasurer, la pyni halor ki jingeh ba ka jaitbynriew ka ia kynduh bad halor ka rai jong ka kashari, ha kaba iadei bad ka iktiar jong ki Rangbah Shnong.
Nalor ba ka seng, ka iaroh ia ka UDP, ka KHNAM, ka iaroh ruh ia U bah PN Syiem, CEM KHADC, uba ieng skhem triang ban ialeh pyrshah ia ka rai jong ka Meghalaya High Court.
Ka seng, ka ong shuh shuh “Mangi pat kum ki nongshong shnong jong ka Nongkrem MDC Costituency, ngi la kylla long khlem MDC, kum ha kane ka por!".
Ha katei jingialang paidbah, U bah HS Shylla, uba la long teng U MLA/MDC bad ruh U CEM jong ka KHADC, ha ki snem 2004-2007, un don ban kren halor kine kiei kiei bad ka seng, ka ia wer ia ki paidbah, ba kin ia poi khnang sha katei ka jingialang.
Shillong, 12 Rymphang:Ka seng Meghalaya Border Area Development Welfare Association (MBADWA) kala phah da ka jingthoh sha u CEM ka KHADC bad kumjuh sha ka Deputy Commissioner ka Ri-Bhoi District ban pynpaw ia ka jingeh jong ki paidbah ka thaiñ Ri-Bhoi kiba sah ha khappud bad ka Assam bad ha katei ka jingthoh la soi da u bah Lakhon Lamin President katei ka seng.
Ha katei ka jingthoh katei ka seng ka la pan jingiarap na u CEM bad DC ba kin ai jingiarap da u khnam ka ryntih, ka wait bad ka stieh ba kin iada ia u pud u sam khamtam hapoh ka shnong Khanduli bad ka shnong Sabuda, Ri-Bhoi District bad ban iada ia u pud u sam hapoh Block I bad Block II.
Ha katei ka jingthoh katei ka seng ka la kdew ruh ia ki jingeh kaba ka la ong ba ki briew ka Assam ki la tuh la lute bad ki la knieh jubor bad rahbor ia ka khyndew ka shyiap jong ki paidbah ka jylla Meghalaya bad kila shim khajna ruh na ki paidbah nongshong shnong bad ka la don ruh ka jingpyntieng ia ki kynthei khynnah ki bym nud shuh ban leit sha ki jaka trei jaka ktah ne sha la ki lyngkha rep kba,rep synñiam rep jhur.
Katei ka seng ka thoh sha u CEM bad DC ban thung kawei ka Border Police Post hapoh ka shnong Umlawang kaba hap hapoh Mawhati konstitwensi hapoh ka 30 tarik u lber, 2016 khlem pep.
Ka dawa ban pynkiew kyrdan ia ka umlasnai Police Post sha ka Police Station kaba pura bad ka la dawa ban pynkiew kyrdan ia u bah S.
S Shiangshai sha ka kyrdan Officer Incharge.
Ka la dawa ruh ba dei ban ker sainar shiah ia u pud ka jylla Assam bad Meghalaya bad ka ri Bangladesh hapoh u snem2016ne 2017 bad ia katei ruh la kynthoh ba dei ban leh khlem pep.
Jowai, 12 Rymphang: Mynta ka sngi, ki katto katne ngut ki khyn nah shynrang ki la lap ia ki jain ki nep jong u shynrang briew ha ryngkat ka shynrong khlieh, ki shyieng briew, ha kawei ka jaka sanium, ha Dulong Pohhali, Jowai.
Hadien ba la pyntip sha ki rangbah, ka la don ka jingsuba jur ba ioh lehse kadei ka basah jong u ma Ram Shylla uba na ka dong Shilliang raij uba la jah rngai naduh 29 Risaw 2015.
Haba la pyntip sha ki ba haiing, ki la wan ban pynthikna ba ka dei ka kaba sah jong utei u ma Ram Shylla.
Ki la ithuh ba dei ma u tang, haba ki peit na ki jain ki nep kiba u phong ha ka sngi ba u la jah na la iing.
Shillong, 12 Rymphang: Ka jingtian bishar ha Supreme Court ka la long mynta ka sngi ka 12 tarik u rymphang halor ka jingmudui ka Khasi Hills Autonomous District Council pyrshah ia ka rai jong ka High Court ka Meghalaya ha kaba ia dei bad ka jingpynmih hukum jong ka ha ka 13 tarik u kyllalyngkot kaba dei ruh ka hukum jong ka High Court ia ka sorkar jylla ba kan thaw-aiñ na ka bynta ki Rangbah Shnong.
Haduh mynta ki khubor kiba la ioh lum don ki la ong ba ka Supreme Court ka la rai ban pynsangeh shuwa ia katei ka hukum hynrei don pat kiba la ong ba ka Supreme Court ka la sngew iahap ban pynksan ia ka KHADC, hynrei haduh mynta ym pat lah ban ong eiei naba ia ka hukum da ka jingthoh yn pynmih lashai ka sngi.
U nongiasaid-aiñ jong ka District Council ha katei ka jingtian bishar u dei u Vijay Hansaria uba dei ruh u nongiasaid aiñ ba la rangbah ha Supreme Court uba la don hangtei la kumba 30 snem eiei, bad ha kajuh ka por u dei ruh u President jong ka Legal Assistance Forum, India.
Ki tyllong khubor kiba la iohlum la iathuh ba mynta ki briew jong ka District Council ki dang don ha Delhi na ka bynta ban ap ia katei ka jingthoh kaba kin ioh lashai ka sngi bad mar sien ioh ia ka jingthoh la ong ba kin wan mareh noh bak sha Shillong.
Katkum ka jingtip ba la iohlum la ong ba kiba don ha Delhi mynta na ka District Council ki long u bah Banteidor Lyngdoh (Bah Paidang) MDC ka Mawkynrew, u bah Neil Antonio War MDC ka Laitumkhrah, u bah Welljune Syiemlieh u Secretary ka KHADC, u bah R.
Wanñiang Joint Secretary.
La ban kdew ba ha ka 13 tarik u kyllalyngkot ka High Court jong ka Meghalaya ka la pynmih ia ka rai kaba la hukum ia ka sorkar jylla ba kan thaw-aiñ na ka bynta ki Rangbah Shnong kata ba ki Rangbah Shnong ki dei ban don ka kyrdan pule, ki dei ban ioh tulop bad dei ban shim ia ki kum ki shakri paidbah.
Ka KHADC kam sngewhun ia katei ka rai ka High Court naba ka shim ba katkum ka jingpynkupbor ka 6th Schedule dei ma ka ban peit ia ka synshar khadar ha ki it ki Hima ym ka sorkar jylla bad da katei ka jingbym sngewhun ka la mudui kylla ia katei ka rai sha ka Supreme Court.
Shillong, 12 Rymphang:“Dei ka buit U Mukul bad U bah Hek, ban ialam bakla ia ki paidbah" ong u heh Congress, haba iakren bad U Rupang mynta ka sngi.
Katei ka long halor ka jing pynmih khubor jong U bah AL Hek MLA ka Pynthor umkhrah, ba U bah Pynshngain, u kwah ban ialeh elekshon ialade na Pynthorumkhrah, ban ailad ia U bah Himalaya Shangpliang, ba un iakhun na Mawsynram Constituency.
Utei u nongialam Congress, ula ong shuh shuh “U Bah Pynshngain, u dei U MLA jong ka Mawsynram bad un ialeh ia ka elekshon ka ban wan ruh, na katei hi ka Constituency" bad ula ong ba U bah Pynshngain, u dang dei hi haduh mynta U President jong ka Mawsynram Block Congress Committee.
La ong biang utei u nongialam Congress “U Bah Pynshngain, u dei tang u nongshong shnong jong ka Pynthor bad U Ma Sniawbhalang ruh kumjuh".
Utei u heh Congress, u kren bynniaw ruh, ia ka jingleit jong U Bah Hek sha ki kotkhubor, ban iakren ia katei ka mat, ka bym don jingshisha haei haei ruh bad ula ong shuh shuh “U Bah Hek, haba u ioh jingtip, kum kata, ula dei ban thoh sha ka seng, ba kan leh ia kaba donkam".
Katei ka hamsaia U bah Hek, la shim, namarkata, ba ka dei ka jing kutlad jong U Mukul Sangma, ba um lah ban leh eiei ruh ia U Bah PN Syiem bad ba ka paw shai, kumba un lah ban rem ialade, ha kane ka jing ia khun pyrshah ia U CEM jong ka KHADC.
Utei u heh Congress, u kob ruh, ba lada U Bah AL Hek,u sngew ba u jop beit ia ka elekshon, wat lada jia ba u ialeh na kano kano ka seng ruh, ba un pyrshang ha kane ka sien, ka ban wan, ba un mih noh, na ka seng Congress bad ba un iakhun kum u kyrtong shimet.
Jowai, 12 Rymphang: Ka wah Myntdu kaba ker tawiar ia ka nongbah Jowai ka lah banrah ka jingeh ia ki paidbah jong kane ka nongbah kiba shaniah ban ioh um sorkar na ka namar ia kane ka wah la leh dusmon ia ka da ki har rukom.
Na ka bynta ban ia kane ka wah na ki jingpynjakhlia ba bun rukom, ban pynneh pynsah ia ka jingitynnad jong ka bad ruh na ka bynta ba ki briew kin nym ioh pang shitom bad ruh ban im ki dohum dohwah ka bor District ka la buh syndon da ka jingmana kaba tyngeh.
Ka bor District West Jaintia Hills lyngba u District Magistrate, u la pynjari da ka section 144 CrPC na ka bynta ban iada ia katei ka wah.
Katkum katei ka hukum kaba la pynbna da u District Magistrate, u la hukum ia baroh ki trai par dewiong, ki trai dewiong kiba lum thup ban kin sumar bha ba ki um jakhlia kiba mih na ki par dewiong jong ki lane na ki jaka lumthup ia u dewiong kim dei satia ban poi sha wah Myntdu.
Ki don ban don ka jingkitkhlieh ban khang lad ia ka um jakhlia lane ka um Dewiong ban kan tuid sha katei ka wah.
Ka wah Myntdu kaba mih na Mih Myntdu bad tuid tawiar ia ka nongbah Jowai arsut shaduh Bangladesh.
Ki bynta ba sharum jong kane ka wah naduh Sahksaw (hajan ka shnong Chamcham terter shaduh Borghat bad Kharkhana ka la iap lypa la bun snem mynta namar ka um dewiong.
Hynrei ka bynta ba shaneng naduh ka jaka ba ka mih haduh Pynthor Ialong ha ka jingshisha ka dang lait na ka jingjakhlia na ka um deiwong hynrei namar ba ka rukom pynjakhlia ia kane ka wah na bynta ba shaneng naduh jingkieng Pamblah (Shillong-Jowai road), Tre-iongriang (Jowai-Dawki bridge) ter ter sha[bteng sla 7] duh jaka dam um ka PHE ka la pynjakhlia ia kane ka wah da ka jingsait kali ha ki bynta ka tre-iongriang, Riat-turiem bad kumjuh ka jingbret ia ki jakhlia kiba har rukom naduh ka jingpyntuid ia ki painkhana sha ki nala bad sha ki liar.
Katei ka hukum ka la khang pyrshah ia kito kiba sait kali hapoh wah bad ia kito kiba don jaka sait kali ba kim dei ban pyntuid ia ki um jakhlia bad ki um lati umphniang sha wah Myntdu.
Kidei ban tih da ka thliew ban pjiar ia ka um jakhlia kiba mih na ki jaka sait kali ki riew shimet, ki karkhana kiba don ha jan katei ka wah.
Kane ka jingmana pyrshah hapoh katei ka kyndon 144 CrPC ka long hadien ba u Deputy Commissioner ka WJH, u Arun Kumar Kembhavi u la ioh ka jingujor ba katei ka wah Myntdu ka la kylla rong sky blue (rong suinbneng).
Lada don kino kino kiba pynkhien ia kane ka ain, kin ngat ha ka jingpynsaja katkum ka kyndon 188 IPC nalor kiwei kiwei ki ain kiba katkum ka The Water (Prevention and Control of Pollution) Act 1974, The Environment (Protection) Act 1986 nalor kiwei kiwei ki kyndon ain.
Shillong, 12 Rymphang: U Chief Executive Member ka KHADC u bah Pynshngaiñ N Syiem u la pynpaw ba ka District Council ka kwah ban lum ban lang ia baroh ki khraw pyrkhat bad ki proh jabieng ka jylla na ka bynta ban thaw lad kumno ban saiñdur thymmai ia ka jylla.
U CEM u la ong ba u kwah ban lum lut ia baroh ki nongiasaid-aiñ kiba la shongthait, ki ophisar ka sorkar kiba la shongthait bad kiwei pat.
“Ngi donkam ban wanrah kum katei ka kynhun namar ba ka sorkar ka la pheil ha baroh ki liang naduh ka ioh jam iohjam ki samla, ka pule puthi, ki riti dustur , ka shangkai pyrthei bad kiwei pat ha kane ka jylla" ong u bah Pynshngaiñ haba ia kren bad ki nongthohkhubor mynta ka sngi ha kamra treikam jong u.
“Kumba ngi la ia khih Hills State ha ki snem kiba la dep, ka dei ban don noh da ka People’s Reformation Movement ruh mynta" u la ong.
U la ong ba katei ka kynhun kan wanrah lut ia baroh ki jingdkoh jingduna jong ka sorkar jylla bad kan trei da kiwei pat ki lad ban weng noh ia ki jingdkoh ha kiba bun ki liang.
Haba la kylli na u bah Pynshngaiñ hato u shim ba kata ka jingpheil ka sorkar ka dei ruh ne em ka jingpheil jong ki 60 ngut ki MLA, “Ho, oid ngi lah pheil ha baroh ki liang la ha ka ioh ka kot ne ka synshar khadar kumba ngi la iohi ia kaei kaba la jia mynta" u la ong.
“Kane ka dei ka por ba ngin ia kren noh ia ka jingkylla kaba thymmai, hynrei ki seng saiñ pyrthei ki bunkam pynban ban pynbna kyrtong elekshon, hynrei ki briew kim dei ban jied Party mynta –ki donkam ban jied ia u briew uba don ka jingtbit kaba paka ban shakri ia ka jylla" pynkut u bah Pynshngaiñ.
Shillong, 12 Rymphang: Ka thma ktien hapdeng u khliehduh ka sorkar u Dr.
Mukul Sangma bad u khlieh duh ka KHADC u bah Pynshngaiñ N Syiem ka la nangjur nangjur katba nangmih ki sngi ha kaba mynta ka sngi u bah Pynshngaiñ u la ther tyngeh ia ka sorkar hadien ki jingkren u Dr.
Mukul da kaba ong ba ka dei ka sorkar jylla kaba pynjot ia ka Village Administration Bill ( VAB).
Kham mynshuwa u Dr.
Mukul Sangma u la ong ba ka jingslem ka VAB dei na ka daw ka jingkhein sting ka District Council ka bym shym la pynbeit ia ki mat kiba la kdew ban pynbeit thymmai bad dei na katei ka daw ba ka VAB kam shymla ioh jingmynjur.
Hynrei mynta u ba Pynshngaiñ u la ong ba katei ka jingkren u Dr.
Mukul ka dei tang ka jingkren kyllaiñ.
“Ka long kaba lyngngoh ba ka sorkar jylla ka mut ban pynkit pap ha ka KHADC , ka dei ka sorkar hi kaba leh ia kane ka pan jingpynshai bad jingpynbeit na ngi haba ka VAB ka la poi sha ka MHA" ong u bah Pynshngaiñ.
“Dei namar kane ba ka KHADC ka sngew ba kam myntoi shuh ban pynshai ia ki jingkwah jingshai ka sorkar haba ka Bill ka la dep don ha kti ka MHA,na kata ka daw ngi la rai ban ap ia ka jinglap ka MHA" u la ong biang.
U Lat ka jylla u la phah ia ka VAB sha ka MHA ha ka 30 tarik u nailar, 2015 katba ka sorkar ka pan jingshai na ka District Council ha u nailur, 2015.
U bah Pynshngaiñ u la ong ba u Lat u la phah sha ka sorkar ia katei ka Bill ban pan jingshai na ka District Council hynrei ka sorkar ka pynslem khnang bad kam shym la pan jingshai ha ka por kaba biang, “Mynta mano ba khein sting ka sorkar ne ka District Council" ong biang u CEM ka KHADC.
“Ngam tharai ba u Lat un phah sha ka MHA da ka jingsngew lade hi khlem da shim ia ka jingai jingmut ka sorkar,ka KHADC kam dei kaba pynjot ia ka VAB hynrei dei ka sorkar jylla kaba dei ka nongai jingmut ia u Lat" u la ong.
Ha kaba iadei bad ka jingong u Dr.
Mukul ba ki mat kiba la kdew ba dei ban pynbeit bha ki dei kiba ia tyngkhuh bad ki aiñ ka ing dorbar bah ka Ri u bah Pynshngaiñ u la ong ba ka la don ka jingshong jingialang khrui hapdeng ka KHADC, ka DCA bad ka tnad Aiñ ka sorkar shuwa ban pass ia ka VAB, 2015, “Dei hadien ba ngi laioh ia ka jingmynjur jong katei ka jingialang ba ka KHADC ka la rai ban khot ia ka dorbar kyrpang na ka bynta ban pass ia ka KHAD (Village Administration) Bill, 2015" u la ong biang.
Lah ban kdew ba ha ka taiew ba lai u jymmang ka la don ka jingialang jong ka District Council bad ka sorkar katba ia ka VAB-2015 pat la pass ha ka 30 tarik u jymmang ha ka por ba ka don ka dorbar bah ka bri u hynniewtrep ha madan Polo.
Iano ngin kynnoh haba kumta ia ka DCA ne ia ka tnad Aiñ jong ka sorkar jylla kaba don bynta lang ban pynthikna ba ka VAB kan ym ia tyngkhuh bad kino kino ki aiñ ka sorkar India,ong u bah Pynshngaiñ uba la ong ba lada dei ba ka sorkar ka don jingkitkhlieh ka VAB la dep ban pass naduh mynno.
Shillong, 12 Rymphang:Mynta u snem ki bos sawkhmut kiba ju kamai Upper Shillong ki la jah klep noh bad ym shym la iohi shuh ia ki.
Ha kine ki shisnem ki ar snem la iohi ba ki don bun ki bos sawkhmut kiba kamai sha Upper Shillong naduh na iew shaduh sha 7 mer, bad la iohi ba ki don kumba saw ne san tylli kiba iaid sha katei ka thaiñ Upper Shillong kynthup ka Mawphlang.
Katei ka jingjah ki saw khmut ka la pyn lyngngoh ia u paidbah khamtam naba la dei artad ka por long skul.
Shillong, 14 Rymphang:Mynta ka janmiet, ioh sngew ia ka sur ba sawa jur ha ka surok ka thain Civil Hospital bad thain Laitumkhrah kaban pynshongshit ia ka lym pung South Asian Games.
Dang shen, ka sorkar lyngba ka Meghalaya Control Pollution Board, ka la pynmih ia ka jing pynbna bym bit ban pynmih sur kaba heh namar ba ka ktah ia ka jingkoit jingkhiah bad, ka long pyrshah ia ka ain.
Ka president ka CSWO ka Kong Agnes Kharshiing kaba la ong ba ka jingpynsawa kaba jubor wat hajan Civil Hospital, Shillong ka long kaba sngew lyngngoh, kumno ka bor synshar district ka shah namar ba kan ktah ia ki nongpang ba don ha ka hospital.
“Ka jingsawa ka sur jingtem jingput ka long kaba khlain bor haduh katta haduh ba ngi ba sah shaduh ka Shillong Zcollege, la ioh sngew kumba don hajan", la ong ka Kong Agnes.
Ka laong ba la ioh sngew ia kane ka sur, kaba neh haduh 9:30 baje mynmiet bad ka jingkylli ka long,kumno ka bor synshar district bad ki pulit ki shah ia kane, kaba ktah bad pynwit ia ki samla ba pule kot bad ia ki nongpang.
“Ka bor sorkar kam lah ban pyndonkam bakla kaban ktah ia kiwei pat ki paidbah",la bynrap ka president ka CSWO.
Shillong, 14 Rymphang:Ka CSWO ka la pynpaw ia ka jingsngew lyngngoh ia ka jingsahteng ka mukotduma kaba iadei bad ka jingshah siat iap u Fullmoon Dhar,uwei na ki snar dakaid ha u snem 2009 ha ki pulit ka Jowai.
Ka President ka CSWO ka Kong Agnes Kharshiing ka la ong ba ka la ujor ejahar pyrshah ia ki pulit ka Jowai ha u Jylliew 2009 halor ka jingpyniap ia u Fullmoon Dhar, halor ka jingkynnoh ba la shu siat iap ia u, hadien ba la ioh kem suk.
Ar ngut ki IO (Investigation Officer) u G U Wahlang uba long u CI ka Khliehriat bad u Inspector u D H Pde ha katei ka por, ki dei ba la bynshet ban pynlong ia ka jingtohkit hynrei kila pynkut da ka FR (Final Form) da kaba ong ba kam don ka sakhi ban kynnoh ba ki pulit ka Jowai ki la leh eiei kaba bakla.
“Nga la ujor baroh ar sien bad kyrpad ia u CJM ha Jowai ha katei ka por ban aiti ia ka jingtohkit ha ka CBI lano ha kano kano ka kynhun ba laitluid ban pynlong ia ka jingtohkit", la ong ka Kong Agnes.
U CJM u la bynshet ha u SP ka West Jaintia Hills hynrei u SP ha katei ka por u Bah Hubert Lyngdoh ym shym la leh eiei, la kynnoh ka Kong Agnes bad bynrap haba la wan da uwei u SP, ka la pyntip halor kane katkum ka hukum na Kashari bad la bthah ia u Inspector ban shim ia ka jingkren jongka, kaba la ai katkum ka jinglap.
Ka la ong ba bunsien ki pulit ka Jowai kim ju pyndep ia ka jingbthah na ka Kashari bad ka la thoh sha u DC barim ka Jowai uba long ha katei ka por halor kane ka jingbym kitkhia ki pulit ia ka kam.
“Kum kane ka jia man ki mukotduma ha kaba ki pulit ki leh bakla bad ki briew kim tip", ka la ong bad bynrap ba dei ban sei bad pyndep ia ki jingshisha halor kane ka kam.
Jowai, 14 Rymphang: Uwei u samla uba la tip kyrteng kum u Riki Phawa na ka shnong Kyndongtuber u la jahrngai na la iing naduh ka 24 tarik u Nailar u snem ba la dep.
U kni jong utei u samla u ma Drak Phawa u la iathuh ba utei u Riki Phawa u dei uba [bteng sla 7]ju trei da kaba bud trok bad niah trok bad u myllien ban jah na iing da ki bnai, hynrei ha kane ka kynti haduh 6 bnai ruh um shym la wan mih shuh sha iing.
Hynnin ka sngi Saitjain, utei u kni u la leit ban ujor noh da ka ejahar sha ki pulit ha Phramer.
Ha kajuh ka por, ki pulit na Khliehriat pat ki la pyntip ba ki la lap ia kawei ka metiap kaba sdien ha u tyllai phasi naduh u bnai September u snem ba la dep ha Lumshnong.
Namar bym don ba wankam ia katei ka met, ki pulit ki la tep noh ia ka.
“Ngi la pyntip sha ki ba haiing jong utei u Riki ba kin wan mih sha thanad ba kin jurip ia ki jain kiba ngi la buh bha na ka bynta ban ithuh ioh lehse kadei ka met jong utei u ba la jah rngai", la ong uwei u sahep pulit.
Nongpoh, 14 Rymphang:Ki Pulit ka Byrnihat Police Outpost ha ryngkat ka jingiatrei bad ki pulit ka jylla Assam, ki la ioh ban pynpulom ia ka jingthmu jong ki runar ban rahbor ia ka trok kaba don ia u no.
WB 23 B 6049, kaba hadien ba ki la shah kem noh ha ki pulit ka Assam ha Jagiroad.
Kane ka jingjia ka la jia ha ka 11 tarik u Rymphang ha 13 Mer haka por 3 baje mynstep, ki runar hadien ba ki la bom la shoh ia u draibar bad handyman, kumta ki la kit bak ia kane ka trok sha Jagiroad, hadien jong kane ka jingjia, u nongniah bad nongbud jong kane ka trok ki la wan ban pyntip mar mar sha ki pulit jong ka Byrnihat PO.
Ki pulit ka Byrnihat PO, hadien jong kane ka khubor ba ki la ioh, khlem da pynslem ki la ai jingtip mar mar sha ki pulit ka jylla Assam bad kumta hi ki pulit ka Assam da ka jingshimkhia ban thwet ia kine ki runar, ki la ioh ban kem ha ka janmet jong katei hi ka sngi na Jagiroad.
Ka tyllong khubor na ki pulit ka Byrnihat PO, la ong ba ia kane ka trok la niah da u Basumastry lem bad u nongbud Vicky Chetri, kaba kit mar ba kynthup ia ki borti bad sabon, da ka jingthmu ban leit pynhap sha Aizawl.
Ha kaba iadei bad kane ka jingjia, ki pulit hadien ka jingiohkem ia ki runar, ba kynthup ia u Rakes Prasad bad Biswajit, ki la dep ban rejister case pyrshah ia kine ki arngut kiba donkti ha ki kam runar, bad na ka liang jong ki pulit kin dang pynlong ia ka jingtohkit kaba kham bniah, ioh lehse ki donkti ha kiwei pat ki kam runar.
Nongpoh, 14 Rymphang:Kum kawei na ki kynhun ki samla, ka Young Mind Association na Ri Bhoi, myn ha ka 13 tarik u Rymphang ka la pynlong ia ka “Valentine’s Strawberry Festival" ha Orchid Umiam, Ri Bhoi District, shibynta ban kynmaw ia ka sngi kyrpang jong ki shijur bad ruh kum ka jingai mynsiem ia kito kiba rep ia u soh Strawbery.
Ia kane ka Tamasa la plie pyrda hapdeng ka jingiphuh iphieng, ha kaba u Dr.
Celestine Lyngdoh, Parliament Secretary ka sorkar jylla, u la long kum u kongsan, ha ryngkat ka jingdonlang jong u President ka Strawberry Growers Ri Bhoi District, Bah Osmander Lyngkhoi, ki riewrangbah lem bad bun ngut ki nongrep soh Strawberry jong ka thain Ri Bhoi.
Haba kren kum u kongsan, u Dr.
Celestine Lyngdoh, ha kaba nyngkong eh u la ai ka jingkhublei ia u samla Richard Lyngdoh, president ka Young Mind lem bad ia ki dkhot, kiba la ialeh shitom ban pynlong ia kane ka Tamasa, namar ka jingthmu jong kane ka Tamasa ka long ban ai mynsiem kyntiew ia ka kam rep soh Strawberry, khamtam eh ha thain Ri Bhoi, kaba dei kawei na ki jaka kaba iahap bha ban rep ia u soh Strawberry.
“U Strawberry u dei u jait soh uba lah ban pyndonkam ha kiba bun ki liang bad ha kajuh ka por u dei ruh u soh uba thnem bha ka dor, namar ia u Strawberry la pyndonkam ban shna Ice Cream, ki jingpynsma iwbih bad kumta ter ter" ong u Dr.
Celestine Lyngdoh.
Kumta na ka liang jong u, u la kyntu ia ki nongrep Strawberry ba kin nangiaibteng ha kaban rep ia une u jait soh, namar lada ki lah ban pynmih shibun ia u Strawberry kam pynmyntoi tang ia kiba rep, hynrei wat ia ka jylla ruh kumjuh, namar lyngba jong une u soh kan ruh khring ia ki nongwan jngohkai pyrthei, bynrap u Dr.
Celistine Lyngdoh.
Ha kane ka sngi la ioh ruh ia ka jingkren na u Bah Osmander Lyngkhoi, ha kaba u la pyni ia ki nongrim halor ka jingbymlah ban kyntiew ban pynroi ia une u Strawbery, ka daw kaba kongsan eh halor ka jingbymlah ban kyntiew ia u Strawberry ha ka Jylla, kadei namar ba ym lah ban pynmih symbai, kumta la hap ban shanniah tylli ia ki symbai ba na jngai katta naduh California, USA.
Shuh shuh, kumba ka long mynta ka jylla ka donkam 1 haduh 2 ton ha ka shisngi, hynrei sngewsih, namar kumba la dawa ym lah ban pynmih, ka long ka jingduhnong ym tang ia ki paid nongrep Strawberry, hynrei wat ia ka sorkar ruh kumjuh, tang namar ka jingbymlah ban pynmih na la ka jong ka jylla, la hap ban shanniah noh na ka jingshalan ban a shabar, bynrap u Bah Osmander Lyngkhoi.
Ban pynkut pat ia kane ka tamasa, ka Young Mind ka la pynbud ruh da ka tem ka pud lyngba ki nongrwai ba pawnam bad kumjuh ruh da ka DJ Imran na Mumbai, kum shi bynta ban lehkmen shuwa shi sngi ban rakhe ia ka Valentine’s Day.
Shillong, 14 Rymphang: Ka sorkar jylla ka la thmu ban pyllait noh ia ka tyngka ai jingiarap sha ki dkhot ba la wan pyndem wait jong ka ANVC bad ANVC-B kaba dei da ka song pisa kaba T.
1.
5 lak tyngka marwei.
Ia katei ka pisa la ong ba ka sorkar kan phah sha ki bank Account jong ki, hynrei ka la rai ruh ban buh da ki nongiasyllok kiba lah ban batai ia ki kumno ban pyndonkam ia katei ka pisa bad da kino ki jaitkam kin jied khnang ba ka pisa kan ym shu sepei hynrei ka dei ban long kaba lah ban ai jingim ia ki.
Kumba long mynta ki lad khubor ki la iathuh ba ka sorkar ka la dep shim ia ki bank account nombar jong ki dkhot kitei ki ar seng hynrei la ong ba kin ym lah ban pynlut phut ia ka pisa jong ki naba kan don ka jingshim jingkheiñ kumno ban pynlut ia katei ka pisa ha ka ba seng kam kaba yn iarap da ka sorkar.
Ia katei ka pisa kaba ka sorkar kan sa ai sha ki dkhot jong kitei ki seng lehnoh ba la pyndem wait kan kot sha ki klur tyngka bad ia katei ka pisa la ong ba ka sorkar jylla kan sa ioh na ka sorkar pdeng.
Shillong,14 Rymphang:Ha ka 13 tarik mynta u bnai ka kong Agnes Kharshiing ka la ujor sha ki pulit ba ki don 14 ngut ki nongshong shnong jong ka Mawtepiew kiba la ioh kad rashon bad kitei ki 14 ngut ki don kyrteng ruh ha ka thup BPL bad AAY katba ki don sa 14 ngut kiwei pat ki bym shym la ioh kad rashon lane skhim AAY.
Shillong, 14 Rymphang:Ka jingjied ia u President ka UDP ha kane ka kynti kan long kaba kham shongshit bha namar ka jingmih kyrteng bun ngut, kiba thrang ban shimti ia kane ka kam nongialam ka party.
Ha ka seng UDP, ban jied president kam dei ban pynlong da ka elekshon hynrei ka dei kaba ju thung ne jied da ka Nomination Committee ka ban don katto katne ki dkhot bad kin wanrah ha ka jingialang ban shu ia rah kti ban pynskhem.
Hynrei, katkum ka jingtip, ka la don ka jingsngew kulmar napdeng ki nongialam ka party, iano ban pynlong President namar ba ha kane ka kynti, ki don bun kiba kwah ban shimti ia ka kam President lada plie ka lad.
“Ka jingiakren bad u Dr Don bad ha ka party ka dang iaid mynta, lada u sngew dei ban shong thait sngew bha noh kum u President", la ong ka tyllong khubor.
La iathuh ba ka daw ba ki kwah ban iapynbeit iasyllok bad u Dr Don ba un shong thait mon sngewbha, ka long ban nym don kano kano ka jingiaknieh shuki iaknieh bor ia kane ka kam nongialam ka party.
Kiba la pynpaw ba kwah ban shimti ia ka kam President lada ki ioh lad ki long u Bah Bindo M.
Lanong uwei na ki nongialam ba neh naduh ka por ka party riewlum ka APHLC , u Bah Paul Lyngdoh uba phet noh na ka KHNAM, bad u Bah Titus Chyne uba long mynta  u MLA ka Sohra.
Watla u Dr.
Donkupar Roy um pat kren eiei halor kane, hynrei ka la don ka jingiakren na ki nongialam ka party khnang ban plie lad ia kiwei pat ki nongialam ban shimti ia kane ka kam.
Ka UDP ka don ka Nomination Committee kaba jied ia ki Nongkitkam jong ka Party, kynthup ia u President.
Ia u Dr.
Donkupar Roy ruh la jied da ka Nomination Comittee.
La ioh jingtip ba kito kiba kwah ban long President, mynta ki la sdang ban kanbas ia ki dkhot jong ka Nomination Committee, khnang ba kin ioh ia ka jingbun paid ha ka jingiatyrwa kyrteng ia u President bad kiwei kiwei ki nongkitkam.
Shillong, 15 Rymphang:Ha ka 15 tarik u rymphang ha ka por 8 baje mynstep la lap ia kawei ka metiap jong u rangbah uba la don 50 snem antad karta na Iewduh, Shillong.
Haduh ba thoh ia kane ka khubor ym shym la lah ban ithuh ia utei u rangbah.
Shillong, 14 Rymphang:Ka jingshah pyn ngat u nongniah kali kamai, kaba la leit ban tynrah ia ka kali kaba la shong u myntri rangbah ka jylla u Dr Mukul Sangma hapoh ka kyndon aiñ thmu pyniap briew (307 IPC) ka dei tang ka jingpyni bor ia u duk u suk, ong u MDC ka Jaiaw u bah Adelbert Nongrum.
U bah Adelbert u la ong ba ka la pynlyngngoh ia kiba bun ba lang bad ia u ruh kumjuh ia ka jingmih ha ki kot khubor ba la pynngat ia utei u nongniah kali kamai hapoh ka kyndon aiñ thmu pyn iap briew, u la ong ba katei ka dei ka jingpyrshang tang ban pynsngewbha ia u myntri rangbah jong ka jylla bad ka jingkwah burom jong ki heh pulit, ha kaba u lui lui u la kylla u langknia.
U bah Adelbert u la ong ba katei ka jingjia kumba paw ka dei tang ka jingjia kaba malu mala kaba ju jia hi ha lynti ha syngkien hynrei u la ong ba lada ka jingpyn ngat ha ki kyndon thmu pyniap briew ka wan na ka hukum jong u MR kan paw shai kdar ba u MR u la shu pyndon kam ia ki pulit kum ki shipai jong u ban iuh roit ia u duk u suk.
U la ong ruh ba aiu ka sorkar ka la leh ia ki nongialam ki seng lehnoh kiba la iaid laitluid mynta bad kiba la donkti ha ki kam pyniap briew bad ki kam runar ha ka imlang sahlang da kaba ai nuksa kumu bah Julious Dorphang u Chairman barim jong ka HNLC, ki nongialam ka ANVC bad ANVC-B.
“Ka Sorkar bad ki heh pulit ki la leh aiu ia ka myntri ka pynroi sor ka kong Ampareen Lyngdoh wat haba ka kaiphot CBI ka la lap ba ka don kti bad ka kam tuh bad ka kam thoh shukor bad ban pynduh kam ia ki samla bad dei hok bad bun kiwei kiwei" ong ka kyrwoh na u bah Adelbert Nongrum CEM barim ka KHADC.
Nongpoh, 15 Rymphang:Kan long ka jingmyntoi ia ki nongrep, khamtam eh ia ki samla pule ka jylla, kiba don ka ka jingthmu ban pyntbit ia ki jingpule kaba iadei bad ka rep ka riang, ha kaba ba mynta ka sngi, u Myntri ka Sorkar Pdeng, ba dei peit ia ka tnad rep bad ki nongrep ha ka ri, u Radha Mohan Singh, kum u kongsan u la wan ban plie paidbah ia ka Central Agriculture University (CAU), kaba don ha ICAR, Umiam, Ri-Bhoi District.
Ha ka jingplie paidbah ia kane ka University, la sakhi lang ruh da ka jingdon lang jong ar ngut ki Minister of State ka tnad Agriculture and Farmers Welfare, ka sorkar pdeng ba kynthup ia u Dr.
Sanjeev Kumar Balyan bad u Mohahbhai K Kundariya, ha ryngkat bad ki heh ophisar jong ka ICAR, ba kynthup ia u Director ka ICAR, S.
V Ngachan, u Vice Chancellor, ka Central Agriculture University, Imphal, u Prof.
M.
Premjit Singh.
La pynphuh pynphieng ruh ha kane ka sngi da ka jingwan da ka jingwan shim bynta jong ki nongrep na Ri-Bhoi, khynnah pule, ki professor, ki scientist na ICAR, lem bad ki nongmihkhmat ka bor District na Ri-Bhoi.
Ha kane ka sngi, u Radha Mohan Singh kum u Myntri ka sorkar kmie ba peit ia ka kam rep kam riang, haba kren kum u kongsan, u la pynpaw ia ka jingsngewkmen kaba khraw, hadien ba la ioh ban plie noh ia kane ka Central Agriculture University bad ha kane ka sngi la ioh ruh ban plie ia u Mawnongrim jong ka Central Agriculture University, kaban sa tei noh shen ha Kyrdem Kulai, Ri-Bhoi District.
U la iathuh ruh, ba ka Central Agricultural University, kaba dei ruh ka tnad pule kaban iarap ban ai jingnang jingstad ia ki samla ha ka kam rep, ha kajuh ka por ka dei ruh kawei na ki University ba paw bha ha ka Ri, kumba ka long mynta, haduh 6 tyli ki Central Agriculture University, ha ki thain Shatei Lam Mihngi, namar lyngba jingdon jong kiba kum kine ki University kan iarap ban kyntiew ha baroh ki liang jong ki kam pynroi ha ka ri, khamtam eh haba iadei bad ka rep ka riang.
“Nga dap da ka jingsngewsarong, hadien ba ki samla pule na kane ka University ki la lah ban leh bha ha ka National Level Competitive Examination, namar ha u snem 2014, kane ka skulbah, ka la wan ha ka kyrdan kaba ar ha India ban ioh pdiang ia ka CIAR-JRF Scholarship sha ki samla Pule, kumba ka long mynta, ki don haduh 17 ngut ki samla pule kiba la pyndep ia ka ICAR-NET Examination bad kane ka jingjop jong ki samla, kan wanrah ruh ia ka nam bad burom, ym tang ia ka University hynrei iaka jylla ruh kumjuh" bynrap u Radha Mohan Singh.
Ka University ka don ruh ia ka jingthmu ruh ban plie sa 6 tylli ki Vocational Training Centre bad 6 tylli ki multi-technology testing centers, lyngba kine ki center kan iarap shibun bad ban plie lad plie lynti, naka bynta jong ki khun samla bym donkam donjam.
Namarkata, u la kyntu ruh ia ki scientists ka CAU bad ICAR, ba kin dang ialeh shitom ban wad ia ki lad ki lynti, ha kaban pynmih ia shibun ki kor ki bor (Technology) ha ka thain, na ka bynta ban kyntiew ia ka kam rep ban pynmih ia ki marbam kiba klem da pyndonkam ia ki dawai (organic Farming).
Ha kane ka sngi, hadien ka jingplie ia kane ka University bad ka jingbuh ia u Mawnongrim, la ioh ruh ia ka jingsam ia ki symbai kba sha ki Nongrep ka thain Ri-Bhoi, ha kaba la sam hi da u Myntri ka sorkar pdeng ba peit ia ka kam rep, u Radha Mohan Singh.
Jowai, 14 Rymphang: Hynnin ka miet ki pulit special team na Jowai ha ryngkat ki pulit Amlarem ki la ioh ban kem ia ki ar ngut ki briew kiba donkti ban dawa pisa haduh 5 lak tyngka na uwei u rangbah ha Amlarem.
Kitei ki ar ngut ki la ngat ha shrip jong ki pulit ha ka por ba ki dang wan ban shim ia katei ka pisa kaba ki la dawa ha ka kyrteng jong ka HNLC.
La iathuh ba hadien ba ki pulit ki la ioh jingtip halor ka iohpdiang uwei u rangbah ia ka shithi dawa pisa ba la thoh ha ka letter head jong ka HNLC ki pulit ka nongbah Jowai bad Amlarem ki la ap shrip ia ki bad katba ki dang wan ban shimti ia katei ka pisa ba la dawa, ki la ngat noh ha kti ki pulit.
Katkum u Superintendent of Police, kitei ki ar ngut ki dei kiba la tip kyrteng kum u Ngia Bareh (36) uba dei ruh u dkhot pyndem wait ka HNLC bad uwei pat udei u Pyn biang Lyngdoh (20) uba la kam ba udei tang u nong bud jong utei u Bareh.
Shillong, 14 Rymphang:Ka jing pynngat ha ka sekshon 307 IPC, ia U bah Jeskalur L Mawdoh, lane ba u mut ban pyniap ia u myntri rangbah ka Jylla, namar ba u leit pyndei da ka kali Max jongu, ha ka Sngi Palei ba ladep, ha 3mer, ka la pynmih ia shibun bah ki jingkynthoh ba har rukom, ha ka peij facebook, ha kine ki sngi.
U bah Rit Rynjah, u ong “Kane ka dei ka jingshah thombor im im peit peit pyllein pyllein haba shit haba shai hakhmat u ba bun ba lang bad ka kylla long ka tamasa bah ia uba peit bad ka saja kaba shyrkhei ia uba ngat.
Mano u Khun dap bnai dap sngi dap shynrang uba kloi ban ieng pyrshah ia kane?U Bah Aiban Rynshon, u ong “Katno ngut na ki MLA MDC seng riewlum ki ban iarap lang ia une u bapli u bah mawdoh.
La ong biang sa U Bah Ban J Rymbai, ba ha u snem ba ladep, ka kali jong U Mukul, ka leit tynrah briew ha Bhoi, te haba kumta u kylli, la ki la pynngat kyndon eiei ne em ia u.
U Bah Kyrsoibor Pyrtuh, u ong ha ka jingthoh da ka phareng “Ka aksiden, dei ka aksiden bad ki don ki ain, kiba dei ban tian bishar, na bynta katei ka jingleh jongu".
Ki don shibun bah ki jingkren bad ki jingkynthoh ha ka peij U Rang ieid Ri – Adelbert Nongrum, halor katei ka jing tyngkhuh kali, ha kaba la shon ruh ia ka dur jong katei ka max, kaba leit syllud ia ka kali jong u myntri rangbah.
Ha kawei pat ka khubor, na ka liang jong ka Jaintia National Council (JNC) ka la kynnoh ba ka Tarajur jong ka ain ha ka jylla ka theh bad noh shiliang hapdeng ki heh ki hain bad ki rit ki ria.
Halor ka jingshah pynngat u bah JL Mawdoh driver Tata Sumo kaba la tynrah ia ka kali u Myntri Rangbah ka jylla hapoh ka kyndon ain thmu pyniap briew, na ka liang ka Jaintia National Council (JNC) kala mih shakhmat ban pynrem jur ia katei ka rukom noh shiliang jong ka ain ia kiba rit ba ria bad iap noh hakhmat ki heh ki Hain.
“Balei ka tnat pulit ne ki bor kiba bat ia ka ain kim leh eiei ia kito ki pulit kiba donkti ban bom ban tied ia ki khynnah pule Kiang Nangbah Govt College khamtam ia kiba haka Uniform?, la ong ka JNC.
“Ka kam Accident kalong kaei kaei kaba ngim lah ban lait, hooid ngim lah ban len ba kadon ka ain ia ki kam Accident hynrei ban pynngat haka ain thmu pyniap kalong kaei kaei kabym lah ban pdiang", ka bynrap u kyrwoh na katei ka seng.
Katei ka seng ka la buh jingkylli ruh ia ka tnad pulit ne ki bor ka ain balei ba kim leh eiei ia u ma MB Rymbai CEM barim ka JHADC halor ka jing donkti jong u ban bamklop iaka pisa paitbah kaba la palat 2 klur tyngka ha kine ki khyndiat snem kiba lah leit.
Ka JNC ka pynpaw iaka jing sngewlyngngoh kaba khraw halor ka jing pynshlem jong ka sorkar jylla ban pynpaw paitbah iaka kaiphot tohkit halor ka jingjia ha Mookhep,haka jingshisha kibor ka ain kilah dei ban pyngngat kyndon ain pyniap briew ia kito kiba donkti ban siatiap iaki 2ngut ki mynsien ba kordor ha Mookhep la ong u Sambormi Lyngdoh u Chairman ka JNC“Lada ka Ain kalong salonshar ia baroh,ngi kyntu iaka tnat pulit ban weng noh ia katei ka kyndon kaba kila pynngat ia u bah J.
L Mawdoh bad ban pynlong iaka jing tohkit kaba bniah ban lap iaka jingshisha", la ong ka JNC.
Shillong, 15 Rymphang:  Ka seng ki nongniah taksi ka East Khasi Hills Local Taxi Welfare Association (EKHLTWA) ka la byrngem ujor ejahar kylla ia u  pulit ophisar u Myntri Rangbah ka jylla u Mukul Sangma, lada ka Kashari kam pynphai ia kane ka mukotduma sha ka tnad Traffic Branch kaba peit ia ka jingpyniaid kali.
“Lada ka kashari kam phah ia kane ka mukotduma sha ka Traffic Branch ban pynbeit, ma nga bad ka seng taksi ngin ujor ejahar kylla ia u Smith Mawkhniang u pulit ophisar uba ujor ejahar ia u nongniah kali Sumo", la ong u Bah Disparsing Rani u nongai jingmut ka EKHLTWA haba kren sha ki lad pathai khubor hynne ka sngi.
“Ha khmat ka ain, baroh iaryngkat ha India, imat ka ain ka treikam tang ia uba rit ba ria" la ong u Bah Rani.
Ia u Bah Jeskalur L Mawdoh u nongniah ka kali kamai Mahindra Max ( ML-04A-3374) la pynngat ha ka kyndon 307 ka Indian Penal Code (IPC)  hadien ba ka kali jongu, ka la iatakhuh bad ka  kali ba shong u Myntri Rangbah ka Honda Accord (ML-01-0001) ba niah da u P Lyngdoh ha ka 11 tarik mynta u bnai ha Laimer, Shillong.
La iathuh ba u Bah Mawdoh u la takhuh bad ka kali u Myntri Rangbah namar ba u la pyrshang kiar na kawei ka scooter.
“U Myntri Rangbah kum u kpa jong ngi, u la dei ban iohi ia ka jingbakla barit baria jong u nongniah kali bad u dei ban tuklar ban nym pynngat ha kano kano ka ain pyrshah ia u nongniah katei ka Mahindra"  la ong u Bah Rani.
Ka jingpynngat mukotduma ia u nongniah ka Mahindra Max ha ka ain thmu pyniap briew, ka dei ka bym dei katkum ka riti synshar ka ti, la ong biang u Bah Rani.
“U Myntri Rangbah u la dei ban ap ia ki pulit pyniaid kali ban wan ha katei ka jaka bad ban shon dur ia ka jingjia" la ong u Bah Rani bad bynrap, tang namar ba dei u Myntri Rangbah u phet bak bak na katei ka jaka khlem ap ia ki pulit pyniaid kali ban poi ban eksamin ia ka jingjia.
U general secretary ka EKHLTWA u Bah Wandonbok Jyrwa u la ong, “U Myntri Rangbah u dei ban tuklar ia kane ka jingjia ban iakren pynbeit ym ban nym ujor sha ka ain namar ba ka dei ka jingjia jong ka jingbakla ba malu mala, ym ban pynngat ha ka ain 307 ka Indian Penal Code (IPC).
U nongniah katei ka kali kali u kit ia ki nongleit nongwan ban leit buh sha jaka jongki".
U la ong ba lada u nongniah katei ka sumo u mut ban pyniap, u la dei ban pyniap shwa ia ki nongshong kali.
“Ngi kyntu ia ka Kashari ban pynphai ia kane ka mukotduma sha ka tnad Traffic Branch bad lada kam leh, ngin hap ban ujor ejahar kylla ia u  Mawkhniang," la ong u Bah Jyrwa.
U la kyntu ia ka All Meghalaya Maxi Cab ban wan shakhmat, ym ban shaniah tang ha ka  East Khasi Hills Local Taxi Welfare Association (EKHLTWA).
Shillong,15 Rymphang:Kawei ka longkmie kaba 49 snem karta ka la ujor sha ki pulit ba ha ka 14 tarik u rymphang ha ka por 8:15 baje mynmiet 6 ngut ki briew kiba la tip kyrteng kum Starlinti Blah, Bakyrmen Blah, Centre Rose Blah, kong Fatima Blah, ong Sona tola Blah bad Barida Blah, ki la shoh ia ka bad kila pynkhlem raiñ da kaba khap jubor ia u shniuh jong ka.
Katei ka jingjia ka la jia ha ka shnong Lyngkyrdem, East Khasi Hills, ong ka khubor pulit.
Shillong, 15 Rymphang:   Ki pulit ki la siat iap ia u Sengbathson D Shira ba khot sin u Sengbath uba dei u Deputy Commander ka seng lehnoh ka ASAK.
Ia une u snar ehrang uba la donkti ban pyniap ia u ophisar ka Intelligent Buaru (IB) u Vikas Singh ka sorkar India,  la ioh ban pynkyllon iap hynnin ka sngi da ki pulit ha shnong Kemdang kaba hap ha South Garo Hills.
Katkum ka khu bor na ki pulit, u Sengbathson D Shir u dei u Deputy Commander shu kam ka  ASAK uba donkti ban rahbor bad pyniap ia u Vikas Kumar Singh u nongtrei ka ACIO-II, SIB ha ka Rongara ha South Garo Hills district.
Ha ka 24 tarik Nailur 2015, por 08 baje mynstep, u Sengbath bad ka kynhun runar jongu ki la rahbor ia u Vikas Singh  bad u nongkhaii jain u Kamal Saha ha ka lynti ba ki dang iaid sha Baghmara ha Panda Reserve Forest.
U Sengbath bad ka kynhun jongu, ki la pyniap ia une u ophisar da kaba pynpait ia ka khlieh jongu ha ka sngi ba ki rahbor bad tep ha Panda Reserve Forest.
Ha ka 24 tarik Risaw, ki pulit ki la ioh ban tam ia met iap jong kine ar ngut ba shah rahbor.
Hadien kane ka jingjia, ki pulit ki la pynlong ia ka jingkhynra ia u Sengbathson D Shira bad dei hynnin ka sngi ba ka la seisoh ha kaba ki la ioh syndon ban siat iap ia u katba u dang rieh tngen ha shnong Kemdang  katba u dang thmu ban lum ia ka kot ration na ki nongshong shnong.
Ki pulit ka South Garo ki la pynlong ia ka jingkhynra, bad ki la ioh ban khyrwit da ki kuli hadien ba u la thmu ban phet krad da kaba siat sha ki pulit kiba kerkut ia ka jaka.
Ha ka jingiasiat, ki kuli ki la ksam ia ka met jongu bad kyllon iap hashen.
Na ka met jongu, la ioh tam ia ka pistol, mobile phone.
U  Tarsman D Shira u hymen jong u Sengbath bad u Bockar D Shira u kni jongu ki la kam ia ka met jongu, bad la rah ia ka met iap jongu sha Baghmara Civil Hospital ban leh ia ka Post Mortem.
Ki pulit ki la ong ba u Sengbathson D Shira u don bynta ha kiba bun ki kam runar ha ka thain South Garo Hills  hapoh ka jingbthah u Reading T Sangma u Commander shu kam ka ASAK.
U Reading T Sangma u don mynta ha ka jingthwet jong ki pulit halor ki kam runar ba shyrkhei jongu.
Shillong, 15 Rymphang: Ka Kashari Court of Special Judge (POCSO), Shillong ka la rai pynrem ia u nongleh beijot da kaba hukum set along haduh saw snem shiteng.
U Kitboklang Khar syntiew u la shah rai pynrem ha ka kashari halor ka jingleh beijot ia I khynnah ha Mawlai Umjaiur ha ka 6 tarik Rymphang, 2013.
U la shah bad la pynngat ha ka kyndon u/s 354/376(2)(g)/511 IPC R/W Sec.
5(m)(n)/6 POCSO Act, ha kaba la bishar ia u bad la pynngat ha ka jingpynsaja da ka Court of Special Judge (POCSO), Shillong  ha ka 11 tarik Rymphang 2016 da kaba set along saw snem shiteng bad ka kuna kaba T.
5,000.
, la ong ka khubor na u Bah Marihom Khar krang u Superintendent of Police ka East Khasi Hills.
Shillong, 15 Rymphang: Ka Supreme Court ka ri India ka la pynmih hukum ha ka 13 tarik mynta u bnai ba ki Rangbah Shnong ki lah ban trei ia ka kamram jong ki katkum ki kyndon jong ka District Council bad katkum ki aiñ kiba hap hapoh ka 6th Schedule jong ka Riti Synshar ka Ri.
Ha katei ka hukum ka Supreme Court ka la pan jingshai ruh na ka sorkar jylla ba ha kano ka bynta ka kwah ban pynthikna ia ka hok ki nongshong shnong ka ri India da kaba ong ba ki lah ban shong ban sah ha kano kano ka jaka katkumka jingkwah jong ki hynrei kim dei pat ban shah ktah ha ka bor ba halor lane ki bor shnong ne Rangbah Shnong.
Lah ban kdew ba ha katei ka jingshong tian bishar halor ka jingujor ka KHADC ia ka sorkar jylla ki nongbishar kilong u Justice Shiva Kirti Singh bad u Justice Rohinton Fali Nariman.
Ki nongiasaid ka District Council ki long u Vijay Hansaria, u Amit Kumar bad u Shaurya Sahay katba ki nongiasaid ka sorkar ki long u Ranjan Mukherjee, u S C Ghosh bad u S Bhowmick.
Hadien ka rai ba la pynmih da ka Supreme Court jong ka Ri India halor ka kam Rangbah Shnong, u Chief Executive Member ka KHADC haba kren sha ki nongthohkhubor mynta ka sngi u la ong ba ki Rangbah Shnong ki la lah ban trei ia ki kamram jong ki kumba kitrei mynshuwa katkum ki kyndon ki aiñ jong ka District Council.
“Shen ngin pynmih ia ka jingpynbna sha baroh ki Sordar ki Syiem bad ki Rangbah Shnong ba ki lah ban treikam kumba la pynmih hukum ka Supreme Court tad haduh ban mih da kawei pat hukum kaba khadduh" ong u bah Pynshngaiñ N Syiem.
U CEM u la ong ba ki tnad bapher bapher kiba hap hapoh ka jingpeit ka KHADC ki dei ban pdiang ia kino kino ki jingthoh kiba aida ki Rangbah Shnong.
Shillong, 15 Rymphang: Ka CSWO ka la kynnoh ba ki pulit ki la pyndonkam bakla ia ka ain da kaba pynngat ia u nongniah kali kali ha ka jingthmu pyniap briew tang namar ba ka jingjia aksiden bad ka kali u Myntri Rangbah ka jylla u Mukul Sangma.
“Ka ain ka iaryng kat kyrdan bad ki pulit ki nongbat ain, ki dei ban bat ia ka ain, ym ban pyn donkam bakla", la ong ka  President ka CSWO ka Kong Agnes Kharshiing ha ka jingpynlait khubor mynta ka sngi.
U Bah Jeskalur Mawdoh u nongniah ka kali Mahindra Max (ML04 (A)-3374), u la iakynduh ka jingjia aksiden bad ka kali ba shong u Myntri Rangbah ha ka 11 tarik ha Laimer, Shillong katba u dang kit ia ki nongleit nongwan iew.
U la shah kem bad shah set along haduh mynta.
“Ka jingjia aksiden ha katei ka sngi, ka long kaba phylla ba ki pulit ki la pyndonkam bakla ia ka ain da ka jingthok bad kem ia u da kaba pynngat ha ka ain thmu pyniap briew.
Ki pulit ki la buhrieh ia ka jingleh bakla u nongniah ka kali u Myntri Rangbah", la kynnoh ka Kong Agnes.
Ka CSWO ka la ong ba ka long kaba sngew thamula ba ia ka kali jong u Myntri Rangbah ym shym la shon dur bad ym shym la bat da ki pulit ban pynshisha ba u thmu ban pyniap ia u Myntri Rangbah bad ki la shah ia ka kali jongu ban iaid khlem kano kano ka jingphah eksamin ha u Motor Vehicle Inspector (MVI).
“Kane ka dei ka jingpyndonkam bakla jong ki pulit ia ka ain, kiba sheptieng thot thot ioh shah kynriah kam", la kynnoh ka CSWO.
“Hato u Myntri Rangbah u ioh ia ka kabu haduh ban buh jingma ia ki riew paidbah?", la buh jingkylli ka CSWO ha ka jingpynlait khubor hynne ka sngi.
Ka la ong ba katkum ka kaiphod u MVI, la pyni ba ka la don ka jingniah thurmur hynrei mano ba niah thurmur, kam shym la kdew shai.
“Ka CSWO ka dawa ba dei ban pynlait noh mardor ia u nongniah katei ka kali kamai, bad dei ban siew bailutksan sha u namar ba ka dei ka jingpynkhein ia ka hok briew man briew, bad dei ban pynshitom da kaba tyngeh ia ki pulit kiba pyndonkam bakla ia ka ain", la ong ka CSWO.
Ha kajuh ka por, ka CSWO ka la kyntu ia ki shong katei ka kali kamai bad ki riew paidbah ba sakhi ia katei ka jingjia, ba kin wan shakhmat ban iathuh sha ka seng khnang ba kan lah ban leh ia kaba donkam.
Jowai, 15 Rymphang:Arsngi hadien ba ki ba haiing hasem jong u Samla ba la jah 6 bnai mynshwa ki la ujor sha ki pulit, ki pulit kila pyntip ba don ka metiap kaba la ioh tam naduh u bnai September na Lumshnong East Jaintia Hills, mynta ka sngi ki ba haiing hasem jong u Riki Phawa ki la leit ban pyntikna lada dei ne em u briew jong ki sha tnad Lumshnong.
Lyngba ki jain ki nep ba u phong bad ruh ki dur ki dar ba la buh bad shon da ki pulit la lah ban pyntikna ba udei u Riki Phawa bad ki la sei noh ia ka met iap jong u mynta hi ka sngi ban ioh pyndep ia ka niam ka rukom lashai ka sngi ha shnong jong u ha Kyndongtuber.
Katkum ka khubor, utei u Riki Phawa u la jah naduh u ‘Nailar 2015 bad ki pulit ki la lap ia ka metiap jong u kaba sdien phasi ha kawei ka jaka hajrong dieng ha Lumshnong ha ka 2 tarik u September.
Ha ka 3 tarik la pyndep ia ka Post Mortem bad ka Post Mortem ruh ka la pynthikna ba u la iap na ka daw ba u Phasi ia lade.
Shillong, 15 Rymphang: Ka dei ka shnong kaba don hapoh sor Shillong hynrei isangsot ba ka shnong Madan-rting kam da ia pher than na kiwei pat ki shnong nongkyndong haba phai sha ka roi ka par bad ka bit ka biang u paidbah.
Haba peit na surok bah i kumba katei ka shnong ka la bit la biang bah hynrei tang mar ia rung hapoh shnong u nongthohkhubor u la lap ba katei ka shnong kam don tang ki nala um kiba biang ruh.
La iohi ba haba rung hapoh katei ka shnong ia ka surok i kumba ka dei ka nala um naba ka surok bad ka nala ka ia ryngkat bad ki rud surok ki la shah bam ha ka um, ki briew kiba sah ha katei ka thaiñ ki la iathuh ba la don bun kiba mynsaw na ka daw ka nala; don kiba ur ba hap hapoh nalabad don ki nongniah ar shaka kiba liat ha ki nala kiba ia ryngkat bad ka surok bad kiba kum kita ki jingjia.
Katto katne bynta na ki nala kiba don harud surok shnong la i ba ki jlih bad la don ba maramot hynrei haba la wad jingtip la lap ba ka dei kaba la maramot hi da ka bor shnong da ka jingnoh synniang jong ki nongshong shnong.
Ia katei ka jingjlih ka nala la lap ha Madanrting Pdeng Shnong kaba ki ong ka block D.
Haba ia kynduh ia ki bor shnong ki la iathuh ba ia katei ka nala la pynbha hi da ka shnong lyngba ka jingnoh synniang jong ki nongshong shnong bad ka jinglut baroh ban pynbha ia katei ka nala ka long T.
69 hajar tyngka kata ruh lait noh ka bai sngi kaba lawan ban trei sngewbha da ki briew jong ka shnong,bad ka bynta kaba la dep pynbha ka don kumba 150 mitar eiei.
Katkum ka jingiathuh ki bor shnong ki la ong ba katei ka jingpynbha ka shnong ka dei tang shi troh haba ia nujor bad kiwei pat ki nala kiba dang sah ban dang pynbha kiba don hapoh shnong,hynrei ki la ong ba ki bor shnong kim kot bor shuh ban dang iai pynbha ia ki.
Haba la kylli balei kim shym leit wad jingiarap na ki bor sorkar ne na ki nongmihkhmat jong ki ban pynbha ia katei ka nala hynrei ki la jubab ba kila ngiah ka leit rung ophis sorkar kaba kila leit ban wad jingiarap la bun bunsien hynrei khlem poi shaei shaei ruh.
Haba phai sha ki nongmihkhmat ki la ong ba la shu tang ka jingphah jingthoh hynrei ym iohi pat ia ka kam.
Haba u nongthohkhubor u hiar kham sharum jong ka Madanrting Block D la lap ba hangtei ka don ka surok khohruh khohram kaba bun ki nongniah kali bad ki nongshong shnong ki la khnium lut ia ka jinglong katei ka surok bad ki la ong ba katei ka jaka ba don ka surok khohrum khohram ka dei kaba ju khot kum ka Madanrting Them-basuk bad katei ka dei ka surok kaba pyniasoh ia ka madan rting bad ki shnong kum ka Jyntah –Umphyrnai bad ka dei ruh ka lynti ban leit sha jowai kaba ki kali ki ju iaid bha nangtei ha ka por ba jur ka jingdheng kali.
Ki bor shnong jong katei ka shnong ki la iathuh ba katei ka shnong ka dei hap hapoh ka Nongkrem Konstitwensi kaba u bah Ardent M Basaiawmoit u dei u MLA, katba ha ka MDC pat ka hap ha Nongthymmai konstitwensi u bah Latiplang Kharkongor.
Ki la iathuh ba bunsien ki bor shnong ki la phah jingthoh sha u MLA bad u la wan peit ruh dalade hynrei ka shu kut beit tang ha ka jingiakren katba na ka liang u MDC pat ki la ong ba u la noh synniang katba don la ka bor hynrei ki la ong “Ngi tip ba u MDC u dei uba dang rit ka bor , ngim khmih lynti than na u haduh katta katta hynrei u la noh synniang hi".
Shillong, 15 Rymphang:Ka Shillong ka la wan ha ka kyrdan ha ka ri India kaba la shim jingkhein kyllum ia ki nongbah kiba khuid.
Ka sor kaba khuid tam ha kane ka ri ka dei ka Mysuru ha ka Swachh Bharat.
Katkum katei ka jingkheiñ la iohi ba ha kane ka thaiñ shatei Lam mihngi ka dei ka jylla Agartala kaba khuid tam bad ka la wan ba 33 ha ka thup ki sorbah baroh bud sa ka Aizawl kaba wan 41.
Shillong, 16 Rymphang:Ka jingialang jong 4 tylli ki Dorbar Shnong, Laitumkhrah, Malki, Lachumiere bad Cleve Colony, kaba la long ha Eldorado ha ka 15 tarik February 2016, ka la pdiang hun ia ka rai ka Supreme Court ka ri India, kaba la pynioh pat ia ka bor ki Rangbah Shnong ba kin pyniaid Durbar kumba ju long.
Ka jingialang hadien ba la iakren sani, ka la pyrshah ia ka jing pynrung ka KHADC ia ka Village Development Council, kaba long ka kynhun bathymmai bad bym ju don mynno-mynno ha ki Dorbar Khasi lane ha ri Khasi-Jaintia.
Ka jingialang da kawei ka sur ka la rai ban dawa na ka KHADC ba kan weng noh ia kane ka kynhun VDC na ka Bill jong ka, namar ka jingdon jong ka kan pynmih shibun ki jingkynnad bad jingma ha ki jingpyniaid kam bad ka ban pynpait pynpra pynban ia ki Shnong ki thaw.
Ka jingialang kala iatai bha ruh ia ka jingtam pud be-ain ka Sorkar sha ki kam pyniaid shnong bad hima-sima bad ia ki rai Kashari kiba la pyndkoh ia ki jingtreikam dorbar bad kiba la ktah shibun ia ki riti-dustur ka jaitbynriew.
U Bah B.
M.
Lanong uba la batai shai ia ki kyndon ka 6th Schedule (Bynrap bahynriew) jong ka Constitution ka ri India, ia ki rai Supreme Court bad High Court halor ka ain VAB, ula kynthoh ba katei ka VDC kaba long ka ‘foreign body’ (kaba khyllah) kan pynmih artylli ki bor ha man kawei pa kawei ka Shnong, kaban shu bun tang ki jingia pyni bor, kiban pynsep ei ha ka leit Kashari, kumba la long ha bun tylli ki Shnong, wat habym don kum kane ka VDC ruh.
U Bah Bindo Lanong ula kynthoh ruh ia ka hukum jong u Chief Justice ka Meghalaya High Court, uba la hukum ha ka rai jong u kaba 13.
1.
2016, ba baroh khoit ki nongshong Shnong, kiba dei na kano kano ka jait ne ka niam ka rukom ki dei ban ioh lang ia ka hok ban iajied Rangbah Shnong, kaba long ka hukum khyllah, kaban pynjngut shibun ia ki riti-dustur jong ka jaitbynriew, namar wat lada ki dei ki para Khasi Khara ruh kiba shu shong shipor-arpor na la ki shnong jong ki, na ka bynta ki jingpule ne kiba wan trei kam shipor-arpor, kim ioh ia kane ka hok bad ki ruh ki tip bad kim kwah hi ruh ban shim bynta ia kaei kabym dei ka hok jong ki.
Ka jingialang ka la ban jur ba ka Sorkar jylla kam dei ban tare matlah sha ka bor ki District Council bad ki shnong ki thaw, ban thaw ain na ka bynta jong ki bad ki Kashari ruh kim don hok ban tuklar halor kane ka bynta, namar ki kyndon jong ka Sixth Schedule ki shai kdar ba ki Hima bad ki shnong ki thaw ki dei ki bynta jong ki District Council.
Ka jingialang ka pynpaw ia ka jingpyrshah ia ka ain, thymmai, ba ka Sorkar ka la pyniaid paidbah, ka Meghalaya Grassroot Institutions Governance Bill 2015 (Ain Tynrai Phlang), kaban ktah jur ia ka jylla bad ia ka jaitbynriew baroh kawei.
Ka Sorkar ka dei ban weng noh ia kane ka ain.
Ka jingialang ka rai ruh ba ka Synjuk Ki Rangbah Shnong, ka dei ban nang iaid shaphrang ha ki jingtrei jong ka ia kine ki bynta kiba ktah ia ki riti durbar bad ba ka jingialang ki 4 Shnong ka kyrshan skhem ia ka Synjuk bad ba kan peit lang ruh ban pynduh noh ia katei ka kynhun VDC ba ka KHADC ka rai ban pynrung.
Bun ki Rangbah Shnong, Rangbah Dong kiba la iawan sha ka jingialang, kaba kynthup ia lai ngut ki Rangbah Shnong, Dr.
Kharshiing, Bah W.
J.
Nongrum bad U Bah P.
Kharmudai uba la pyniaid ia ka jingialang.
Shillong, 5 Rymphang:Wat la ki don shibun ki khubor, kiba thoh shaphang ka jingshah kem jong U Bah Jeskalur Mawdoh, hynrei na ka bynta jong u kthaw jongu, U bah Bok, ka long ka kam kaba eh than, haba u pyrsa kurim jongu, u ngat ha kane ka sohsat.
Ha ka jingiakren bad U Rupang, U bah Bok, ula iathuh ba u ia kynduh ia utei u pyrsa kurim jongu, ha ka por mynstep ha Thanat ha Sardar, katba haba ki la leit peit biang, ha ka por janmiet, um shym don satia.
“Ha Thanat um doh, la rah sha Court.
Ym tip shaei u don" ula ong shuh shuh.
U Bah Bok, u iathuh ba u pyrsa kurim jongu, u shait u khlain.
“U ong ka wan ka bike, u kiar ia kara, kum dei ia u minister" ong biang u kthaw jongu.
Utei u rangbah, uba dei na sha Mawkynrang, sharum Mairang, ula iai kren bunsien tang ia kawei ka sur bad kata ka long “Ngi pyndem jingduwai ha U Blei… ha jingduwai beit, ba un pyllait noh … Buh tang ha jingduwai, um don jingmut ba sniew".
Nalor ba u iathuh ba ka tnga bad ki khun jongu, ki don mynta ha ka jingsngewsih bad khuslai mynsiem kaba jur, na ka jingshah set jong U Bah Jeskalur, ula ong ruh ba i khun jongu, i shitom.
Kaba la ong biang da U bah Bok, ka long shuh shuh “Ngi buh tang ha jingduwai ba U Blei, un pynjem ia ka dohnud u heh u hain".
La iathuh ba U Bah Jeskalur, u don 25snem ka rta, u dei uba tip sngi bad uba im beit tang ha iing.
La iathuh shuh da U Bah Bok, uba don ha Shillong mynta ka sngi, ba ki dang thawlad ban pyllait jamin ia utei u pyrsa kurim jongu, hynrei, ula ong shuh shuh, ba kim don lad ban pan jingiarap nangno nangno ruh, namar ki dei ki nongkyndong bad ki dei kiba duk ba toi, ha kaba kim shym la ia kynduh satia wat ia U MLA jongki ruh.
Jowai, 15 Rymphang:La jan dap 4 bnai mynta ba ka iing Mane jong ka Balang U Blei kaba don ha shnong Iongnoh ha West Jaintia Hills ka la shah khang tala ha ka bor shnong tang na ka daw ka jingiapher jingmut ki paidbah bad ki nongialam shnong.
Katei ka Iing Mane ka Balang U Blei ka ieng ha kawei ka kyntoit kaba la tip kum ka dong Iaplashait ha kaba ki nongshong shnong ha kane ka dong ki dei kiba dang long Niamtre suda.
Katei ka Iing Mane ka dei kaba la shna da ka Circle Sohmynting Balang U Blei na ka bynta ki katto katne ki longing kiba don ha katei ka shnong.
Ka khubor na ka ki nongialam Balang ki la thied ia katei ka jaka badki la pan bor ruh na ka Dorbar Shnong ban shna iing mane.
U Rangbah Shnong ha katei ka por, u ma Thom Joh bad u Secretary u ma Mar Shylla kila ai NOC ia ka Balang ban shna ia katei ka iing Mane.
La iathuh ba ha ka por ba shna ia katei ka Iing Mane, ki nongtrei ki bun kiba na katei hi ka shnong bad kaba kongsan eh ka long ba ym don mano mano ba pyrshah ia ka jingwan tei ia katei ka Iing Mane.
Ha ka por baplie bad pynkyntang ia katei ka Iing Mane, la ia donlang ki paidbah nongshong shnong wat lada kidei na ka Niamtre bad wat u Rangbah Shnong uba mynta ruh, u ma Mar Shylla u la ai jingkren ha katei ka jingialang ban plie ia katei ka Iing Mane.
Ia kane ka Iing Mane la plie don burom ia ka ha ka 15 tarik u Lber 2015.
Hynrei kyndit ha ka 22 tarik u ‘Naiwieng, ki dorbar shnong ka la rai ban khang tala ia katei ka IIng Mane.
Ha ka jingiakren bad ki nongialam shnong kiba kynthup ia u Rangbah shnong bad ki dkhot shnong mynta ka sngi ha katei ka shnong, ki la iathuh ba la khang ia katei ka Iing Mane dei namar ba u Rangbah Shnong barim u ma Joh bad u Secretary Shnong barim, u ma Mar Shylla uba dei u Rangbah Shnong mynta kim shym la lum dorbar haka por ba ai NOC ia kaBalang U Blei Sohmynting Circle.
Ki don kiba la kynnoh pyrshah ia u Rangbah Shnong ba rim ba u la leh sop sop ban ai NOC.
Hynrei kaba phylla pat ka long ba kam don ka jingpyrshah ha ka por ba sdang ka jingpyntrei ia katei ka Iing Mane khamtam ki paidbah ka shnong ki la wan sakhi shongshit ha ka por baplie iaka ki Pastor jong ka Balang ha ryngkat u ma JM Kyndiah uba dei ruh u MDC barim na Ummulong.
La sngewthuh ruh ba ki don ki katto katne ki riew shitniam jong ka Niamtre kiba ialam bakla ia ki paidbah ha katei ka shnong khamtam na katei ka dong Iaplashait  kaba ki nongshong shnong ki dei tang kibadang long Niamtre suda lait noh tang kawei ka longing kaba la kylla na ka Balang Presbyterian sha ka Balang U Blei.
Ka shnong Iongnoh, ka jngai duna ia ka 6 Km lada iaid na Syntu Ksiar lyngba ka shnong Chyrmang hynrei kane ka shnong ka long ka shnong kaba dang sahdien ha baroh ki liang wat lada ka don ha Khapsor.
Ka jingduna ym tang ha ka liang ka roi ka par hynrei wat ha ka rukom pyrkhat pyrdain jong ki nongshong shnong.
Shillong, 15 Rymphang: Ka la pynkyndit ia uba bun ba lang ba ia u nongniah jong kawei ka kali kamai uba niah ia ka Max rong stem kaba don ia u nombar M-04A 3374 u bah J.
L Mawdoh la pynngat ha ka kyndon aiñ thmu pyniap briew na ka daw ba u la kum synrud ia ka kali ba shong u myntri rangbah ka jylla u Dr.
Mukul Sangma bad katei ka dei kaba la jia ha ka 11 tarik mynta u bnai ha 3 Mer Upper Shillong ha ka por 1:40 baje mynsngi.
Bun ruh ki jing kynthoh ki la mih halor katei ka khubor kaba la pynngat ia utei u rangbah ha ka kyndon aiñ thmu pyniap briew.
Kaba kham pynlyng ngoh ia uba bun ba lang ka long ba haba u nong niah kali kamai u kum synrud ia ka kali u myntri rangbah la kem ia u bad la pynngat ha ki kyndon aiñ thmu pyniap briew, aiu pat ka aiñ ka la leh halor ka jingiap uwei u samla ha ka jingshah tynrah ha ka kali kaba synran leit jingleit ia u Dr.
Mukul.
Kum ban shu pynkynmaw ba ha ka 20 tarik u iaiong, 2014 uwei u samla uba la tip kyrteng kum u Wanbok Syiem 28 snem karta u la duh ei la ka jingim na ka daw ka jingshah tynrah ha ka kali kit nongpang kaba synran leit jingleit ia u Dr.
Mukul bad katei ka dei kaba la jia ha surok bah ha ka shnong Sumer-Ri-Bhoi District.
U Rupang u la wad jingtip aiu la leh ia u nongniah ne ia ka kali kaba bud ia u myntri rangbah kaba la shim ia ka jingim briew.
Ha ka jingiakren bad u Rupang ka hynmen jong u samla Wanbok Syiem (Bam kwai ha dwar u Blei) ka kong Evangelyne Syiem ka la ong ba katei ka kes aksiden u para jong ka –ka la shu kynjah jar jar bad ym don briew ban iarap ia ka.
Ka la ong ba hadien ba la jia katei ka jingjia ka la leit ban ujor ejahar sha ki pulit ha umiam Police Station hynrei ka la ong ba wat hadien ba la ujor ruh ym don ba kem lane set phatok ia u nongniah tang shimiet ruh.
“Nga i lyngngoh haba nga iohi ha ki kotkhubor ba ia u nongniah kali kamai uba kum pyntyngkhuh ia kali u myntri rangbah la pynngat ia u ha ka kyndon aiñ thmu pyniap briew,ia u para jong nga lei la pyniap syndon,ha ka aiñ aiu la pynngat ia ki,kane ka dei ka jingnion beiñ shisha ia ngi kiba rit ba ria" ong ka kong Evangelyne ryngkat ka dur khmat ba sngewsih ban pynkynmaw biang ia u para jong ka.
Hapdeng jingtap u lyoh ba dum ia ka ing ka sem jong ka, ka kong Evangelyne ka la ong ba u myntri rangbah ka jylla u la kular ban ia kynduh ia kiba haing hasem bad u la shim ba katei ka jingjia ka dei tang ka jingbakla,hynrei ka la ong ba manba kiba haing ki leit ban ia kynduh ia u Dr.
Mukul ha ophis jong u ha Secretariat ka jubab ba ki la ioh na ki nongtrei ka long beit ba um don hapoh kamra bad u don shabar Shillong.
Kum ka briew kaba rit , ka kong Evangelyne ka la ong ba ka la pan jingiarap na u MLA jong ki u bah Ardent M Basaiawmoit ( namarba ka sah ha Madanrting) ba un iarap lem, hynrei haba la phone ia u ka la iathuh ba u ong wat ju wan sha ing jong u hynrei un sa phone hi ma u ynda u la dep ia ka kam, “Hynrei haduh mynta ruh u bah Ardent um pat phone" ka la ong.
Haba la kylli la ka sorkar ka iarap ne em ia kiba haing hasem ha katei ka jingjia ka la ong “Ngi khlem iohi eiei ruh em".
Katei ka longing kaba la ngat ia katei ka jingjia shisnem tam mynshuwa ki shong ki sah ha Madanrting hynrei u Wanbok pat u la leit sah bylla sha Sumer ryngkat ka Meiduh jong u bad u la poi kha ha katei ka shnong.
Hynrei tang kumba katto katne por ba u shong u sah ha Sumer u la ngat pynban ha katei ka apot.
Shillong, 16 Rymphang:U Chairman barim ka seng HNLC u bah Julius Dorphang uba dei mynta u MLA jong ka Mawhati u la iaroh ia ka jingkwah ka sorkar ban khot ia kren ia ka seng HNLC bad u la ong ba katei ka sienjam ba ka sorkar ka shim ka dei ka lad kaba wan tang shisien ha ka jingim, “Ka bha palat ba ka sorkar ka pyni ia ka jingkwah jong ka ban khot ia kren,katei ka lad ka ju wan tang shisien ha ka jingim" u la ong.
U la ong ruh ba ka sorkar ka dei ban long kaba khuid bad kaba kitkhia lada ka kwah ban wanrah ia ka jingiakren.
U la kyntu ia ka seng HNLC ba ka dei ban shim ia katei ka kabu ba ka sorkar ka tyrwa da kaba ong ruh “Ka don ka por ban ia khun bad ka don ka por ban ia kren bad ka shong eh ha ki lada ki kwah ban wan phai noh da kaba wan pyndem wait lane la ki kwah da ka jingiakren" ong biang u bah Julius.
Nongpoh, 16 Rymphang:Shi sngi hadien ka jingplie ia ka Central Agriculture University ha Umiam, mynta ka sngi u myntri ka sorkar pdeng u ba deipeit ia ki kam ha ka rep ka riang ha ka Ri, u Radha Mahan Singh, lem bad kiwei kiwei ki heh sorkar, ki la hiar pat sha Dewlieh, Umsning, Ri Bhoi District, ban iakyn duh bad ki paidbah kiba im ha ka rep ka riang jong kane ka thain.
Ha ka jingwan jong u Radha Mahan Singh, la pynlong ia ka jingpdiang pyndon burom ia u, ha ryngkat ka jingiadon lang jong u S.
V.
Ngachan, Director ka ICAR, Vice Chancellor ka Central Agriculture University (CAU), Umiam, Proff.
M.
Premjit Singh, Joint Secretary Agriculture Department ka sorkar jylla ka M.
N Nampui, ki ophisar ka Agriculture ha Ri Bhoi District, ki ophisar na kiwei ki tnat sorkar, ki nongrep lem bad kiwei kiwei de ki riewrangbah.
Ka nongrim ba ha khmat eh halor kane ka jingwan jong u Radha Mahan Singh, myntri ka sorkar pdeng, ka long ban iohi ia ka rukom jong ka rep ka riang ha kane ka thain bad kumjuh ban ioh ia ka jingpynshai na ki nongrep, halor kano ka jingeh kaba ki ju iakynduh ha kaba iadei bad ka rep ka riang.
U Radha Mahan Singh, haba kren ha kane ka ka sngi u la iathuh ba ka sorkar pdeng, mynta ka dang ialeh shitom ha ka ban wad ia ki lad ki lynti, khnang ban nang kyntiew shuh shuh ia ki kam rep kam riang ha ka Ri hi baroh kawei, namar kumba ka long mynta, ban kyntiew ia ka rep ka riang bad ban kyntiew ia ka ioh ka kot, kadei bynta ba kongsan eh ha ka Ri.
“U Myntri Rangbahduh ka Ri, u don ka jingthmu ban kyntiew ia ka thain Statei Lammihngi, khamtam haba iadei bad ka rep ka riang, haba iadei bad kane u la pynmih ruh ia ka (special scheme) ne skim ba kyrpang na ka bynta ki nongrep, kiba rep ia ki jait jingthung ba khlem pyndonkam kynja sboh dawai (Organic Scheme), ha kaba iadei bad kane u la mang pisa ba haduh T.
250 (ar spah sanphew klur) ban kyntiew ia ka rep ka riang ha ki thain Shatei Lammihngi" bynrap u Radha Mohan Singh.
Ha kane ka sngi la ioh ruh ia ka jingkren na ki nongrep jong ka thain Umsning, kiba la pynpaw ia ki shibun ki jingeh kiba ki iakynduh ha ka por ba ki rep ki riang, hynrei kawei na ki mat ba kongsan, kaba ki iakynduh jingeh kadei halor ka jingjynjar ban pynpoi um sha ki jaka ba ki thung ia ki symbai.
Kawei ka longkmie kaba ai jingkren ha kane ka sngi, “ka la ong ka long shisha kaba eh na ka bynta ka jong ngi kum ki nongrep, ba ngin nangpynroi ia ka kam rep ka jong ngi, namar ka jinglong sharing jong ka jaka, kaba wanrah jingeh ia ngi, kadei ban pynpoi um sha ka jaka kaba ngi rep, nalor kata ka jingbun jong ki kynja kniang kiba wan ban bam ia ki jingthung, ka wanrah ia ngi ha ka jingeh, kumta halor kine ki jingeh ba ngi ia kynduh, ngi na ka liang jong ki nongrep ngi kyrpad ia ka sorkar ba kan phai khmat lem ban iarap kyrpang ia ngi ki nongrep" kren diaw kane ka longkmie.
Kumta ban nangkyntiew ia ka rep ka riang ha ka jylla, ka Agriculture Department jong ka sorkar jylla, ka la pyntip ruh ba mynta ka la pynkhreh ban tei ia ka District Irrigation Plant ha Ri Bhoi District.
Shillong, 15 Rymphang: Ka jingiaseng Synod ka dei ka jingiaseng kaba heh bha jong ka Balang Presbyterian, mynta u snem ka jing iaseng Synod Sepngi kan long ha Nongthliew katba ka Synod Mihngi pat kan long ha ka Balang Presbyterian, Smit.
Ka jingiaseng Synod Mihngi ha Smit kan long ha ka 20 tarik u lber,2016 hynrei shibnai shuwa ban long Jing iaseng, U Rupang u la leit ban jurip ia ki jing pynkhreh ia katei ka Synod.
La shem ba ka jing pynkhreh mynta ka dang iaid shaid shaid naduh ka jingmaramot ia ki surok, ka jingpynbiang ia ki umbam umdih ,ki bording bad kiwei.
Hynrei hapdeng kitei ki jingpyn khreh la iohi ba ia ka dara ban shong ki heh ki haiñ, ki pastor ki tymmen basan, ki kwaiar bad kiwei pat ki kynrem ki lyndan (ne ka Pandal) la sdang ban shna la shi taiew tam eiei mynta.
Bunsien haba wan kano kano ka jingiaseng heh ha kano kano ka shnong, ka don ka jing myntoi kaba khraw ia kata ka shnong naba ka ioh ia ka surok kaba biang, ka umbam umdih bad kiwei pat ki ingpynphuh pyn itynnad ia ka shnong.
Ka shnong Smit ruh ka don ka jingkyrmen kaba khraw ba ka jingwan ka Synod kan pynmyntoi ia ka shnong hynrei ka Synod ka dang jngai bad ka jingpynkhreh ka dang iaid pynban ka Smit ka la ioh jingmyntoi noh na katei ka jingwan ka Synod bad katei ka jingmyntoi ba ka ioh ka dei ba nyngkong eh ka Synod ka la wanrah ia ka jingiatylli mlon hapoh katei ka shnong bad ka wanrah ruh ka jingiajan hapdeng ki paidbah nongshong shnong jong kate ka shnong.
U Sordar jong ka Smit u bah Kynsai M Syiem u la ong ba ki balang bapher bapher, ki Seng Khasi , ki Unitarian bad kiwei pat ki jait niam ha kane ka por ki ia tylli bha bad ki ai ka kti ka kjat jong ki ban ia treilang ha ka jingpynkhreh bad ban pdiang sngewbha ia ka Synod.
Shuh shuh u Sordar Kynsai u la ong ba ha kane ka por manla ka taiew ka ju don ka jingialang hapdeng ki bor shnong bad ka balang Presbyterian ban ia syllok ia ka trei ka ktah ha katei ka jingpynkhreh Synod.
Ym dei tang ka shnong Smit kaba kitkhia ia katei ka jingwan ka Synod hynrei baroh ki shnong kiba marjan bad ka Smit ki la wan ban ia snohkti lang.
U bah Kynsai u la ong ruh ba katei ka jingpynkhreh ka la sdang naduh u snem 2013 hadien ba ka Presbyterian ka la pynbna ba ka jingiaseng Synod kan long ha Smit bad tang mar ia pynbna u la ong ba ki bor Balang ki la wan ban pyntip sha ka shnong bad naduh katei ka por ki la sdang ban ia bunkam ban rung ophis sorkar bad sha kiwei pat ki lad jingiarap.
Katei ka jingiaseng Synod kan long ha madan ialehkai ha Smit kaba la tip kum ka Shortimai Syiem Sad Stadium kaba don ha Lum Kynsai.
Jowai, 16 Rymphang:Mynta ka miet ha ka por kumba 7:45 pm, ar ngut ki briew ki la duh noh ei kha ma kha ia la ka jingim ba kordor hadien ba ki la shah tynrah ha kawei ka kali kaba ym lah satia ban tip kadei ka ei.
Kane ka jingjia ka la jia ha Ladrymbai ha ka por ba ki briew kiba dang iaid lynti ha u surok bah NH-44.
Kitei ki ar ngut ki la khlad hashen namar ba la iuh ia baroh na ka bynta jong ka khlieh.
Ki riew paidbah kiba iohi ia kane ka jingjia, ki la pyntip mar mar sha ki pulit ka Ladrymbai OP bad hadien ba ki pulit ki la pyndep ia ki ba donkam baroh la kit ia baroh ar ki metiap sha Khliehriat CHC na ka bynta ban pyndep ia ka post Mortem.
