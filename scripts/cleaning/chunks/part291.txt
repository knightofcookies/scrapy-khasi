Haba kren bad ki lad pathai khubor mynta ka 6 tarik Naitung, u Bah Pyniaid u la ïathuh halor ka jingthmu bathymmai jong ka EC ba mynta, “Na ka liang ka EC kan ai scholarship ïa ki khynnah pule lane ki khynnah kiba wad bniah ki ban wan sha khmat bad ïa kane ngin sa aiti ha u EM ka Education ban sa leh ïa kaba donkam mynta u bnai".
U Bah Pyniaid u la ïathuh ruh ba ka jingthmu jong ka KHADC ban ai bai bam ïa ki khynnah pule ka long halor ba kin wad bniah ïa ka jinglong jingman jong ka jaitbynriew, bad ka jingriew spah ha ka riti ka dustur.
“Ngi don ïa ka riti dustur synshar khadar, ngi don ki it ki hima ha kaba u syiem u kmie u long u nongpeit nongkhmih bad u nongsynshar bad bishar bad ruh ngi don ïa ki raid ba u sordar u peit bad ki shnong ba ki rangbah shnong ki ju peit na ka bynta ka bha ka miat ki nongshong shnong", la bynrap u Bah Pyniaid.
U la kren ïa ka jingïar ka riti ka dustur jong ka jaitbynriew ha ka khein kur khein kha, ka seng kur.
Halor kane u Bah Pyniaid u la ong, “Lyngba ki research scholar kiba wan sha khmat ngin sa ai scholarship ba kin pule bniah halor kane ka tynrai jong ka riti dustur jong ka jaitbynriew Khasi".
U la ong ruh ba na kane ka jingwad bniah kan long kylla ka jingmyntoi ïa ka District Council ha kaba ka lah ban pyndonkam da kine ki kot jong kine ki khynnah kiba wad bniah ban thaw ïa ki aiñ kiba ïadei bad ka jaitbynriew.
U Bah Pyniaid u la ai nuksa ruh ba kane kan long ka jingmyntoi ha kaba kan beit ka synshar ka khadar jong ka District Council bad ban lait na ka jingshim rai bakla.
Ïa kane u la kdew da kaba ai nuksa kum ka jingjied myntri ki ba mihkhmat ha ki hima ha kaba ki don ki kpoh kiba bun kur, bad ka jingïakam ban ïoh myntri ka ju don, “Ngi donkam da ki jingthoh jingtar kiba biang ban lait na ka jingbym ryntih ha ka synshar khadar jong ka Council bad ban lait na ka jingshim rai bakla".
Shuh shuh u Bah Pyniaid u la ong ba kane ka jingthmu jong ka Council ban ïarap ïa ki samla pule ban wad bniah halor ka riti dustur ka jaitbynriew kan pynlong ïa ka KHADC kum kawei na ki Council kaba riewspah ha ka jingtip ïa ki pateng ba lah leit.
Bad u la ïathuh ba haduh mynta hi ka Council ka dang lah ban wanrah ïa ka aiñ tang kumba mar shiteng bad shiteng ki dang sahteng.
Halor kane ka jingai bai bam ban pynshlur ïa ki khynnah pule ban wad bniah halor ka jingriewspah ka riti dustur jong ka jaitbynriew, na ka liang u CEM u la ong ba ka Council kan jied shwa ïa kano kaba kham i donkam.
“Kawei na kata dei ka synshar khadar, lada kulmar ka synshar khadar, kulmar ka shnong ka thaw, kulmar ka it ka hima, kulmar ka raid", la bynrap u Bah Pyniaid.
Kawei pat ka dei ka tip kur tip kha kaba don jingïadei hi bad ka synshar ka khadar, kum ka jied myntri ka jied syiem bad kiwei.
“Ngi ngeit ba tang lyngba ki samla pule kiba ngin ai bai bam kiba lah ban wanrah ïa ka thymmei halor ka jingmih ki kur, kumno ki shim bynta ha ka jied myntri bad jied syiem bad kiwei".
Kane ka jingleh kan long ruh ka spah bah ïa ka District Council katkum ka jingsngew jong u CEM bad u la ong ba na ka liang ka Council kan wanrah da ka special fund bad kin sa pynbeit ha ka EC ban wan.
“Nga lah dep ruh ban ïakren bad u MR halor kane ka jingthmu jong ka Council bad na ka liang u MR u la pynpaw ïa ka jingkmen ban ïatreilang bad ka District Council halor kane bad pynpaw ïa ka jingkloi ban ïarap ïa ka bhah halor kane", la ong u Bah Pyniaid.
U myntri rangbah ka sorkar jylla, u Conrad K Sangma u la ïathuh da kaba ong ba ki lum thah kin sa um lut tang hapoh ka shiphew snem.
U la pyntip ïa kane ha ka jingïalang kaba long mynta ka sngi ha nongbah Shillong, kaba ai kyrteng, ‘G20 conclave’ “Nature Solves: A new framework for our sustainable future".
ïa kane ka jingïakynduhlang la pynlong da ka kynhun, ‘Observer Research Foundation’ (ORF), ryngkat ka jingïasnohktilang bad ka Meghalaya Basin Development Agency (MBDA), jong ka sorkar jylla.
U Conrad ha ka jingkren jong u, u la pyntip ba u lah dep ïatai bad ki riewstad saian bad u la ong ba ki lah dep ban pynshai da kaba ong ba ki lum thah kiba don sawdong jong ka dewlynnong ‘Arctic’, kin sa um shen bad ka lynti kaba ïadei bad ka leit, ka wan ban kit ïa ki mar, kan sa ktah.
U la ong, ba halor kane ka mat, la donkam ban tih bniah bad wad ïa ki lad ki lynti ban pynkhreh lypa ïa ka jingwan ka jingkylla jong ka mariang.
“Kum ka sorkar bad baroh ki nongshong shnong ngi donkam ban shim khia ïa kane ka mat namar ngi lah sakhi ïa kane ka jingkylla jong ka mariang da lade hi.
Ngi hap ban peit thuh bha ïa ki lad ki lynti bad ban thaw da kiwei ki jingïada ba ngin lait na kine ki jingjulor ki ban wan ha kine ki phew snem shakhmat.
Ngin nangïaiwad ki lad ki lynti ba ngin lah kumno ban ïakhun ïa kine ki jingkylla bad ban pynneh pynsah ïa ka mariang.
Ngi lah ïohi shai ba ka jinglong jingim jong ngi kaba man ka sngi bad ka jingtrei jingktah, ha ka roi ka par ka don ka jingïadei bajan bad ka jingkoit jingkhiah jong ka mariang.
Ka long kaba donkam eh ba ngin pynïahap ïa ki jingthmu bad ki jingtrei jong ngi bad ka koit ka khiah jong ka mariang.
Ngin hap ban thaw ki lad kiba ïahap bad kiba nym ktah ïa ka jingjulor jong ka mariang," la ban jur u myntri rangbah.
U la ong ruh ba ka jylla Meghalaya ka don shibun ïa ki marpoh khyndew, kum u dewïong, hynrei u la ong ba kam bha pat ban thaw ïa ki jaka pynmih bording na kine, namar kan ktah ïa ka mariang.
U la ong ba ka sorkar ka la pynkhreh ban ai ïa ka roi ka par sha u paidbah kaba ïahap bad kaba bha, ha kajuh ka por kaba yn ym ktah ïa ka koit ka khiah jong ka mariang.
“Ngi lah phiah lypa ïa ka rukom synshar ha kane ka jylla, khnang ba ngin lah ban pynbha bad pynbeit kum ïa kine ki mat treikam, naduh ki shnong haduh ka jylla baroh kawei.
Ki shnong rit bad ki nongbah jong ngi, ki long kiba la kloi ban ïashimbynta ban pynneh pynsah ïa ka mariang kumjuh ruh ïa ka kolshor bad ka jingngeit jong u mynbarim," la bynrap shuh shuh u Conrad.
U la ïathuh ruh ba lyngba kane ka ‘Centre of Excellence for Climate Change’, kaba yn sa thaw ha ka nongbah Shillong, ka sorkar jylla kan trei shitom shuh shuh ban pynsaphriang ïa ka jingtip halor ka jingkylla jong ka mariang, lyngba ki skul bad ki jaka pule bapher bapher.
“Ka sorkar jylla ka la sdang ïa ka prokram ‘Green Meghalaya’, kaba long kum kawei ka prokram kaba ai jingiarap ïa ki nongshong shnong kiba pynneh pynsah ïa ka mariang.
Lyngba kane ka prokram, ngi thmu ban pynneh ïa ki jaka khlaw kumba ar lak hectare ha kine ki san snem ki ban wan.
Ngi ïatrei shitom katba lah ban pynbha ïa kane ka jaka sah jong ngi, kaba ngi khot ka ïing.
Ngi dang ïai kyrshan ïa ki jingtrei kiba ïadei bad ka jingpynneh ïa ka mariang, kum ka thung dieng, ka rep ka riang, bad kiwei kiwei.
Ka Chief Minister’s Solar Mission, ka long kawei na ki prokram ka ban ïarap ïa ki jaka pynmih bording kiba wan na ka sngi, kiba pyndonkam ha ki longing," la pyntip shuh shuh u myntri rangbah.
U la ong ruh ba ka thaiñ shatei lammihngi ka donkam ban tih bniah halor ki mat kiba ïadei bad ka jingkylla jong ka mariang.
U la ong ruh ba ngi donkam ban pynlong ïa ki jingïatai kiba man ka por halor kane ka mat bad kiwei ki ri kiba marjan bad ka ri India.
U la ong ba kam don kano kano ka jingeh ne kita diengpyngkiang kiba pynwit ban ïatai bad ïatei lang halor kane ka mat.
Ka jingwan tuid jong ki bar jylla sha ri Khasi Jaiñtia ka long kaba shyrkhei bad kaba pynshong syier ïa ka jaitbynriew rit paid bad kane ka dei ruh ka mat kaba ha khmat na ka bynta baroh ki seng bhalang  ki shim khia bha bad ka dei ruh halor kane ka nongrim ba ki seng bhalang ki dawa ïa ka sorkar ban wanrah noh da ka ILP lane da kino kino ki aiñ kiba biang ban khang pyrshah ïa ka jingwan tuid ki bar jylla.
Ha ka 6 tarik Naitung, ki nongïalam jong ka seng United Hynniewtrep Movement (UHM) Nongpoh Circle ki la ïoh bat ïa 12 ngut ki bar jylla kiba thmu ban wan trei sha Bhoirymbong.
Kine ki bar jylla kim don ki kot ki sla kiba biang bad kane ka jingwan jong ki ka long lyngba ki kali remdor kum ka Scorpio, kaba don ïa u Registration No.
AS 01 BQ 3030 bad ka Ford Endeavour kaba don ïa u Registration No.
AS 01 DU 3030.
Hadien ba la ïoh jingtip, na ka liang ka seng ka la pynlong ka jingbuddien bad dei ynda haba la poi ha Quinine ka la tohkit ïa kine ki bar jylla kiba la wan da kine ki kali remdor bad ki la lap ba ki dei kiba thmu ban leit trei bylla sha ka thaiñ Bhoirymbong.
Na ka liang ka seng ka la leit aiti noh ïa kine ki bar jylla sha ka Anti Infiltration Check Gate kaba don ha Byrnihat ban phah tohkit ha ki bor pulit.
Hadien ba ki pulit ki la tohkit ki la lap ba kine ki bar jylla kim don ïa ki Labour Licence ban wan trei sha ka jylla bad na ka liang ki pulit bad ki dkhot ka seng ki la pynphai biang noh ïa  kine ki bar jylla.
Haba kren bad u Bah Sparli Syngkli, Working President ka UHM Nongpoh Circle, u la ong, “Na ka liang ka seng ka sngewkhia ban ïohi ba kine ki bar jylla ki lait na ka por sha ka por".
U la kyntu ruh ïa ki pulit kiba don ha Infiltration Gate ba kim dei ban shu peit tang ïa ki kali kamai, hynrei ki hap ban peit ruh ïa ki kali shimet bad wat ïa ki trok ruh.
U Bah Sparli u la maham ruh ba kane kam dei shuh ban bteng na ka por sha ka por, “Lada ki duna nongtrei, ki dei ban pynpaw sha ka seng, namar ngi lah ban buh da ki briew lajong ruh".
Haba ki nongïalam ka seng ki la ïakren bad ki heh pulit ha kane ka jaka, ki la ïathuh ba ki la shim khia halor kane, hynrei ka jingeh ka dei ba ki don ki Khasi kiba ïalam lynti ïa kine ki bar jylla ki bym biang ki kot ki sla.
“Ki nongñiah kali la ki dei ki Khasi ne ki bar jylla, lada ka seng ka dang lap nangne sha khmat kan ai da ka jingpynshitom kaba tyngeh", la maham ka seng UHM.
U Myntri ka tnat Social Welfare ka jylla, u Bah Paul Lyngdoh ha ka 6 tarik Naitung, u la wan jngoh ïa ka Nongstoiñ ha kaba la synran ïa u da u Deputy Commissioner ka West Khasi Hills District, u Bah Garod L.
S.
N Dykes,  ka Director ka tnat Social Welfare, ka Kong C D.
Lyngwa, u  Superintendent of Police jong ka District, u B.
D Marak nalor kiwei pat ki heh sorkar jong ka district.
Ïa kane ka jingïalang la pynlong hapoh Vanni Hall, St.
Peter’s Higher Secondary School, Pyndengrei, Nongstoiñ bad la wan ïashim bynta da ki nongtrei anganwadi, ki khynnah na ki Shelter Homes, ki NGO bad kiwei kiwei.
Haba ai jingkren ha kane ka jingïalang, u Myntri ka tnat Social Welfare, u Bah Paul Lyngdoh, u la ai ka jingïaroh halor ka jingtrei shitom jong baroh ki nongtrei ka tnat Social Welfare kaba kynthup naduh ki ophisar haduh ki nongtrei anganwadi kiba la trei shitom na ka bynta ka bha ka miat jong ka imlang ka sahlang hapoh  ka district bad ka jylla hi baroh kawei bad u la kyntu ruh ïa ki nongtrei ka tnad Social welfare jongka West Khasi Hills ba ki dei ban trei ïa ka kam ba la bynshet ha phi kum kita ki missionary ym kum ki mercenary.
Haba kren halor ka jingpynrung kytreng Aadhaar hapoh ka distrik, u Bah Paul Lyngdoh u la ai khublei ïa ki bor pynïaid distrik na ka bynta ka jingtreishitom ban pynsngewthuh paidbah kum shibynta ban kyntiew shuhshuh ïa ka jingpynrung kyrteng Adhaar ha West Khasi Hills Distrik  bad u la kyntu ïa ki nongshongshnong ki bym pat shym la pynrung kyrteng ba kin leh kumta na ka bynta ban ïoh ïa ki jingmyntoi bapher bapher na ka sorkar pdeng bad ka sorkar jylla.
Ha ka jingkren jong u myntri, u la ban jur halor ka jingdonkam jong ka jingtreilang jong baroh ban wanrah ïa ka suk ka shngaiñ hapoh ka imlang sahlang khamtam ha kine ki sngi ha kaba ki kam dih bad khaii drok hapoh ka jylla kila nang jyllei.
Haba kren halor ka jingpyndonkam ïa ka rynsan social media, u myntri u la kyntu ïa ki paidbah ba  kidei ban pyndonkam ïa kane ka rynsan kum ka rynsan ban tei ïa ka imlang sahlang bad ban ym pyndonkam bakla ïaka.
Kiwei kiwei pat kiba la kren ha kane ka sngi ki kynthup ïa u Deputy Commissioner ka West Khasi Hills District,u Bah  Garod L.
S.
N Dykes, ka Director ka tnat Social Welfare, ka Kong C.
D.
Lyngwa,  ka District Programme Officer, ICDS Cell, West Khasi Hills, ka Kong V.
C War  bad ka Child Development Project Officer, ka Kong B.
Rynjah kaba la ai ïa ka jingkren ai khublei.
Ka ïingbishar jong ka jylla, ka ‘Meghalaya High Court’, ha ka 6 tarik Naitung ka la hukum ïa ki heh pulit jong ka jylla Assam ban thwet jur bad kem da ka bor ïa kito ki nongkhaïi dewïong beaiñ, kiba kit ïa u dewïong na ka jylla Meghalaya bad ba kin pynthikna ba kito kiba ujor pyrshah ïa kine ki nongleh beaiñ, ki dei ban ïoh ïa ka jingïada kaba paka.
Kane ka hukum ka mih hadien ba ka ïing bishar ka la buh jingkylli ïa ka sorkar jylla ba kam lah ban wanrah ïa ka kynhun tohkit kum ka CBI ban tohkit ïa ka jingkhaïi dewïong beaiñ kaba jia ha ka jylla man ki por, da kaba ong ruh ba don kita ki runar kiba pynïaid ïa kum kine ki jait kam kiba sah ha ka jylla Assam.
“U heh pulit jong ka jylla Assam, u dei ban peit bniah ïa kane ka jingujor kaba la wan ha ka 30 tarik Jylliew, 2023 bad ban pynbud da ki jingpynshitom kiba katkum ka aiñ," la ong u Chief Justice ka Meghalaya High Court, u Sanjib Banerjee, mynta ka sngi.
Ka ïingbishar ka la ong ba ka Meghalaya Advocate General ka la dep ban pyntip ba ka jingtih bniah halor kane ka kam ka la ïaid shakhmat bad ki pulit jong ka Assam bad la shim ruh ïa ki lad ki lynti kumno ban thwet ïa kine ki runar bad ban pynrung ïa ki ha ka jingpynshitom kaba tyngeh.
Ka MAG ka don jingkyrmen ba ki bor pynïaid jong ka jylla Assam kin shim khia ïa kane ka mat bad ba kin leh ïa kaba donkam.
Kum shibynta pynurlong ïa ka jingthmu ban wanrah ïa ka lynti rel sha ka  jylla Meghalaya, ka sorkar Meghalaya Democratic Alliance (MDA-II), ka la ïaid shait shait ban wad ïa ki lad ki lynti ban ïoh ban pynïasoh ïa ka lynti rel na kiwei pat ki thaiñ, lada ym dei ha East Khasi Hills lane ha Ri Bhoi District.
Ha ba kren sha ki ladpathai khubor, na ka liang u Myntri Rangbah ka jylla u Conrad K Sangma, ha ka 06 tarik Naitung, u la ong ba ka sorkar jylla ka dang wad bad bishar bniah, halor ka jingthmu ban wanrah ïa ka lynti rel ha ka jylla, namar ha East Khasi Hills bad ha Ri Bhoi ki kam la pynsangeh mynta, kumta yn pyrshang sha kiwei pat ki thaiñ ha ka jylla.
“Ka Sorkar mynta ka dang pynlong ïa ka jingwad bad ka jingbishar halor ka jingwanrah lynti rel ha East Jaiñtia Hills District jong ka jylla Meghalaya ha ka shnong Khliehriat, ka ba dei ka  Nongbah jong ka District", u la ong.
U la bynrap, “Ha ba ïadei bad ka East Khasi Hills bad ha Ri Bhoi, baroh ki kam ki jam ban shna ïa ka lynti rel la pynsangeh bad ka la don ka jingïakren bad ka sorkar India halor ka mangtyngka ka ba ladep ban mang na ka bynta kane ka project lynti rel ban pyntreikam noh sha kiwei pat ki thaiñ ha ka jylla".
U Myntri Rangbah u la ong ba  kane ka jingthmu ban wanrah noh ïa ka lynti rel na Jaiñtia Hills, yn dang hap ban bishar bniah bha khnang ban ïoh ïa ka jingmynjur jong baroh ki briew ki ba don bynta ha ka ne ka mat.
“Ïa ka jingthmu ban wanrah ïa ka lynti rel ha ka jylla, ngi dang wad bniah sha East Jaiñtia Hills, ha Khliehriat bad kane ruh kan shong  ha ka  jingïasyllok bad ki nongshong shnong bad ki briew ba don bynta", u la ong.
U Myntri Rangbah u la kdew ruh ba na ka liang ka sorklar India,  kan ym lah ban ap slem, halor kane ka bynta bad ka lah ruh ban pynsangeh noh ïa kane ka project shaduh Shillong bad yn pyndonkam ïa kane ka  mang tyngka sha kiwei pat ki thaiñ ki ba idon jingkyrmen ban pdiang ïa kane ka project lynti rel.
Lah ban kdew hangne ka jingthmu ban wanrah ïa ka lynti rel ha ka jylla, ha Ri-Bhoi District bad ha East Khasi Hills (Shillong) ka dei ka mat ka ba la sahteng la bunbun snem hynrei ïa ka ne jingthmu ym pat lah ban pynurlong namar ka jingmih ki jingpyrshah na ka liang ki sengbahlang bad kumjuh na ka jingkyntait ka Khasi Hills Autonomous District Council (KHADC) ban ai NOC ban shna ïa ka lynti rel halor ka nongrim ba ka jylla kam don ïa ka aiñ ban ïada ïa ka jingwan tuid ki poiwir na kiwei ki jylla.
Ka jingwan lyngshop ka jingpang Lumpy Skin disease (LSD)ha kane ka jylla ,ym lah ban len ba ka la don ka jinghiar arsut ha ka die ka thied ïa ka doh masi ha ka jylla  bad kane ka la wanrah ïa ka jingeh ym tang ïa ki nongdie doh masi hynrei wat ïa ki nongdie dud, ki dukan sha bad kiwei kiwei namar ka jingsngewsalia jong ki nongbam nongdih ban pyndonkam ïa ka jingbam ba mih na ka masi.
Ha ka 18 tarik Jylliew, na ka liang ka kynhun “Butcher Association of Meghalaya", ki la mih sha khmat ban dawa na ka tnad Animal  Husbandary and Veterinary ban pynshai paidbah halor ka jinglong jingman jong kane ka jingpang khnang ba ki paidbah ruh kin hun ban bam ïa ka doh masi ha ka jylla.
Ha ba kren sha ki ladpathai khubor, u Bah Esron Marweiñ u la ong, “Hadien ba ka jingpang LSD ka la wan ban lynshop ïa ka jylla, ngi kum ki nongdie doh masi ngi don hapdeng  ka jingeh bad ka khia shon  namar ba kum ki nongdie doh masi ki la bun ki ba la hap ban khang noh sa ïa ki dukan ruh na ka jinglong jingman ka ïew".
U la ong shuh shuh ,“Naduh ba ka tnad Animal Husbandary and Veterinary, ka pyntip paidbah ïaka jingdon ka jingpang LSD , ka la ktah shibun ïa ngi ki nongdie doh namar ki paidbah ki la sngewsalia ban thied dohmasi khamtam haba ki peit ïa ka jinglong jingman ki masi ki ba ngat ha kane ka jingpang".
“Wat la ka tnad ka la pynshai ïa ki katto katne bynta ha ka ba ïadei bad kane ka jingpang hynrei kam  ai pat ïa ka kaiphot ka ba pynshai bha  ba haduh katno la lah ban pynkoit ïa kane ka jingpang ? bad ka khlem pynshai ruh halor kane ka  jingpang  ka ba la lah ban pynkoit khnang ba ki paidbah kin hun ban bam ïa kane ka doh", u la bynrap.
U la ïathuh shuh shuh ,“Na ka liang ka Association , ka la leit ruh ban ïakynduh bad ki heh ophisar ka tnad ban pan ïa ka jingpynshai halor ka jinglong jingman kane ka jingpang  kum shibynta ban pynthikna ïa ka jingshngaiñ haba bam  bad die ïa ka doh bad na ka liang u Joint Director ka Tnad u la  pynshai ba kane ka jingpang kan ym ktah eiei lada bam ïa ka doh,  hynrei tang katto katne sngi hadien, na ka liang u secretary ka tnad u la phah pynmih pat sa kawei ka jingpynshai ba ym long ban bam ïa ka doh bad ban dih ïa ka dud masi ki ba la ngat ha kane ka jingpang".
U bah Marweiñ u la ong ba kane ka jingpynbna ka tnad ka la wanrah ïa ka jingduh jingshaniah na ka liang u paidbah ban thied bad bam ïa ka doh masi bad ban dih ruh ïa ka  dud masi, watla katta kum ka seng ka la wad ïa ki lad ki lynti ban ïoh ïa ka jingshaniah jong u piadbah ban bam biang ïa ka dohmasi.
“Kumta na ka liang ka tnad ka la kular ba ha ka sngi thohdieng  kan sa pynmih noh ïa ka jingpynshai paidbah la ka la long ne kam pat long ban bam ïa ka doh masi ba la don une u khñiang jingpang hynrei ka khlem, leh eiei bad  kane ka wanrah ïa ki paidbah kumjuh ïa ngi ki nongdie ban sah ha ka umdum ka ba khraw", u la ong.
U la bynrap , “Haba ngi la kynduh ïa u  secretary ka tnad u la ïathuh ba kan ym shim por shuh ba kane ka jingpang kan khuid noh na ka jylla , hynrei haduh mynta ka association kam shym la ïoh khubor eiei halor kane ka bynta".
U Bah Marweiñ u la ïathuh shuh shuh da kaba ong, “Ha ki por mynshwa ka dukan ka ba  ju die uwei u masi,  mynta pat tang 10 kg ruh kam lah shuh ban die, ka ba pynlong ïa ki nongdie doh ban sangeh shwa ïa ka jingdie doh masi namar la bun sa tang ka doh ka ba sah ban die ym ju lah".
“Ngi kyrpad ïa ka tnad ba ka donkam ban pynshai paidbah halor ka jinglong jingman jong kane ka jingpang khnang ba ki paidbah ruh kin suk mynsiem ban thied ïa kane ka doh masi namar haduh mynta man ka sngi ki la shu pynmih ïa ka jinglong jingman jong ka jingpang bad ngi kyntu ba u myntri u dei ban pynshai halor kane ka bynta namar na kane ka ktah ym ktah tang ïa ngi ki nongdie doh hynrei wat ki dukan sha ruh ki la shah ktah jur", u la ong.
U Nongïalam ka Voice of People Party (VPP), u Bah Ardent Miller Basaiawmoit, u la kynthah tyngeh ïa kiba pynmih ïa ka khubor halor ka jingdon jingem jong u da kaba ong, “Phi lah ban wad bad sei madan ïa ka jingdon jingem u Bah Ardent hynrei da sei madan lang ruh ïa ka jingdon jingem jong ki nongïalam jong ki ruh.
"U Bah Ardent u la kren ïa kane ha ka jingïalang paidbah jong ka VPP ha Umsning, ha kaba u la kynthah ïa ki briew kiba la pynmih khubor halor ka jingthied kali fortuner jong u.
“Nga da samrkhie ïa kawei ka dur kaba ki la sam paidbah hadien ka jingïalang ha Sohiong, ka heading kaba shyrkhei hana ba mih ka kali fortuner ba niah u Bah Ardent, nangno u ïoh pisa? Ki kylli, hynrei ngam sngewpher da mih ki jingkynnoh bad nga sngewtynnad ba ki paidbah ruh kin sei kin tohkit ïa ka jingim jong ngi," u la ong.
“Ïa u Bah Ardent ki la sei madan lut halor ki khun u Bah Ardent, halor ka jingdon pisa, halor ka jingdon kali, ka biang namar ngi dei ki nongtrei paidbah bad ki paidbah ki dei ban sngewlyngngoh, hynrei ka jingshisha ka long ba nga khlem thied ïa ka kali kaba T40-T50 lak hynrei ka dei ka kali kaba thied da ka ram bad nga la long MLA ngam nang ban thied ram ïa ka kali te ngan shong da ka bolbaring?" ong u Bah Ardent.
U la bynrap shuh shuh, “Nga khot sngewbha ïa kito kiba kwah ban tip ïa ka jingdon jingem jong nga, ki lah ban wad da ka RTI, lada ki kwah tip haduh katta katta bad ki dei ban ïaid da ka lynti ka aiñ, ai ka pyrthei kan tip nga thied ïa katno ka kali rim da kaba nga tuh ne da ka um syep lade.
"“Hynrei tang kawei kaba shai ngan ong ba lada phi kwah ban sei ïa ka jingdon jingem jong u Bah Ardent, ka bha hynrei phi dei ban sei lem ïa ka jingdon jingem jong ki nongïalam jong phi ruh, katno tylli ki ïing ki don, bad wad kham bniah ruh ïa nga khnang ba ki paidbah kin shai," u la ong.
U Bah Ardent u la ong ruh ba ka VPP kam bishni ïa u briew u ba kiew spah da ka umsyep lade, ka VPP ka ai ka jingïaroh ïa kum kine ki briew hynrei ka VPP kan ym ailad ïa kiba kamai spah da kaba lute ïa ki paidbah.
“Ka VPP kan ïeng ban ïakhun ïa ki kam bamsap ki kam bamduh ki bor jong ka sorkar, ngin hap ban ïaleh pyrshah hynrei ki don mynta kiba la ïeng ban ïaleh pyrshah ïa ka VPP, ki sngew donkam ban pynsngewthuh bakla ïa u paidbah ban  pynartatien ïa ki paidbah," u la ong.
U la bynrap, “ki la sngewthuh lada ka VPP kan poi sha ka thong ba ka buh ban pynim pat, ban pynbha pat, bad ban pynkylla dur ïa ka jylla, kito kiba la ïoh jingmyntoi na ka jingkjit ïa ka spah jong ka ri kin duh jingmyntoi.
".
Ka Myntri ka sorkar jylla, ba dei ruh ka chairperson jong ka komiti halor ka Reservation Roster, ka Kong Ampareen Lyngdoh, ha ka 19 tarik Jylliew ka la ong ba ka sngewthuh ïa ka jingangnud kaba khraw halor ka jingkular ka sorkar ban khmih noh ïa ka Reservation Policy, hynrei ka la ong ba shwa ban leh ïa kata donkam ban ïoh ïa ki jingthoh jingtar na ki seng saiñ pyrthei, ki dkhot ka civil society, ki NGO, bad kiwei kiwei.
Ka Kong Ampareen ka la ong, “Ngi donkam shwa ban ïoh ïa ki jingthoh jingtar na ki seng saiñ pyrthei, ki dkhot ka civil society, ki NGO, bad ngin peit bha ïa kita ki jingkylli ne ki jingai jingmut jong kita baroh, nangto ngin sa sngewthuh ki experts aiu donkam ban peit ban khmih halor kita ki jingkylli ne ki jingai jingmut kiba mih na ki jingthoh jong ki nongshong shnong sha ka sorkar jong ngi.
"Ka la ong ruh ba ki lah ban ïaid shakhmat tang hadien ba la ïoh ïa ki jingthoh jingtar, khnang ba lada ka poi sha kano kano ka Ïingkashari, kan ym don kano kano ka jingshah buh jingkylli ïa ka jingshong aiñ kita ki jingai jingmut jong ki seng bapher bapher.
Ka la ong ruh ba kane kam dei ka kam kaba suk hynrei ka la ong ba kin sa leh kloi ïa kane ka kam watla ka lah ban shim por da ki taïew ne bnai ruh.
“Ngi kyrmen ba ki paidbah kin don ka jingshaniah haba ngi ong ba ngin khmih biang ïa kane ka kam.
Ngin sa ïa peit kumno ban leh bad shano kan ïalam," la bynrap ka Kong Ampareen.
Ym donkam pyndap phom lane slip eiei na ka bynta ban leit kylliang haduh T.
20,000 ki lut T.
2,000 ha ki Bank, kaba long shi bynta ban lum noh ïa kine ki lut tyngka na ki ïew ki hat.
Ka Reserve Bank of India ha ka Sngi Thohdieng ka la pynbna kynsan ban pynduh noh ïa ki lut T.
2,000 bad ban lum noh ïa ki, hynrei ka la ai por haduh ka 30 tarik u Nailur ban leit thep ha ki Account lane ban leit kylliang ïa ki ha ki Bank.
Ym kum ha u Naiweing 2016 ba la pynduh kynsan, haba la ñiew beaiñ ïa ki lut T.
500 bad T.
1,000, hynrei ïa ki lut T.
2,000 yn danglah ban pyndonkam.
Ha ka kyrwoh sha ki Chief General Manager jong baroh ki ophis ha ki thaiñ, ka State Bank of India (SBI) ka la ïathuh ba ki paidbah ki lah ban leit kylliang ïa ki lut T.
2,000 haduh T.
20,000 shisien kylliang bad la shah ban kylliang khlem da pynshisha ne khlem pyndap phom eiei.
Ha kaba ïadei bad ka jingleit thep ïa kine ki lut tyngka ha la ki jong ki account ha Bank, ka RBI kam shym buh pud eiei hynrei ka shong katkum ki kyndon ka Know Your Customer (KYC) bad kiwei ki jingdonkam.
“Shuh shuh ym donkam pynshisha eiei ha ka por ba leit kylliang ïa kine ki lut tyngka", ong ka kyrwoh ha ka 20 tarik u Jymmang.
Ka la bthah ia ki Head Office kiba don ha ki thain bapher bapher ba kin iatreilang bad ki paidbah kh nang ba ka jingtreikam kan long kaba ïaid beit ïaid ryntih bad kan ym mih jingeh eiei.
Ki tyllong khubor ki ïathuh ruh ba uwei u briew u lah ban ïeng laiñ bunsien haba leit kylliang ïa ki lut T.
2,000.
Watla ïa ka jingleit kylliang yn sdang naduh ka 23 tarik une u bnai, hynrei ki la don bun ki briew kiba la leit sha ki tnad jong ki Bank ryngkat bad ki lut T.
2,000 ban leit kylliang noh ïa ki.
Ki heh ka Bank ki la pynphai noh ïa kum kine ki briew da kaba bthah ïa ki ban sdang naduh ka tarik ba la buh ban kylliang.
Katto katne ngut ki nongpyndonkam ki leit thep ïa ki lut T.
2,000 ha ki mashin thep pisa ha ka Sngi Saitjaiñ.
Ki don ruh bun kiba leit sha ki dukan shna ksiar ban thied ïa ki mar ba remdor.
Hynrei ki nongshna ksiar ruh ki thlia ban shim ïa ki lut T.
2,000.
Katkum ka jingïathuh ka All India Traders (CAIT), ka la ïathuh ba ka jingweng noh ïa ki lut T.
2,000 kan ym ktah ïa ka khaïi pateng jong ki nongkhaïi barit baria, hynrei kan ktah ïa ki nongkhaïi kiba heh, kiba lah ban lum thup ïa bun ki lut T.
2,000.
Ka Myntri ka sorkar jylla kaba khmih ïaka tnad ka koit ka khiah ka Kong Ampareen Lyngdoh, kala ong ba ka long kaba donkam ïa ka North Eastern Institute of Ayurveda & Homoeopathy (NEIAH) ban leh ïa ka jingwad bniah halor ki dawai kynbat tynrai bad ïa ka rukom ai jingsumar tynrai hapoh ka jylla.
Haba ïakren bad ki nongthoh khubor hadien bala wai ka jingïalang plie ïa ki 6 tylli ki Building kiba dang shu dep tei thymmai jong ka NEIAH, Ka Kong Ampareen ka la ong ba kane ka jaka kadei ban don ruh ïa ka jaka wad bniah (Research Centre) ha kaba ïadei bad ki dawai kynbat jong ki Khasi, Jaiñtia bad Garo.
Ka la ïathuh ruh ba ha ka 18-19 tarik mynta u bnai kan sa leit sha Delhi ban ïasyllok bad u myntri ka tnad Ayush u Sarbananda Sonowal ha New Delhi ha kaba ïadei bad ki dawai kynbat.
Ka Kong Ampareen Lyngdoh ka la ong ba kaba nyngkong kadei ba ka jingtip ha kaba ïadei bad ki dawai kynbat jong ki trai ri trai muluk, kidei ban ïoh jaka ha kine ki jaka ai jinghikai kaba heh.
Na ka liang ka jong ka, ka la ïoh ruh ban  pynsngew ha une u Myntri ba ki donkam ban ai ïaka jingai jingsumar lyngba kane ka tnad jaka pule AYUSH.
Shuh shuh ka la ban  ba ki nongwan shah sumar ha kane ka jaka sumar donkam ban pynthikna ba ki paidbah kin lah ban kot bor ha kaban ïoh ïaka jingsumar ïa ka jingpang ka jong ki.
“Kumta ngi donkam ban ïakhun ba ki nongai dawai tynrai kin ïoh lem ïaka lad ban ïoh jingmyntoi na kane ka jaka pule".
Ka la ong ruh ba ka NEIAH kadei ban shim ïa baroh ki lad ban pynlong ïa ka jingwad bniah ha kaba ïadei bad ka rukom sumar tynrai kaba la leh da ki jaidbynriew Garo, Khasi bad Jaiñtia.
Ka Kong Ampareen ka ïathuh ba u Myntri ula pyntip ba ka sorkar Pdeng kan pynthikna ba ki nongai dawai tynrai ka jylla ki dei ban shah kynthup lang ban ïoh ïaka jingmyntoi katkum ka jingthmu jongka sorkar pdeng haba ong “Ngan ïaleh ha ka ban kyntiew ïa kane bad ngan ïakhun ha ka ban pynthikna ba ki nongai dawai tynrai kin ïoh ïaka jingmyntoi na kane ka jaka ai jinghikai kaba don ha Shillong".
U nongïalam ka Voice of People Party (VPP), u Bah Ardent Miller Basaiawmoit, u la ther tyngeh ïa u MLA ka Umsning konstitwensi, u Dr Celestine Lyngdoh halor ka jingkynthoh jong u ïa ka reservation policy, da kaba kdew ba lada kynthoh kiwei kiwei ki MLA ki bym dei kiba don ka jingnang jingstad ba shalor, un ym da don jingsngew than hynrei ka jingkynthoh na u MLA ka Umsning ka la pynshaïong ïa u.
Ka seng VPP ka la pynlong ïa ka jingïalang paidbah ha Umsning, ha ka 17 tarik Jylliew ha kaba  u Bah Ardent Miller Basaiawmoit u la pynpaw ba u dap da ka jinglyngngoh haba u la ïohi ïa ka jingkynthoh na u MLA ka Umsning Konstitwensi.
Haba kren ha kane ka sngi, u Bah Ardent u la ong, “Nga khlem wan hangne ban ther ïa u MLA ka Umsning, hynrei nga wan tang ban pyn-i nia,nga la burom shisha ïa u MLA ka Umsning namar haka por ba don dorbar ngi la ïa ñiom lang beit ïa ka sorkar", u la ong.
U la bynrap ruh da kaba ong ,“Hynrei ha ka jingïalang paidbah, nga da shaïong ban sngap ïa ka jingkren jong u namar lada kren kiwei ki MLA ki ba dang kham duna, ngam da kwah ban pynsngew, hynrei u kren u MLA ka Umsning u ba nga da burom bad nga lyngngoh ïa ka jingbuh jingkylli jong u halor ka jingkwah ka VPP bad baka VPP ka khlem pynpaw ba ka kwah aïu".
U Bah Ardent u la ong shuh shuh, “Lada ong bym don khmat, don shkor, la sngew ïahap kumno um ïohi ym tip ïa kaei kaba ngi kwah? Ngi baroh ngi tip ba ka Reservation policy ka dei ka daw, ka dei ka jingeh kumta donkam ban pynbeit thymmai ïa ka bhah thungkam".
“Kumno kin pynbeit thymmai, ngi la ai jingmut sha ka sorkar ban thaw da ka Expert Committee  bad ngi la kdew lynti ba la kumno kumno ka dei ban long kat kum ka jingdon paid ngim kwah ban ïa kren ïa kiwei pat ki jaitbynriew hynrei ngi kwah ban kren ïa kane ka 80%, ka hok jong ngi ki Khasi bad jong ki Garo".
U MLA ka South Shillong u Bah Sanbor Shullai ha ka sngi saitjaiñ u la ïoh ban pyllait ia ki skhim pynroi kaba T.
12 klur tam hapoh kane ka konstiwensi.
Ïa kine ki skhim la pyntreikam lyngba ka Urban Smart City Project (SUPW) bad ka SPECIAL PLAN ASSISTANCE (SPA)  skhim jong ka snem 2022-2023.
Haba kren ha kane ka sngi u Bah Sanbor u la ïathuh ba ïa kine ki skhim ba la pyllait, ki kynthup ïa ki jingshna pynitynnad ïa ki shnong ki thaw, ka jingpyn-dait ïa ki bording elektrik da ki LED Solar ka jingpyndait ïa ki CCTV bad kiwei kiwei.
U Bah Sanbor u la ïathuh ba na ka bynta ka jingpun jynkieng nalor jong ki nala la mang hapoh ka skhim Urban Smart City 2022-2023 kaba long kumba T.
5 klur.
Na ka bynta ban pyndait ïa ki 100 tylli ki MS Solar LED Street Lights la mang hapoh ka skhim SUWP 2022-2023 kaba ka jinglut ka long T.
20 lak.
Shuh shuh u la ong ba na ka bynta ban shna ia ka surok PDW lyngba ka SPA skhim 2022-2023  la mang kumba T.
7 klur tam.
Ha kaba ïadei bad ka jingshna ïa ka surok kaba pynïasoh naduh ka surok PWD lyngba ka Mynsain Forest Road ha LHS shaduh shajan ka ïingsah jong u Deb Das Chakraborty ha Lumparing, Shillong, la mang haduh T.
1 Klur.
Na ka bynta ka jingshna ïa ki surok kiba lah ban pynïasnoh ban ïaid sha ki kyndong kynshrot naduh ka surok PWD kaba la don lypa, kan sdang naduh ka ïingsah jong u Dr.
Merybell Marbaniang shaduh ka ïingsah jong u Bah Rolet Rynjah bad kiwei kaba don ha Madan Laban, Shillong bad ka jinglut kan long haduh T.
1 klur tam.
U la ïathuh ba na ka bynta ban shna ïa ka jingpun jynkieng na shilliang sha shilliang ka  surok Kenche’s Trace naduh Bishnupur Taxi Stand kynthup ïa ka jingpynïasoh surok shaduh Bethesda Hospital Upper Kenche’s Trace, Shillong , ïa kane la mang kumba T.
2 klur tamHa kaba ïadei ban pynbha ïa ki surok kumjuh ban siang rong kaba naduh ka  K.
T.
ROAD shaduh  quarter jong ka sorkar kaba don hajan ka Sanker Dev College Women’s Hostel, Shillong, la mang kumba T.
7 lak bad kiwei kiwei.
U Bah Sanbor u la ong ba dang don bun shuh ki skhim ban wanrah hapoh kane ka konstitwensi namar balei ba ki paidbah kidei ki stad bad shemphang ban jied biang ïa u kum u MLA na ka seng BJP kaba dei ruh ka party kaba synshar hapoh Delhi.
“Lyngba ka jingïarap jong u Union Minister ka sorkar pdeng, ngi la ïoh ïa kine ki skhim.
Ki dang don bun ki skhim kiban ngin sa wanrah na ka sorkar pdeng ba kane ruh ngin leh na ka por sha ka por".
U Bah Sanbor ba na ka bynta ka jingpyndait ïa ki 100 tylli ki bording elektrik ha ki surok kiba dei ki LED Solar, la bthah ïa ki Dorbar Shnong ban survey ban pynkhreh ïa ki DPR bad la dep ïoh ban pyndait na ka bynta ka Phase-1 bad mynta kadei ka sien kaba ar lane ka Phase-2 ban ïoh ïa kine ka skhim.
“Ïa kine ki 100 tylli ki LED Solar ngi la ai jingmut ban pyndait wat ha ki jaka ki kyndong kynshroit namar ha ka jingbym don ki bording elektrik ha ki lynti ki synkien, bun ki nongshim kabu khamtam kiba pyndonkam drok, kiba dih kyiad bad kiwei ki jingsniew, kane ka pyntieng pynsmiej ia ki nongleit nongwan ha kine ki lynti.
"Shuh shuh u Bah Sanbor u la ong ruh ba yn pyndait ïa ki CCTV ha ki jaka kiba la dep ban jurip da ka tnad pulit, ki Dorbar Shnong bad kiwei ki tnad sorkar, khnang ban pyllait na ki jingsniew bad ban wanrah ka shongsuk shong shngaiñ hapoh ka shong ka thaw.
U Bah Sanbor u la ïoh ruh ban ther ïa kito ki ym lah la kyrshan ïa u ha kane ka elekshon kaba la dep kiba la don kumba 6 hajar ngut da kaba ong, “Nga la sam lut ia baroh ki skhim pynroi mar katjuh ïa ki nongshong shnong, hynrei dang don kiba kum kine ki briew kiba ym shym la kyrshan ïanga ha kane ka elekshon kaba la dep", la ong u Bah Sanbor Shullai bad bynrap shuh shuh da kaba ong dei tang u Blei ba tip bad u ba lah ban ai ïa ka bainong ïa ki".
U la ïaroh ruh ïa ki Dorbar Shnong bapher bapher jong kane ka konstitwensi kiba la trei shitom kiba la kloi ban ïatreilang na ka bynta ka jingbit jingbiang kumjuh ban wanrah ka shongsuk shongsaiñ hapoh kane ka konstitwensi.
Ha kane ka sngi la donlang ki Rangbah Shnong jong ki dong bapher bapher, ki seng kynthei, seng samla bad kiwei kiwei.
Ka Myntri ka rep ka riang ka Kong Ampareen Lyngdoh, ha ka 19 tarik Jylliew ka la ong ba ka dei ka kamram jong ka sorkar ban pyntip sha u paidbah lada don kano kano ka jingma ha jingbam jong kano kano ka jait bam.
Kane ka long hadien ba ka sorkar ka la mana ban bam ïa ki katto katne ki jait jingbam, kaba kynthup ïa ka dohkha, ka doh masi bad ka doh sniang.
Ha kaba ïadei bad ka dohkha, ka Kong Ampareen ka la ong ba haba ka sorkar ka la pyntip ba la lap ba ka don ïa kita ki bynta jong ka dawai kiba ktah ïa ka koit ka khiah, kam mut ba ka sorkar ka kwah ban khang ïa ka bylla jong no jong no, hynrei ka dei ban pyntip sha u paidbah ba tad haduh ban da la lap ba ka dohkha ka la long kaba bit kaba biang ban bam, te ka sorkar kan sa pyntip ïa kata.
Ka la ong ruh ba kane ka jingpyntip sha u paidbah kam dei ka jingmana ne ka jingkhang ïa ka bylla jong no jong no hynrei ka dei namar ba ka sorkar ka don hok ban pyntip sha u paidbah.
Halor ka jingbam ïa ka doh masi bad ka doh sniang, ka Kong Ampareen ka la ong ba ki don kita ki khñiang jingpang ba la shem da ki tnad sorkar ba don kum kita ki jait khñiang jingpang ha kita ki doh kiba ju mlien ban bam ki nongshong shnong ka jylla.
Kumta ka sorkar ka kyntu ba ki paidbah kin shim khia ïa kane khnang ban lait na kano kano ka jingjia kaba sngewsih ha ka imlang sahlang.
Ka Pay For Right Football Academy ka la pynkha sa kawei ka tnad treikam jong ka hapoh Ri Bhoi Distrik myn ha ka 20 tarik Jymmang 2023.
Ka jingplie ka PFR ïa kane ka shlem ai jinghikai ïalehkai phutbol ka long kyrpang na bynta ki khynnah ki samla jong ka thaiñ Ri Bhoi District.
Kane ka shlem ai jinghikai ïalehkai phutbol  la plie hapoh shnong Sumer Umbang kum ka center, kumta ka PFR ka khot ka wer sngewbha ïa ki khynnah ki samla jong ka thaiñ Ri Bhoi ban wan ïasoh sha kane ka shlem ai jinghikai na ka bynta ban pyntbit shuh shuh ha ka jingïalehkai phutbol.
Ka PFR ka la plie khnang ïa kane ka shlem ai jinghikai na bynta ki khynnah shynrang bad kynthei kiba don ha ka rta naduh 4 snem haduh 18 snem kiba dei tang na ka thaiñ Ri Bhoi Distrik.
Ka jingthmu jong kane ka Academy ban plie ïa kane Centre ha Ri Bhoi ka long halor ka nongrim ban ai ka jinghikai (Training) ïa ki khynnah katkum kane ka juk kaba mynta bad kumjuh ruh ban ai ha ki ïa ka rynsan ïalehkai (Developmental league) kaba kynthup naduh ka Baby league, Youth league, Women’s league kumjuh ruh ki Tournament shabar jylla.
Ka la long shisha ka jingïalehkai ka ban pynsah jingkynmaw bha ïangi bad ïa u 5,000 ngut tam u paidbah uba la wan tuid ban sakhi ïa kane ka jingïalehkai ha kaba ka Shillong Lajong FC sa shisien pat ka la ïoh ban rung biang sha ka jylli ïalehkai jong ka samoi ban wan jong ka I-League hadien ba ka la lah ban pynliem noh ïa ka FC Bengaluru United da 2 la 1 ha ka lympung ïalehkai jong ka Second Division League kaba lah long hapoh madan 1st Ground SSA Stadium Polo Ground Shillong.
Ha kane ka jingïalehkai kaba la long mynta ka sngi, u rangïalehkai ba tbit jong ka Shillong Lajong FC uba la lah ban kyntiew ïa la ka kynhun shakhmat ha kaba u la thep ïa ka kol kaba nyngkong ha ka minit kaba 43 jong ka kylla step bad u Figo Syndai uba la thep ïa ka kol kaba ar ha ka minit kaba 82 jong ka kylla miet.
Katba u nongïalehkai jong ka FC Bengaluru United uba la thep ïa ka shi kol u long u Kongbrailatpam Manjit Sharma uba la thep ha ka minit kaba 51 jong ka kylla miet.
Da ka jingshah liem noh ka Ambernath United ha ka United SC Kolkata da 4 la 3 ha ka jingïalehkai kaba la long mynhynnin he kajuh ka sngi, ka Lajong kaba la lah ban kamai 7 poiñ ka la lah ban ai jaka pura ïalade ba kan rung sha ka I-League.
Kane ka jingïalehkai mynta ka sngi ka long ka jingïalehkai kaba khatduh na bynta ka Shillong Lajong FC ha ka phainal round.
Tang artylli ki klob ïalehkai kiba don ha ka top-2 kin lah ban jam shakhmat ban rung sha ka jylli ïalehkai jong ka samoi ban wan jong ka I-League.
Ka jingïakhun kaba dang sah mynta la mano ban ïoh ban rung lang ha ryngkat bad ka Lajong sha I-League, kan dei ka jingïakhun jong ka Ambernath United bad ka Delhi FC bad kat kiba jop na kane ka jingïakhun kine ki ar kynhun ïalehkai kin sa ïoh ban rung sha ka I-League.
Ka Shillong Lajong FC ka long ka Klob ïalehkai kaba nyngkong eh na ka thaiñ shatei lam mihngi ban lehkai ha ka I-League ha u snem 2009 bad kane ka Klob kaba pawnam bha na ka jylla ka jong ngi sa shisien pat ka la wanphai biang ban ïalehkai sha ka I-League mynta u snem.
Ka jingrung biang jong ka Lajong ha ka I-League ka long kaei kaei kaba ka ai jingkmen bha ïa u paidbah uba la ïa mih ban leit sakhi ïa kane ka jingïakhun ban ai mynsiem ïa ka Lajong bad lyngba kane ka jingjop ngi don ka jingkyrmen ba kan nang ïai lah ban ïalehkai bha shuh shuh ba kan nang ïai kiew shaphrang hanka lynti ïaid jong ka.
Ka Shillong Lajong FC, Neroca, Trai bad ka Aizawl ki long ki saw tylli ki Klob ïalehkai na ka thaiñ shatei lam mihngi ki ban don ha ka samoi ïalehkai ban wan jong ka I-League 2023-24.
Ka kynhun ïalehkai jong ka Shillong Lajong FC hapoh ka jingpynïaid jong u Bah Bobby Nongbet ka la pynmih saw ngut ki rangïalehkai kiba shongben lane kiba la bujli hadien, kita ki long u Amon Lepcha u la mih bujli ha ka jaka jong u Everbrightson Mylliem-pdah ha ka minit kaba 64, u Atlanson Kharmaw u la mih bujli ha ka jaka jong u Ïohborlang Lyngdoh Lyngkhoi ha ka minit kaba 79, u Babysunday Marngar u la mih bujli ha ka jaka jong u Figo Syndai ha ka minit kaba 79 bad u Pynche Ia-i Tyngkan u la mih bujli ha ka jaka jong u Wadajied Kynsai Ryngkhlem ha ka minit kaba 79 jong ka kylla miet.
Ka Jyntru FC ka la pynliem noh ïa ka Seng Samla Laitryngew da 9 la  ha ka lympung ïalehkai jong ka Meghalaya State League 2023 ha ka jingïakhun jong ka Group-A Shillong Zone kaba la long hapoh madan MFA Turf hangne hapoh nongbah Shillong.
Haba phai pat sha kawei pat ka jingïalehkai kaba la long ha Jowai Zone ka Niaw Wasa United ka la pynliem noh ïa ka Youth Club Pdengkarong da 2 la 1 ha ka jingïalehkai jong ka Group-B kaba la long ha Jowai.
Katba ha ka jingïalehkai kaba la long sha Tura, ka Wasa FC ka la pynliem noh ïa ka Warima Youth Club da 3 la 1 ha ka bynta jong ka Group D kaba la long ha Tura, bad ka jingïalehkai jong ka Mawkyrwat zone, ka Riangdo YSCA ka la pynliem noh ïa ka Mawten SC da 1 la 0 ha ka jingïakhun jong ka Group C kaba la long ha Mawkyrwat.
Ki jingïalehkai ba mynta ka sngi ka 23 tarik Jymmang na ka bynta ka Group-A, (Shillong) ka Umkseh SC kan ïalehkai pyrshah ïa ka Mawlai SC ha ka por 3pm mynsngi, ha ka Group-B, (Jowai) ka Sein Pynbhalang kan ialehkai pyrshah ia ka Rymbai Iawpynsing ha ka por 2:30pm mynsngi, ha ka Group-C, (Mawkyrwat) ka Seven United kan ïalehkai pyrshah ïa ka Pyndengrei ha ka por 3pm mynsngi bad ha ka Group-D, (Tura) ka Atong Matgrik kan ïalehkai pyrshah ïa ka Chipakkore ha ka por 3pm mynsngi.
Bunsien ngi ju iohsngew ïa ka jingïalap ïa riew jong kiba bun ha ïingkhawai ki jingïaseng ne iing iap briew shaphang ka jinghiar dor jong ka akor longbriew manbriew u khun khasi khara.
La i duh jingkyrmen bad la i shitom ban maramot ïa ka jot ka pei jong ka jaitbynriew.
La ngi phai sha ka akor ka burom ka ktien ka thylliej ka riam ka beit ka bam ka dih ka iaid ka ieng ka trei ka ktah bad ha kiwei kiwei ki bynta.
Ngi iohi ba ka la nang sting thew bad nanghiardor katba nang mih ki sngi.
La ka long ka sor ne nongkyndong ruh ngi iohi ba ka jingsniew ka la nang biah phongrai ha ka jaitbynriew jongngi.
La ngi phai sha ka synshar khadar ka niam ka rukom ne sha ka tiphok tipsot.
U khun khasi ngin shem ba ka la nang synjor synjor bad sdang syntuid sha ka ahor pungktieh jong ka pap ka sang.
La jur sa tang ka thok ka shukor ka buaid ka tanglang, ka lalot spah bad ka khwan myntoi.
Wat ka mynsiem ïa tip lem ruh i kumba kam don shuh ka jingnud ban leh pylleiñ pylleiñ ïa ka jingsniew bad jingsarong hangamei ka la sdang ban synshar lane ban shong kulai ha kiba bun ki briew kane ka juk kaba ngi im mynta.
Kat shaba ngi phai ngi dap tang da ka jingdiaw mynsiem suda.
Sa kawei pat kaba paw shuh shuh mynta ka long ka jingbuhrieh ïa ka jingshisha ne jingarsap napoh napoh ki briew ki ïa trei lang bad ka jingsniew katba shabar pat ki pynpaw la kumba kin rat dyngkhong ne pynduh jait syndon ïa ka jingtap eit miaw bad ka jingtieng ban kren ne leh ïa kaba shisha ka ïarap ban pynkharoi shuh shuh ïa ka jingsniew kane ka dei ka juk ban khynniat ha kiwei pat katba ïalade ki ïaleh ban kiar ngi khmih lynti ba ieh kin leh kiwei kiba nud, katba ïalade pat ki kylla long tang ki nongpeitkai.
Ha kum kane ka por ka ri ka donkam ïa ki khun dap shynrang kiba nud ban ieng pyrshah ïa kiei kiei ki bym shisha bad kiba long ka daw jong ka jingtroiñ ïa ka jaitbynriew ka la dei namarkata ba ngi dei ban pyrkhat thymmai noh kumno ban wanrah biang ïa ka jingkyrmen bad ïa ka jingbhabriew jong ka ri kaba la shah biah phongrai ha kiba har rukom ki jingsniew da kaba ngi ieng rangbah ka por ka la dei ba ngin sdang leh eiei noh, ym ban kut tang ha ka ïa beiñ ïa khoh ne ïa kynnoh iwei iwei pat.
Kaba kongsan tam ba ngin wanrah ïa ka jingkylla ka long da kaba ngin sdang shuwa ïalade kam pher la ka long ka kam kaba rit ne kaba khraw.
Ngim lah ban shu ap khmih lynti ba kiwei kin leh eiei pynban shimet shimet ngi dei ban ïa shim bynta lang ban wanrah ïa ka jingkylla ym ban shu shong kli kti ne ban hun katba ka long ne jia.
U Agerilaus u ong “kaei kaba pynkhlaiñ ïa ka nongbah kam dei da ki dieng sawdong ki maw ne ki kynroh hynrei da ka jingim ki nongshong shnong jong ka.
"Na kitei ki kyntien ki riewkhraw haneng ngi sngewthuh ba man la uwei pa uwei napdeng jongngi (u khun khasi) u dei ban don ka jingkitkhlieh ïa la ka jong ka ri bad ka jaitbynriew.
Namarkata to ngin ïa sangeh noh ïa ka jingïakdew kti bad ka jingïakynnoh para ma ngi bad pynduh noh ïa ka jingpynksan tang ïalade.
Lada ngi donkam ban wanrah ïa ka bha ka miat ha ka imlang sahlang, to ngan long shuwa ma nga ka jingkylla ryngkat bad ka nuksa ba bha.
Naba kumba nga ong ka kyntien ki riewstad, “ka kam ka kren kham jam ban ïa ka ktien" khlem jingriej ne jingtieng to ngin iaid shaphrang ha kane ka thong bad ka jingangnud khnang ba ka jaitbynriew jongngi kan ieng rasong.
Ka ophis jong u District Horticulture Officer, South West Khasi Hills District, Mawkyrwat  ka la pynlong ïa  Exhibition Cum Crop Competition ryngkat ka jingrakhe ïa ka World Bee Day ha ka 19 bad 20tarik u Jymmang, 2023 ha madan jong ka Mawkyrwat Presby-terian kaba don hajan jong  ka Mawkyrwat Community Hall ha kaba u bah  Renikton Lyngdoh Tongkhar, uba long M.
L.
A.
ka thaiñ u la long kum u kongsan katba u bah Carness Sohshang, u MDC ka thaiñ kum u symbud kongsan.
La wan ïa shimbynta ha kane ka prokram da ki nongrep kiba don sawdong kane ka dong ka thaiñ.
Ha kane ka sngi la don ruh ka jingpyni nam bad ka jingdie ïa ka ngap,ki soh ,ki jhur bad ki syntiew.
Haba kren ha kane ka jingïalang u bah Renikton Lyngdoh Tongkhar u la ai mynsiem ïa ki paid nongrep ban nang pynheh pyniar shuh shuh ïa ka rep ka riang bad ka mynsiem ban don ka jingsngewsarong ha la ka jong ka kam pher la ka rit ne khraw ka dei ban rung ha ka jingmut jingpyrkhat jongki.
Haba phai pat sha kane ka jingrakhe kaba ïadei bad kane ka sngi u la pynkyn-maw ba ka jongdon jong ki ngap ka ïarap ban pynroi pynkha ïa ka thung ka tep bad lada ym don jongthung jingtep kum ki soh ki syntiew khlem pep u ngap un duh jaid bad ngin ym ïohi shuh.
Ha kajuh ka por u la ai jingmut ïa ki nongtrei jong kane ka tnat ba kin peit thuh bad lhmih bniah ha kiba kumno ki soh ki syntiew u ngap u sngewtynnad bad juh khnang ban lah ban pynroi ïa ka rep ka riang bad ban lah ban pynmih bun ka ngap.
U la pynpaw ïa ka jingsngewkmen ban ïohi ba kiba bun ki nongrep ki la nangkiew ha ka jingim namar ka Kam rep kaba la lah ban kyrshan ïa ka ïing ka sem jongki.
Namarkata, u la pynshlur ïa ki ban pyrshang ban rep da ka sboh kaba khlem ai dawai  namar ha kine ki sngi kiba mynta ki briew ki kham ïa wad ïa ki soh ne jhur kiba khlem ai dawai wat lada dei ban thied ha ka dor kaba rem.
Ha kajuh ka por u la ai jingmut ïa ki ban wad ki lad ki lynti ha kaba lah ban thung ia ki mar rep  kham bun kum u slasha  bad kiwei pat ki mar rep kat kum ka jinglong ka jaka kiba  lah ban ai jingmyntoi shibun ïa u nongrep.
Ha kajuh ka por u la kyntu ïa ki paidbah ban ïa thied lem ïa ki mar ba pynmih ki nongrep namar ngi don ka bynta kaba khraw ha ka ban ïarap ia ki nongrep khnang ba kin ïoh pynmih kham bun da kaba pynkut ba khlem u nongrep ngin ym lah ban im namar dei u nongrep uba pynbiang ka bam ka dih ïa ngi.
U Bah Carness Sohshang haba kren ha kane ka jingïalang u la ong ba ki nongrep ki dei u budlum jong ka ioh ka kot U la ïaroh ïa kane ka department kaba la trei shitom na ka bynta ban kyntiew ïa u nongrep.
Ha ka juh ka por u la ai mynsiem ïa ki nongrep ba kin pyntrei hok ryngkat ka trei shitom lym kumta ki skhim kiba ka sorkar ka la mang na ka bynta jongki lyngba kane ka department kin sa shu bijai ei.
Ha kajuh ka por u la kyrpad ïa u nongmihkhmat ryngkat ka department ban shim khia da kaba wad ki lynti hato ka sorkar ka don mo ki lad  ban siew bai lut ksan ia ki nongrep lada ka wan ka jingjulor ne ka jingshah lynshop ha ki bor ka mariang khnang ba u nongrep un ym duh ei.
U la ban jur halor ka jingdonkam ban don lypa barobor ïa ka ngap ha ïing namar ka ngap ka dei ka dawai bah kaba lah ban ïarap ia kiba bun ki jingpang.
Ha ka juh ka por u la pynshlur ban ri ngap namar ban ri ngap kam da donkam ban da lut than ne shim than ïa ka por bad ka bor.
U la ai jingmut  ruh ïa ki bor ba dei khmih  ba kin wad lad da kumno ban ïada ïa u ngap na kaba shah thang ne pynïap pathar khnang ba u ngap un ym duh jaid namar u ngap u ïarap ban  pynroi pynkha ïa ka thung ka tep.
La ïoh ruh ïa ka jingkren na u bah T.
Shangdiar, Master Bee Trainer jong ka ka Nangkiew Irat Cluster uba la ïathuh halor ka jingjop bad ka jingiaid lynti jongu ha ka kam ri ngap.
La ïoh ruh ia ka jingkren na I kong Ranjeeta Syiemlieh, Progressive farmer bad na I bah Adelbert Kharlyngdoh, Development Horticulture Officer, ATMA.
U myntri rangbah ka jylla u Conrad K Sangma, ha ka 20 tarik Jymmang u la pyntip ba ïa ka State Zoo ka ba don ha Untrew Ri-Bhoi District yn sap lie noh shaw ka 15 tarik u Nailar.
Mynta  ka sngi u Myntri rangbah ka jylla U Conrad K Sangma, u la hiar  ban jurip ïa ka jingshna ïa ka State Zoo ka jaka ri ïa ki mrad khlaw ha Umtrew Ri-Bhoi District.
“Ngi la wan ban jurip ïa ka zoo mynta ka sngi , ka ba dei ruh ka Meghalaya zoological Park ka ba la sdang shna naduh u snem 2019 bad ha kine ki 4-5 snem ka kam ka la ïaid shaitshait sa tang ban dep noh".
“Hadien ba la bishar mynta ka sngi la ïathuh ba hapoh 45 sngi ym lah ban pyndep noh ïa ka jingtei ha kane ka jaka bad hadien ba la ïoh jingbit na ka sorkar India ngin sa lah ban plie noh ïa kane ka zoo ha ryngkat ki mrad khlaw bad ki jingshna ha ka".
“Hashwa ka 15 tarik Nailar un lah plie noh ïa kane ka Zoo ha shwa  ka jingrakhe ïa ka sngi ïoh laitluid ka Ri khnang ba ki  paidbah kin lah ban wan peit kai ïa kane ka Zoo", u la bynrap.
U Myntri rangbah ka jylla u la ong shuhshuh “Ïa kane ka zoo hap ban pynïaid bha kumta ka sorkar kan sa shim ïa ki sienjam ban pynthikna ïa kane bad ha kane ka zoo yn shna ruh ïa ki jaka lehkai ïa ki khynnah  namar kane  jaka ka heh 300 akar kumta  ngin pyndonkam bha ïa kane".
“Ka sorkar kan hap ban pynthikna ba kane ka zoo kan ïaid bha bad ïa ki mrad ruh un sumar bha khnang ba ki paidbah ki ba wan hangne kin sngewtynnad.
Ka tnad forest kan don bynta ban sumar ïa kane ha ryngkat ki administrative bad kiwei kiwei hynrei kan don ruh ka jingailad ïa ki khunsamla ban ïohkam ïohjam na kane ka jaka", u la bynrap.
U Myntri rangbah u la ïathuh ruh ba kane ka dei ka project ka ba la sdang naduh u snem 2019 ha ka jingmang pisa ka ban kot sha ka T.
35 klur.
U Bah Ïalam Makri u la pyntip ba hadien ka ba u la dep ban pynphai noh  ïa ka pisa jong ki briew na ka shnong Nongkseh ki ba la shim ïa ki cylinder gas na ka Ïalam Gas Agency, shen un sa sdang noh ban pynphai ïa ka pisa jong ki nongshnong shnong ka Umkdait Nongmensong ha ki sngi ban wan.
Lah ban kdew hangne ba ka HNYF, ka la ïoh ban bat ïa kawei ka kali kit cylinder ka ba la suba ba ka dei ka ba la supply cylinder khlem ki kot ki sla ba biang ba la pynïaid da u bah Ialam Makri, ka ba la tip kum ka Ialam Gas Agency, ha ka ba ka HNYF ka la ujor da ka ejahar halor kane ka bynta.
Na ka liang u Bah Ialam ha ka 2 tarik Jymmang u la wan ban pynshai, bad kubur ba u la leh bakla namar ba u khlem pynbiang shwa ïa ki kot ki sla ha ba supply ïa ki cylinder, bad khlem ka jingtip ka Indian Oil Corporation bad kular ruh ban pynphai noh ïa ka pisa jong ki paidbah bad kyntu ruh ïa ki paidbah ba kin pynphai noh ïa ki cylinder gas sha u.
Mynta ka sngi u Bah Ialam Makri u la wan biang ban pyntip ba  ha ka 20 tarik mynta u bnai u la dep ban pynphai noh ïa ka pisa jong ki nongshong shnong ka Nongskeh bad ha ka 24 tarik yn sa leit ban pynphai biang ïa kane bad ïa ki cylinder yn sa shim noh ha ka 24 tarik na kane ka shnong.
“Ka jingbakla ha kaba ïadei bad ka mat treikam ba la ai ïa ka tyndong shet jingshet, na ka jingbym biang ki kot ki sla ban register bad ka sorkar, kumta nga la phah ban pynsangeh shwa bad hapdeng ka kam ngan pynkhuid noh bad ïa ka pisa ngan siew lut noh ban ym don shuh kaei kaei khnang ba ki paidbah kin ym sah ha ka umdum", u la ong.
U la bynrap, “Ki shnong ki ba la dep ban sam ïa ki cylinder ki kynthup ïa ka Mawlai, Nongkseh, Nongmensong, Umlyngka, Upper Shillong, Mylliem, namar ba  ngam lah shuh ban sdang thymmai ïa ka kam khlem da  pynbiang shwa ïa ki kot ki sla, kumta  ban weng ïa ka jinglynga ki paidbah ngan pynphai shwa ïa ka pisa".
U Bah Makri u la ïathuh, “Ha ka sngi  Saitjaiñ u la sdang ban pynphai ïa ka pisa ha Nongkseh bad ha ka 24 yn pyndep noh ha kane ka shnong bad ha ka shnong Umkdait Nongmensong yn sa phah jingthoh sha u public Secreatary ka shnong ban pynphai noh ïa ka pisa sha ki nongshong shnong ki ba la shim ïa ki cylinder na u".
Ha ka jingïakren bad ki ladpathai khubor u Bah Makri u la ïathuh ba kane ka Company ka ba la ai ka cylinder sha u ka dei na ka jylla Assam bad mynta ka la khangdam, hynrei da ka jingshim ïa ka jingkitkhlieh u la rai ban pynphai noh ïa ka pisa sha kibriew ki ba la shim ïa ki cylinder na u.
U secretary ka Harijan Panchayat Committee (HPC), u Gurjit Singh ba ha ka 20 Jymmang mynta u bnai, u la kynnoh ba ki la don katto katne ki runar kiba la kawang maw ïa ka jaka shong jaka sah jong ki Harijan ha Them metor ha kaba ki nongshong ïing ha kane ka jaka ki la mih paidbah ban pynibor bad ban ïada ïa ka ïing ka sem lajong.
Haba jubab halor ka dur video kaba la saphriang bha ha ki rynsan social media kaba la pyni ba ki briew jong ka Harijan ki la mih paidbah sha surok ryngkat ka jingrah ba ki wait bad kiwei, u Gurjit u la ong ba kadei ba ki thmu ban ïada ïalade kaba la pynlong ïa ki briew ban mih shabar bad u la kdew ruh ba ïalade ym shym la don ha kato ka jaka ha ka por ba jia kane ka jingjia ban pynthikna bad ban batai bniah.
Haba wer ban wanrah ïa ka shongsuk shongsaiñ hapdeng ki jaitbynriew bapher bapher, u secretary ka HPC u la kam ba ki nongshong ïing ha kane ka jaka kim shym la mih bad ki tiar ne ki wait hynrei ki la lum harud ka surok ban ïada ïalade.
U secretary ka HPC u la ong ruh ba ki pulit ki la phun ïa u hynne ka sngi, hynrei kim shym la pynpaw ei ei halor ki briew ba la shah kem, da kaba kam ba ka dei ka case kaba hap phikir.
Lah ban pynkynmaw ba ha ka 19 tarik Jymmang, san ngut ki briew ki la shah kem na Guwahati haba ïadei bad ka jingshah shoh jong arngut ki Khasi da ki riew runar kaba la jia ha ka miet jong ka 18 tarik Jymmang ha Khyndailad.
Ka Mawlai FC ka la ïoh ïa ka jingjop da 1-0 ha ka jingïakhun pyrshah ïa ka Khliehmawlieh FC na ka bynta ka jingïalehkai 1st jong ka lympung Meghalaya State League (MSL).
Katba ka Shillong Lajong ka la lah ban pynliem da 3-0 ïa ka Rangdajied FC ha ka jingïalehkai ba la pynlong ha madan MDSA Mawkyrwat South West Khasi Hills District.
Ka Mawlai bad ka Khliehmawlieh ka la ngat ban ïakhun ha madan P.
A Sangma Stadium bad ka jingïakhun jong kine ki kynhun ka long kaba ïakhaid bor hynrei ka Mawlai ka kham ïoh shibun ki kabu ban pyrshang thep kol (shot on target).
Ka Mawlai bad Lajong ki dei ki kynhun ba paw bha ha kane ka lympung namar ka khlem pat mad shisien ruh ïa ka nam rem  haduh kane ka jingïakhun semi phainal.
Ym lah ban len ba ka Lajong bad Mawlai ki don jingkyrmen ban ïakhun ïa ka phainal hynrei ki hap pat ban ïalehkai bha ha ka jingïakhun 2nd leg ka ban long ha ka 13 tarik Jylliew.
Ka Lajong kaba dang bat ïa ka nam lahduh ha kane ka lympung ka lah ban ïalehkai bha naduh ba sdang kane ka lympung ryngkat ka jingïoh kabu ban soi ïa ki rangïalehkai kiba tbit.
Kane ka kynhun kaba khlaiñ ka la ïoh biang mynta u snem ban ïalehkai biang ha ka lympung I-League bad ban ïashim bynta ha ka lympung Durand Cup ba yn sa pynlong ha 4 tylli ki jaka jong kane ka ri kynthup ha Shillong bad Assam.
Ka Mawlai kaba dei ka kynhun kaba dang shu ieng bad paw bha ha une u snem ba lah dep lyngba ka jingjop don burom ha ka lympung Shillong Premier League (SPL) ka don jingkyrmen ban ïoh rah ïa ka nam lahduh jong kane ka lympung MSL lada ka dang lah ban pynneh ïa kajuh ka buit bad ka rukom ïalehkai.
Bun na ki rangïalehkai kiba don ha kane ka kynhun ki dei kiba dang sdang khie san hynrei ha ka rukom ïalehkai ki long rangbah namar la sakhi na ka jinglah jong ki ban pynpaw ïa ka standard ïalehkai ha ka rukom kaba itynnad.
Ïa ka kol na ka bynta ka Lajong la ïoh ban thep da u Henry Ford Nongneng (17), u Hardy Cliff Nongbri (55′) bad ïa ka kol kaba la ïoh ha ka minit ba 82 la kum thep bakla hi da u rangïalehkai ka Rangdajied u Arkwis Wanniang.
Ha ka jingiakhun jong ka Mawlai pyrshah ia ka Khliehmawlieh ha Tura, ka Agatha Sangma kaba dei ka MP na tura ka la wan ban sakhi ia katei ka jingialehkai kum ka kongsan.
Ki shnong ka Koloriang, kaba dei ka nongbah rilum jong ka Arunachal Pradesh ka lah ban knieh noh na ka Mawsynram ïa ka nam kum ka jaka kaba jur slap ha ka pyrthei.
Ka Koloriang ka dei ka jaka kaba itynnad ka jinglong jingman ka mariang kaba don ha Kurung Kumei district.
Ka dei ka jaka kaba ïohi ïa ki ia ki lum kiba tap da ka ior, ki rithor, ki khlaw ba rben, kaba long kum ka paradise ïa ki riew ieid mariang.
Mynta ka Mawsynram ka dangbat ia ka nam kum ka shnong kaba jur slap tam ha ka pyrthei, kaba don ha East Khasi Hills district ka Meghalaya.
Ka ïoh slap 11,871mm ha ka shisnem.
Hadien ka Mawsynram, ka Sohra ba ju tip kum ka Cherrapunjee kaba don ha East Khasi Hills ka Meghalaya ka dei kaba bud ha ka jingjur slap tam ha ka pyrthei bad ka ïoh slap kumba 11,359mm shisnem.
Ka Koloriang ka khring ïa kiba bun ki briew sha ka nongbah, kaba la pynlong ïa ka Indian Meteorological Department (IMD) ban buh ïa ka jaka thew slap.
Da kaba ïoh ïa ka nam kum ka jaka kaba jur slap tam ha ka pyrthei, kan nangkhring ïa ki nongjngoh kai pyrthei bad kan ïarap ban kyntiew ïa ka ïoh ka kot jong ka jylla.
Kane ka nongbah ka don ha ka kynjang kaba 1,000 meter na sla duriaw bad ka dei ka jaka kaba ïahap ban rep baroh shisnem.
Ka Meghalaya Energy Corporation Limited (MeECL) ka dangap ban ïoh ïa ka jingbit ha kaba ïadei bad ka jingktah ïa ka mariang na ka bynta ban pyntrikam noh ïa ka bynta kaba ar jong ka Myntdu-Leshka Hydro Electric Project (MLHEP-II).
Ka MeECL kan sa pyntreikam ïa ka Myntdu Leshka Hydro Power Project-State II ha ka wah Myntdu kaba 210 MW.
“Ïa ka jingpynsngew paidbah la dep pynlong bad mynta dangap ïa ka jingbit kaba ïadei bad ka jingktah ïa ka mariang na ka bynta ban pyntreikam.
Ngin ïaid shakhmat hadien ba la ïoh jingbit", ong u Myntri ka tnad bording jong ka sorkar Meghalaya u Abu Taher Mondal.
Ka jingtei ïa kane ka projek ka lah ban sdang ha u snem 2023 bad la khmih lynti ban sdang lah pyntreikam noh naduh u snem 2027.
La khmih lynti ba kane ka projek kan shongdor kumba $423.
178m.
U Mondal u la ïathuh shuh shuh ba ka la don ka jingtywra ban shna ïa kawei pat ka projek pynmih bording ha ka wah Umiam.
Hynrei u la ong ki don katto katne ngut ki briew ha ka thaiñ kiba pynpaw ïa ka jingbym sngewtynnad ïa ka jingtyrwa.
“Nga la ïakren bad u MLA ka thaiñ.
Ngin sa ïakynduh biang ban pynbeit ïa kane", la bynrap u Mondal.
Ka Anti Narcotics Task Force (ANTF) jong ka South Garo Hills ka la ïoh ban kem ïa 3 ngut ki briew na Gasuapara hadien ba la lap ïa bun bah ki dawai Phensedyl na ki.
Kane ka la jia ha ka janmiet jong ka Sngi 10 tarik Jylliew bad na ka liang jong ki pulit ka South Garo Hills ki la ïoh jingtip shaphang ka jingbuh ïa kine ki dawai ha ïing u Badal Koch ha ka shnong Kodomboka.
Kane ka shnong ka don ha khappud ka Bangladesh bad ka dei kaba jur bha ka jingdawa ïa kine ki jait dawai ba ju pyndonkam kum ki jingdih buaid.
Haba la ïoh jingtip, ka ANTF jong ka South Garo Hills ka la leit khynra ïa ka ïing u Koch bad la ïoh ban kurup ïa 256 bilor ki dawai jyrhoh ba la khang kiba don 100 ml uwei.
Ïa baroh kiba suba donkti ha ka jingkhaïi beaiñ la kem lang ryngkat u Koch.
Hynrei ki pulit ki la wad ïa uwei na ki snar khaïi uba rieh ha Assam.
Kitei ki 3 ngut kiba la shah tohkit ki kynthup ïa u Badal Koch, Dilgrak M Sangma bad u Sengbath R Marak.
Ki jaka jngoh kai pyrthei ki ba don ha ka bri u hynñiewtrep ki dei ki jaka ki ba itynnad ki ba khring ïa ki bun ki nongwan jngohkai pyrthei, hynrei ym tang ba ki long ki ba itynnad ha ka jinglong jingman hynrei ki ïeng ruh ban sakhi bad pynskhem ïa ka jingïathuh khana ka ba u mynbarim u ju ïathuh , ka wei na kine ki jaka jngohkai pyrthei ka ba paw ka dei ka Kper ki Mawbynna ha Nartiang.
Mynta ka kynti na ka liang u Kynjatshai, u la hiar sha kane ka jaka ban wad bad pynsaphriang sha phi halor ka khana ka ba ïadei bad ka kper ki Mawbynna ha ka shnong Nartiang.
Ki mawbynna ha ka ne ka jaka, ym tangba ki ïeng ban pynitynnad hynrei ki don la ka jong ka Khana ba kin ïathuh sha ki pateng ban wan.
Ka Nartiang, ka dei ka Shnong ka ba la rim tam ka ba hap hapoh ka Rilum Jaintia bad ka dei ka Hima Ba-ar lane ka Nongbah Lyiur jong u syiem ka Jaintiapur, ha ki por hyndai ka dei ruh ka shnong ka ba long pdeng bad na kane ka daw la buh ruh ïa uwei u mot uba rit u ba ki khot u Sohpet Bneng, kum ka dak ba u Sohpet u ju don hapdeng jong ka met.
Kane ka thaiñ ka pawnam bha ïa ka jingdon jong ka Kper ki Mawbynna, ki ba la lum shijaka ki ba kynthup ïa ki Mawbarit baheh ki maw kynthei ki mawshynrang ki ba dei ki Mawkur, u maw u ba jrong haduh 27 phut u ba ki khot u Mawsahman u Mar, u maw u ba ki ju lum ïa ki mar ki mata ki ba wan sha ka ïew na ka bynta ban ai sngewbha sha ka Blei Durga, ka jaka ba don u Mawblei bad kiwei kiwei.
Ha ka jingïakynduh jong u Kynjat shai bad u Ma Moina Singh Phyllut, u President ka Sein Raij Niamtre Development Organisation Nartiang, ban tip halor kane ka khana, u la kdew halor ka khana jong ki Mawbynna ha ka shnong Natiang kumne harum.
Kane ka khanna ka kdew halor u Myntri jong u syiem ka Hima Jaintiapur, uba don ïa uwei u Myntri uba shlur, uba khlaiñbor, ba la tip kyrteng kum u Mar Phalyngki, bad uba la buh ïa u Maw bynna uba heh, u jrong tam ym ha Nartiang hynrei ha ka bri u Hynñiewtrep baroh kawei.
U Mar Phanglyngki, u dei u briew u ba kham pher na kiwei ki briew ha ka jingkhlaiñ bor jong u, u long u bastad, u ba proh jabieng.
Ka kmie jong u ka dei ka Liti Bamon bad ka dei ka nongtrei shakri jong u Syiem Ka Jiantiapur, hynrei hadien ba ka mih ka jingbishni, ka kmie u MarPhalangki ka la hap ban iehnoh ïa ka kam bad sah ha khlaw.
Ha khlaw ka la kha ïa u Mar Phalangki bad pynheh pynsan ïa u ha kane ka jaka, hynrei katba u dang heh dang san ka khana halor ka jingkhlaiñ ka bor met jong u, ka la poi shaduh u Syiem ka Jaintiapur bad pynlong ia u Syiem ba un thung iï u kum, uwei na ki Myntri.
Dei ha u  snem 1500 ba u Syiem ka Hima Jaintiapur  uba ju sah ha Sylhet, u la bthah ïa u Mar Phalangki ban wad ïa kawei ka thaiñ kaba biang nadong shadong ban pynlong kum ka  Nongbah Lyuir, ha Ri lum Jaintia.
Haba u Mar Phalangki u la kiew sha ki thaiñ Rilum ha ka shnong Nartiang, u la  shem ba kane ka shnong ka dei kaba don pdeng hapoh ki Hima Rilum jong u Syiem ka Jaintiapur, ka suiñbneng ka ïahap, ka rep ka riang ka ba seisoh bad khamtam ka jinghap ka lyngkhot lbong ka diang jong ka Blei Durga ka long ka ba biang eh na ka bynta u Syiem ban pynlong kum ka Nongbah Lyiur, namar u Syiem ka Hima Jaintiapur u dei Hindu.
U Mar Phalangki, u dei u briew u ba don ka nam kin ym lap ïa shuh ïa une u maw Blei.
Kumta ka Blei Ïew Raliang ka sa sah noh Nartiang.
Na la liang u Mar Phangki, hashwa ban rah ïa kane ka Mawblei u la kular ban ai ka nguh ka jinglehniam ka ba haduh mynta ju bud bad ïa kane ka nguh ka dem la ju tip kum ka jinglehniam Pomblang Ïew, kaba long kawei ka jinglehniam ka ba heh tam jong ki khun ki raïot jong baroh ka Hima kane ka jinglehniam ki ju pynlong shisien ha ka 7-9 snem.
Ha kane ka jaka la lap ïa uwei u Mawbynna uba jrong kumba 27 Phut, une u Maw u long u ba jrong, uba skhem bha wat u jumai uba jur tam ha u snem 1897 ruh ym shem la lah ban pynkhih ïa une u maw watla bun ki maw ha kane ka jaka ki la don ba la kyllon ha ka jingjia khynñiuh jumai.
Ïa une u  Maw ki khot ba u dei u “Maw sah man  u Mar", halor ka jingbuh ïa une u maw ha kane ka jaka la ïathuh kumne.
Ha ki por hyndai, ki maw ki dieng ki dang kren briew, la jied shwa ïa uwei u maw ban pynlong kum u Mawsahnam u Mar hynrei une u Maw u pan da ka wei ka khlieh Syiem ban  un wan sha kane ka jaka, kumta ki la kren sa ïa une u maw u ba la pan kawei ka khlieh briew ba un neh ha kane ka jaka , kumta ki la kohnguh bad wanrah ïa u  na ka shnong Sanirang, bad da ka nia,  ka jutang la lah ban tan ïa une u maw tang da u jyntang pathaw.
Haba la poi  ka kane ka jaka katkum ka kular ban ai kawei ka khlieh briew ban ïeng une u maw ha kane ka jaka, ki la pynhap ïa kawei ka tinshun sha kane ka thliew ba ki la tih ban pynïeng ïa une u maw bad bthah ïa uwei na ki shakri ban leit shapoh kane ka thliew ban tam ïa kane ka tin shun, ha kane ka por ba une u briew u la hiar shapoh ki la pynhap ïa u maw najrong jong u bad sieh ïa une u maw halor une u briew bad da ka ba pyndep ïa ka kular ban  ai kawei ka khlieh briew, haduh mynta une u maw u ïengrasong ha kane ka jaka ha ïew Mulong ïew niam Nartiang.
Ha kane ka jaka ka jingdon ïa ki mawbynna (maw kynthei bad ki mawshynrang), ki ne ki maw ki dei ki mawtpep kyrpang jong ki kur ki ba don ha kane ka Hima Jaintiapur, bad ïa kine ki maw la buh na ka bynta ban ai bam ïa ki kmie ki kpa tymmen ki ba la ïap, ha ka sngi ba don ka jinglehniam pomblang Iew.
Ïa kine ki maw la pynïeng ruh ha kane ka jaka na ka bynta ban ki longdien kin tipshai ïa ki ki mawkur mawjaid ynda la poi ka por ban pynlong ïa ka jinglehniam pomblang ïew.
Ka Ri Bhoi District Badminton Association (RBDA) kan sa  pynlong ïa ka  jingïalehkai badminton ba la tip kum ka ‘Ri Bhoi Champion’.
Ïa kane ka jingïalehkai yn pynlong ha indoor stadium Nongpoh ha ka 17 Jylliew 2023.
Ha katei ka jingïalehaki yn don ki jingïakhun ha ki thup bapher bapher, kata naduh ki khynnah kiba hapoh 13, 15, 17,  bad19 kynthup ruh ïa ka thup Senior jong ki kynthei bad Shynrang.
Ka jingthmu ban pynlong ïa kane ka jingïalehkai ka long shi bynta ban pynkhreh bad jied ïa ki nongïalehkai na ka bynta ka jingïaleit ïashim sha ka State Championship kaba yn sa pynlong ha Nongstoin ha u bnai Naitung 2023.
Na ka liang ka seng ka khot bad wer ïa baroh ki samla kynthei bad shynrang ban wan ïashim bynta ha kane ka jingïakob.
Kino ki nongïalehkai kiba don ïa ka jingthmu ban wan ïashim bynta ha kane ka jingïalehkai kin lah ban phun ha u nombor 9862606794 na ka bynta ka jingtip ba kham bniah.
Ka Khliehshnong Ïalong bad Chyrmang Wah ki la ïoh ban khur ïa ka jingjop ha ka jingïakhun jong ka lympung ba la tip kum ka ‘Adelbert Laloo Memorial Trophy’ katba ka jingïakhun hapdeng ka Myrjai pyrshah ïa ka Newhill ka la kut noh ha ka jingïakhaid da 0-0.
Ïa kane ka lympung 3rd division ba la pynïaid da ka West Jaintia District Sports Association (WJDSA).
Ka Khliehshnong Ïalong ka la pynliem noh da 1-0 ïa ka Mookaswan Dongnein bad ïa katei ka kol la ïoh ban thep da u Sainhikiru Pale ha ka minit kaba 8 katba ka Chyrmang Wah ka la pynliem noh da 3-0 ïa ka Salaroh.
Ïa kitei ki 3 kol la ïoh ban thep lyngba u Niwan Syad (8), u Wanskem Khlem (38) bad u Lamki Dkhar (63).
Ngi long ka pateng bynriew kaba donbok tam ban im haka spah snem kaba ai ha ngi ïa ka lad ban iohpdiang bad ban sakhi ïa ka roi ka par bad ïa ka jingkiew sted jong ka jingnang jingstad kaba la kot shaduh u pud kumba ong mano re ba mynta ngi la kit lut haka pla patlun ïa ki jingdonkam baroh bad ban ioh ktah ïa ka pyrthei baroh kawei tang ha ka shi khyllip mat.
Tangba, kaba pynpyrkhat ka long ba nalor ba ngi kheiñ ïalade kum ka pateng ba donbok pat de, ngin long ruh ka pateng bynriew kaba hap ban shim ïa ka jingkit khlieh sha lade ban ai ïa ka jubab ka ban ïa hap tara bad ka jingkwah jong ka pateng bynriew ban sa mih pateng ïa ngi.
Balei ba ong kumta, ka dei namar kaei ba Ngi Mad- Ngi Wad- Ngi Tba mynta ka don jingïasoh ruh bad ka jubab ba ngin hap ai jingkheiñ ha kata ka ban sa wan.
Kane ka jingthoh kam mut ban ktah mationg ïa ka jingleh jingkam jongno jongno hynrei tang ban ïathir ïatai halor katei ka mat ba la kdew haneng ha kaba ïa dei bad ka jing ïatyngkhuh kam hapdeng ka mariang bad u briew.
Ki lum ki wah, ki dieng ki siej, ki syntiew ki skud, ki jingthaw ba im ha ryngkew bad ha um, ki jingthaw bym don mynsiem ba don ha ryngkew, shapoh ramew bad sha sahit bneng.
Ha ka shikyntien ka pythei bad ki jingdon jong ka, ki dei ki jingthaw jingpynlong ba kordor ba la buh la thaw dur da u Trai nongbuh nongthaw ha la ki jinglong bad jingdondor jongki.
Haba shu peit ïa kine ki jingthaw jingpynlong jong u nongbuh nongthaw hangne ha snieh pyrthei, sngewdei shisha ban kynud lang bad ki jingthoh haka kitab Genesis jong ka Bible kaba ong “Ha khmieh ka la bha eh".
Pat de ka jingkylli ka long; haduh katno kane ka jingthoh, “Ha khmieh ka la bha eh" ka dang long tikna ba ngin iai kynud sah ïa ka ha kane ka juk beh rongphong bad thaw kynsha jongngi? Ka juk haka ba ïa ka jinglong sotti jong ki jingthaw ba kordor U Blei sawdong ka mei mariang la sloit noh haka bor jongka jingbrai tang ban pynsngewbha ïa la ka jingkwah.
Ka pyrthei te ka ïa tai ha kine ki sngi tang shaphang ka jing jubor ka jingjot noh jong ki jingdon jingem jong ka mariang.
Ki riewstad ruh ki duh thiah duh dem ban wad bniah shaphang ki daw jong ka jingjot jongka mariang bad kumno ban tyngkai pat ïa ka ba dang sah jong ka.
Ki ri khrawbor ka pyrthei pat ki ïalum lang manla ka teng ban wad ïa ki lad ki lynti kumno ban pynneh pynsah ïa ka jinglong tynrai jong ki jingthaw jingpynlong.
Ki sorkar, ki kynhun niam, ki dorbar shnong dorbar hima, ki seng trei mon sngewbha ha shityllup ka pyrthei ki ïa khih ïa ksaid kumno ban kot sha ka thong ban pynlong biang ïa ka mariang kaba lah ban im.
Hynrei ka jngkylli kaba heh bha ka long, aiu pat ma nga bad ma phi ki nongshong shnong jong kane ka pyrthei ngi la leh na ka bynta ka daw bah jong ka jingshah leh beijot ka mei mariang ha kine ki sngi? Hato ngi la ju pyrshang ne em ban sngap thuh ïa ka sur jingud jong ki para jingthaw jingpyllong kiba im lang sah lang bad ngi ha pneh ka mei mariang? Kan jin da la bha shibun lada ngin shong bad khaprip ïa la ki khmat bad pylleit ïa la ki jingmut shipor ban puson, “Ioh ba nga long ma nga ne ioh ba ngi long ma ngi ki daw ne ki nongpynjot ïa ka mariang lyngba ki jingleh jingkam jongngi".
Kam don jingmyntoi ban ïa kyan ïa pyrta manla ka khep ban pynneh pynsah mariang hynrei ha lyndet pat uta uba kren da ka shyntur u kyrngah ruh da ka tdong.
Ngi ju pyrta borabor ba ngi ieit mariang bad mano hi bym ieit ïa I mei lajong hynrei ngi sngewthuh ne em ïa ka kordit ba ka kmie mariang jongngi ka hap kit na ka daw ka jingkangkar ki khun jong ka? Ka jingeh hangne ka long ba ki ktien bad ki kam kim ju ïa trei ryngkat.
Ki bor sorkar, ki bor shnong, bor balang, bor seng ki ïa pynlong ki jingrakhe pynneh mariang man ka snem lyngba ki program bapher bapher ha la ki jong ki jong ki jingkit jingmut jongki pynban haduh katno ngi da thew jingmut shisha ban pynmih soh pynmih symbai ïa kaei ba ngi la ïa durut namar bunsien hi i kumba ka jing pyllong ïa kine ki program ka shu kut noh tang kum ki tamasa pyn pyngngad jabieng.
Kawei pa ka wei ka sien jam ba ngi shim na ka bynta ka daw bah ka mariang to kan nym kut noh tang kum ha kaba thung dieng mynlyiur, shah thang pat tang shu poi ka synrai bad tlang lane sar iew mynta ka sngi, bret jaboh biang kum lashai mynstep lane ïa iaid rally mynsngi naduh nangne haduh hangtai, pynkut pat da ki jingïadih sha sngewbha bad kaba bud nangta ka long ngi ïa phai biang shala ki jong ki jinglong bym phikir bad kheiñ snep ïa kiwei pat ki jait jingpynlong tang namar ba ngi shim ba ngi don ïa ka bor ban pyndem ngon ïa ki.
Ngi ïa pom dieng pom siej ngi ïa thang khlaw thang btap, hato ba donkam shisha ne ba ki kti ki trei tang ban pynjot? Ka ba shyrkhei ka long ba haka kyrteng ka rep ka riang bad ka kamai kajih ngi pynkylla sohpdung ïa ki khlaw ki btap bad ki dieng ki siej bad pynduh jait syndon ïa kiwei pat ki jingthaw ba im.
Kaba sngewthamula ka long ba ïa ud ïa nam pat tang shu rang tyrkhong ka bneng lane tang shu wan lynshop ki bor mariang.
Naka bynta kito kiba kham smat ban ïa kiwei pat ha ki kam shang makia sha ki lum ki wah bad ki khlaw ki btap to da khan janai bha hato ka dei ba phim don jyntah shisha ban shet ha ïing ban da hap leit ber syndon wat da ka bih ïa ki dohkha dohpnat haki um ki wah? Hato ka dei shisha ba phim lah shuh ban taw ja khlem ka doh skei doh sier? Hato ka dei kaba bakla ba don ba ong ba phim jah sliang shuh lymda phi ioh dih ïa ka snam jong ki ñiangbri lane phim imat shuh lymda phi ioh bam ïa u khyllai jongki ‘yiar khlaw? Phi don daw aiu sha bad kine ki mrad khlaw ba phim hun shuh ba kin im suk imsain kumba im maphi? Hateng hateng la ju shem ba kita kiba hap ban ïalam ïa u paidlang ban nym pyniap ïa ki jingthaw baim hynrei dei kine pynban kiba ïalam na khmat ban leit beh sha ki khlaw bad ki um ki wah ban pyniap ïa ki mrad khlaw bad ki dohum.
Na ka bynta ki nongtih maw tih dieng to da pyrkhat bha ïa kane kawei bad kata ka long lada phi tih na ka bynta ban myntoi balei pat phim nang ban tyngkai ruh namar borabor hi ïa kata kaba myntoi ngi ju tyngkai ruh ban iai ioh pyndonkam.
Balei ban tih maw iong maw lieh wat haki jaka ba don ki tyllong umbam umdih.
Toi ïalade lada phim donkam um shuh hynrei balei ban da pynjot noh ïa kine ki tyllong kiba bsa bad ai jingmyntoi ïa uba bun ba lang uba duk ba suk u bym kot bor ban thied um kumba lah ma phi? Kan jin da la bha shibun lada phin pdiang ïa ka ne ka jingshisha bad kata ka long ba dei na ka jinglong hanga mei jongphi hi ba poi shaduh u pud ban shah khang tih maw tih dieng syndon hangne ha ri jongngi.
Na ka bynta kito kiba kam ïalade ba ki dei kiba lah nang lah stad, balei tang ka phyllaw lajong kaba donkam ban pynkhuid; hato ki lynti shnong, ki surok shnong, ki nala bad ki phud wah kim dei ki lynti iaid jongphi ne phi im beit tang haki saw kynroh ka iing jongphi khlem da ring mynsiem lang ïa ka juh ka lyer bad shong rieh tngen hapoh ka juh ka sahit bneng? Ha ka bieit ha ka ak stad.
Tangba phi stad ïa kaei kein haba phim nang wat tang ban it hangno ba dei ban bret ñiut.
Katno tylli shuh ki skul, ki college bad ki skul bah ngi ïa don bad katno ngut shuh ki nonghikai bad nongpule ngi ïa don hynrei balei pat ka sawdong sawkun ka shlei da ki ñiut ki nier, ki plastic bad ki jaboh jabaiñ wat hapoh phyllaw bad harud jong kine ki shlem ai jinghikai? Imat ki jaka pule ki lah pheil ban hikai ïa ka ba dei ne imat ki nongpule kim lah kynmaw shuh ïa kaei ba dei ban leh kum ki nongshongshnong ba don jingkit khlieh jong ka ri bad ka jait bynriew.
Namar kaei kaba kham iohi shynna ka long kat ka jingbun ki nongpule ha sor shillong hynrei katta ruh nang jur ka jaboh.
Ban jin lada baroh ki nongpule ki shim jingkitkhlieh ban lehkhuid leh suba ïa ka sawdong sawkun, ka sor shillong ryngkat ka jingitynnad jong ka, kan jin da la ioh ïa ka nam kum ka sor ba khuid tam ha pyrthei.
Namar ba ka jingeh kaba kham shyrkhei ka long ba ngim ju sngewthuh ne nang wat tang ban pyrkhat ruh la ki kam bad jingleh jongngi kiba ngi da pyllut sngi pyllut ïa, ki ai jingmyntoi ne em ne ki long tang ki jingleh sngewbha ban pynhun ïalade bad ïa kiwei pat kiba dawa jingsngewbha nangi.
Kane ka jingthoh ka pyrta shaphi ki nongpule ban bishar bniah biang sa shisien ïalade kaei ba phi la noh synniang naka bynta ban tyngkai ïa ka jingitynnad bad jingkordor ka mariang.
Ka pynkynmaw ruh ba manga bad maphi ngi long ki nongbishar bastad tam ban bishar kano kaba kham dei ban jied.
Ia ka ba ai jingmyntoi to da tyngkai ruh hynrei lada ka dei tang ka kam sngewbha, bha ban sangeh noh ka ba beh brai.
Kyntang ïa wai hei ko lok ïa kyndit bynriew noh shwa ba phin shah nguid ha u thlen ka jingshukor da lade ïalade.
Ka kynhun ïalehkai phutbol jong ka Synjuk Samla Laitlyting Lyngkyrdem ka la ïoh ban rung da ka said sha ka phainal jong ka lympung  IV UUP Invitation Football Tounament 2023 hadien ba  ka la lah ban pynliem noh da ka 1-0 ïa ka Iewduh SC ha ka jingïakhun ba la pynlong ha madan UUP SC Urksew.
Tiak ban shu pynkynmaw, ïa kane ka lympung la pynïaid da ka Umkor Urksew Pynursla Sports Club (Uup SC) kaba long kawei na ki klob ba lah rim jong ka thaiñ Riwar Mihngi Pynursla kaba don ïa ka shlem treikam jong ka ha Pynursla.
Haba phai sha ka jingïakhun jong kine ki ar kynhun, la sakhi ba ka jingïalehkai ka la long kaba kham jwat namar baroh 2 kynhun ki la wan ryngkat bad ka jingpynkhreh.
Baroh 2 kynhun ki la ïakhun ban ïoh ïa ka jingjop bad ban ïoh rung sha ka phainal hynrei tad haduh ka minit bad 51 ka  Laitlyting Lyngkyrdem ka la ïoh ban pynkhih jar bad lyngba katei ka kol ka  Laitlyting Lyngkyrdem ka la ïoh ïa ka jingtikna ban ïakhun ïa ka phainal namar ka Iewduh SC watla ka la ïakhun katba lah ban pynphai hynrei ka  Laitlyting Lyngkyrdem ka la khang lynti noh ïa ki haduh ban da kut ka minit ïalehkai.
Ka jingïakhun semi phainal jong kine ki 2 kynhun ka la long kaba kham ïakhluit ha kaba u rangapkol jong ka  Laitlyting Lyngkyrdem u la ïoh ïa ka red card ha shwa ban kut noh ka jingïalehkai.
Ka  Laitlyting Lyngkyrdem kaba la khur ïa ka jingjop ha kane ka sngi kan sa ïakhun phainal pyrshah ïa ka Umphrup SC ha ka  17 tarik Jylliew 2023 ha kaba u Symbud Myntri Rangbah ka sorkar jylla u Bah P.
Tynsong un wan ban sakhi kum u kongsan ryngkat bad ki dkhot jong ka tnat Ïalehkai ka jylla.
Hap pynkhlaiñ ka Khliehmawlieh bad Rangdajied ha ka jingïakhun semi phainal ba khatduh.
Ka jingïakhun semi phainal ha ka wat kaba ar (second leg) na ka bynta ka lympung Meghalaya State League (MSL) kan long mynta ka sngi ka 13 Naiwieng ha kaba ka Mawlai SC kan ïakhun pyrshah ïa ka Khliehmawlieh YC bad ka Shillong Lajong FC kan ïakhun pyrshah ïa ka Rangdajied United FC.
Baroh 2 tylli ki jingïalehkai yn pynlong ha ka por 3 baje janmiet, ka Mawlai bad Khliehmawlieh kan ïakhun ha SSA Stadium Polo, Shillong katba ka Lajong pyrshah ïa ka Rangdajied kan ïakhun ha madan MDSA Mawkyrwat South West Khasi Hills District.
Tiak ban shu phai sha ka jingïakhun semi phainal ha ka wat kaba nyngkong (1st leg) jong kine ki ar kynhun, ka Lajong ka la pynliem da 3-0 ïa ka Rangdajied bad lyngba kitei ki kol ka la kham ïoh mynsiem mynta ban ïaknieh rung sha ka phainal katba ha ka jingïakhun ka Mawlai kaba dei ka lahduh jong ka lympung Shillong Premier League ka la ïoh ban thep tang 1 kol ha ka jingïakhun pyrshah ïa ka Khliehmawlieh.
Lada ka Khlieh-mawlieh kan ïoh rung sha ka phainal jong kane ka lympung, kan long ka jingkyndit kaba khraw namar ka Mawlai ka long ka kynhun kaba khlaiñ bad kaba khlem pat mad ïa ka nam rem ha kane ka aiom ïalehkai jong kane ka lympung, ha kajuh ka por kan long ruh ka jingsarong ïa ka thaiñ West Khasi Hills District baroh kawei namar kane ka klob ka mih na kine ki thaiñ.
Hynrei lada ka Mawlai kan ïoh ban rung sha ka phainal, kane ka kynhun ka don ïa ka jingkyrmen ban ïoh rah ïa ka nam lahduh ba nyngkong jong ki, namar kane ka snem kadei ka snem kaba nyngkong ba ki la ïoh ban ïashim bynta ha kane ka lympung kaba heh ha ka jylla.
Ha ka jingïakhun jong ka wat kaba nyngkong u Nikelson Bina (Mawlai SC) u la khur ïa ka khusnam ‘player of the match’ katba na ka bynta ka jingïakhun ka Lajong pyrshah ia ka Rangdajied, u Hardy Cliff uba dei u kapten jong ka Shillong Lajong u la khur ïa katei ka khusnam.
Baroh 2 ngut kitei kitei ki samla kiba la khur ïa katei ka khusnam shimet ki la ioh mar 10 hajar tyngka.
Ki paid ieit phutbol ki la ap dik dik ïa kane ka sngi ban ïoh sakhi noh ïa ka jingïakhun jong kine ki kynhun kiba khlaiñ kaba long ruh ka jingïakhun semi phainal kaba kham jwat.
Kum ban shu pynkynmaw, ka Shillong Lajong ka khlem lah ban ïalehkai bha ha kane ka aiom ba lah dep ha ka lympung Shillong Premier League (SPL) bad ka don ha ka kyrdan ba 4 jong ka miej ïakheiñ poiñ katba ka Rangdajied ka don ha ka kyrdan ba ar, hynrei ha kane ka lympung ka Lajong ka la pynshisha ïa ka jingtbit jong ki bad ki la lah ban pynkylla shibun ïa ka buit ïalehkai haba ïanujor ha une u snem ba lah dep.
Ka Rangdajied ka donkam ban ïoh 4 kol ne tam ban ïoh rung sha ka phainal pyrshah ïa ka Lajong katba ka Khliehmawlieh ka donkam tang 2 kol ban jam sha ka jingïakhun ban knieh ïa ka nam lahduh.
U Saleng Sangma uba dei u nongïalam jong ka seng Congress u la ai jingmut ba ka por ka la dei ban pynkut noh ka jingai bhah ha ka Reservation Policy ïa kito ki longiing kiba lah ïoh jingmyntoi teng shisien na kane ka bhah, hynrei ban pynleit jingmut bad ban ailad teng noh ïa kiwei pat ki longiing ki bym pat ïoh jingmyntoi eiei na kane.
Haba kren bad ki nongthoh khubor, na ka liang u Saleng u la ong ba haba kren shaphang kane ka mat dei ban peit lut ïa baroh kiba don ha ka jylla, naduh kito ki bym pat ïoh jingmyntoi teng wat tang shisien ruh na kane ka bhah ba la mang kyrpang bad ruh kumjuh kito kiba wan na ka longiing longsem kaba kham duna ha ka ïoh ka kot.
Na ka liang jong u Saleng u la ong ba u la ai jingmut ban buh da ka Commission, “Namar kane kan long kaba kham bha.
Lada phi buh da ka Commission ki lah ban poi sha baroh ki paidbah ki bym don ka sur ban pynpaw bad sha kito ki bym pat ïoh jingmyntoi".
U la ong ruh ba lada don kane kan long kaba suk namar lah ruh ban sngewthuh ïa ka ïoh ka kot jong  ki paidbah, namar haba kren ïa kane u la ong ba kam dei tang na ka bynta kawei ne ar tylli ki jaitbynriew, hynrei hap kren ïa baroh kiba don ha ka jylla.
U la ong ruh ba ka jingmut hi ka Reservation ka long na ka bynta kito ki bym pat ïoh jingmyntoi bad kiba kham duna kiba don ha ka imlang sahlang.
“Ka Reservation ka dei na ka bynta kaei? Ka Reservation ka dei na ka bynta kito ki bym pat ïoh jingmyntoi bad kiba kham duna ha ka imlang sahlang, khnang ban lah ban kyntiew lang ïa ki.
Kane ka dei ka jingmut jong ka", la ong u Saleng bad u la ong ruh ba ka long kaba bha ban shim ïa  ka jingai jingmut jong baroh.
Na ka liang u Saleng u la pynshai ruh ba lada thaw da ka Commission kan long ba kan kner ka kti sha kito ki bym ïoh jingïarap, ka lah ruh ban sngewthuh kino kiba kham duna ha ka imlang sahlang ha kaba ïadei bad ka ïoh ka kot bad katno ngut kiba la ïoh jingmyntoi naduh ka sngi ba nyngkong bad ruh ïohdon kiba dang ïai bteng ban ïoh myntoi na kane ka Reservation haduh mynta mynne tang na kajuh ka longiing.
“Lada nga ïoh ïa ka Engineer lane Doctor Quota na ka Reservation Policy, la kumno kumno ïa ka longiing jong ki ymdei shuh ban dang ai ïa ka Reservation, namar ka jingmut hi ka long ban ïakyntiew lang", la ong shuh shuh u Saleng bad ong ruh ba namar ba kane ka longiing ka lah kiew, ka lah ban ïakhun bad kiwei pat ki bym donkam ïa ka Reservation.
Na ka liang u Saleng u la pynpaw ruh ba donkam ban wanrah ïa ki kompeni bapher bapher ha ka jylla lajong khnang ba ki samla ynda haba ki lahdep ïa ki jingpule kim donkam ban mih na la ka jong ka jylla ban wad kam.
“Baroh ki samla kiba lah pyndep ïa ka jingpule haba ki trei shabar ki trei bad ki kompeni shimet.
Balei ngim wanrah noh ïa kine ki kompeni ha ka jylla  jong ngi?", la ong u Saleng.
Na ka liang u Saleng u la pynpaw ruh ka jingsngewkhia shaphang ki samla na ka jylla ha kaba u la ong, “Kin long tang kum ki nongwei shabar ka jylla lajong", bad ong ba donkam ban thaw bun ki lad ki lynti ban ai kam ïa ki samla.
Ka seng treimon sngewbha na Shillong kaba trei na bynta ka bha ka miat bad ban ai jingïada ïa ki mrad, ka Humans United for Animals and Nature (HUFAN), ha ryngkat ka jingïatreilang bad ka Shillong Municipal Board (SMB) lyngba ka Animal Husbandry and Veterinary ka la pynlong ïa ka Vaccination camp ha ka 12 tarik Jylliew 2023.
La pynlong ïa kane ka prokram ai dawai tika ïa ki mrad ha madan Ïewrynghep naduh ka por 9 baje mynstep haduh 2 baje janmiet.
Ha kane ka sngi la sakhi ïa ki riew ieid mrad ba ki wan ïalam ïa ki jingri jong ki bad kumjuh ïa ki ksew ki bym don trai sha kane ka jaka khnang ban ïoh ïa u dawai tika ai jingïada na ka jingpang rabbies.
Kane ka prokram ai tika sha ki mrad ka long kawei na ki sienjam ban ïada ïa ki na u khñiang jingpang u ba shyrkhei u bym don dawai satia lada kem ïa kane ka jingpang.
Ka jingthmu jong kane ka camp ka long ban pynduhjait ïa ka jingpang rabbies na ki mrad ba im ha surok.
Kane ka jingpang ka long kaba shyrkhei bad ka bym don dawai ban sumar.
Kumta khnang ban pynlait na kum kane ka khñiang jingpang, ki pyrshang ban pynduh jait da kaba pynlong ïa ka vaccination camp khnang ba ki mrad ki ba im ha ki surok kin ïoh ïa ka lad ai jingïada lyngba ka dawai kaban pynkiar ïaki ban kem ïa une u khñiang jingpang.
Ka seng HUFAN ka trei da ka mynsiem ban ai jingïada ïa ki mrad ki bym don trai lane kiba im ha surok.
Na ka liang u President ka seng HUFAN, u kyntu ïa ki paidbah ba kim dei ban i-beiñ lane lehbeiñ ïaki mrad ki bym don trai bad ki bym don ïing don sem hynrei ki ba im ha surok, bad u kyntu ruh ban ai ka jingieid bad jingïada ïa ki mrad kiba im ym tang ha ïing hynrei ha surok ruh kumjuh.
Uwei u briew u la lait salit na kawei ka trok kaba don ïa u registration nombar jong ka Rajasthan, ha kaba ka scooty jong u ka la shah tynrah bad shah tan naduh na Civil hospital shaduh Barik point hajan ka skul Step-by-Step kaba la jia ha ka kylla step jong ka 13 tarik Jylliew ha ka por kumba 1 baje ei ei.
Katkum ka jing ïathuh jong ki pulit, kane ka trok ka la rung sha ka surok ba ïaid one-way kaba la takhuh pat bad ka kali ar shaka kaba wan na sha ka liang jong ka Civil hospital.
Ha kane ka jingjia, u nongñiah jong kane ka ar shaka u la lait salit na ka jingïap haba u la kynthih kynsan na ka scooty jong u ha shwa ban shah tynrah ha kane ka trok.
Shuh shuh na ka liang ki pulit ki dang pyrshang ban pynthikna ïa u nongñiah jong kane ka scooty bad ki la ïathuh ruh ba u nongñiah jong ka trok u la phet krad.
Haduh ba la thoh ïa kane ka khubor, ym shym la don ba ujor ejahar haba ïadei bad kane ka jingjia aksiden.
Ka ophis jong ka District Mission Coordinator, SSA ,South West Khasi Hills District mynta ka sngi ka 12 tarik u Jylliew 2023 kala ïoh ban pynlong ïa ka Jan  Bhagidari Events & Activities ha Maharam Government Higher Secondary School, Mawkyrwat.
Ka thong jong ka Jan Bhagidari Events ka long kum shi bynta ban pynshlur ïa ki khynnah skul  ba kin ïoh ban sei bad pynpaw ïa ki sap ki phong jong ki, bad ruh ki nonghikai ki ba long kum ki  nongïarap ban ai mynsiem shuh shuh ïa ki khynnah skul.
Ha kane ka Jan Bhagidari Events la ïoh ban pynlong ïa ka jingïathuh khana lyngkot kiba kit jingmut na ki nonghikai bad ruh naki khynnah skul bad ha kajuh ka por ki la pynlong ruh ka jingïakop naka bynta ka Teaching Learning  Material (TLM) Exhibition bad naka bynta ka Arts and Crafts Competition ha kaba ki don haduh 14 tylli ki  skul kiba la wan ban ïa shim bynta ha kane ka sngi.
Ha kane ka sngi la wan ban long kongsan da u Bah T.
lyngwa DC jong ka SWKHD ha ryngkat ka jingïadonlang ka DSEO kong S.
Kharsahnoh bad  ka  kong A.
Dkhar Functional Manager DCIC , ki Nonghikai bad ki khynnah skul bapher bapher ki ba la ïoh ban wan ïa shim bynta ha kane ka sngi bad la ïohsngew ruh ïa ki kyntien khublei na u Bah Staising Khartbteng ba dei u Sub-Inspector of Schools Southwest KhasiHills District.
Ki skul kiba la ïoh ïa ka nam jop ha kane ka sngi  naka bynta ka TLM Exhibition ki long ha ka kyrdan ba nyngkong la ïoh daka Mawkyrwat Presbyterian Secondary School katba ha ka kyrdan ba-ar pat la ïoh da ka St.
Thomas RCUPSKatba ki skul ki ba la ïoh ïaka nam jop na ka bynta ka Arts and Crafts Competition pat ki long ha ka kyrdan ba nyngkong la ïoh da ka Christian Principle Aacademy Secondary School , nangta ha ka kyrdan ba-ar la ïoh daka Rodphod UPS  bad ha ka kyrdan ba lai pat la ïoh da ka Maharam Government Higher Secondary School Mawkyrwat.
Ka Deputy Commissioner ka East Khasi Hills, ka Kong R M Kurbah, ka la ïathuh ba kum shibynta ban pynthikna ba ki nongshong shnong kin don hapdeng ka jingshngaiñ ban bam ïa ka dohkha, ka tnad Food and Safety kan test ïa ki dohkha ym tang ïa kiba wan nabar hynrei wat ïa ki dohkha na ka jylla ruh.
Mynta ka sngi ka Deputy Commissioner ka East Khasi Hills, ka la pynlong ïa ka jingïakynduh, bad ki ladpathai khubor, ban batai shai sha ki paidbah halor ka jingma ban bam ïa ki dohkha ki ba khleh la formalin.
Haba kren sha ki ladpathai khubor ka Kong RM Kurbah ka la ïathuh ba hadien ba la ïoh ïa ka khubor na kiwei ki jylla ïa ka jingdon formalin ha ki dohkha,ha ka jylla ruh ka tnad Food and Safety ka la sdang ïa ka test ïa ki dohkha ki ba la wan na shabar jylla  bad na ki 42 tylli ki dohkha haduh 30 tylli ki dohkha la lap ba ki don ïa ka formalin bad la ïathuh ruh ba napdeng ki dohkha kiba la test, la lap kham bun ka formalin ha ki khabah bad ka DC ka la ong ruh ba kat bym pat lah ban leh test biang bad pynshisha ba kam don shuh ka formalin ka jingkhang ban die ïa kine ki dohkha kan dang bteng.
“Ka formalin ka dei ka dawai ba ki khleh ban pynneh ïa kano kano ka mar, khnang ba kan ym pyut, bad ngi la lap ïa kane ha ka jylla ruh bad namar ba ka dei ka mat bad ka ïap ka im jong ki nongbam ïa kane ka jingbam kumta ha ka 8 tarik mynta u bnai, ngi la pynmih ïa kane ka notification ban khnang shwa ïa ka jingdie dohkhaha ka jylla".
Haba kylli ka la ong, “Ngi la aipor 15 sngi ban pynsangeh shwa ïa ka jingdie dohkha  bad hadien kane ngin leit biang sha khlieh ïew ban test biang ïa ki dohkha ki ba wan poi sha ka jylla bad lada dang lap ba ki dang don ka formalin ngin hap ban bteng biang ka jingphah khang ban die dohkha".
Ka Kong Kurbah ka la ong shuh shuh, “Ki dohkha ki ba wan na sha bar ki wan lang bad ka syrnot ban pynthikna ïa ka jingbym don formalin hynrei ka long ka ba lyngngoh ba haba la leh ïa ka test la lap ba ki don ïa kane ka dawai, kumta ngim lah ban tip haei ki khleh ïa kane ka dawai?  Mano ba leh ïa kane? Ngim tip ban batai hynrei ka don ka jingpyndonkam ïa kane ka dawai".
“Ngi buh ka jingkyrpad ïa ka  Association, ngi sngewthuh ba kane kan pynduh kamai ïa ki hynrei ba kane kam long ka ba kham kordor ban ïa ka mynsiem briew, hynrei ngi dap da ka jingsngewnguh ba ki ruh ki sngewthuh ïa kane bad ki bud, ki khlem leh beaiñ, lane pynkhein ïa kane ka hukum".
Ha ba kylli ka la ong ruh “Ka jingtest ïa ki dohkha, ym dei ba leh tang ïa ki dohkha ki ba wan nabar hynrei ka tnad ka la shim ruh ïa ka test jong ki dohkha ha ka jylla, kum shibynta ban pynthikna ba kan long ka ba shngaiñ ban bam dohkha ha ka jylla".
“La da u briew, u ba ïoh ban bam ïa kane ka dohkha ba don ka formalin tang 30% ka lah ban shim ïa ka jingim briew, bad lada bam dohkha ba khleh formalin man ka sngi kan  dang lang ha ka met jong ngi bad suki suki kan ktah ïa ki dkhot met, khamtam ba kan thaw ïa ka jingpang Cancer" ka la ong.
“Kane ka formalin, ym ba ka ktah tang ïa ki nongbam hynrei wat ïa ki nongdie ruh ki ba ju ktah ïa kane ka dohkha, na ka jingsma ka formalin ki lah ban ïoh Cancer ïa u ryngdang, ka sniehdoh ka khmut kumta ka long ka jingma bha ïa ki nongdie ruh", ka la bynrap.
Ka Kong Kurbah ka la ong shuh shuh, “Ka tnad kan pynlong shwa ïa ka jingtest ïa ki dohkha shwa ba kin die ha ki ïew ki hat, bad ka tnad ka la dep ban phah register ïa ki case halor kane ka bynta, namar ngi tip naei kine ki dohkha ngi ïoh mano ba supply? Hynrei ngin sa aiti ïa ka kaiphod sha ka sorkar ban leh ïa ka ba donkam katkum ka aiñ ïa ki ba donkti".
Ka seng Hynniewtrep A’chik National Movement (HANM) Ri Bhoi district, ha ka 12 tarik Jylliew ka la ujor sha ka District Transport Officer (DTO), Ri Bhoi distrik ha Nongpoh pyrshah ïa ki katto katne ngut ki briew kiba leh kumba dei ki dalal da kaba ki dawa pisa kham bun na ki customer khnang ban pynleh driving license.
U president ka HANM, Ri Bhoi u Ajit Makri u la ong ba ki la ïoh katto katne ki jingujor na ki riew paidbah khamtam kito kiba wan na nongkyndong haba ïadei bad ka dor ba ki hap ban siew tang ban aplai license.
“Ki ba bun na ki customer na nongkyndong ki long ki ba lui-lui bad kim don jingtip ei-ei shaphang ka rukom aplai ïa kane.
Ki mutdur ba da kaba ïaid lyngba kine ki dalal ka long ka lad ba biang tam bad ngi la ïohi bun ki dalal ki shim kabu ïa ka jinglong lui-lui jong ki da kaba ki pyrshang ban leh thok," la ïathuh u Bah Ajit.
Haba kdew ba ka dor ba uwei u briew ba hap ban siew ïa ka license kaba shongdor tang T 500 tyngka, hynrei la katta snem ki customer ki ngat siew T 7000 haduh 8000 tyngka tang ban ïoh ïa ka license jong ki.
“Ngi la ïakynduh ïa u DTO bad ngi la kyrpad ïa u ban khmih halor kane ka jingeh khnang ban pynthikna ba ki paidbah kim shah shalai shuh" u la bynrap ba ka ophis jong ka DTO ki dei ban buh ïa ki kyndon ban pynshai sha ki paidbah shaphang ka rukom thep bad aplai license bad kumjuh ba ki dei ban bud ïa ki kyndon.
Kawei ka jingjia ba la jia na ka daw ka jingther u lapbah u ba la neh kumba haduh lai kynta ei-ei ha ka kylla step jong ka 13 tarik Jylliew, uwei u rangbah u la shah rong noh ha ka wah kaba don harud ka surok National Highwya 6.
Ïa ka met jong une u rangbah la lap na ki sañium kiba don harud kane ka wah kaba dei ruh hajan ka district sessions court ha Ri Bhoi.
La ithuh ïa une u rangbah ba u don hapdeng ka rta 45 bad 50 snem bad katkum ka jing ïathuh u paralok jong une u rangbah, u la ong ba ki dang wad jaka rieh slap katba ki dang thmu ban leit phai shala ïing hapdeng ka jinghap u slap ba jur.
Katba ki dang shong rieh slap, uwei napdeng kine u la syntuid bad ur ha kane ka wah ha kaba u la shah rong ha ka umsaw.
Hadien ka jingwad kaba la neh haduh kumba lai kynta, ryngkat ka jingïarap ki paralok bad ki nongleit nongwan, la lap pat ïa ka met une u rangbah na ki sañium.
Da ka jingtip ba une u rangbah ba la khlad u dei u nongshong shnong ka Umlyngkdait, la shimti noh ïa ka met jong u da ki parashnong jong u.
Haba ki pulit ki la wanpoi hakane ka jaka, la pynkit noh ïa ka met ba sah jong une u rangbah sha Civil Hospital Nongpoh khnang ban pyndep ïa ka post-mortem.
U MLA ka Congress na Gambegre uba dei ruh u dkhot ka Public Accounts Committee (PAC), u Saleng Sangma, ha ka 13 tarik Jylliew u la ong ba ka PAC ka la ai ïa ka show cause notice sha ki principal secretary jong ki tnad bapher bapher jong ka sorkar kiba la ai ïa ka kaiphod halor ka jingduhnong ha kaba ïadei bad ka jingmih (revenue loss).
U Sangma u la ïathuh ruh ba la pynlong ïa ka jingïalang ban ïatai halor ki sienjam kiban ïarap ban pynbha ïa kine ki tnad bad pynlong ïa ki kiba ïohnong.
“Ngi la pynlong ka jingïalang bad ki ophisar jong ki tnad revenue, registration & taxation, transport, forest & environment, bad mining, namar ki don katto katne ki bynta kiba ngi duhnong ha kaba ïadei bad ka jingmih ha ka jylla, bad ngi la ai suo moto sha baroh ki principal secretary ïa kaba ngi dang ap ïa ka jubab," la ïathuh u Sangma.
U la ïathuh ruh ba ka jingduhnong ka tnad taxation ka la kot sha ka T.
89 lak, bad ruh ka jingduhnong ha ka excise duty jong ki jingdih pynbuaid ka long kumba T.
57.
83 klur eiei, bad kiwei ki jingduhnong.
“Kumta kine ki dei ki bynta kiba ngi hap ban khmih, balei ki don ki jingduna? Kumta ngi la hap ban khot ïa ki principal secretary bad ai por ïa ki hynñiew sngi ba kin ai jubab halor ka show cause notice ba la ai da ka PAC," u la ong.
U Kynsai Kupar Bareh na  ka shnong Sutnga bad u Federick Kupar Kurbah na Mawkalum, Ladmawreng,  ki long ki arngut ki khynnah ïalehkai Phutbol, kiba shen kin khreh ban leit shah hikai shuh shuh haka liang ka jingïalehkai phutbol  ha kawei ka shlem ba la tip kum ka ‘Rush Football Academy’ kaba don ha sorbah Valencia, Spain.
Ha lyndet ka jingïoh lad u Kynsai bad u Federick, ka la wan hadien ba ki la leit ban ïashim bynta sha kawei na ki prokram  ban jurrip ïa ka sap ïalehkai ba ki khynnah na kane ka jylla ba la lah ban wanrah ïa ka da ka Ryntih Football Club ïa ka kynhun jong ka Max Sports  Academy, kaba la shim ïa ka sien jam ba kan pynlong ïa kum kine ki prokram ha ki lai tylli ki jylla kum ka Delhi, Odisha bad Meghalaya.
Haba kren bad u Wanllam Kupar Kharpran jong ka Ryntih FC, u pynpaw ba na ka liang kane ka kynhun ka la lah ban ïoh ïa ka soskular bad ka Max Sports Academy, namar ka shem ba ka don ka lad ka lynti, katno tam lei lei hadien ba la ïoh jingtip ba ka Max Sports Academy ka don ïa ka jingïadei kaba ïajan bha bad ki kato katne ki club ba don ha Spain bad Portugal.
U Wallam u ïathuh ba ha kane ka jingpyrshang la wan ban ïashim bynta da kumba 100 ngut ki khynnah, ha kaba na kine ki spah ngut ar ngut katta u Kynsai bad Federick ki la shah jied, da ka jingkhmih lynti artad ba kine ki anrgut ba la shah jied kin lah ban leh bha ynda haba ki la poi ban iuhkjat ha Valencia ne wat haduh ba kin da lah ban shah jied ban ïakhun ha ki lympung  ïalehkai jong ka 4th ne 3rd division  ha Spain.
Nalor katta u Wallam u la ong ruh ba  mynta ka kynti ka jingpynlong ïa kum kane ka prokram ka dei tang ka sien jam ba nyngkong, ïa kaba u khmih lynti ba yn sa lah ban pynlong biang ruh sa kawei pat ka prokram kaba ka jingjied ïa ki khynnah kan dei pat naka bynta ban ïoh shah hikai ne ban pyntbit sha Portugal.
Ka prokram kan nym kut eh tang ha kaban jied ïa ki rangïalehkai, hynrei u Wallam u pynpaw ba kan  sa don ruh ka prokram ban lah ban jied wat ïa kito ki samla rangbah ba kwah ban pyntbit ïa ka laiñ ban long kum ki coach ha kaba ki lah ruh ban ïoh wat ïa ka licence jong ka UEFA.
Kane ka sngi kan long shisha ka sngi ka ban pynsah jingkynmaw bha ïa ki paid ieit phutbol ka jylla ha kaba la sakhi ïa ka jingïalehkai phutbol kaba da i shongkhun bha shisha ha kaba haduh artylli ki jing-ïakhun kiba la pynïalehkai ha kane ka sngi ki la ai ka resol kaba pynkyndit shisha ha kaba ka Khliehmawlieh Youth Club bad ka Rangdajied United FC ki la lah ban jam shakhmat jong kane ka lympung ïalehkai ban rung sha ka phainal jong ka Meghalaya State League (MSL).
Ha ka jingïalehkai kaba la long hangne ha nongbah Shillong, ka Khliehmawlieh ka la lah ban pynphai ïa ka shi kol ba ka la shah thep ha ka Mawlai ha ka jingïalehkai jong ka wat kaba nyngkong (first leg) ha kaba ha ka jingïakhun kaba la long mynta ka sngi ka la lah ban pynphai haduh lai kol syndon bad ka Mawlai ka la lah ban thep tang shi kol ha ka jingïalehkai jong ka wat kaba ar (second leg) ha kaba ka kol ka long da 3-2 haba kheiñ kyllum ha baroh 2 tylli ki jingïakhun (on aggregate) ha ka jingïalehkai kaba la long hapoh madan SSA Stadium.
Ka Mawlai bad ka Lajong kidei ki kynhun kiba khlem pat mad ïa ka nam rem ha kane ka lympung, hynrei kane ka jingshah rem ka la pyniuhtdong bseiñ ïa ki nongkyrshan bad ïa baroh ki ‘riew ieit phutbol na ka jylla ban tip ba kine ki kynhun ki la duh noh ban ïakhun ïa ka phainal jong kane ka lympung baheh.
Ha ka jingïakhun semi phainal jong ka wat kaba nyngkong (1st leg), ka Lajong ka la kham don jingkyrmen ban ïoh rung beit sha ka phainal namar ka la tam lypa 3 kol ym tang katta, hynrei ka long ruh ka kynhun kaba dang bat ïa ka nam lahduh jong kane ka lympung, katta da ka jingïoh ban rah ïa kane ka nam ha u snem 2019 kaba dei ruh ka snem kaba ar ba la ïoh ban pynlong ïa kane ka lympung phutbol.
Ka Mawlai kaba la ïoh shibun ka jingkyrmen ha kane ka lympung namar ka jingïoh ban rah ïa ka nam lahduh jong ka lympung Shillong Premier League (SPL) ha une u snem 2022 hynrei ha kane ka jingïakhun semi phainal kaba khatduh, la pynkylla khongpong noh ïa ka jingthmu bad ka jingangnud jong ki da kaba liem ha kane ka kynhun kaba na West Khasi Hills District.
Haba phai ha ka jingïalehkai hapdeng ka Rangdajied United FC bad Shillong Lajong FC ba la pynlong ha madan MDSA artificial Turf Mawkyrwat South West Khasi Hills District ka jingïakhun ka la long kaba itynnad bad kaba la pynhun khamtam ïa ki nongkyrshan ka Rangdajied ha kaba kane ka kynhun kala ïoh ban thep 3 kol katba ka Lajong ka khlem ïoh tang shi kol ruh haduh ban da kut ka minit ïalehkai.
Hynrei ka jingïalehkai ka la ïakhaid noh namar ha ka jingïakhun jong ka wat kaba nyngkong (1st leg), ka Lajong ka la ïoh lypa 3 kol, kumta ban rai ïa ka kynhun ban poi sha ka phainal la hap ban pynïakhun da ka penalti.
Dei lyngba kane ka kabu ba ka Rangdajied ka la ïoh ban tam kol ban khur ïa ka jingjop.
Ha kane ka sngi naka liang ka Meghalaya State League ka ïoh ruh ban ai sngewbha daka Cheque kaba T.
10,000 tyngka ïa u rangïalehkai u ba la ïoh ïa ka nam ‘Man of the Match’, kata  ïa u Bah Treimiki Lamurong (jersey no 6) na ka Rangdajied United FC.
La nang pynshngaiñ bad ïoh mynsiem shuh shuh ha kane ka sngi, lyngba ka jingwan lang da u mynri ba khmih ïa ka pule puthi jong ka jylla Meghalaya,u R.
A.
Sangma , bad u Bah Renikton MLA jong ka Mawkyrwat Constituency.
Kine ki jingïalehkai ar tylli ha mynta ka sngi ki la long shisha ki jingïakhun kiba ishongkun bha ban sakhi ha ki lai samoi ïalehkai ba ka Meghalaya State League ka la long haduh kane ka kynti kaba mynta.
Bad ka Khliehmawlieh kan sa ïalehkai pyrshah ïa ka Rangdajied na bynta ban ïaknieh ïa ka nam lahduh jong kane ka lympung ïalehkai ka ban sa long biang sa shisien ha madan SSA Stadium Polo, la sngi saitjain, kata ha ka 17 Jylliew 2023.
U nongïalehkai jong ka Mawlai sports club uba la lah ban thep ïa ka shi kol u long u Donlad Diengdoh uba la thep ïa ka kol  ha ka minit kaba 33 jong ka kylla step.
Katba ki nongïalehkai jong ka Khliehmawlieh kiba la lah ban thep ïa ki lai kol ban pynjop syndon ïa la ka kynhun ban rung sha ka phainal ki long u Mainingstar Marngar uba la thep ïa ka kol kaba nyngkong ha ka minit kaba 45+1, u Livingstone Nongrang uba la thep ïa ka kol kaba ar ha ka minit kaba 64 bad u Kyntiew Myrthong uba la thep ïa ka kol kaba lai ha ka minit kaba 90 jong ka kylla miet.
Katba ka Rangdajied ka la lah ban pynliem noh ïa ka Shillong Lajong da 4-3 lyngba ka tie breaker.
Ki lai kol kiba ka Rangdajied United FC ka la thep ki la wan lyngba ki rangïalehkai barim ka Shillong Lajong kiba la ïasoh noh bad ka Rangdajied, u Tremiki Lamurong u la thep ïa ka kol ha ka minit kaba 32 bad 73 bad u Batskhem Thang-khiew u la thep ïa ka kol ha ka minit kaba 56 jong ka kylla miet.
Yn sakhi ha kane ka sngi saitjain ïa ka jingïakhun phainal kaba jwat jong kine ki 2 kynhun bad ban rai ïa ka kynhun lahduh kaba thymmai.
Ka thong jong ka MSL ban pynlong ïa kane ka lympung ka long ban wad bad sei ïa ki nongïalehkai ba don sap bad ban kyntiew ïa ki Klob ïalehkai na ka jylla bad  ban ïoh ïa ka kabu ban ïashim bynta ha ki lympung ba heh ha kane ka ri.
Ka kynhun ialehkai phutbol jong ka Lumbhahdakha, ka Riatsaliya Mihmyntdu bad ka Mookyrdup ki la ioh ban khur ia ka jingjop ha ka jingialehkai kaba 3 jong ka lympung 3rd Adelbert Laloo Memorial Trophy 3rd Division Tournament.
Ha ka jingiakhun kaba nyngkong, ka Lumbhahdakha ka la lah ban pynliem noh ia ka Moodop Royal da 3 la 0.
Ia kitei ki 3 kol la ioh ban thep da u Gideon Mukhim uba la thep ia ka kol kaba nyngkong ha ka minit kaba 12, u Cleverson Lyngdoh uba la thep ia ka kol kaba ar ha ka minit kaba 41 bad ia ka kol kaba lai u la thep ha ka minit kaba 64.
Katba ha ka jingiakhun kaba ar, ka Riatsaliya Mihmyntdu ka la pynliem noh ia ka Catholic Youth Mihmyntdu da 2 la 0.
Ia kitei ki 2 kol la ioh ban thep da u  Iohhi Chyrmang  ha ka minit kaba 20 bad minit kaba 38.
Katba ha ka jingiakhun kaba khatduh, ka Mookyrdup ka la pynliem noh ia ka Mupliang da 2 la 1.
Na ka bynta ka Mookyrdup, u Nickyboy Swer u la ioh ban thep ia baroh 2 kol, kata ha ka minit 41 bad 60 bad ia ka kol na ka bynta ka Mupliang la ioh ban thep da u Byforce Star Dhar ha ka minit kaba 44.
U MLA ka Congress na Gambegre uba dei ruh u dkhot ka Public Accounts Committee (PAC), u Saleng Sangma, ha ka 13 tarik Jylliew u la buh jingkylli ïa ka tnad bording halor ka jingrem ka bai lait watla ka don ka jingpynlip bording ha ka jylla.
U la ong ruh ba ka sorkar kam dei ban tynrong ïa ka jingkit ha ki paidbah namar ka jinglong jingman ha ka tnad bording ha ka jylla khamtam haba thied bording na kiwei ki jylla.
“Ka bording kam don kumba saw, san lane phra kynta, hynrei ki paidbah ki ïoh ïa kajuh ka bai lait kumba ju ïoh, khlem ka jingduna.
Kumta ka tnad bording ka dei ban khmih halor kane ka bynta," u la ong.
U Sangma u la ong ruh ba ka jingdon ka um ha Umiam kam pat biang bad u la pynpaw ka jingsngewkhia halor kane ka mat kaba ïai bteng bad u la buh jingkylli ruh ba la yn dang pyntreikam ïa ka jingpynlip bording wat lada ka jinglong jingman ha Umiam ka la nang bha.
U MLA ka Mawkyrwat u Bah Renikton L.
Tongkhar, ha ryngkat u BDO ka C&RD Block Mawkyrwat u Bah I.
Lawrynniang bad ki ophisar sorkar na ka ophis jong ka PHE, PWD bad ruh na ophis jong ka Bording MePDCL, ha ryngkat ki Pastor bad ki rangbah jong ka balang Presbyterian, mynta ka sngi ka 13 tarik Jylliew ki la ïoh ban ïakynduh lang ha ka Balang Presbyterian Sakwang na ka bynta kumno ban pynbiang ïa baroh ki jingdonkam naduh ka surok, ka um, ka bording, bad ki lynti ïaid kjat na ka bynta ban pynkhreh ïa ka jingïaseng KJP Synod ka ban long ha ka balang Presbyterian Sakwang ha u snem 2025.
Ha kane ka sngi, hashwa ban leit jurip ïa ki katto katne ki jaka ki la ïoh ban pynlong ïa ka jingïaphylliew jingmut lang kumno ban pyntyllun ïa ki kam ban ïoh ban pyntrei ïa ki skhim bapher bapher ïa kiba la dep ban mang kyrpang na ka bynta kane ka jingïaseng KJP Synod bad ruh na ka liang ki nongkitkam jong ka balang Presbyterian ki la pynsngew ruh ïa shibun ki jingdonkam halor kane ka bynta.
Namar kata ki la pynpaw ïa ka jingkyrmen ba hashwa ban long ka jingïaseng baroh ki jingtrei naduh ka jingpynbha ïa ka surok, ka um, ki lynti synkien bad kiwei de kin long kiba ïaid beit ïaid ryntih.
Na ka liang u Bah Renikton L.
Tongkhar u la kyntu ïa baroh ki kontraktor bad ïa ki paidbah ba kin ïa trei lang ba kan ym don kano kano ka jingthud bad u la pynpaw ruh ka jingkyrmen ba hashwa ban long ka jingïaseng ki jingdonkam baroh kin long lypa kiba la biang nadong shadong na ka bynta ki paidbah kiba wan ha kane ka jingïaseng KJP Synod sepngi ka ban sa long ha ka Balang Presbyterian Sakwang, South West Khasi Hills District.
Ka Hynñiewtrep Youths’ Council (HYC), West Khasi Hills Distict, mynta ka sngi ka 13 tarik Jylliew ka la leit ai jingthoh bad ïakynduh ïa ka Post Master jong ka Post Office Nongstoiñ ban pyrshah ïa ka jingwan trei ki bar Jylla sha ki shnong ki thaw hapoh WKHD lyngba ka jingsam ïa ki shithi.
Haba ïakren sha ki lad pathai khubor hadien katei ka jingleit kynduh ïa ka Post Master, na ka liang u President ka HYC u Samla Lumpang Kharsyiemlieh u la ong ba ki saw ngut ki bar jylla ki dei kiba wan trei kum ki nongsam shithi ne ki Granim Dak Sewak.
Shuh shuh u la ong ruh ba watla kitei ki bar jylla ki dei ki nongtrei ka post office hynrei kin nym lah ban shu wan trei kum ki nongsam shiti sha ki shnong ki thaw lada kim ïoh ïa ka No Obection Certificate (NOC) na ki nongïalam shnong.
Kumta na ka liang jong ka seng ka la kyntu ïa ki nongïalam shnong ba kim dei ban ai NOC ïa ki bar jylla bad ka seng ka dawa ruh ba dei ban thung beit da ki trai shnong tang na ka bynta katei ka kam sam shithi.
U Myntri ki kam pynroi sor ka Meghalaya, u Bah Paul Lyngdoh ha ka 13 tarik Jylliew u la ong ba ka jinglong khynnah hapoh ka khyndai snem ka rta, ka long kaba kongsan haduh katta katta ha ka jingim jong u briew.
U Bah Paul Lyngdoh ula ong ba ka jinglong jong u khynnah ha katei ka por ka ïasyriem ïa ka dewbyrtha kaba lah ban pynwandur ha kano kano ka rukom.
U Bah Paul Lyngdoh u la kyntu ïa ki nonghikai ba dei ban ai lut ïa ki jinghikai babha baroh ïa u khynnah ha katei ka por kaba biang, khnang ban yn lah ban saindur ïa u ha ka rukom kaba dei.
U Bah Paul uba long u Kongsan bad u nongplie ïa ka jingïaphylliew jingmut halor ka National Policy on Education ba la pyllong da ka Sankar Dev College, Shillong, ka la ïoh ruh ïa ki jingkyrshan na kiwei ki tnad trei kam, u la ong shuh shuh ba ïa u khynnah lah ban saindur kat kum ka jingkwah jong ngi.
Hynrei, ka long pat kaba ban saindur ïa u briew ynda u la rangbah.
“Bun na ngi kiba la rangbah ki jingïaleh pyrshah, hynrei kam long pat kumta na ka bynta jong u khynnah", la ong u Bah Paul Lyngdoh.
Ha kane ka jingïaphylliew jngmut kaba ïa dei bad ka jingpyntrei kam thymmai ïa ka thoh ka pule ha India, ïa kaba la tip kum ka Naional Education Policy-2020, ba la ïa don lang ki nonghikai jong ka College kynthup ruh ïa ki samla pule, u Bah Paul Lyngdoh u la ïathuh ba ka Meghalaya ka la long shisien ka pneh jong ka Dong Shatei Lam Mihngi ha kaba ïa dei bad ka jingai ïa ka thoh ka pule bad ïa ka jingnang jingstad.
U la ïathuh ruh ba ka Meghalaya ka la pynmih ïa ki ‘riewstad, ki ‘riewshemphang bad kyntu ïa kitei kiba la ïa don lang ha katei ka sngi ban pynlong biang sa shisien ïa ka Meghalaya ka jaka kaba ai ïa ka thoh ka pule bad ïa ka jingnang jingstad kaba bha tam ha ri India.
U Bah Paul Lyngdoh ula ïathuh ba dang shen u la u la wan jngoh ïa ka dewbah Europe bad ha kata ka jingleit jngoh jong u ïa ka Dewbah Europe, u la sngewlyngngoh bad ïa kynduh ïa ki saïantis jong ki ha Europe kiba dei ba Meghalaya.
U Bah Paul Lyngdoh ula ïathuh ba u nong shem ïa ka Automated Teller Machine, kaba baroh baroh ngi ïa rah ha ki pla, u John Adrian Shepherd-Barron, u dei uwei na Meghalaya bad la kha ïa u ha Dr.
H.
Gordon Robets Hospital ha Jaiaw, Shillong.
Ka nongtreimon sngewbha ka Kong Aicifull Kharmusulman ha ryngkat ki katto katne ki nongïalam shnong ka thaiñ Rambrai Jyrngam mynta ka sngi kila leit ban ïakynduh ïa u bah Garod LSN Dykes Deputy Commissioner ka West Khasi Hills District ban pan jingshai haba ïadei bad ka jingbym pat treikam ki 2 tylli ki C&RD Block ophis kiba la plie thymmai ha u Naiweing 2022 kaba kynthup ïa ka Rambrai Block bad ïa ka Rimuliang Block.
Katei ka longkmie kala ong ba hadien ba ki paidbah kila sakhilang ïa ka jingplie paidbah jong ka sorkar ïa kitei ki 2 tylli ki ophis block kila ap khmih lynti ba kan pynsuk shibun ïa u paidbah hynrei kitei baroh 2 tylli ki block kat haduh mynta mynne kim pat lah ban treikam pura ha baroh ki liang bad kane ka jingpynslem jong ka sorkar ban pynbiang ïa ki jingdonkam ka long kaei kaei kaba pynduhnong shibun ïa u paidbah jong ka thaiñ.
Na ka liang jong u DC u la pyntip sha katei ka longkmie da kaba ïathuh ba ka jingbym pat lah ban treikam pura kitei ki ar tylli ki Block kadei namar ka jungbym pat lah ban pynbiang ïa ki nongtrei bad u la pyntikna pat ba shen ïa kitei ki ar tylli ki Block yn sa lah ban pyntreikam pura noh shen.
Kumta na ka liang jong ka kong Aicifull kala dawa na ka sorkar ba kadei ban pynstet noh ha kaba ïadei bad thung bad buh ïa ki nongtrei ha kitei ki Block ophis khnang ba kin lah ban treikam pura noh bad ban ai ka jingshakri ba janai ïa u paidbah ka Rambrai Jyrngam Constituency.
Ka kynhun ïalehkai kaba don 15 ngut ki nongïalehkai (kynthup na 7 tylli ki jylla jong ka thaiñ shatei lam mihngi) kan sa mihkhmat ïa ka kynhun ba la tip kum ka NE Zone jong ka BCCI ban leit ïashim bynta sha ka samoi ïalehkai jong ka lympung Duleep Trophy ka ban sa sdang naduh ka 28 tarik Jylliew haduh ka 28 tarik Naitung.
Ka Duleep Trophy, ka dei ka lympung ïalehkai kriket kaba heh bha ha ka almanac jong ka BCCI calendar ha kaba hynriew tylli ki zone jong ka BCCI ki ïashim bynta ban ïalehkai.
Kane ka tournament ka la sdang nyngkong eh ha u snem 1961-62 da san tylli ki zones bad mynta hynriew tylli ki zone ki ïashim bynta ha kane ka lympung ïalehkai kriket ha kaba ka pynïasoh ïa ka NE Zone naduh u snem 2019-20.
Ka NE Zonal selection committee ka la ïakynduh ha Guwahati myn ha ka 4 tarik Jylliew, kaba la pynïaid da u Naba Bhattacharjee, Zonal Convener, NE Zone, ban jied ïa ki 15 ngut ki nongïalehkai hadien ba ka dep ban khmih sani ïa ki rekord, statistic bad kiwei ki nongïalehkai na ki 6 tylli ki jylla kiba la ïalehkai bha ha ka lympung jong ka ri jong ka BCCI ha ka thup senior, khamtam ha ka Ranji Trophy bad ka NECDC tournament, ha ka samoi ïalehkai jong u snem 2022- 23.
Ka rai kaba la pynsngew na bynta ban jied ïa ki nongïalehkai na ki jylla bapher bapher jong ka thaiñ shatei lam mihngi kiba la ïalehkai bha ha ka samoi kaba la dep.
Da ka jingthmu ban kyntiew bad ban plie ka lad ka lynti ïa ki ha ki lympung ïalehkai kiba heh jong ka ri ban ïalehkai pyrshah ïa ki nongïalehkai kiba tbit jong ka ri.
Ïa ki kynhun kiba don bynta lang lane kiba ïa synran lang, kum ki Coach bad kiwei kiwei la jied na kiba don lypa ha jylla.
Ki 15 ngut ki nongïalehkai bad ki ba don lang ha ka kynhun kiba la shah pynbna ïa la ki kyrteng kin sa leit kumba 10 haduh 12 sngi na bynta ka jingpynkhreh jong ka kynhun ka ban sa pynlong ha shuwa ban sdang kane ka tournament ïalehkai bad yn sa pyntip hadien ïa ka jaka ban long kane ka camp.
Ki kyrteng jong ki nongïalehkai ki long u R.
Jonathan (Nagaland CA -Captain), Nilesh Lamichaney (Sikkim CA) V.
Captain, Kishan Lyngdoh (Meghalaya CA), Langlonyamba (Manipur CA), A.
R.
Ahlawat(Arunachal Pradesh CA), Joseph Lalthankhuma (Mizoram CA), Prafullamani (Manipur CA) Wicket Keeper, Dippu Sangma (Meghalaya CA), Jotin Pheiroijam(Manipur CA), Imliwati Lemtur(Nagaland CA), Palzor Tamang (Sikkim CA), Kishan Sinha (Manipur CA), Akash Kumar Choudhary (Meghalaya CA), Rajkumar Rex Singh (Manipur CA), Nagaho Chishi (Nagaland CA), Sonam Palden Bhutia (Sikkim- Coach), Th.
Kamlesh (Manipur – Physio), Vikash S.
Chauhan (Meghalaya – Trainer),  Dister Marbaniang (Meghalaya – Manager).
Sa lai ngut ki nongïalehkai ki la shah kynthup lang ban don bynta (reserve) kita ki long u Lee Yong Lepcha (Sikkim CA), Nabam Abo (Arunachal Pradesh CA), Dika Ralte (Mizoram CA).
Ki jylla kiba hap ha ka North East Zone ki kynthup ïa ka Arunachal Pradesh, Manipur, Meghalaya, Mizoram, Nagaland, Sikkim.
Ka Kynhun ïalehkai jong ka Meghalaya sa shisien pat ka la lah ban wanrah nam bad burom ïa ka jylla ka jong ngi hadien ba ka kynhun ïalehkai phutbol jong ki shynrang ka la lah ban khur ïa ka takma ksiar ban rah ïa ka nam lahduh ha ka jingïalehkai phutbol jong  ka lympung 66th National School Games pyrshah ïa ka Punjab ha ka jingïalehkai kaba la long ha Tatya Tope Stadium, Bhopal.
Ïa ka lympung ïalehkai jong ka 66th National School Games la pynïaid da ka School Games Federation jong ka ri India bad ka la sdang naduh myn ha ka 6 tarik bad ka la poi sha kaba kut noh ha ka sngi ka 13 tarik Jylliew ha kaba ka lah long Delhi, Bhopal bad ha Gwalior.
Ka kynhun ïalehkai jong ka Meghalaya ka la lah ban pynliem noh ïa ka Punjab da 1 la 0 ha ka jingïalehkai phainal bad khur syndon ïa ka takma ksiar.
Ka Meghalaya ka la hap ban ïalehkai ar sien ïakhun ha kane ka sngi ha kaba ka la lah ban pynliem noh shuwa ïa ka Kerela da 1 la 0 ha ka jingïalehkai semi phainal bad hadien kane ka la jam shakhmat bad pynliem ïa ka Punjab da 1 la 0 ha ka jingïakhun phainal.
Haba phai pat ha ka liang jong ki kynthei ka jylla, kane ka kynhun ka la shah liem noh ha ka Bihar ha ka jingïalehkai semi phainal da 1 la 0, bad ha ka jingïalehkai ban ïaknieh ïa ka takma rnong, Meghalaya ka la shah liem noh ha ka Jharkhand da 2 la 0.
Ka kynhun ïalehkai jong ki shynrang ka ka ïakhaid nyngkong da 1 la 1 bad ka Punjab ha shuwa ba kan pynliem noh ïa ka Gujarat da  1 la 0.
Ka Meghalaya ha ka jingïalehkai shuwa ban rung quarterphainal ka la lah ban pynliem noh ïa ka Delhi da 1 la 0 bad ka la rung sha ka quarterphainal bad pynliem noh ïa ka Maharashtra da 5 la 3.
Ka kynhun na Meghalaya ka la ïashim bynta ruh ha kiba bun ki jingïalehkai kum ha ka athletics, basketball, shooting, badminton, boxing, badminton, bad table tennis.
Ka kynhun ïalehkai phutbol jong ka Sohmynting Dongnein ka la ïoh ïa ka jingjop lyngba ka kol jong u Wanmi Kyndwit ha ka jingïakhun jong ka lympung 3rd Adelbert Laloo Memorial Trophy 3rd Division Tournament.
Ha ka jingïakhun pyrshah ïa ka Umshangiar, ka Sohmynting Dongnein ka la ïoh ban khur ïa ka 3 poiñ da ka said kata da 1-0 kol.
Katba ha ka jingïakhun kaba ar, ka Khliehmyntdu Neinchnong Mihmyntdu ka la pynliem noh ïa ka Pateinki Sabah da 2 la 1.
Ïa ki 2 kol na ka bynta ka Khliehmyntdu, la ïoh ban thep da u Arkini Chyrmang ha ka minit ba 21 bad ka kol jong u Bandaia-i Ryngkat ha ka minit ba 54.
Ka Pateinki Sabah ka la ïoh ban pynphai tang shi kol lyngba u Prayme Kyndait uba la thep ïa ka kol ha ka minit kaba 11 jong ka kylla step.
Bad ka jingïalehkai kaba khatduh, ka Lumkhangdong Kyndong Tuber ka la pynliem noh ïa ka Nangbah Mooknor da 3 la 2.
U Damepaia Shylla u la ïoh thep 2 kol na ka bynta ka Lumkhangdong, kata ha ka minit kaba 5 bad ha ka minit kaba 37 bad u Fourki Chyrmang u la ban ïarap shikol (28).
Ka jingïakhun jong kine ki 2 kynhun ka la kham ïakhaid bor, hynrei ha ka jingthep kol ka Lumkhangdong ka la kham ïoh kabu shibun namar ka jingtbit ki rangïalehkai khmat.
Katba ki nongïalehkai jong ka Nangbah Mooknir kiba la thep ïa ki ar kol ki long u Pynshngain Hinge uba la thep ïa ka kol ha ka minit kaba 40 bad u Poimidanial Thubru uba la thep ïa ka kol kaba ar ha ka minit kaba 54 jong ka kylla miet.
Ka kynhun ïalehkai phutbol jong ka East Jaintia Hills, East Khasi Hills,West Jaintia Hills, bad Ri Bhoi ki la ïoh ïa ka jingjop mynta ka sngi ka 14 Jylliew ha ka jingiakhun na ka bynta ka lympung Chief Minister State Level U-12 Football Tournament 2023 kaba lah sdang naduh myn ha ka 12 tarik bad kaba la ïaid mynta sha ka sngi kaba lai.
Ïa kane ka jingïalehkai la pynlong ha SAI STC Center kaba don hapoh ka kut jong ka skulbah Nehu, Shillong.
Ha kane ka sngi 3 tylli ki jingïakhun la pyndep na ka bynta ki shynrang, bad kawei ka jingïalehkai ha ka liang jong ki kynthei ha kaba ka East Jaintia Hills ka la pynliem noh ïa ka West Khasi Hills da 4 la 1.
Katba ha ka jingïaleh-kai kaba ar, ka East Khasi Hills ka la pynliem noh ïa ka North Garo Hills da 5 la 0 bad ha ka jingïalehkai kaba lai, ka West Jaintia Hills ka la pynliem noh ïa ka West Garo Hills da 2 la 0.
Ha ka jingïalehkai kaba khatduh, ha ka thup jong ki kynthei, ka Ri Bhoi ka la pynliem noh ïa ka South Garo Hills da 7 la 0.
Ka jingïalehkai semi phainal kaba nyngkong lashai ka sngi (15 Jylliew 2023) ha ka thup jong ki kynthei kiba hapoh 12 snem, ka West Khasi Hills  kan ïalehkai pyrshah ïa ka East Khasi Hills ha ka por 9 baje mynstep, ka East Jaintia Hills pyrshah ïa ka South West Khasi Hills ha ka por 9 baje mynstep.
Bad ha ka liang jong ki shynrang, ka Ri-Bhoi kan ïakhun pyrshah ïa ka East Khasi Hills ha ka por 11 duna shipawa mynstep, ka West Jaintia Hills pyrshah ïa ka Eastern West Khasi Hills ha ka por 11 duna shipawa mynstep.
Baroh ki jingïalehkai lashai ka sngi kin long hapoh ka madan ïalehkai jong ka SAI STC Center, Shillong.
Ka Sngap Syiem College, Mawkyrwat ryngkat ka jingïatreilang bad ka Rashtriya Ushatar Shiksha Abhiyan (RUSA), Cell Mawkyrwat ha ka 13 tarik Jylliew ka la pynlong ïa ka One Day Workshop halor ka National Education Policy (NEP) 2020 hapoh ka Conference Room jong ka kolej ha kaba u Rakkam A.
Sangma, Education Minister jong ka Meghalaya u la long kum u kongsan.
Haba kren ha ka jingïalang u bah Sangma la ong ba kane ka long kum ka rynsan ha kaba kin ïamir jingmut halor ka jingpynkylla ïa ka pule puthi ha ka jylla lyngba ka jingpyntreikam ïa ka New Education Policy khnang ban kyntiew ïa ka pule puthi ha ka ri baroh kawei bad u pynpaw ruh ïa ka jingsngewkmen ban ïohi ba ki katto katne ki jaka pule ki la wan shakhmat na ka bynta ban pyntreikam ïa kane ka policy kaba thymmai.
Shuh shuh u la ong , “ngi im ha ka juk ha kaba tang uba bit tam un lah ban im namar kata ngi dei ban long kiba kloi ban pyntreikam bad ban mad ïa ki jingeh ha ka jingpyntreikam ïa kane ka NEP.
Haba ban jur halor ka jingbun jong ki proh jabieng ha baroh kawei ka ri u ong ba kam don kano kano ka jingeh halor ka jingpyntreikam ïa kane ka NEP".
Namarkata, u la wer la khot ïa ki nonghikai ban shim ïa ka jingbahkhlieh naka bynta ban wanrah ïa ki jingkylla ha ka pule ka puthi ha ka jylla da kaba pynmih ki proh jabieng.
Ha kajuh ka por u pynkynmaw ïa ka kamram jongki kum ki nonghikai halor kumno ban wanrah biang ïa ka nam kaba la duh noh ha ki por mynshwa ha kaba kiba nabar ki ju wan sha kane ka ri naka bynta ban pule.
Shuh shuh u la ong , “ngin ym kiew lano lano lada ngi dang ïai pynneh ïa ka juh ka rukom pule ha ka jylla".
U la pynpaw ïa ka jingdiaw halor ka jingjur kiba bun kiba pep skul shiteng por bad u kyrmen ba da kaba yn pyntreikam ïa kane ka NEP kaba thymmai yn lah ban pyndonkam ïa ki sap ki phong bad ban pynkylla ïa kita ki sap ki phong sha kiwei pat ki jingmyntoi kiba lah ban kyntiew shuh ïa ka ri shajrong.
U la kyntu ïa ki nonghikai ban pynthymmai bad ban shim khia ïa ka kam naka bynta ka jingmyntoi uba bun balang bad ban lah ban noh synñiang sha ka imlang sahlang bad ka ri baroh kawei.
Kiwei de kiba la ai jingkren ha kane ka sngi ki long u bah Ambrose Ch.
Marak, Secretary of Education, u bah Renikton Lyngdoh Tongkhar, MLA Mawkyrwat Constituency, u bah H.
M.
Shangpliang, MLA barim bad mynta kum u Adviser jong ka Education Department ka sorkar jyllaKiba ïadonlang ha kane ka sngi ki long u bah Carness Sohshang, MDC ka Mawkyrwat Konstitwensi, ki nonghikai kiba dei ki Principal, Vice – Principal, ki Headmaster bad ki Headmistress jong ki skul ha ryngkat ki dkhot jong ka Managing Committee.
Hadien ka jingïalang la pynbud ruh da ka Technical Session halor ar tylli ki phang kata ka ‘NEP2020: Role of Stakeholders’ ha kaba ka Prof.
S.
Sungoh, Professor jong ka Education Department, NEHU, Shilong ka la long ka nongbatai bad ka ‘Study Habit: Role of Institution’ ba la batai da ka Dr.
Basancy Kharbuki, Assistant Professor, NERIE – NCERT, Umiam bad ka Dr.
Balaiada Dkhar, Assistant Professor – NERIE – NCERT, Umiam.
Ïa ka jingïalang bad ka jingkren ai khublei ha kane ka sngi la ïoh na ka kong M.
Kharlyngdoh, Co-ordinator IQAC, Sngap College Mawkyrwat bad u Dr.
K.
K.
Nongsiej, Principal jong ka Sngap Syiem College, Mawkyrwat u la ai ki kyntien pdiang sngewbha.
Palat ïa ka T.
300 Klur ka pisa, ba ka MeECL kam pat ïoh ïa ka bai bording ka ba sah na ki nongpyndonkam bording eklektrik kiba kynthup na ki karkhana, ki ïingbriew ki company bapher bapher, ïa kane la ïathuh da u Chairman-cum-Managing Director ka MeECL u Sanjay Goyal mynta ka sngi baar.
Ha ba kren sha ki ladpathai khubor, u la ong ba ki tnad sorkar bapher bapher ha ka jylla ki ju siew ïa ka bailight bad kim ju pynsah hynrei ka ba pynkhuslai ïa ka tnad MeECL ka long ba ki company bapher bapher, kiba la dep ban pyndonkam ïa ka bording kim pat siew.
“Kum shibynta ban lah ban ïoh ïa kane ka bailight kaba kim pat siew na ka liang ka Corporation ka la shim ïa ka sienjam,  ban sangeh ai bording eklektrik ïa ki namar ba kim siew" u la ong.
“Dang shen ngi la dep ban pynmih ka notification, baroh ki Company mobile ki ba khlem pat siew ïa ka bailight ki ba ki pyndonkam ha ki mobile tower jong ki ba kin pyndep noh ïa ka jingsiew ïa ka bailight bad lada kim leh kumta ngin pynsangeh noh ka jingai bording eklektrik sha ki", u la bynrap.
U Gayal u la ong shuh shuh “Ka Corporation ka pyrshang ban wad, napdeng ki nongpyndonkam bording, kiba lah ban siew ïa ka bailight ka ba sah hynrei ki bym kwah ban siew, ngi dang don ha ka bynta kaba nyngkong mynta ban wad ïaki na ka bynta ban phah siew dep noh".
“Ka bailight kaba ki la pynsah mynta la bun bun snem, ka la kot sha ki klur tyngka, bad  nga la wad ïa ki da ka ba sdang ïa ki ba la pynsah ïa ka bill light kaba la kot da ki lak tyngka  ha ka 6 lane 7 bnai, bad ngi kyrpad ruh ïa ki ba ki dei ban wan ban siew ïa ka bai light jong ki khnang ba ngin bteng ïa ka jingai bording sha ki", u la bynrap.
Ki don na ki karkhana, ki ba khlem siew namar ba kim hun ïa ka dor jong ka bording, ka ba ngi dang ïa kren bad ka commission, ki don ki bym kwah siew shuh namar ba ngi la sangeh ka ai bording shaki wat la ïa ka bording ka ba ki la dep ban pyndonkam mynshwa ruh kim pat lah siew, ki don ki ba la leit ban ujor sha ka National Company Law Tribunal (NCLT) namar ka jingshah pynlip bording", u la ïathuh.
U la ong shuh shuh, “Don na ki Company ki ba la kular ruh ba kin siew khyndiat khyndiat, bad ka corporation ruh ka dang ïakhun halor kane ka bynta ha ka NCLT ban ïoh la ka jong ka pisa da ka jingïapynbeit lang, bad ka corporation kan hap ruh ban ïaid sha ka lynti ka ain, na ka bynta ki katto katne kiba la pyndonkam ïa ka bording hynrei kim treh siew shuh ban ïoh biang ïa ka pisa jong ka".
U la ïathuh “Ka pisa ka ba ki nongpyndonkam bording ki la pynsah ka la poi palat ïa ka T.
300 klur na baroh ki ba kynthup na ki nongpyndonkam bording ha ki ïing ki sem, ki karkhana, ki ba la leit ujor  sha ka NCLT, ki don ruh ki ba ngim lap dien shuh ruh bad ngi  dang ïakhun mynta baroh bad ka tnad kan ïakhun ban lum ban lang lut ïa kane ka pisa, la ka dei ka lynti ka aiñ ne da kumno kumno ruh".
Kum shi bynta ka jingïakren pynbeit pud ha ka wat kaba ar, la pynlong ïa ka jingïalang jong ka Joint Regional Committee hapdeng ka Meghalaya bad ka Assam, na ka bynta ki jaka ba don ha ka jingïakajia ha ka thaiñ Jaiñtia Hills, mynta ka sngi ka 14 tarik Jylliew ha State Convention Centre ha Shillong.
La pynïaid ïa ka jingïalang da u Symbud Myntri Rangbah ka Meghalaya u Bah Sniawbhalang Dhar bad u Myntri ka sorkar Assam u Piyush Hazarika.
Haba kren sha ki lad pathai khubor hadien ka jingïalang, u Bah Sniawbhalang u la ong ba baroh ar ki komiti kin sdang ban treikam na ka bynta ka jingïakren pynbeit pud jong ka wat kaba ar kaban long shen.
“Ha ki sngi ban wan, ki dkhot na baroh ar liang kin sdang ban leit sha ki jaka bad ban ai ïa ka kaiphod hapoh ki khyndiat bnai," la ong u Symbud Myntri Rangbah.
U la ong ruh ba ka regional committee ka lah ban ai ïa ka kaiphod sha ka sorkar jylla hashwa u bnai Nailar, bad ba ka jingleit jngoh kan sdang hapoh ka taïew ba khatduh jong une u bnai lane ha u bnai Nailar.
Ha kawei pat ka liang, u Hazarika u la ong ba kam don kano kano ka jingpynwit na ka liang ka Assam, bad ba baroh ar liang kin pyrshang ban pynbeit ïa ka mat halor u pud u sam da ka jingïasngewthuh jingmut.
“Ngim don kano kano ka jingeh bad ka Meghalaya, bad ngi burom ïa ki paidbah jong ka jylla.
Kaei kaei kaba jia ha khappud la leh da ki runar ki bym dei na Assam," u la ong.
U Hazarika u la pynpaw ruh ka jingkyrmen ba ka mat kaba la sahteng la slem halor u pud u sam yn lah ban pynbeit hapoh ka por kaba lyngkot da ka jingïatreilang.
Ka Dorbar shnong jong kawei ka shnong ha WKHD ha ryngkat ka jingïatreilang bad ka tnad pulit, ka ophis jong u District Child Protection OfficerDCPO) Nongstoiñ lem bad ka North East Network, mynta ka sngi ka 14 tarik Jylliew kila pynlong ïa ka jingïaid paidbah ban pynrem ïa ka jingjia shah thombor ki heprit ha u wei u runar kaba la jia ha kine ki bnai bala dep.
Ha kane ka jingïaid paidbah, la wan ban ïashim bynta naduh ki longkmie longkpa, ki khun samla jong ka shnong, ki khynnah skul ha ryngkat ki jingthoh pynrem ha ki placard ïa u nongthombor bad ki jingpyrta ban dawa pynïoh ïa ka hok ïa ki lanot kiba la shah leh bor ha u runar.
Hadien ka jingïaid paidbah, la don pat sa ka jingïalang  ban ai jingpynshai sha ki paidbah nongshong shnong jong katei ka shnong halor ki kam thombor ïa ki riew kynthei, khynnah bad ruh halor ki kyndon aiñ jong ka Protection of Children from Sexual Offenses (POCSO) Act.
Na ka liang jong ka kong Phidarilin Uriah na ka North East Network Shillong haba ai jingkren ha katei ka jingïalang, kala kyntu ïa ki kmie ki kpa ba kin pyllait por ban ïakren ban sngewthuh ïa la ki jong ki khun ki kti ban tip ba kidon aïu ha ka jingmut jingpyrkhat namar naduh dang kha haduh ynda la dap 8 snem kidei ki snem ba kongsan tam ha ka jingim ki khynnah bad kumta dei ha kine ki snem ba ki kmie ki kpa bad ki nonghikai kin ai ïa ki jinghïakai kiba bha tam.
Shuh shuh kala ong ruh ba ha kane ka juk kaba mynta khamtam ha ka juk ki kor ki bor internet bad teknology , bun ki khynnah ki sngewtynnad ban peit ïa ki mobile phone hynrei ki kmie ki kpa kidei ban peithuh pat aïu ki khun ki leh bad pyndonkam ïa ki mobile lyngba ki kor internet.
Katba na ka liang jong u Bah W.
Shabong na ka DCPO u la ong ba ym dei tang ban shu ap haduh ynda ki pulit kin leh ïa ka kam lane ki tnad sorkar kin leh ïa ka kam hynrei donkam ka jingïatreilang bad u la kyntu ruh ïa ki khynnah ba kim dei ban shu shaniah kulmar ïano ïano namar bunsien ki jingjia shah thombor kadei beit ba u nongthombor hi barabor u dei u ba ithuh ithaw.
SHILLONG:Ka Khasi Students Union West Jaiñtia Hills District Unit (KSU-WJHDU), ka shim ïa kane ka kabu ban ai khublei Behdieñkhlam basuk ba kmen ïa baroh ki khun Niamtre jong ki Seiñraij bapher bapher“To ai ba kane ka Behdieñkhlam kaba long mynta u snem kan long kaba ïaid beit ïaid ryntih bad kan beh ïaka jingpang ki bapher bapher jong kane ka pyrthei khamtam ha kaba ngi lah ban beh ïa ki jingpang khlam ba har rukom.
Ngi ngeit skhem ruh lyngba kane ka Behdieñkhlam kan tehsong ïaka jaidbynriew ban don ka mynsiem ïatylli kum ka jaidbynriew rit pait hapoh ka Bri u Hynniewtrep Hynniewskum", la thoh ka kyrwoh jong ka seng.
Ka seng ka la kitbok kitrwiang ruh ïa ki khun jong ki Seiñraij bapher bapher hapoh Rilum Jaiñtia ba kin nang lah ban nang ïaid shakhmat ban pynneh pynsah ïa ka leh niam ka leh rukom bad ka riti dustur kan im bad ka jaidbynriew kan neh kan sah ha sla phyrthei.
“To ai ba U Blei u Trai Kynrad Nongbuh Nongthaw un nang theh ïa ki jingkyrkhu kyrdoh ba ngin nang ïoh ïa ka koit ka khiah krad ba ngin lah ban kamai bha bad ngin kiew irat ha ka pule puthi ka pyrkhat pyrdaiñ ka ban kyntiew ïa ka Ri bad ka Jaitbynriew", la pynkut ka kyrwoh ka KSU ba la phah da u samla Juhhi Tariang, Publicity Secretary ka KSU WJHDU.
U Myntri ka tnad Animal Husbandry and Veterinary u bah  Alexander L Hek,u la pyntip ba na ka liang jong ka tnad ka la shim khia bha ban tehlakam ia ka jingsaphriang jong ka jingpang Lumpy Skin Disease (LSD) ha ka jylla bad haduh mynta kam shem la don kano kano ka jingujor halor ka jingiohpang thymmai ki masi na kane ka jingpang.
Ha ba kren sha ki ladpathai khubor u bah Hek u la ong “ka tnad ka khlem ioh shuh kano kano ka jingujor halor ka jingiohpang LSD thymmai ki masi ha ka jylla bad na ka liang ki nongtrei ka tnad ki la shim ia ki sienjam ban tehlakam ia kane ka jingpang ha ka jylla".
Ha ba kylli katno ka long shngian ban bam dohmasi, u Myntri u la ong ban bam bad dih ia ka dud ka la long ka ba shngain namar ia ka ne ka jingpang la lah ban tehlakam.
Ha ka kylli halor ka jingpang sniang, u la ong haduh mynta kam shem la don shuh kano kano ka jingujor halor ka jingpang African Swine Flu (ASF) ha ka jylla.
Ha ka ba iadei bad ka jinglap Formalin ha ki dohkha u Myntri u la ong ba ka jingtest ia ju dohkha la pynlong ha baroh ki iew die dohkha bad kam shem la don shuh kano kano ka jingujor ban lap formalin.
:Ka jingrwai Khasi, ba kyrteng ka “Suki pa suki" ka dei ka jingrwai ba la dep pyllait paidbah ha ka 17 tarik, Jylliew 2023.
Ha katei ka jingrwai, la shim bynta da ki tyngshop bad ki puron jong ka Khasi, kynthup ïa u John Rani, Stiff Marwein bad ka Phibanylla.
La shna ïa katei ka phlim da u Brightly Mynsong bad pynmih da ka kompeni Mar-Chi Production.
Ïa katei ka jingrwai, la rwai da u Marbud Jyrwa bad u Ribul Thabah, katba ïa ka jingpynbiang bad jingpynbit ïa katei ka jingrwai, la shimti da u Brightly Mynsong.
La rekod ïa kane ka jingrwai ha Sonido Vibes Studio bad u nongpynmih dei u Frankie Ri Nongrum.
Katei ka kynhun ka ai khublei ïa u Marbud Jyrwa, Ribul Thabah, Brightly Mynsong, John Rani, Stif Marweiñ bad ka Phiba.
Ka Rngaiñ ka dei ka jaka kaba la bna nam namar ka jingkynrei ka jingtwa khyndew ha kane ka jaka, hynrei dei ha ka 14 tarik u Ïaïong ha kaba u lyoh badum u la wan tap ïa ki paidbah ka thaiñ Pynursla, kata hadien ba ka jingtwa ha Rngaiñ ka la shim ïa ka jingim jong ki ar ngut ki rangbah, uwei uba dei u Rangbah Shnong jong ka shnong Wahlyngkhat bad uwei pat u rangbah uba dei na Wahkhen.
Hooid watla ka ju don ka jingtwa khyndew kaba ju jia barabor ha kane ka jaka, hynrei katei ka 14 tarik Ïaïong ka dei kaba kham pynsngewsih ïa ki paidbah kane ka thaiñ namar ka dei ka sien kaba nyngkong ba kan shim ïa ka jingim briew.
Ha kane ka taiew ba lahdep ruh ka dang don biang ka jingtwa maw ha kane ka thaiñ, hynrei ha kane ka jingjia ruh kam shym la don kano kano ka jingjia ba sngewsih bad kam shym la pynwit bad wanrah jingeh ruh ïa kiba leit ba wan sha ka thaiñ Pynursla namar katkum ka jingïathuh ki paidbah la weng noh ïa utei u maw ba hap hapdeng surok da uwei u briew uba ki khot ieit u Deng.
Namar ka jingjur slap ha kane ka thaiñ  bad ka jingtih ïa ki maw la ka long ha ki parmaw ne ha ka jingshna pynheh ïa ka surok Shillong – Dawki, ka jinghap maw bad twa khyndew lada ym phikir bha da ki briew kiba pyntrei kan long ka jingeh kaba khraw ïa ki paidbah ka thaiñ Pynursla, ha kaba mynta ka 14 tarik u Jylliew ruh, ka la don biang ka jingtwa khyndew bad hap maw ha kane ka surok Shillong – Pynursla kaba don ha Rngaiñ.
Mynta ka sngi, kane ka jingjia ka la jia ar sien, ha kaba mynstep la don ka jingjia hap khyndew ha ka por kumba 5 baje mynstep, kaba la pynthut shiphang ïa ki kali ha shilynter ka surok Umtyngngar-Pynursla.
Hynrei ïa kane ka jingeh kaba pynthud ïa ka leit ka wan ki paidbah la lah ban weng noh, hadien ba u Bah He Khongkhlad bad u Bah Amos Wahlang kiba don puh shilum (JCB) ki la leit ïarap ban pynkhuid ïa kane ka jingtwa khyndew.
Kane ka jingeh mynta ka sngi kam kut tang katne, ha kaba hadien la ïathuh biang ha ka por kumba 11 lane 11 shiteng mynstep la don biang ka jinghap u mawbah hapdeng surok ha Rngaiñ, kaba khanglad syndon ïa ki kali ba leit ba wan sha kane ka thaiñ kaba la lah ban weng haduh ka por kumba 7 shiteng janmiet.
La ïathuh ba kane ka jinghap une u mawbah hapdeng surok ka la wanrah jingeh ïa ki paidbah namar la iehsah ïa une u maw hapdeng surok kaba la pynsahkut ïa ki spah tylli ki kali kiba hiar na Shillong ban leit sha ka thaiñ Pynursla bad khanglad ruh ïa kiwei pat kiba mut ban kiew sha Shillong.
Katkum ka jingïathuh jong ki katto katne ngut ki nongñiah kali ki bym kwah pynpaw kyrteng, kiba sahkut ha kane ka jinghap une u maw, ki la ong “Katkum ka jingïoh sngew khubor, ngim tip la ka dei kaba shisha ne em, hynrei la ong ba kane ka jingpynslem ïa kane ka jingpyntrei ka dei namar ka jingïaknieh trei ki kontraktor".
Kane ka jingïathuh kine ki nongñiah kali haba peit i kumba ka don ka jingshisha, namar une u maw uba hap hapdeng surok u la hap nadoh ka por shiteng sngi, kata shwa ka 12 baje, hynrei haduh  kumba 6 baje janmiet ki dang sdang ban pyntrei ban weng ïa une u mawbah uba la khanglad bad pynsohsat ïa ki paidbah nongleit nongwan.
Hadien kane ka jingwan trei ki puh shilum, la lah ban weng ïa une u maw ha ka por kumba 7 shiteng janmiet.
Hynrei la ka long kumno kumno ruh, la ïohi shai ba kane ka jingleh kheiñ sting bad bym shim khia ki bor ba dei peit ïa kane ka bynta ka long shisha ka jingsohsat bad jingsyllang ïa ki paidbah ka thaiñ, kiba hap ban shong da ki kynta hapoh ki kali jong ki khlem bam khlem dih bad ban ap ïa ka jingpyntrei jong ki bor ba dei peit khnang ba kin lah ban ïaid pat lyngba kane ka surok bad ruh  ka pynthud lut ïa ka leit ka wan jong ki bad pynduh ïa kiba bun ki kam ki jam.
Kaba kham ma ka dei ruh ïa ka jingim jong ki riew paidbah kiba shong sha ka thaiñ Pynursla kiba hap ban ïaid lyngba ïa kane ka surok, lada ka sorkar kam shim khia ïa kane ka bynta kaba lah dep ban shim teng ïa ka jingim jong ki ar ngut ki mynsiem briew.
Na ka liang ka Federation of Khasi, Jaiñtia and Garo People (FKJGP) Riwar Circle ka la ong ba ka sorkar ka dei ban buh da ka Quick Response Team bad  ki kor ki bor kiba heh khnang ban lah ban weng ïa kane ka jingeh kaba ju ïai jia ha kane ka thaiñ na ka por sha ka por khamtam ha ka por lyiur.
:Ka jingrwai Khasi ba thymmai, ka “Tiewdohmaw" ka dei kaba la dep pyllait paidbah ha ka 29 tarik, Jylliew 2023.
Ka dei ka jingrwai ba la thaw bad pynwan dur bad rwai da u Wonderful Maring.
Ha katei ka jingrwai, la shim bynta da ki tyngshop bad ki puron jong ka Khasi, kynthup ïa u Welborn Rymbai bad ka Yourica Kharthangmaw.
Katba ki nongak synran ha kane ka jingrwai, ki kynthup ïa ka Refeline Nongrang, Comfort Maring, Fedri Maring, Affrine Nongrang, Wanpynshai Mukhim, Bakor Kharthangmaw bad ka Novarika Syngkli.
Ïa ka audio track, la shimti da ka kompeni David Music Studio bad la rekod da ka kompeni jong u davidmusicproduction.
La shna ïa katei ka jingrwai da u Comfort Maring bad la edit bad shimti ïa ka VFX da ka kompeni jong u David Studio.
U nongring (Camera) ïa katei ka jingrwai dei u David Donbok Kharkongor.
Katei ka kynhun ka ai khublei ïa ka Sylvan Horizon Resort bad ka Umtymmenrupa Production.
:Ka jingrwai Khasi, ka “Nga ieid ïaphi" ka dei kaba la dep pyllait paidbah ha ka 26 tarik, Jylliew 2023.
Ha katei ka jingrwai, la shim bynta da ka puron, ka Saphira Kshiar bad u tyngshop, u Rangkynsai Lynshing.
La rwai ïa katei ka jingrwai da u Mewanbha D Sawian bad la ring da u Amos Suting.
Ka Make up artist dei ka Susan Kharsaiot bad la tem la put da u Mewan E Nongsteng, katba la rekod bad pynbit pynbiang ïa katei ka jingrwai da u Joelan Pariat.
Ka jingrwai Khasi ba thymmai, ka “Bang eh saphi" ka dei kaba la dep pyllait shen bad la rwai da u Sanjay Singh Mawkon.
Ha katei ka jingrwai, la shim bynta da u tyngshop, u Wellborn Mynsong bad ka puron, ka Minelsha Ryngnga.
Katba u Director Of Photography dei u Amos Suting bad la shna bad pynmih ïa katei ka jingrwai da u Daribor Riahtam.
Ki nongshad ha katei ka jingrwai ki kynthup ïa ka Artida Mawkon, Rimix stone Mawpat, Plogram Mawpat bad ka Ibawanpynhun Khongphai.
La hikai shad da u Plogram Mawpat bad ka Ibawanpynhun Khongphai.
Katei ka kynhun ka ai khublei ïa u Stelan Tham, Riolan Mawkon, Watkletlang Majaw, Telwel Khongtir, Baristar Riahtam bad ka Banella Ryngnga.
:Ka jingrwai Pnar ba thymmai, ka “Chohmon" ka dei kaba la shim bynta da u tyngshop, u Milkyway Talang bad ka puron, ka Shalu Pohlong.
Ha katei ka jingrwai, la rwai da u Lambok Pohktai, Paulson Pohlong bad Kitzy Pohlong.
La thaw ïa katei ka jingrwai da u Paulson Pohlong bad u Lambok Pohktai bad thaw ïa ka jingtem da u Paulson Pohlong.
La ring bad edit ïa katei ka jingrwai da u Goldenstar Myrchiang.
La pynit pynbiang da u ka EBK Sutnga studio bad ka kynhun nongtrei jong katei ka jingrwai dei u Manishdoh Lamin, Tai Lamin, Angel Lamin bad ka Jessica Pohlong.
Katei ka kynhun ka ai khublei ïa u Willson Talang, Welly Pohlong, Marshal Lamin, Cameo Talang, Shining Star Pohlong, Banshan L.
Gadiang, Polios Pohthmi, Monlah Amdep, Tyngshaiñ Lamin bad u Johnchristofercolumbos Pohlong.
SHILLONG:Ka jingrwai Khasi ba la rwai da ka ki ktien phareng, ka “L.
O.
M.
L" ka dei kaba la dep pyllait paidbah ha ka 2 tarik Naitung, 2023.
La thoh bad rwai da ka nongrwai Jessie Lyngdoh bad la pynmih da ka kompeni Craft by Clouds.
Ha katei ka jingrwai, la shim bynta da u tyngshop, u Kitdorlang Nongrum bad la shna da u Suriya VS bad u Rohan Dutt.
U AD dei u Gopalakrishnan M bad la ring ïa katei ka jingrwai da u Suriya VS bad u editor dei u Rohan Dutt.
U Assistant dei u Dibin Dileep bad ïa ka makeup, la shimti da ka Aditi Das bad la ring ïa katei ka jingrwai ha Pondicherry, India.
:Ka jingrwai Khasi ba thymmai, ka “Tang da ki khmat" ka dei kaba la dep pyllait paidbah ha ka 3 tarik, Naitung 2023 bad la rwai da u Dame Syiem bad ka Alvareen Kharphuli.
La shna ïa katei ka jingrwai da u Heraldo Mawlong bad pynmih da u Dame bad u Herald.
Ïa katei ka jingrwai, la rwai rap da u Damebanskhem Syiem bad ka Alvareen Kharphuli.
Ha katei ka jingrwai, la shim bynta da u tyngshop, u Hamebanshembor Syiem bad u Heraldo Mawlong bad la thaw da u Donkupar Myrthong, Heraldo Mawlong bad u Dame Syiem.
Katba la thaw ïa ki jingtem da u Sanshwanaki Syiem bad u recording engineer dei u Sanshwanaki Syiem.
La pynbit pynbiang ïa katei ka jingrwai da u Sanshwanaki Syiem bad ka make up artist dei ka Batriti Pyngrope.
U nongring ïa katei ka jingrwai dei u Mookhuri bad u Head D.
O.
P dei u Elvis Teron bad Assistant D.
O.
P dei u Batei Kharmyndai.
U Editor, D.
I Colourist dei u Batei Kharmyndai bad katei ka kynhun ka ai khublei ïa u Fernando Mylliempdah, Batriti Pyngrope, Bansumar Syiem, Gadial Lyngdoh Lyngkhoi, Emidaka Syiem, Stephan Marsing bad u Badonbadme Nongpluh.
Ka klob Mawlai SC bad Lumparing SC ki la ïoh ban rung sha ka semi phainal na ka Group B ha ka jingïakhun jong ka lympung Women’s League ba la pynïaid da ka Shillong Sports Association (SSA).
Ka Mawlai SC kaba dei ka lahduh jong kane ka lympung kaba long ruh ka kynhun kaba khlaiñ ha kane ka aiom ka la sdang ïa ka jingïaid lynti ha kane ka lympung da ka jingjop kaba donburom ha kaba ka la pynliem da 5-0 ïa ka Ïasnohktilang ha ka 20 Jylliew 2023.
Ka Mawlai kadei ruh ka kynhun kaba khlem pat mad ïa ka jingshah rem ha kane ka lympung, kata na baroh 4 tylli ki jingïakhun.
Kum ban shu pynkynmaw ha ka kane ka taiew (4 Naitung), kane ka kynhun ka la pynliem kput ïa ka Synroplang, kata haduh 14-0.
Mynta ka sngi ruh ka 7 Naitung, ka Mawlai ka la pynliem noh da 7-0 ïa ka Maw U-Tieng.
Ïa kitei ki  7 kol la ïoh ban thep da ka Makrisha Songthiang mar syn sdang ka jingïakhun, kata ha ka minit ba 3.
Ka Sunalinda Ïawren ka la long ka nongïalehkai kaba la lah ban ïarap borbah ïa ka kynhun ha kaba ka la ïoh thep haduh 4 kol (8′, 24′, 29′, 53′) katba ka Dai-aijingsuk Basaiawmoit (25′) bad Ideibanri Kharpan (46′) ki la ïoh ban ïarap mar shi kol.
Ka Lumparing kaba don ha ka kyrdan ba-ar jong ka Group B ka la pynliem  noh da shiteng dorjon ïa ka Synroplang 77 kaba don ha ka kyrdan ba khatduh kaba dei ruh ka kynhun kaba khlem pat ïoh ïa ka jingjop na baroh 3 tylli ki jingïakhun.
Ïa ka kol ba nyngkong na ka bynta ka Lumparing la ïoh ban thep da ka Chibaral Sangma ha ka minit ba 32 bad ïa ka kol ba bud la ïoh ban thep da ka Catherine Kharkongor kaba la ïoh ban thep hadien 6 minit, ka Catherine ka la ïoh ruh ban thep sa shi kol ha ka kylla miet (69), ka Ephilis Khongwet (47′) bad Inri-la-i-dor Khongthaw (49′, 67′) ki la ïarap ban pynskhem ïa ka jingjop na ka bynta ka kynhun.
Ki jingïakhun jong kane ka lympung kan bteng biang ha ka 12 Naitung ha kaba ka Kickt Start Football Coaching Centre kan ïakhun pyrshah ïa ka Umpling SC ha ka por 2:30 katba ka Mawkriah West SC kan ïakhun pyrshah ïa ka Lawei Smit SC ha ka por 4:15.
Baroh kine ki jingïalehkai yn pynlong ha pynlong ha madan MFA Turf Polo Ground, Shillong.
:Ka jingrwai Khasi, ka “Shukor" ka dei kaba la rwai da u Fillstar MJ bad u BanshanJ, la dep pyllait paidbah sang shen.
Ïa katei ka video, la dep rekod ha Amos Suting KS Studio bad la shim bynta da ka puron, ka Florentina Sunn, Ribiang Rynjah bad u Kitbok Nongkseh.
Katba ïa katei ka jingrwai, la thaw da u Fillstar MJ & BanshanJ bad rwai da u fillstar MJ & BanshanJ.
La pynbit pynbiang da u M4RK bad la edit da u Amos Suting ha KS Studio.
Ïa ka Guitar, la tem da u Johny Bosco Nongkseh bad ka Duitara, la tem da u Elishon Lakhiat.
Ïa ka Make up, la shimti da ka Alisha Mawlong.
Katei ka kynhun ka ai khublei ïa ka M&N food Umiam, M&N food Umsawlum A bad ka Elasah Guest House, Umsawlum A.
Ka South West Khasi Hills District Badminton Association mynta ka sngi ka 7 tarik u Naitung 2023 kala ïoh ban plie pyrda noh ïa ka 9th South West Khasi Hills District Badminton Championships 2023 kaba la pynlong ha Indoor Stadium Mawkyrwat South west Khasi Hills District ha kaba u Bah Pius Marweiñ MLA ka Ranikor Konstitwensi u la long kum u kongsan ha kaba u la ong ba " ki jingïalehkai ka wanrah ym tang ïa ka Nam bad ka burom hynrei ka pyllait ruh na shibun ki kam ba sniew bad ruh ka wanrah ruh ïa ka met kaba koit bad kaba khiah bha".
Ha kane ka Badminton Championships 2023 bala pynïaid da ka South West Khasi Hills District Badminton Association ki la don kumba 101 ngut kiba la ïoh ban ïashim bynta kiba kynthup ïa ki heprit, ki samla ryngkat ki rangbah bad ki longkmie.
U Bah Pius Marweiñ haba kren kum u kongsan u la ai mynsiem da kaba kitbok kitrwiang ïa baroh ki ba la ïoh ban wan ïashim bynta ha kane ka lympung bad kumjuh ruh ïa ka Association baroh kawei ba kan nanglah ban sei ïa ki nongïalehkai kiba don ka sap na kane ka thaiñ South west Khasi Hills District.
Shuh shuh u la ong ruh ba ha kine ki juk mynta ki kam ïalehkai kim dei shuh tang ka jing ïalehkai kaba pynitynnad tang ïa ki nong peitkai, hynrei ka dei ruh ka wei ka lad ka lynti ban kamai pisa kaba lah ban ai kam ïa jam ïa ki rang bad ki thei ïalehkai bad  ka wan rah ruh ïa ka met kaba koid ba khiah kumjuh ruh ban lait na shibun ki kam sniew.
Ha kajuh ka por u la kyntu ruh ïa ki nongïalehkai bapher bapher ba ki dei ban trei shitom watla lada ki don ïa kata ka sap hynrei khlem da ka jingminot bad ka jingtrei shitom ym lah ban poi ha kliar jong ka thong.
“Ngeit skhem ba nangne napoh jong ka South West Khasi Hills District ngin sa ïohi ïa rang bad ki thei ïalehkai kiba wanrah ïa ka nam ka burom ym ta ïa ki shimet hynrei ïaka shnong ka thaiñ bad ïa ka jylla hi baroh kawei da kaba kin lah ban mih khmat haka District ka jylla bad wat haka National level ruh" la banrap u Bah Pius Marweiñ.
Ha kane ka sngi la  ïa donlang u Bah H.
S.
Diengdoh president jong ka SWKHDBA, uba la pynïaid ïa ka jing ïalang, ka Kong Y.
R.
Mawlong ADC Bah R.
R.
Lyngkhoi Myntri shnong Mawkyrwat bad ki wei de dkhot jong ka Association ki khynnah bad ki samla kiba la ïoh ban wan ïashim bynta ha kane ka sngi plie ïa kane ka lympung ïalehkai Badminton Championships 2023 ha Mawkyrwat.
Ka myntri jong ka tnad Aiñ, ka Kong Ampareen Lyngdoh, ha ka 7 tarik Naitung ka la  pynrem ïa ka jingjia thang kali ha Laitumkhrah Police Station, da kaba ong ba kane ka jingleh kaba wanrah ïa ka jingkulmar ym lah ban pdiang da lei lei bad ka la kyntait bad kane ka jingjia ka dei namar ka jingsngew ïapher jaitbynriew.
Ka Kong Ampareen kas la ïathuh ba ha ka jingïakynduh bad u SP mynta ka sngi halor kane ka jingjia, ka la ïoh jingtip ba kane ka jingjia ka dei halor ki ar kynhun kiba don hapdeng ka jingïamai hapoh Laitumkhrah bad na kane ka jingïamai ka sa poi shaduh une u pud ban wanrah ïa ka jingkemding.
“Katkum ka jingtip ba la ïoh na ki pulit ka la don ka jingïamai hapdeng ki ar mamla bad kane ka jingïamai ka la poi shaduh thanad pulit ba ki wan ban buh da ka FIR.
Kawei ka kynhun ka la buh ïa ka FIR.
Hadien kane sa ka kynhun kaba ar ka kwah ban buh ïa ka FIR, hynrei ha kaba kut, ka kynhun kaba ar kam shah ba ka kynhun ba nyngkong kan buh ïa ka FIR", la ïathuh ka Kong Ampareen.
Ka Kong Ampareen ka la ong ruh ba ka Laitumkhrah kam shah ïano ïano ban bat ïa ka aiñ ha ka kti lajong khamtam ha ka por miet ha kaba la don ka jingïadih ïa bam.
“Ym dei ban pynkylla ïa kane ka jingjia kum ka jingïapher jaitbynriew.
Ai ha ki pulit, ïa baroh ki kynhun ban wan buh FIR bad ka pulit kan sa jurip halor kane", la ong ka Kong Ampareen.
“Nai pynkylla ïa ka kum ka jingïamai ba ïapher jaitbynriew".
“Nga shait ong ba ngim dei ban ïakhim jingmut than haba ki khynnah samla ki ïa iengkai bad kynduh paralok ha ki rud surok.
Hynrei lada ngi shah pat ban ïaleh kumne shano ka shnong kan poi", la buh jingkylli ka Kong Ampareen.
Halor ka jingkynnoh ba kane ka jingjia ka mih namar ka jingbym lah ki pulit ban teh lakam lane ka jingduna briew, na ka liang ka Kong Ampareen ka la kyntait mardor ïa kane ka jingkynnoh bad ong, “Wat kynnoh ïa ka jingduna kiwei peit ïa ka jingduna lajong ruh.
Katta phew snem nga la long MLA phi la ju ïohi kum kine ki jingjia?".
Ka Kong Ampareen ka la ong ruh ba ka la dep bthah ïa ki pulit ba ymdei ban shah ïa kum kine ki jingjia bad kiba don kti ban thang kali kim ym lah lait na ka jingshah tohkit ha ki pulit.
Ha shwa ban leit sha ka jingjurip ïa ka thaiñ Langpih kawei na ki jaka ïakajia pud bad ka Assam, u Chairman ka Regional Committee na ka bynta ki kam ïapynbeit pud ha West Khasi Hills District, u ba long ruh u Myntri Sorkar u bah Paul Lyngdoh mynta ka sngi u la lum shwa ïa ka jingïalang ha Nongstoiñ ban ïakynduh ïa ki ophisar, ki nongsynshar shnong ka thaiñ Langpih bad kumjuh ïa ki Sengbhalang ka WKHD.
Katei ka jingïalang kaba la lomg ha Trysem Hall jong ka ophis DC ha Nongstoiñ la ïadonlang ruh ki dkhot katei ka Committee kiba kynthup ïa u bah Renikton L Tongkhar MLA, u bah Pynshngaiñ N Syiem MDC, Bajop Pymgrope MDC, ki ophisar sorkar bad kiwei kiwei.
Haba kren sha ki lad pathai khubor hadien bala wai katei ka jingïalang u bah Paul u la ong ba ka jingïalang ka long kaba seisoh bha bad u la ong ruh ba katkum ka jingïoh lum jingtip na katei ka jingïalang ka Committee kala lap ba ki don haduh 52 tylli ki shnong Khasi bad Garo ha ka thaiñ bad 41 tylli ki shnong kidei kiba kwah ban don beit sha Meghalaya katba 9 tylli kiba kwah sha Assam.
Katba na ka liang jong u Bah Renikton L Tongkhar u Chairman barim jong ka Committee u la ong ba ka jingïapynbeit pud ha kane ka wat kaba ar ruh yn shim beit kumba la leh ha ka bynta kaba nyngkong kata ban sngap ïa ka jinglong jaitbynriew bad ïa ka mon jong u paidbah.
Ha kaba ïadei pat bad ki 9 shnong ki bym kwah ban don sha Meghalaya u bah Renik u la ong ba ka Committee kan sa buddien bha ynda kila pynlong ïa ka jingleit jurip lang ha ryngkat ka committee na Assam khnang ban ïoh ïa ka jingtip bad ka daw kaba bniah.
U Myntri Rangbah ka jylla, u Conrad K Sangma u la pynlong ïa ka jingïalang ha ka 7 tarik Naitung bad ki briew na ka tnad jong ka koit ka khiah ha ka jingïadon lang ka myntri, ka Kong Ampareen Lyngdoh ban ïakren halor ban nang pynkhlaiñ shuh shuh ïa ki jingtei bad ban pynbha shuh shuh ïa ka jingai jingsumar ha ka jylla.
Kane ka sienjam ba la shim ka dei ka jingkitkhia ka sorkar ban pynbha ïa ka rukom ai jingsumar ïa ki paidbah  ka jylla.
Kawei na ki jingïakren ha kane ka jingïalang ka long ban kynthup ïa ka koit ka khiah ki paidbah bad ki rukom ai jingsumar ba kyrpang hapoh ka tnad medical.
Kane ka jingïakren halor kane ka jingtreikam ka thong ka long ban pynbha ïa ka jingtreikam ka jaka ai jingsumar, ban pynthikna ba ki jingai jingsumar ba kyrpang kin long kiba treikam na ka bynta kito kiba donkam.
Shuh shuh, ka sorkar jylla ka don ha ka lynti ban wanrah ruh ïa ka rukom pynkynriah kam ïa ki nongtrei ka koit ka khiah da ka lynti kaba khid bad kaba shai.
Kane ka rukom treikam ym tang ba ka long kaba beit ha kaba pynkynriah kam hynrei kan pynthikna ruh ba kan don ka jingïabiang ha kaba phah ïa ki nongtrei ka koit ka khiah ha kylleng ka jylla.
Kane ka thong jong ka sorkar ka long ban pynkhlaiñ ïa ka jingdon ki nongtrei ka koit ka khiah bad ban pynbiang ïa ka jingïoh jingsumar jong ki paidbah wat ha ki jaka ba kyndong tam ruh.
Da ka jingïohi ïa ka jingdonkam ban don ka jingïadei ki briew ka koit ka khiah bad ki paidbah, ka sorkar ka la thmu ruh ban wanrah da ki village health councils.
Kine ki council kin long kum ka jaka ban ïakren bad phylliew jingmut hapdeng ki paidbah na ki shnong bapher bapher bad ki briew jong ka koit ka khiah, ban pynthikna ruh ba ka jingrai ïa ki jaka ai jingsumar kan ïabiang bad ka jingdonkam bad jingkwah jong ki paidbah.
U Myntri Rangbah, u la pynpaw ïa ka jingsngew skhem jong u ba kane ka jingpyrshang bad ka rukom treikam thymmai kan pynkylla dur ïa ka rukom ai jingsumar hapoh ka jylla.
Ka jingphai khmat ka sorkar ban pynkhlaiñ ïa ka jingïoh ki paidbah ïa ka jingsumar kaba biang, ka jingïashim bynta ki shnong kan pynlong ïa ka jylla kaba lait na ki jingpang bad kaba seisoh.
Ka  Hynñiewtrep Youth Council (HYC) East Jaiñtia, ka la kren shai ba katba ka sorkar kam pat lah ban pyntreikam ïa ka aiñ kum ka Inner Line Permit (ILP) ha ka jylla ban ïada ïa ki jaitbynriew, ka jingthmu ban wanrah ïa ka lynti rel ha ka jylla kan bha ba kan klet shwa.
Kane ka kyrwoh na ka seng ka la mih shisngi hadien ba na ka liang u Myntri Rangbah ka jylla u Conrad K Sangma u la pyntip ba na ka liang ka sorkar, hadien ba la pynsangeh noh ka jingwad jaka ban tei ïa lynti rel ha East Khasi Hills bad ha Ri Bhoi, mynta kan sdang ban wad jaka noh sha kiwei ki thaiñ, ka ban long ha Khliehriat, East Khasi Hills District.
Kat kum na u ka kyrwoh na u Bah Preios Pale,  President ka HYC East Jaiñtia Hills u la  pynpaw bad kren shai ba kum ka seng ka ïeng ha ka nongrim ba kan pyrshah ïa kane ka jingpyrshang jong ka sorkar ban wanrah ïa ka lynti rel ha East Jaiñtia Hills kat ba ka sorkar kam pat  lah  ban wan rah daki aiñ ban teh lakam ïa ka jingrung kyrthlep ki poiwir kum ka ILP.
“Ka Seng ka buh ha khmat ïa ka jingïada ba paka ïa  jaidbynriew bad ha ka jingsngew thuh jong ngi lada wan ka lynti rel kan pynsuk ïa ki poiwir ban wan buhai shnong ha ka Bri u Hynñiewtrep lada  ngim don ïa ki aiñ ïada ba biang kum ka ILP", u la ong.
U la bynrap shuh shuh “Ha kaba ïadei ba ka jingkyntiew ïa ki surok, ka seng ka ai jingmut ba ka sorkar India bad sorkar Meghalaya ki dei ban shna noh da ka surok saw lynti (Four lane) naduh Ratachera shaduh Umiam (Damsite) khnang ba kan pynsuk ka jingwan kit ïa ki mar ki mata bad ïa ki briew ba leit jingleit".
“Ka Seng ka kyntu ïa baroh ki MLA, ki MDC, ïa ki Daloi, ki Waheh Chnong, ki Sengbhalang bad ïa ki paidbah ka Jaiñtia Hill ban ïeng tylli lang kawei ban pyrshah ïa ka jingthmu ban wanrah ïa ka lynti rel ha kane ka thaiñ, kat ba ym pat ïoh ïa ka jingpyntrei kam ïa ka  ILP", u la ong.
“Ngi dawa na ka sorkar India bad ka Sorkar Meghalaya ba kin pyntreikam noh ïa ka ILP kaba dei ka lad jingïada ïa ka jaidbynriew Hynñiewtrep jong ngi", u la ong.
Sa shisien pat ki sengbhalang ki la ïoh ban bat biang ïa ki bar jylla kiba wan rung da ka jingthmu ban leit bylla sha ki thain jong ka Ri-Bhoi ban trei ïa ka jingpyntrei Pipe Um ki kontraktor hapoh ka skhim Jal Jeevan Mission.
Kane ka jingïoh bat ka KSU mynta ka sngi ïa ki phew ngut ki bar jylla bad pynphai pat sha ka jaka kaba ki wan ka dei tang hadien shi sngi ba ka seng UHM  ka la ïoh bat ïa 12 ngut ki bar jylla kiba thmu ban leit bylla sha ka thain Bhoirymbong.
Na ka liang ka seng ka la maham ïa ki kontraktor ba kim dei ban wanrah ïa kine ki bar jylla bad lada ka seng ka lap kan leh da kaba tyngeh.
Haba kren bad ki nongthoh khubor mynta ka 7 tarik Naitung, u Samla Baiashanlang Kharshanlor, uba dei General Secretary jong ka KSU Nongpoh Circle u la ong, “Na ka por sha ka por ngi ju ïoh  bat ïa kine ki bar jylla ki bym biang ki kot ki sla ban wan trei beain sha ka jylla jong ngi.
Na ka liang ka seng ngi ju maham na ka por sha ka por".
U la ïathuh ruh ba kine ki bar jylla ki dei kiba la wan ïalam da kawei ka kompeni ban pyntrei ïa ka skhim Jal Jeevan Mission.
Ka seng ka la ai ruh da ka jingmaham ïa ki kompeni bad ki kontraktor kiba donkti ban wanrah ïa ki bar jylla ban wan trei beain khlem ki kot ki sla kiba biang.
“Ngi kren da kaba shai ïa ki kompeni bad ki kontraktor, ïa kine ki kam kiba rit ba ria ki samla jong ngi ruh ki lah ban trei.
Kane ka dei ruh ka jingkhanglad ïa ki samla jong ngi", la ong u Samla Baiashanlang.
Ka jingïai bteng jong ka MeECL ban pynlip ïa ka bording ka la long ka jingeh kaba khraw bad kaba ktah ym tang ïa ki nongtreikam kiba donkam bording hynrei wat ïa ki khynnah pule khamtam haba ki don hapdeng ka eksam.
Ha kaba ïadei bad kane, na ka liang ka seng ki khynnah pule jong ka skul bah NEHU ba la tip kum ka North-Eastern Hill University Students’ Union (NEHUSU) ki la leit ban buh da ka jingthoh ha u myntri ba dei peit ïa ka tnad bording ha ka jylla, u Abu Taher Mondal ba un shimkhia ban pynsangeh shipor ïa ka jingpynlip bording katba ki khynnah pule ki dang don hapdeng ka eksam.
