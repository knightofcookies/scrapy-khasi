P.
C ka la pynbna paidbah ba la khang bad mana tyngeh ban pyndonkam ïa ki rukom khwai doh ki ba pynjot bad pynduhjait ïa ki kynja jingthaw ba im hapoh ka wah Umngot bad wah Umlew, bad la mana ruh ban thang khlaw beaiñ ha kitei ki shnong kumba la kdew, kiba don hapoh jong ka East Khasi Hills District.
Kum ki bor ba dei peit ïa ki shnong ki thaw na ka liang ka Magistrate ka buh ka jingkyrpad ba lada lap ne ïoh jingtip ïano ïano ki ba leh ïa kitei ki jait kam kumba la kdew haneng kin sngewbha ban pyntip mardor sha kane ka ophis bad yn pynshitom ïa ki katkum ka ain.
Kane ka hukum kan treikam mardor naduh ka 25 tarik mynta u bnai tad haduh ban da pynbna da kumwei pat.
Shillong, Jylliew 25 : Ka Congress Sohiong ha ka sngi Saitjaiñ ka la ïoh ban pynskhem da ki nongkitkam kiba thymmai ban pynkhreh na ka bynta ka elekshon MLA hadien ka jingmihnoh jong u Bah HDR Lyngdoh ryngkat ka kynhun na ka party ban leit ïasoh sha ka UDP.
Ïa kitei ki nongkitkam ba thymmai jong ka party la pynskhem da u Vice President jong ka Meghalaya Pradesh Congress Committee, Bah Boldness L Nongum ha ka jingïalang kaba long ha Mawmaram.
Ha kane ka sngi da ki spah ngut ki nongïalam barim jong ka Congress ki la wanphai biang sha ka party hadien ba ki la don shabar jong ka party na kiba bun ki daw.
Ki nongkitkam ba thymmai jong ka Sohiong Block Congress ki kynthup ïa u Bah Badonbor Mawlong kum u President bad Bah Hambert Thangkhiew kum u General Secretary nalor kiwei kiwei ki nongkitkam.
Haba kren bad ki lad pathai khubor hadien ka jingïalang, u Vice President ka MPCC u la ïathuh ruh ba da ka jingpynskhem ïa katei ka kynhun ba thymmai, mynta ka Congress ha Sohiong kan ïoh pat ban pynkhreh shaid shaid ha kine ki khyndiat bnai ban wan na ka bynta ka elekshon kaban sa long ha u 2023.
U General Secretary ka party pat u la ïathuh ba ka jingmih jong ki ha kane ka sngi lehse kan pynkyndit bad pynlyngoh ïa ki nongshong shnong jong ka Sohiong constituency.
“Kum ka jingïohi jongngi naduh ka 04tarik Jylliew ba u Bah HDR Lyngdoh u leit ban pynïasoh noh sha ka UDP, ha kato ka sngi tang hapoh ar kynta kam shym la thylli satia namar na ka liang u President ka MPCC, Bah Vincent H Pala u la ai ka shithi ha u Bah Badonbor ban long kum u Adhoc President," u la ïathuh.
Shuh shuh u ong ruh ba dei da ka jingresaiñ jong u Bah HDR ba ki la ïoh biang ïa ka lad ban lum ban lang ïa baroh ki nongïalam barim jong ka Congress.
U ong ruh ba naduh kato ka sngi ki la lah ban thaw ïa ka kynhun ba thymmai jong ka party hynrei namar ki hap ban ïaid katkum ki kyndon kumta ka shimpor haduh katei ka sngi.
“Mynta ka sngi ngim shym la khot bun hynrei ngi khot shwa tang ïa ki nongïalam barim jong ka Congress namar ngi burom ïa ki bad ngim kwah satia ban shu leh klet ïa ki," u la ong da kaba bynrap ba dei da ka jingdonlang jong ki, ba la lah ban pynlong ïa ka jingïalang ha katei ka sngi kaba jop.
Shillong, Jylliew 24: Ka Kong Siyoda Kharmudai na ka shnong Mawmuthoh kaba la ai jaka sha ka tnad ka koit ka khiah ha u snem 2009 na ka bynta ban shna ïa ka Sub Centre ha katei ka shnong ka la leit shong leit sah hi noh dalade hi ha katei ka Centre namar ka jingbym pat ïoh jong ka ïa ka hok ba la ïateh kular bad kumjuh ka jingbym pyntrei kam ïa kane ka jaka ai jingsumar.
La ai jaka ban shna ïa kane ka ïing Sub Centre, kaba la pyndep ha u snem 2011, halor ka jingïateh bad ka tnad ka koit ka khiah ba ka dei ban pynrung iwei i dkhot na ka longïing ban ïoh kam ha ka tnad.
Ki snem ki la tyllun hynrei katei ka longkmie kam pat ïoh ïa ka hok na katei ka jingïateh kular.
Sa kawei ruh ka tnad naduh ba la dep shna ïa ka Centre kam pat wan ban pyndonkam ban ai jingshakri sha ki nongshong shnong ha ka liang ka jingai jingsumar.
Ka la kynnoh ba ka dei ka jingleh sting ka tnad ka koit ka khiah ka Sorkar Jylla bad mynta ka la buh por ar bnai kata haduh ba kut u Nailar, 2022 ban pyndep ïa ki kam kiba sah bad ka bad kumjuh ban plie ïa katei ka Centre.
Halor kane, u Bah Lambor Malngiang, MLA ka Nongkrem u la khot ïa ki ophisar ka tnad ka koit ka khiah ha khmat katei ka Sub Centre ban ïakren da kaba shai ïa ki jyrwit jyrwat baroh kiba lam sha ka jingslem ban pyntreikam ïa kane ka Centre.
Na ka liang u Bah Lambor hadien ka jingïamir jingmut lang bad ka trai jaka lem ki ophisar ka tnad ka koit ka khiah kumjuh ki nongïalam shnong, u la ong ba la kumno kumno yn plie noh ïa kane ka Centre ha shwa ban kut u Nailar, 2022 bad kyntu ïa ki bor ba dei peit ïa ka tnad ban pynbeit kloi katba lah ïa kitei ki bynta kiba pynslem ban ïoh plie ïa ka Centre.
Shillong, Jylliew 25 : Ki pulit ki la ioh ban kem biang mynta ka sngi ia u koidi uba lait phet na phatok Jowai u Shiningstar Pala naduh ka 22.
6.
2022 hadien ka jingthwet jur bad ka jingïatrei lang bad kiba haïing hasem jongu.
Ki pulit ki la bud dien ïa u naduh ka khyllipmat kaba u lait phet hi namar kat shaba u don ki pulit ki lap dien beit tangba shu ïalait beit da ka said hynrei mynta ka sngi ula ngat ha shrip ki pulit.
Dei ruh ka jingïatrei lang jong kiba haïing ba la ïoh ban kem biang ïa u.
U Shiningstar u dei na Wahiajer bad u la shah rai pynrem bad shah set phatok naduh ka 9 tarik Jymmang 2022.
Hynrei ha ka 22 tarik katba u dang sait ïa ka Ambulance habar ka phatok ha ka por 2.
30 ei ei janmiet ula ïoh ban phet bak.
Shillong, Jylliew, 25: Ka Jylla Meghalaya ka don kumba 2.
5 lak antad ki nongdih drok ba kynthup ïa kiba injek drok bad ïa kiba dih da ki dawai watla ka la Sorkar ka la buh hakhmat ïa ka thong ban rat dyngkhong ïa ka jingisaitmet jong u drok hapoh san snem.
Haba kren ha ka jingrakhe ïa ka International Day against Drug Abuse and Illicit Trafficking kaba la long ha U Soso Tham Auditorium, u Symbud Myntri Rangbah ka Jylla u Bah Prestone Tynsong u la ong ba la donkam ban wanrah noh da ka mishon ban rat dyngkhong ïa u drok na kane ka jylla.
“Lada ngi don bun tylli ki mishon ban kyntiew ïa ka ïoh ka kot, la ka long ha ka rep ka riang, ha ka koit ka khiah bad kumta ter ter, ngi donkam ruh ban wanrah ïa ka mishon ka ban rat dyngkhong ïa ka jingjyllei jong u drok.
Lada ka Sorkar ka lah ban bei pisa T.
10 klur ha kaba sdang kane kan ïarap shikatdei eh ban pynurlong ïa ka jingthmu," u la ong.
Katkum ka jingong jong u, ka por ka la dei ban ïasnohkti lang kawei ban ïakhun pyrshah ïa kane ka jingisaitmet jongu drok kumba la ïasnohkti lang ha ka jingïakhun thma pyrshah ïa u khñiang jingpang Corona.
“Ka dei ban long da ka jingpynkhih u paidbah ban thaw ïa ka mishon.
Namarkata, kane ka polisi kan sa treikam.
Nga la bthah ïa u Principal Secretary in-charge Social Welfare da kaba ïasyllok bad ka tnat Pulit ban pynkhreh ïa kane ka mishon," u la ong.
“Tang shu wanrah ïa ka mishon, ngeit ïa nga tang hapoh san snem nga nud ban ong ba ngin sa lah ban rat dyngkhong ïa ka jingjyllei jong u drok hapoh kane ka jylla Meghalaya," ong u Bah Tynsong.
U Myntri ka tnat Kam Pohing ka Sorkar Jylla u Bah Lahkmen Rymbui u la banjur ba dei ban don ki jingpynshai bad ki jingpynsngewthuh sha ki skul bad ki kolej khnang ba ki khynnah skul bad ki samla pule kin dup sngewthuh ïa ka jingktah jong u drok.
Dei tang ki samla kiba don ka bor ban ong em ïa u drok bad dei tang hangta ngin sa ïoh ka jingjop.
U Director General of Police (DGP) u Dr.
Lajja Ram Bishnoi u la pyntip, katkum ka khanasamari 2019, haduh 2.
5 lak antad ha Meghalaya ki don ki nongpyndonkam ïa u drok, kata, kiba shu pyndonkam da ki thyrnia injek bad kiba pyndonkam da ki dawai.
Na kine, ki don 11,420 ngut kiba ju pyndonkam da kaba shu injek da ki thyrnia, 43,620 ngut ki nongdie kynja, 1, 64,814 ngut kiba dei ki nongdih drok Opioid, 24,700 ngut kiba pyndonkam da ki dawai, 1300 ngut kiba kyrni ha u drok bad 1400 ngut kiba kyrni ha ki dawai kuli Amphetamine, ula ong.
Haba kren halor ka jinglong jingman jong ka jylla, u DGP u la ong, kane ka dei na ka daw ba ka Jylla Meghalaya ka ïajan bha bad ka Golden Triangle bad ka Meghalaya ka la long kum ka jaka shalan ïa u drok bad kane ka la pynlong ruh ïa ki bor badei peit ban long kiba peitngor bha.
U DGP u la ïathuh ruh ïa ki lynti shalan ïa u drok ha ka jylla Meghalaya bad ïa ki lynti ba la pyndonkam da ki nongkhaii drok.
U la ïathuh ba ka tnat Pulit ka la pynkhreh ïa ki buit treikam da kaba ïatreilang bad ki kynhun bapher bapher, nalor kaba pynlong ïa ki jingkhynra da ki bor jong ka aiñ bad da kaba pynlong ruh ïa ki jingpynshai bad ki jingpynsngewthuh sha ki khynnah skul bad ki samla pule bad ha ki shnong ki thaw.
U la pyntip ba ha ki 15 snei ba la leit noh ka tnat Pulit jong ka Jylla Meghalaya ka ladep pynlong haduh 142 tylli ki rynsan pynsngewthuh sha ki skul, ki kolej bad ha ki jaka paidbah ha kylleng ka jylla halor ka jingshyrkhei jong u drok bad kumjuh ruh sha ki 15061 ngut ki samla.
Shwa kane, ka Chief Secretary ka Kong Rebecca V.
Suchiang ka la banjur ba ka long kaba donkam ban pynsngewthuh bha ïa ki samla pule ïa ka jingma jong u drok.
Ka la kyrpad ïa ki kmie ki kpa bad ïa ki nonghikai ba kin ai jingkyrshan bad ïada ïa ki khynnah pyrshah na ka jingshah pynngop ha u drok bad kaba donkam eh ka long ban ïatreilang ban pyllait ïa ki khynnah na ka jingshah ktah ha ka bor met bad ka bor pyrkhat.
Ha kane ka sngi, la pyni ïa ka jingïalehkai skit da ka Kripa Foundation De-addiction Centre for Juveniles, Mawkasiang bad ka jingphla jong ki nongpang ba la ïoh jingkoit kiba la shah sumar ha KJPA New Hope De-addiction Centre for Males, Mawdiangdiang bad na ka Kripa Foundation De-addiction Centre for Juveniles, Mawkasiang.
Shillong, Jylliew 25 : Ka National People’s Party (NPP) kaba ïalam ia kane ka sorkar Meghalaya Democratic Alliance (MDA) hangne ha jylla ka la rai ba kan ïakhun marwei ha ka election MLA 2023 namar ka don ka jingkyrmen skhem ba kan jop bun ha kane ka kynti bad kan ïoh ban ïalam hi ïa ka jingsynshar.
“ Ngi kwah ban jop bun eh ha kane ka kynti ban ïalam hi ïa ka jingsynshar na kata ka daw ngi la long kiba la pynkhreh naduh mynta" ong u Symbud Myntri Rangbah bah Prestone Tynsong.
U la ong ka NPP ka kwah ban ïakhun marwei bad kam don kano kano ka jingthmu ban ïatehlok lypa bad kano kano ka party shwa ka election MLA 2023.
Haba la kylli hato kan don ka jingsngew pyrshah na ki paidbah khamtam ba ka NPP ka ïalam ïaka jingsynshar haba bun ki jingshah kynnoh, u bah Prentone u la ong “ ïa kata ngin ieh haka jignstad jong ki kyrtong jong ngi.
Ngam kwah ban ïathuh ïa phi kumno ngi la long kiba la pynkhreh namar ngin batai lypa ha ki kyrtong jong ngi kumno ban kren bad ïasaid haba ïeng ha rynsan".
U la ong ba ka NPP kam don por ban ïai pynshai ïa kino kino ki jingkynnoh pyrshah sorkar namar ka thong jongka ka long ban leit sha ka election da ka jingkyrmen ban ïoh ka jingkyrshan naki paidbah bad ban jop bun ha kane ka kynti.
“ Ki briew ki la tip bad ïohi kaei ka NPP bad kaei ka jingïapher na kiwei ki party hangne ha Meghalaya.
Ki paidbah ki tip ruh kiei bad kiba kumno ki kyrtong jongka kumta ka shu long bijai ei ka por ban shu ïa pynshai ïa ki jingkynnoh.
Kan bha ban ïa pynlut por kumno ban leit sha ka election bad ban jop bun" ong u bah Prestone.
U la ïathuh ruh ba ka party kam pat rai mano ban long u kyrtong Chief Minister jongka.
Namar u la ong ha Meghalaya ki paidbah ki jied ïa u kyrtong uba ki ieit ym da dei eh tang ïa ka party.
“ Hangne ha Meghalaya ka don ka jingïapher kaba khraw na kiwei pat ki jylla bad na kata ka daw man la ka san snem ki kyrtong shimet ruh ki jop beit lada ym dei ba ki paidbah ki jied ïa u kyrtong uba ki ïeit kumno kine ki kyrtong laitlan (independent) kin ym jop shi jop man la ka san snem" pynkut u Symbud Myntri Rangbah.
Shillong,Jylliew 25 : Ha ka jingther u lapbah bad lyngshop ki bor mariang ha baroh 11 tylli ki District jongka jylla ha kine ki khyndiat sngi ba la dep ki la don 35 ngut ki mynsiem briew kiba la duh ïa ka jingim na ka jingshah rong ha ka umsaw, shah ban ha ka jingtwa khyndew, ki ïing ki sem.
Nalor kine kiba iap ki briew kiba la shah ktah ha kane ka jinglyngshop ki bor mariang da ka jingshlei um bad jingtwa ki la long haduh 6,34,818 lak ngut bad ki shnong pat kiba la shah pynjulor jur ki long 950 tylli.
Kat kum ka kaiphod kaba la pyllait na ka ophis u Myntri Rangbah ka jylla u Conrad K Sangma la ïathuh ba kiba dang jah rngai haduh mynta ki long 11 ngut bad kiba mynsaw jur ki long 22 ngut.
Ki ïing kiba la shah pynjulor ki long 4385 tylli,265 kiba la shah pynjulor phom,3870 kiba shah pynjulor mar shiteng bad 98 tylli kiba la jur bha ka jingshah pynjulor.
Ki mrad kiba iap ha kane ka jingthwa bad shlei um ki long 310 tylli.
Ki briew kiba la ïoh ban pyllait im ki long 21 ngut, ki ïing sherdara kiba la pynkhreh lypa ki long 31 tylli, ki briew kiba hap ban pynsah ha kine ki ïing ki long 4885 ngut.
La sam ïaki jingïarap kum ki jaiñ ki nep, ki mar bam mar dih, ki umdih bad ter ter sha ki lanot shlei um.
Ki lyngkha bad jaka rep ba la shah pynjulor ki long da ki bun spah hectares.
Bun ki surok kiba la shah pynjulor jur na ka jingtwa kat haduh bym lait shuh ka leit ka wan, ki jingkieng kiba shah rong ruhki don bun tylli, ki skul bad ter ter.
Ka sorkar ka la hap ruh ban pan jingïarap na ki shipai suiñ ban leit pynhap marbam sha South Garo Hills namar ym don surok shuh ba lait ban ïaid sha katei ka district.
Nalor kane wat ki BSF ruh ki la ïarap bha ïa kito ki paid nongshong shnong kiba sah ha khappud.
Ka sorkar mynta ka dang lum jingkheiñ thik pa thik ban tip haduh katno spah klur ka jinglut khnang ba kan ïoh ban pan jingïarap shuh shuh na ka sorkar.
Na ka liang u Myntri Rangbah ula pan 300 klur tyngka hynrei la sngewthuh ba kane kam pat dap satia bad yn dang hap ban pan shuh shuh na ka sorkar pdeng.
Shillong, Jylliew 25 : Ka jingkylli kaba mih na kiba bun ba lang la ka dei ha ki ïew ki hat, ki ïing iap briew ne ha kino kino ki jaka ba ïa lum paidbah ka long beit hato ka Jaiaw ka la dei ka ktem jong ki nongtuh, nonglute, nongpyniap briew bad nongdih drok? Balei ba mih kane ka jingkylli ka long halor ka jingshah shoh jong kiwei ki jaidbynriew ha ka thaiñ Jaiaw kaba la ïai jia na ka por sha ka por.
Tang shu la ïaid da kiwei ki jaidbynriew kiba ym dei ki trai ri trai muluk tang katta la shah dung, shah shoh shah lute beit.
Balei kane ka jia haduh katne hato ym dei ba la jur ki nongdih drok.
Haba leit sha kiwei kiwei ki Dong ne Shong ym ju ïohi pulit shuh ban hap ap pahara hynrei ha Jaiaw pat naduh mynstep haduh mynmiet la hap ban pynap beit da ki kali bullet proof.
Kane ka la kup ïa ka dur bym don shuh ka jingshngaiñ ha katei ka thaiñ.
Dang ha ka Sngi Thohdieng ki la don haduh ki la don ar tylli ki jingjia ha thaiñ Jaiaw kawei ka dei ka jingshah shoh jong ki arngut ki samla pule kiba na Kerala kiba wan pule pyntbit (internship) bad ka Impulse NGO Network namar ki leit donkam sha katei ka thaiñ bad rung bam jingbam ha kawei ka resturant.
Kine ki dei u Rejaz M Sydeek bad Sarath S Thambi.
Kine hadien ba la dep bam jingbam bad mut ban siew ïa ka bill la wan ki briew bym lah ban ithuh kiba shong da ki thuk thuk bad don kumba 30 ngut ei ei bad shoh beit ïa ki.
Uwei pat u samla uba shah shoh u dei uba leit rah jingbam sha ïing briew na ka Swiggy bad haba la poi ha Mahari Petrol Pump,Jaiaw Langsning la mih 20 haduh 25 ngut ki briew kiba la shoh beit ïa u.
Ha ki por ba mynshwa kiwei ki jaidbynriew ki tieng ban leit dei tang sha Mawlai hynrei mynta mar khongpong ki briew ki la tieng eh ban ïaid lynti ha Jaiaw hynrei shngaiñ ha Mawlai.
Ha Mawlai ki don bun kiwei ki jaidbynriew kiba pule ha NEHU kiba ïaid da ka kjat teng teng shaduh Mawdatbaki bad Mawroh ruh hynrei ym ju lei lei ki shngaiñ ka ïaid ka ïeng.
Kane ka pynpaw ba kiba la nang la stad ki la bun mynta ha Mawlai imat.
Ha Jaiaw tang shu wan kit mar da u daju ruh lah shah shoh bad shah ktah kti beit.
Dang ha ka taiew ba la dep la don uwei uba shah dung ha ki thaiñ Jaiaw.
Halor kine ki jingjia na ka liang u Myntri kam Pohïing ka jylla u ma Lahkmen Rymbui u la pynrem jur bad ula bthah ïaki bor pulit ba ki dei ban thwet jur bad kem ïa kine ki kynhun shoh briew ha ki thaiñ Jaiaw.
“ Nga pynrem jur ïa ki briew kiba la shoh ïa ki arngut ki samla pule na Kerala ha Jaiaw bad kane ka pynpaw ba ki don ki runar kiba kwah ban wanrah ïa ka jingshong syier bad jingumsnam ha ka ne ka nongbah" ong u ma Lahkmen.
U la ïathuh ba ki pulit ki la rejister case bad ka jingtohkit ka la ïaid shakhmat bad u kyrmen skhem baki pulit kin sa ïoh ban kem ïa kine ki briew kiba donkti ha kine ki kam shoh briew.
Na ka liang u DGP ula ïathuh ba ki pulit ki dang bishar ïa ki dur ba la ring da ka CCTV ban ithuh ïa kitei ki briew kiba donkti.
U la kular ruh ban thwet jur haduh ban da ïoh kem ïaki.
U la kyntu ruh ha kajuh ka por ïaki samla ba kin kiar na kine ki kam pyntriem namar wat la ki leh hapdeng ka jingbuaid ruh ki dei ban sangeh ïa kum kine ki jaitkam.
Ki dei ban wan shakhmat bad pynpaw kiei ki jingeh jongki khnang ban ïoh ïarap bad pynbeit ïakita ki jingeh kiba ki ia kynduh ong u DGP.
Shillong, Jylliew, 26: Hynriew ngut ki samla kiba la wanrah burom ïa ka jylla Meghalaya da kaba ïoh khur takma ha ka National Taek-wondo Championship 2022 kaba la long ha Amritsar, Punjab dang shen ki la shah pynkup burom ha ka kynhun ba la ïalam da u Bah Michael Kharsyntiew ha ka jingïalang kaba la long ha Pine Wood Hotel Shillong ha ka sngi Thohdieng jong ka taiew baladep.
Ïa kane ka rynsan ïalehkai la pynlong da ka Taekwondo Taekwondo Indian Federation (TIF) naduh ka 17 tarik haduh ka 20 tarik mynta u bnai.
Ki hynriew ngut ki samla kiba la shah pyntbit ha ka Meghalaya Taekwondo Training Academy hapoh ka jingïalam jong u Bikash Baruah kum u Coah bad u Roshan Sharma kum u Manager ki kynthup ïa ka samla Sangeeta Rabha, u Wansalan Dkhar bad u Varinder Singh kiba la ïoh khur ïa ka takma ksiar, katba u Ujal Baruah, ka Lanosha Marbaniang bad u Sunny Kumar Shah ki la ïoh khur ïa ka takma rupa.
Ïa kine ki hynriew ngut ki samla bad kynthup ruh ïa u Coach bad u Manager u Bah Michael Kharsyn-tiew u la pynkup burom da kaba ai sngewbha da ka song pisa.
Shillong, Jylliew 26 : Ka Meghalaya Football Association (MFA) ka la pynbna ban pynlong biang ïa ka Meghalaya State League (MSL) ïa kaba ïa katei ka sien kaba lai yn pynlong ha u Risaw 2022, kaban wanrah biang sa shisien pat ha kajuh ka lympung ïa ki club kiba don ha kylleng ka jylla.
La ïathuh ruh ba ki Associatioin kiba la pynïasoh sha ka MFA kin pyndep ïa ki league ïalehkai hapoh ka 30 tarik Nailur 2022.
Haba pynbna ïa kane ha Shillong Press Club ha ka sngi Saitjaiñ jong ka taïew ba lah dep, ka MFA ka la pynbna ruh ban sdang thymmai ïa ka Youth Leagues na bynta ki U-13, U-15, bad U-17 youth clubs (tang na bynta ki shynrang), ha kaba ki nongjop kin ïoh ban mihkhmat ïa ka jylla sha ka tournament ban sa pynlong da ka All India Football Federation.
U Bah Wanshan Kharkrang uba dei u deirector jong ka MSL u la ïathuh ba ka jingpynlong ïa katei ka lympung kadei lyngba ka jingkyrshan lang da ka sorkar jylla naduh kaba sdang haduh kane ka kynti ba mynta ruh, ha kaba ki club kiba jop ha ki league bapher bapher ba pynïaid da ki association kim pat ju ïoh kum kane ka lad tad haduh ba ka MFA kan shim ïa kane ka sienjam ha u 2017-18U la ïathuh ba ïa kane ka lympung ha ki snem ba lah dep la pynlong ha Garo Hills, Ri-Bhoi, Jaintia Hills bad South West Khasi Hills.
Bad ban ïaid shakhmat na bynta katei ka lympung, ka MFA mynta ka kynti kan pynlong da ka jingthep kyrteng bad kan sa jied ïa ki jaka katkum ka jinglah jong ki ban pyndap katkum jingpynbeit ba la buh da ka MFA.
La pynlong ïa ka MSL na bynta ka ïoh ka kot jong ki club ha kaba kin ïoh ban lum pisa na ki madan ïalehkai lyngba ki ticket bad na ka khusnam song pisa.
Hadien ka jingpynthut jong ka khlam jingpang Covid-19, ka Meghalaya Football Association ka dap da ka jingsngewkmen ha kaba ki nongkyrshan, ki club bad ki player kin mih ïakhun ha ka MSL.
Ki association kiba la pynïasoh sha ka MFA ki dang ïaid shaphrang ha kaban pynkhreh ban pynlong ïa ki league ïalehkai bad ka MFA kan sa lah ban ai ki kyrteng jong ki club kiban ïashim bynta ha ka MSL hadien ba la kut baroh ki league.
Shillong, Jylliew 26 : Ka Rangdajied United FC ka la pynliem da 1-0 pyrshah ïa ka Ryntih SC ha ka lympung ïalehkai OC Blue Shillong Premier League 2021-22 ha ka jingïakhun kaba la long ha ka sngi Saitjaiñ ha Third Ground, Polo, Shillong.
Kane kadei ruh ka jingïakhun ba khatduh jong ka second round.
U Donboklang Lyngdoh ka Rangdajied United FC u la thep ïa ka kol kaba stet tam jong kane ka samoi kata ha ka jingïalehkai ba dang ïaid sdan minit, hynrei watla hapdeng ka jingïalehkai kaba ïakhaid bad ïoh ki kabu pynban ka jingïakhun ka la neh da 1-0 haduh kaba kut.
Ka Ryntih ka la khur jingjop ha ka jingïakhun kaba nyngkong da kaba pynliem da 3-0 ïa ka Malki, katba ka Rangdajied United FC ka la ïakhaid da 1-1 bad ka Mawkhar.
Haba phai sha ka jingïalehkai, ka RUFC ka la sdang da kaba ñion shakhmat ka kut jong ka Ryntih, ha kaba u Chesterpaul Lyngdoh u la ïoh ban pynsmiej nyngkong ïa u Eric Nongkhlaw rangap kol ka Ryntih da kaba khyrwit sha kyndong jong ka jar.
Hadien shi minit ba la ïaid biang ka jingïalehkai, u Donboklang u la ïoh suk ïa ka bol ba la ai da ka Ryntih bad rah ïa ka bol shakhmat ha kaba u la ïoh ban pynrung suk ïa ka bol hapoh ka jar.
Ka Ryntih ka khlem duh mynsiem bad ïakhun beit triang ban pynphai kol.
U Badon Kupar Marbaniang laisien u la ïoh ka kabu hynrei u khlem lah ban pynrung shapoh ka jar.
Ka jingïakhun ka la nang ïaid shakhmat, ka Rangdajied ka la sdang ban ñion biang shakhmat bad ïoh ruh ki kabu.
U Chesterpaul uba la ïoh bat ïa ka bol u la rah beit shakhmat bad pashat sha u Donboklang uba la khyrwit ïa ka bol kaba la lait noh sharud bad sa shisien u Chesterpaul u la pyndei da ka khlieh hynrei ka bol ka la tam ïa u dieng kol.
Ka Ryntih ka la ïoh shibun ki kabu haba ïanujor bad ka Rangdajied ha ka jingïalehkai jong ka kyll step hynrei ka khlem lah pat ban pyndep ha ka liang ka thep kol.
Ki rangïalehkai ka RUFC ba kynthup ïa u Knerktilang Buam, Atlanson Kharmaw bad u Raikutshisha Buam kiba la ïoh ka kabu hynrei ki khlem lah pat ban thep kol.
U Wanlamsuk Nongkhlaw ruh u la ïoh ban khyrwit tyngeh sha ka kol jong ka Ryntih hynrei la kyrda noh da u Restom Khriam rangïalehkai dien ka Ryntih sharud.
Hapdeng ka jingïalehkai kaba itynnad bad ïakhaid bha pynban haduh ba kut ka Rangdajied ka la khur ïa ki lai point da kaba pynliem da 1-0.
Mynta ka sngi ka jingïakhun kan long hapdeng ka Mawlai pyrshah ïa ka Langsning.
Shillong, Jylliew 26: Ka samla Kyntimon Marweiñ bad u N Pholendro Singh ki la long ki lahduh ha ka jingïakop mareh Shillong 10K Run kaba dei ka sien pynlong kaba lai ba la pynlong da ka Meghalaya State Olympic Association (MSOA) ha ka sngi Saitjaiñ jong ka taïew ba lah dep.
Ha katei ka jingïakop mareh la wan ban ïashim bynta da 700 ngut ki nongïamreh kaba la sdang bad pynkut ha JN Sports Complex Polo.
La pynlong ïa katei ka jingïakop mareh kum shi bynta ban rakhe ïa ka International Olympic Day, kaba la ju rakhe manla u snem ha ka 23 tarik Jylliew kaba dei ruh shi bynta ka jingkynmaw ïa ka jingsdang jong ka International Olympic Committee ha u snem 2894.
Ïa katei ka jingïakop mareh ba 10 km la pynlong ha kylleng ka pyrthei ha katei ka sngi Saitjaiñ.
U N Pholendro Singh u la pyndep ha ka kyrdan ba nyngkong ha ka por 32 minint 21 second ha ka jingïamareh kaba ïakhaid bha da kaba tam ïa u Hepstarly Lyngkhoi (32:23) uba wan kyrdan ba ar bad ïa u Wolbetstar Nongsiej (32:24) ha ka kyrdan ba lai.
Katba ha ka liang ki kynthei ka Kyntimon Marweiñ kaba la pyndep ka jingmareh da 41 minit 15 second kaba la tam ïa ka Marqueenless Ramsiej (42:20) bad ïa ka Bandasharai Marwein (44:06) kiba wan ha ka kyrdan ba ar bad ba lai.
Kitei kiba la jop kyrdan ba nyngkong ki la ïoh pdiang ruh ïa ka khusnam song pisa kaba mar 10,000 marwei, 7,000 kiba wan kyrdan ba ar bad 5,000 kiba wan ha ka kyrdan ba lai.
La sam ruh ïa ki Consolation prize ba mar 1,000 marwei kiba la pyndep ha ka kyrdan ba saw haduh kyrdan ba phra.
La sam ruh ïa ki khusnam kyrpang na bynta ki nongïamareh kiba la 50 snem shajrong, ha kaba ka Kong Kmoin Wahlang kaba la khur ïa katei ka khusnam.
Ka Kong Kmoin Wahlang kaba la 74 snem ka rta kadei kawei na ki longkmie kaba la ai mynsiem bad ka jingsarong ïa ka jylla hi baroh kawei hadien ba ka la leit ban ïashim bynta ha ka Mumbai Marathon ha ka sien kaba nyngkong eh ha u snem 2019 bad ka la ju ïashim bynta ha kiba bun ki jingïakop mareh hapoh ka jylla bad kumjuh ruh ha kylleng ki jylla jong ka ri India.
Ha ka Shillong 10K Run ka Kong Kmoin Wahlang ka la pyndep ha ka por 57 minit 16 second, da kaba tam ïa ka Kong Melina Nonglang (1:02:40) kaba la 54 snem ka rta bad ïa ka Trisina Wanñiang (1:05:24) kaba 55 snem ka rta.
Ha ka liang ki shynrang pat, u Bah Swonding Mawlong uba 57 snem ka rta u la khur ïa ka khusnam kyrpang da kaba pyndep ha ka por (40:54) bad u Badon Singh Tham ba 50 snem ka rta uba la pyndep ha ka por (40:55), katba u Bah Pynshngaiñlang Dkhar uba 50 snem ka rta u la pyndep ha ka por 41:25.
Hadien ba la kut ka jingïakop mareh, ka MSOA ka la plie ruh ïa ka ophis treikam kaba thymmai kaba don ha Polo ïa kaba la khap ïa u ribon da u Bah John F Kharshiing uba dei u Working President ka MSOA ha ryngkat lang u Bah Bor Diengdoh vice president bad ka Kong Matsiewdor War Nongbri.
Ha katei kajuh ka sngi, la pynkup burom ruh ïa ki phra ngut ki dkhot jong ki state sports association kiba la shah jied ban long dkhot sha ka national federation.
Kitei ki phra ngut ki kynthup ïa u Bah John F Kharshiing (Vice-President jong ka National Rifle Association of India), Paia B War Nongbri (Vice-President ka Archery Federation of India), Finely L Pariat (Association Vice-President jong ka Athletics Federation of India), Larry Kharpran (Joint Secretary jong ka Boxing Federation of India), Pynbianglang Laloo (Executive Member jong ka Badminton Association of India), Donny Ranee (Executive Member jong ka Wushu Association of India), Gaurav Bajaj (Member jong ka Governing Council ka Indian Golf Union) bad u Bah Neil Sootinck (Member jong ka Governing Body ka National Rifle Association of India).
La pynkup burom ruh ïa u Bah Bor Diengdoh kum u senior Vice-President jong ka MSOA bad ruh ïa u synñiang u bynhei na bynta ka football hapoh ka ri India ha kiba bun ki snem.
Ka sorkar jylla ka la ai jingïarap ruh ïa baroh ki state association kiba la pynïasoh sha ka MSOA da ka song pisa ba 3 lak tyngka khnang ba kin ïoh ban pynlong ïa kiba bun ki lympung ïalehkai ban pynpaw nam ïa ki jait jingïalehkai kiba pher bapher.
Ki Amino Acid ki dei shi bynta jong ka Protein kiba rit kiba don jingïasnoh ban pynlong bad aibor ïa kiba bunjait ki protein ha ka met.
Ki don 20 jait ki amino acids kiba wanlang hajuh bad thaw ïa ka protein kaba kyrpang bad kiba don ruh ka jingïanso ha ka jingthaw ïa u ñiuhkhlieh, jingkhih jingksaid ki thied, ki bynta jong ki shyieng, ki shyieng khyrkhoit, ka enzyme napdeng kiwei de.
Kine ki Amino Acid ki dei kiba pynsyrïem kum ki dak thoh kiba iansohlang kiba pynlong ïa ki kyntien kiba beit ryntih.
Ki amino acid ruh ki kynthuplang ïa kiba bun ki ptrotein ha ka met.
Napdeng ki 20 jait ki Amino Acid, kumba 9 jait ki paw ba ki long napdeng kiba kongsan.
Ka met jongngi kam lah satia ban pynmih hi dalade hynrei lah ban ïoh lyngba ki jingbam ba ngi bam.
Lait na ka jingtei ki dohksah, ki don napdeng kine ki jait amino acid kiba ai jingmyntoi ruh halor ka jinglah ban ïohthiah bha Ka jingdon jingïadei hapdeng ki Amino Acid bad ka jingïohthiah bha.
Ka jingïohthiah bha ka long kaba kongsan ha ki liang baroh ka koit ka khiah bad ka jinglah ban pynduna ka jingkhia.
Ka jingduh ne thutthiah ka dei ka daw kaba bun ki mad bad shem.
Ka jingjied ki jingbam ba dei ka jingpynbiang ban pynrung ïa ki jait jingbam amino acid kaba lah ban pynthikna halor ka jingïohthiah bha.
Ka Tryptophan ka long kawei pat ka jait amino acid kaba lah ban ai jingmyntoi halor ka jingïohthiah bha da kaba pynjur ka jingdon ki Serotonin bad ki Melatonin.
Ka Serotonin bad Melatonin ki dei ki Neurotransmitters kiba wallam ka jinglong palei ka koit ka khiah ha ki bynta ka jabieng bad ïarap ban ïohthiah bha.
Lait na ka tryptophan, ka glycine, glutamine bad ka theanine ki long sa kiwei pat ki jait Amino Acid kiba ïarap ban ïohthiah bha.
Ka Glycine: Ka met jongngi ka dei kaba lah ban pynmih hi dalade ïa ka glucine hynrei kane ka lah ban urlong tang lyngba ka jingpynrung ki jingbam kum ka dohkha, pylleng, ki jingbam jait shyieng symbai, bad ki jingbam ba ïoh lyngba ka dud.
Ka Glycine ka ïarap ban pynjanai halor ka jingïohthiah.
Ka dei kaba treikam na ka bynta ban pynjur ka jingdon ka serotonin, kaba dei ka neurotransmitter kaba donkam halor ka jingpynmih ki hormone ha ka jingïohthiah kiba la tip kum ki melatonin.
Kumjuh ruh ki dei kiba pynjanai halor ka bor kynmaw bad ka bor treikam ka jabieng.
Ka Glutamine: Ka Glutamine ka dei shi bynta ka amino acid kaba lah ban pynmih da ka met hynrei ka shong katkum ka rukom long jong ka met, kaba mut ba ka met ka lah ban kham jur ka jingdawa katkum ka jinglong jong ka met.
Kane ka dei kaba lah ban ïoh lyngba ki jingbam kum pylleng, bit, palong, ki jingbam ba ïoh lyngba u kew, bad pathaw.
Ka Glutamine ka dei kaba ïarap halor ka jinglah ban ïohthiah bha lyngba ka jingtreikam halor ki GABA (Gamma Amino Butyric Acid), kiba dei ki neurotransmitter kiba ai dak ïa ka met halor ka jinglong aram.
Ka GABA ka dei kaba paw ruh ba ka don jingïadei bad ka jinglong thanda, long aram, ka jinglong suk ka jabieng, bad ka jingïohthiah bha.
Ka Theanine: Ka theanine ka dei ka non-essential amino acid kaba mut ka met ka dei kaba lah ban pynmih hi dalade hynrei kaba lah ruh ban ïoh lyngba ki jingbam ba ngi bam, ka sha lieh (white tea) ka sha jyrngam (green tea), ka sha ïong (black tea) bad palong ki dei kiba riewspah ban don ka theanine.
Kane ka dei kaba lah ban ai jingmyntoi shibun na ka bynta ka jabieng bad wallam ka jinglong jaijai ka met da kaba pynjur ka jingdon ki hormone kum ki dopamine bad serotonin.
Ki dei kiba ïarap halor ka jingïohthiah bha bad ka jinglong aram ka bor jabieng, kumjuh ruh ki dei kiba ïarap halor ka jinglong peitmat ha ka por mynsngi.
Nongstoiñ, Jylliew, 26: Ka FKJGP ka pynpaw ïa ka jingsngew diaw ïa ka jingbym kynthup lem ïa ka West Khasi Hills District na ka bynta ki madan phlang plastic lane Artificial Turf, watla ka la don ïa ki ar tylli ki madan football kiba la biang ban shna ïa utei u Artificial turf, kita ki long ka Nongpathar Playground ha Pyndengrei bad ka NDSA Playground ha Nongpyndeng.
Kaei kaba paw shai ka dei ka jingbym kheiñ snep jong ka Sorkar ïa ka West Khasi Hill, watla ka la dei ka District kaba la rim tam hapoh ka jylla kaba la ju pynlong ïa ka jingïalehkai kiba heh manla ka snem, ong ki nongïalam, watla kiba bun ki rang bad ki thei ïalehkai kiba ka District ka la sei na ka bynta ban mihkhmat na ka bynta ka jylla.
Ka jingkylli ka long balei kiwei ki District ki ïoh haduh art ylli ki Artificial Turf Playground ha ka shisien pynbna.
Katba ka West Khasi Hills District pat ka la shah ieh beiñ ha kaba wat tang kawei kim ai.
Dang shen ka FKJGP West Khasi Hill District hapoh ka jingïalam jong u Bah Chandra Nongdkhar President bad Bah Williston W.
Syiem GS ka FKJGP, ki la leit ban ïakynduh ban pan jingshai na ka DSO Nongstoiñ, ba na kaei ka daw halor ka jingbym ïoh Artificial Turf hapoh ka District.
Na ka liang ka DSO ka la pynshai ba na ka liang ki jaka ki lah bit lah biang lada ka sorkar ka shna bad ka daw ka dei ba kam pat don ka jingbhah kyrpang ha kine ki por ba lah dep.
Hynrei na ka liang ka officer ka la ïathuh ba mynta ka lah dep phah ïa ka Proposal ïa u Synthetic Tracks ha Nongpathar Pyndengrei.
Ha kaba ïadei bad ki jaka kata ka NDSA Playground bad ka Nongpathar Playground, ki lah dei kiba la biang bha ban shna ïa u Artificial turf hapoh ka ka District.
Kumba ka long kine ki madan haba ki lah biang, ka seng ka khmih lynti ba ka sorkar kan shimkhia.
Na ka liang ka Federation ka kyntu ïa ka Sorkar ba ka dei ban shimkhia halor ki mat ba la dep wanrah da ka DSO, khnang ba ki khun samla ka dong ka thaiñ kin ïoh mad lem kum ba ïoh kiwei pat ki samla ha kiwei ki District jong ka jylla.
Ka seng kan shimkhia halor kane ka bynta kan sa leit ban ïakynduh ïa ka Directorate of Sports and Youth Affairs bad sha u Sports Minister.
Nongstoiñ, Jylliew, 26: Ka Krishi Vigyan Kendra (KVK)West Khasi Hills, ka la pynlong ïa ka prokram Azadi ka Amrit Mahotsav National Campaign ha ka 21 tarik Jylliew 2022 hapoh office kaba don ha Nongshillong.
Ha kane ka sngi la wan ïashimbynta kumba 65 ngut ki nongrep kynthup ki staff jong ka ophis KVK.
I Kong B Mukhim, Assistant Director of Agriculture, Research & Training, na Directorate Shillong, I la long I Kongsan ha kane ka sngi.
Ha ka jingkren jong I Kongsan, I la ai ka jingïaroh ïa ka ophis KVK halor ka jinghikai ba la sam kyrpang hapdeng ki nongrep bad I la ban jur ïa ki nongrep ban kin don noh ïa ki Farmers ID, ban ïoh ki lad jingmyntoi na ki scheme bad kumjuh ba kin phah test ïa ki khyndew ban ïoh ki ‘soil health card’.
Ha kane ka sngi, la ïoh ka awareness halor ka Yoga ka jingkilan met ba ka dei ka sngi kyrpang ba la tip kum ka International Yoga Day 2022 halor ka theme Yoga for humanity.
Kumjuh ruh la pynlong ïa ka awareness training halor ka ‘balanced use of fertilizers’ na I Dr.
E K Marbaniang, SMS Extension.
La ïoh ruh ka jinghikai halor ka phang ‘region specific Agroforestry’ na I farm Manager Bah H Sungoh.
Ka la long ka program kaba myntoi shibun ïa ki paid nongrep.
Ka elekshon MLA ha baroh ki 60 tylli ki constituency ka sah sa tang shi snem duna bad kane hi kadei ka por ïa ki nongthep vote ban phai dien aiu ki la ïoh na u nongmihkhmat jong ki ha kine ki saw snem bad kawei kaba u la wanrah ha ki shnong ki thaw jong ki ha kine ki snem baroh.
Dei ruh ha kum kane ka por ba ki nongthep vote ki pynap shibun ki jingkylli na bynta u MLA ha shwa ba kin leit biang ban jied ïa u MLA uba thymmai ha u 2023.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Ka saiñpyrthei hi ha Meghalaya ka pher bha bad la ju ïohi ruh ba man ka san snem kumba 20 haduh 30 ngut ki MLA ki ju shah rem bad mih bujli da kiba thymmai.
Katkum ka jingïohi kane ka lah ban dei ruh na ka rukom sam ne pynpoi ïa ki skim kam pynroi sha ki shnong ki thaw ne ki ïing ki sem.
Ki nongïalam jong ki unit bapher bapher kim dei satia ban shaniah tylli tang ha iwei ne ar ngut ki nongïalam hynrei ban da don ki briew kiba peit pyrman man la ki unit khnang ba ki kam pynroi kin ym poi tang ha ki bahaïing jong ki nongkitkam jong ki unit.
Kane ka ju jia beit ha man la ki constituency bad kane hi kadei ka daw kaba hakhmat eh kaba u MLA um ju tip ei ei ïa kaei kaba ki nongkitkam ki leh hynrei ha kaba khatduh dei ma u ba mad ïa ka jingshah rem.
Ka por mynta ka la ih bha ruh na ka bynta ki kynhun kiba ju wad jingtip lyngba ka RTI ban tip ïa ki kam pynroi kiba poi ha ki shnong ki thaw.
Kito ki kynhun kiba smat ban wad ïa kum kitei ki jingtip ki dei ruh ban da wad bniah hato kiba ïoh ïa kitei ki skim kam pynroi na u nongmihkhmat kidei kiba dei hok shisha ban ïoh ne dei pynban da ki bahaïing suda jong ki nongkitkam ha ki shnong ki thaw.
Lada ki lap ba kadei pynban ka skim tang na ka bynta ki bahaïing ki dei ban pynshai paidbah khnang ba kiba bun balang kin tip bad kin ïoh ruh ban rai ha ka por thep vote.
Ki paidbah ki dei ruh ban husiar ba ha ka por thep vote kim dei satia ban shah pynngop noh shi khyllipmat tang ha ki tyngka pliah hynrei ban ïeng beit ha ka nongrim.
Lada ki don tang kumba mar shiteng na ki nongshong shnong kiba sngewthuh ïa kane, ka jingshah thied ha ka por elekshon kan ym treikam shuh bad ka constituency hi kan sa ïoh da u nongmihkhmat u ba paka.
Nongstoiñ, Jylliew, 26: Ka jingdon jong ki jait soh ba bun jait ha ki khlaw ki btap jong ka jylla Meghalaya, ka long ka jingkyrkhu kaba khraw ïa ki paitbah lada ki nang ban pyndonkam ïa ki.
Hynrei kumba long mynta wat la ki don da ki hajar ki jait soh ha ki khlaw, ki shu pyut khlem da don ba nang ban pyndonkam.
Haba phai ha ka jingdon jong ki jait sohkhlaw ha West Khasi Hills, u sohphoh tet u dei uwei na ki jait soh kiba kynrei bha hynrei ym ju don ba bam ne pyndonkam ïa u.
U bah Klestar Syiem uwei u rangbah na ka shnong Khliehmawlieh, u ba la ithuh bad ki nongpynïaid jong ka Indian Institute of Technology (IIT) kaba don ha Guwahati, u la pyntip ba dang ha ka sngi saitjaiñ u Kishor Goswami bad uwei u paralok jong u, u ba dei ruh u stad wan bniah ha kaba ïadei bad ki jait soh khlaw, ki la wan sha Nongstoiñ ban pynshai ha ki nongrep ha kaba ïadei bad ka jingdonkam jong u soh phoh tet bad ka jinglah dor jong utei u jait soh ha ki iew ki hat jong ka pyrthei.
Katei ka Institute ka dei ruh ka kynhun kaba la ithuh da ka sorkar pdeng bad ba ka sorkar pdeng ka la kyrshan pisa na ka bynta ba kan pyntreikam, ha kaba kyntiew ïa ka rep soh bad ban pynpoi beit ïa ki lad jingïarap sha ki nongrep, khlem da ïaid lyngba na ki tnad treikam jong ka sorkar jylla.
Kitei ki stad wad bniah haba pynshai ha ki nongrep ha katei ka sngi ki la ong ba ïa u sohphoh tet ym lah ban shem ha kiwei pat ki ri ka pyrthei, hynrei la shem ïa u tang ha Meghalaya, Manipur, Nagaland, Burma bad Malaysia.
Ki la ong ruh ba dei na kata ka daw ba ki ri ka pyrthei ki donkam haduh katta katta ïa utei u jait soh.
Ki la ïathuh ruh ba ha ki jylla ba shathie jong ka ri India, utei u sohphoh tet lane wild apple u shong dor haduh hynñiewspah tyngka shi kilo.
Kumta na ka bynta ka jingmyntoi jong ki nongrep ha kane ka jylla, ki la dep phah ïa ki briew jong katei ka Institute ha ki katto katne ki jaka ha West Khasi Hills, ba kin pyndep ïa ka jingwad bniah bad hadien ba ki la wan rah ïa ka kaiphod, ki la lap ba ka West Khasi Hills ka dei ka District kaba biang bha ban thung ïa utei u jait dieng soh bad ka suiñ bneng ruh ka biang bha.
Kumta na ka bynta ban pyntreikam shait shait ïa ki skhim jong ka sorkar pdeng, kitei ki stad wad bniah ki la ong ba ha u bnai Naitung ban wan kin sa pynpoi ïa ki tynrai dieng soh phoh tet ïa kiba ki la dep sara ha ka jaka ha Guwahati.
Ïa kine ki tynrai dieng soh yn sa sam sha ki nongrep ha Nongstoiñ bad ha katei ka por kin wan lang bad kin ai ka jinghikai kumno ban rep ïa utei u jait dieng soh.
Jowai, Jylliew 26: Ka lympung ïalehkai phutbol jong ki khynnah skul ka ‘Inter School Subroto-Cup Football Tournament- 2022’ bala pynïaid da ka ophis u District Sports Officer West Jaiñtia Hills District, Jowai kala poi noh sha kaba kut hynin ka sngi saitjaiñ, bala wan ban pynhap pyrda da u kongsan ma R.
Muksor Assistant Director, uba dei u Information and Public Relation Office WJH.
Ka skul kaba la paw bha ha kane ka lympung ka dei ka North Liberty Higher Secondary School Jowai kaba la ïoh khur haduh ar tylli ki khusnam kum ka lahduh, kata ha ka kyrdan Under-17 jong ki khynnah shynrang bad Under-17 ki khynnah kynthei.
Katba ha ka kyrdan jong ka Under-14 jong ki khynnah shynrang ka R.
C Eve’s Secondary School kala long kum ka lahduh.
Haba phai sha ka jingïakhun phainal mynta ka sngi ha madan Kiang Nangbah Stadium, Jowai ba la wan ban ïakhun nyngkong ha ka Under-17 Girls hapdeng ka North Liberty H/S School pyrshah ïa ka Kiang Nangbah H/S School.
Ha kaba ka North Liberty kala jop da 3-0 kol bad ïa kitei ki lai kol la thep da ka Eladki Ksoo ha ka minit ba 1 & 47 bad ka Dakani Shylla kala thep ha ka minit ba 41.
Ha ka jingïakhun kaba ar ha ka kyrdan Under-14 ki khynnah shynrang R.
C Eve’s Secondary School kala long ka lahduh da kaba pynliem ïaka North Liberty da 2-1 kol, ïa ki ar kol na ka R.
C Eve’s Secondary la thep da u Stevenson Pasleiñ ha ka minit ba 12 bad u Mewansuk Myrten ha ka minit ba 50, katba ïa ka shikol na ka North Liberty la thep da u Markatjuh Shylla ha ka minit ba 25.
Ha ka jingïakhun balai ha ka kyrdan Under-17 ki khynnah shynrang la wan ban aireng hapdeng ka North Liberty H/S School pyrshah ïa ka Little Flower H/S School Ummulong bad ka jingïalehkai hapdeng kine ki ar kynhun kala long kaba ïakhait bha kaba la pynhun shisha ïa ki nongwan peitkai bad ka jingrisa ki nongkyrshah na baroh ar kynhun.
Naduh ka kylla step ka jingïakhun kala ïakhait khlem da don kiba thep kol hynrei dei ha ka kylla miet ha ka minit kaba 49 ka North Liberti kala ïoh ban thep ïa ka shikol lyngba ka corner ha kaba u rangïaleh kai jong ka u Sajemiki Shylla ula pyndei da ka khlieh bad ka bol kala rung syndon shapoh ka kol kaba la pynlong ïa ka North Liberty H/S School kum ka lahduh.
Ïa ki khusnam sha ki nongjop la sam da u kongsan ha ryngkat ka jingïadonlang u District Sports Officer ma K.
Passah, u Football Secretary ma Nangebor Suting, ki dkhot ka Association, ki Principal jong ki skul lem bad kiwei de.
Nongstoiñ, Jylliew 26: U khñiang jingpang Human Immunodeficiency Virus, u dei u jait khñiang jingpang ba shyrkhei haduh katta katta, u ba ngim lah ban ïohi da ki khmat hynrei lah ban ïohi tang da ki microscope, ki kor kiba khlaiñ bor bha bad utei u khñiang u lah ban thaw ïa ka jingpang kaba la tip kum ka Acquired Immune Deficiency Syndrome (AIDS), kaba haduh mynta ki stad shna dawai ha ka pyrthei, kim pat lap satia ïa u dawai u ba lah ban pynkoit ïa kane ka jingpang, ong ka Dr.
I.
Shadap kaba trei ha kawei na ki tnad kiba peit bad sumar ïa kiba ngat ha utei u khñiang jingpang, lyngba ka kynhun kaba la tip kum ka Meghalaya AIDS Control Society.
Ka Doktor Shadap ka la pynshai halor ka jingshyrkhei jong katei ka jingpang ha ka 24 tarik Jylliew, ha ka jingïalang kaba la pynïaid da ka KSU Nongstoiñ circle kaba la pynlong ha Market Complex New Nongstoiñ, kata hadien ba la kut ka jingpynshai paitbah halor ka jingsniew bad ka jingshyrkhei jong u Drok, ba la pynlong da ka ophis jong ka District Social Welfare Officer ha kaba ka KSU ruh ka la ïatreilang ryngkat ruh bad ki bor pynïaid District jong ka West Khasi Hills.
Ha katei ka jingïalang ba la pynlong da ka KSU kaba dei haka sien shong ba ar kaba la pynïaid da u samla Franklin Syiemïong President ka Nongstoiñ circle, la ïadon lang da ki Nongpeit jong ka KRIKPA Foundation, kaba dei ka jaka ïasyllok ïa kiba la kyrni haka jingdih drok bad ban pynphai pat ïa ki sha ka jingim kaba thymmai.
Ha katei ka sngi la ïoh ïa ka jingpynshai kaba bniah da ka Dr.
Shadap ha kaba ïadei bad ka jingsaphriang jong katei ka jingpang AIDS sha kiwei pat bad ki lad ban ïada.
Katei ka Doktor ka la ong ba ka jingsaphriang jong ka jingpang AIDS, ka dei tang ha kito kiba shongkha pathar bad ka jingpyndonkam bun ngut ïa u juh u thyrnia injek khamtam eh ha kito kiba la kyrni ha ka dih drok.
Ha kajuh ka por katei ka Doktor ka la ong ba wat la utei u khñiang jingpang u long uba shyrkhei haduh katta katta ruh, un ym ïabit satia sha kiwei lada ki iashong lang ha kajuh ka ïing bad wat ban phong ïa ki jaiñ kiba la phong da u ba don ïa utei u khñiang jingpang ruh, namar ka jingsaphriang jong utei u khñiang ka dei tang lyngba ka snam bad ka kynja ba mih na u shynrang ha ka por ba ïashongkha.
Ka la ong ruh ba lada ka longkmie ka dei kaba la don lypa ïa ka jingpang AIDS ha ka por ba kam pat pun khun hadien ba ka la pun utei u khñiang jingpang u lah ban rung ha ki khunlung.
Nalor kata ka la kyntu ïa ki paitbah nongshnong shnong ba lada ki don kiba ha ïing ha sem kiba shitom bad kiba don kam ban ai snam, ki dei ban leit ha ki Hospital kiba la don ïa ki jaka buh snam kum ha Nazareth, NEIGHRIMS, Robert, Civil Hospitals bad kiwei kiwei kiba la ithuh da ka sorkar, namar ka sorkar ka la dep phah test shuwa ba kan tyngkai ïa ka snam ha ki jaka buh.
Khliehriat jylliew 26 : U Deputy Commissioner (Supply), East Jaiñtia Hills District u pynbna paidbah ba la pyllait ïa u Khaw Ration na ka bynta u bnai June, 2022 ha East Jaiñtia Hills District, Khliehriat.
Ka jingsam ka long kumne ba ïa u Khaw AAY yn sam 35 kilo shi ing shibnai ha ka dor T.
3.
00 tyngka shi kilo, ïa u Khaw PHH yn sam 5 kilo shikhlieh shibnai ha ka dor T.
3.
00 tyngka shi kilo, katba ïa u Khaw Non- NFSA pat yn sam 7.
215 kilo shiing- shibnai haka ka dor Die Lang ka ba long T.
11.
77 tyngka shi kilo bad ha ka dor Die Khutia ka ba long Rs.
12.
34 tyngka shi kilo.
Kumta, la kyrpad ïa ki paidbah ba lada shem ba ki Dealer kim die kat kum ka dor lane kilo kumba la bthah ne kdew haneng, ki dei ban ujor sha u Deputy Commissioner (Supply), ka East Jaiñtia Hills District lane phone sha u Toll free No.
1697, lane sha u District Grievances Officer ka East Jaiñtia Hills District.
Mawkyrwat, Jylliew, 26: Ka jingpynkhreh na ka bynta ka jingjied ïa ki nongmihkhmat sha ka Ïingdorbar Thaw-aiñ ka ban sa long u snem 2023 ka la nangïaid shakhmat ha kaba ka jingïarung ïa mih jong ki nongkyrshan jong ki party bapher bapher ka jur bha bad mynta ka sngi 25 tarik u Jylliew, 2022 la sakhi ruh ba ka United Democratic Party (UDP) jong ka Mawkyrwat Circle ka pdiang sngewbha ïa ki hajar ki nongkyrshan jong kiwei pat ki party ban long ki nongkyrshan ba pura jong ka.
Ïa kane ka jingïalang ban pdiang burom na ka bynta ban pynïasoh ïa kiwei pat ki nongkyrshan sha ka party UDP la pynlong ha madan jong ka Balang Presbyterian Mawkyrwat kaba don hajan ka Community Hall, Mawkyrwat ha ryngkat ka jingïadonlang jong ki nongïalang ba hakhmat eh jong ka United Democratic Party (UDP) na Central Body.
Ha kane ka sngi la ïoh ban kren pdiang burom ïa ki nongkyrshan jong kiwei pat ki party da u bah Pius Marweiñ, President jong ka UDP South West Khasi Hills District uba long ruh kum u MLA/MDC jong ka Ranikor Constituency kata ïa kiba la wan ban pynïasoh na ka party Indian National Congress (INC), na ka People Democratic Front (PDF), na ka Bharat Janata Party (BJP), na ka National People Party (NPP) bad kumjuh ruh na ka Hills State People’s Democratic Party (HSPDP) bad bud sa ka jingkren lyngkot na ka kong Shidalin Marngar INC, bah Siril Wahlang, PDF, bah Poland Sohphoh BJP, bah Phroly Lyngkhoi NPP, bah Edilbert Iawphniaw INC, bah Treling Marweiñ HSPDP bad na ka bynta kine la ïoh ban pynskhem da u bah Metbah Lyngdoh, President ka UDP Central Body, uba long ruh kum u Speaker jong ka Meghalaya Legislative Assembly.
U Bah Metbah Lyngdoh, President ka UDP Central Body, uba long ruh kum u Speaker jong ka Meghalaya Legislative Assembly haba kren ha ka jingïalang ban pdiang burom na ka bynta ka jingwan pynïasoh jong kiwei pat ki party sha ka United Democratic Party ha Mawkyrwat Constituency u la ong ba um pat ju lap ba u paidbah ba bun un wan ban sngap ha kum kine ki jingïalang namar ka elekshon ka dang jngai bah.
“Kane ka long kaei kaei kaba phylla bad kaba don ka dak jong ka jingkyrmen lyngba ka jingïalang jong U Blei najrong", ong u bah Metbah.
Ha ka jingkren jong u u la pdiang sngewbha kyrpang ruh na ka bynta kito ki nongkyrshan jong kiwei pat ki party kata na ka HSPDP, NPP, PDF, BJP, bad na ka Congress kiba la wan ban rung kum ki dkhot ba pura jong ka party UDP da ka jingthmu ban pynkhlaiñ na ka bynta ka jingjied ïa u nongmihkhmat ha u snem 2023.
U la pynpaw ka jingsngewkmen ha kaba ula ïohi da la ki jong ki khmat ba ki hajar ki nongkyrshan ki la wan ban pynïasoh ïa lade ha kane ka party ka bom ha kaba da ka jingwan pynïasoh jong ki kan long ka jingaimynsiem na ka bynta ki nongïalam jong ki Circle, ka District bad kumjuh ruh wat ïa ka Central Body namar dei da ka jingtrei shitom jong ki ban pynurlong ba kane sngi ban pdiang burom ka la long ka prokram kaba jop.
U la pynkynmaw ruh khyndiat ïa ka jingïaid lynti jong ka United Democratic Party (UDP) kaba la pynkha na ka Hills People Union (HPU) kaba long da ka jingthmu ban lum ban lang ïa ki seng Riewlum ban pynlong kawei.
Katba ka HPU pat ka mih na ka All Party Hill Leaders Conference (APHLC) ha kaba ki don ka thong ban pynïatylli ïa ki nongïalam baroh.
Namarkata, da kane ka pynphalang ruh ha kane ka party UDP mynta ba ka don ka jingpyrshang ban lum ban lang ïa ki nongïalam ban wan pynïasohlang ha kawei ka shatri khnang ba yn lah ban wanrah ïa ki jingkylla kiba bun lada don tang kawei ka kynhun.
U la ong ruh ba khlem lah ban klet ba ka party UDP ha Mawkyrwat Constituency ha kine ki snem kiba la leit ka long ka party kaba khlaiñ bha haba phai ha ka por ba dang don u (Late) bah B.
B.
Nongsiej uba la long teng kum MLA/MDC barim jong ka Mawkyrwat Constituency na ka party UDP ha kaba bun ki kam u la pyntyllun bad long ruh u nongprat lynti ha ki phew snem ba la dep.
Kumta ruh ha kane ka kynti ba mynta lyngba ka jingwan pynïasoh jong kiwei pat ki nongkyrshan kan long ka jingkyrmen ïa ka party na ka bynta ka elekshon ka ban sa wan ka ban long ha u snem 2023 ba ka party UDP kan ïoh ka jingjop bad ban poi sha kata ka thong ka donkam pat ïa ka jingïatreilang, jingtrei shitom bad jingïalong kawei kum shi ïing.
Namarkata, u la ong ba kum ka party kaba i don jingkyrmen ban jop suk bad ban ïoh ruh shibun ki MLA napoh ka Ri Khasi Jaiñtia kane ka paw shai ba katba pynlong ka jingïalang kiba wan ban ai jingkyrshan ïa ka party UDP ki la sdang ban mih watla hapoh jong ka jylla Meghalaya namar hangne ngi don lai tylli ki jaidbynriew kiba shong basah ki Khasi, Jaiñtia bad u Garo ha kaba kine ki donkam ban ïalong kawei ban wanrah ka jingkylla ha ka shynshar khadar hapoh ka jylla hi baroh kawei.
Ha kaba ïa dei bad ka jingrai na ka bynta uno uno u kyrtong, u bah President ba Rangbah jong ka Party UDP u la ong ba um ki nongïalam kim lah ban rai kano kano ka rai hynrei ki hap ban sngap ïa ka sur jong u paidbah kiba long ki nongkyshan kumba ka long mynta hangne Mawkyrwat Constituency namar kathaduh mynta ka pynpaw shai ba kum ka party kam pat don uno uno u kyrtong hynrei ki nongïalam jong ka Central Body ki dang ap ïa ka jingwanrah kyrteng jong ki nongïalam ha ki Circle la ka long ha Mawkyrwat, Mawsynram ne kiwei kiwei ki Constituency.
“Watla ka elekshon ka dang jngai bha ka dang don mynta sa kumba 7 bnai ei ei hynrei kane ka pynpaw shai ba ki paidbah hi ki sngewthuh ba ki don ka jingshaniah ïa ka UDP", ong u bah Metbah namar kum kine ki rynsan ki hap ban bishar bha ha kaba kane kam dei ka kam tamasa hynrei ka dei ka kam ïap kam im jong u paidbah ka dong ka thaiñ bad ka jylla hi baroh kawei.
Kumta u la kyntu ïa ki nongkitkam jong ki Primary Unit, ki Circle kiba hapoh jong ka Makyrwat Constituency ba lada don kano kano ka jingeh kim dei ban shu sngap hynrei kin pyntip ha ki bor ba hajrong namar ki kloi ban ai jingmut bad ïarap lem ha kino kino ki bynta.
Kiwei pat ki nongkren ha kane ka sngi ki long u bah Allantry F.
Dkhar, Vice President ka UDP Central Body, bah Paul Lyngdoh, MDC bad Working President jong ka UDP Central Body bad u bah H.
Brolding Nongsiej, MLA Mawthad-raishan Constituency uba bat mynta kum u Myntri Sorkar jong ka tnad Water Resources.
Ïa ka jingïalang la pynïaid da u bah Pius Marweiñ, MLA/MDC jong ka Ranikor Constituency uba dei ruh kum u President jong ka UDP South West Khasi Hills District.
Khliehriat Jylliew 26: Ka long kaei kaei kaba sngewlyngngoh ba ka sorbah Khliehriat, kaba dei ruh ka Head Quarter jong ka East Jaiñtia Hills District ka mad ïa ka jingduh bor ding kaba khah khah bad ki don bun tylli ruh ki dong ha shnong Khliehriat kiba la duh bor ding mynta lah bun taiew ki la shu shong khlem bor ding, kane ka jingduh bor ding bad jingthut ka bor ding ka buh jingeh ïa ki paidbah ha kiba bun ki liang.
Kumba baroh hi ki tip ba ha Khliehriat, ki don bun tylli ki skul, ki ophis, ki dukan bad kine baroh ki donkam bha ïa ka bor ding, hynrei ka jing thut khah khah ka bor ding electric ka ju wanrah ruh ka jingthut bad jingdkhoh ha ka rukom treikam ha ki skul, ki ophis bad ha ki dukan khamtam kito ki dukan kiba don ha ki jaka ïew ka jingduh bor ding ka la wanrah ruh ïa ka jingduhnong ïa ki nongshong dukan bad ki khynnah pule kiba pyndonkam da ka bor ding electric.
Ha kajuh ka por, katno ka long kaba sngew jah burom ïa ka tnat MeECL East Jaiñtia Hills District, ba kat ka District Headquarter ruh ka dang kynduh jingeh khah khah ha ka jingioh bor ding electric, ha ka jingshisha ka tnat MeECL ka la dei ban shim khia bha ban pynbit pynbiang ïa ka bor ding ha ka shnong Khliehriat baroh kawei namar baroh (maximum) ki paidbah ki shaniah ha ka bor ding electric ha kiba bun ki kam ki jam jong ki.
Ki ong ruh ba lada ka jingduh bor ding ka jia khah khah kan long ka jingduh nong kaba khraw ym tang ïa ki paidbah, hynrei ïa ki khynnah pule ruh kiba pule ha ki skuk, ha ki college bad ha ki shnat (Centre) pule bapher bapher bad ki nongshong dukan kiba don ha sorbah Khliehriat.
Jowai, Jylliew 26: Ka West Jaiñtia District Sports Association (WJDSA) lashai ka sngi 27 tarik u Jylliew kan sdang sa ka lympung ïalehkai phutbol ba la tip kum ka ‘5th Debo Shullai Memorial Trophy’ 2nd Division Football Tournament-2020 ïa kaba yn pynïakhun ha madan Kiang Nangbah Stadium Jowai.
Baroh ki kynhun kiba ki ban ïakhun ha kane ka lympung ki don haduh 16 tylli, ha ka Pool-A: ka West Madan Mustem, Caroline Colony, Pynthorlangteiñ bad ka Loin Sports & Youth Affairs.
Ha ka Pool-B: ka Lumpariat, Khliehïongriang, Dongmihsngi, N.
S.
A.
Pool-C: Mynsngad, Khliehmynkrem, Phramer, Mookyndur.
Katba ha ka Pool-D: ka Mooknor Thadmuthlong, Panaliar, Lumpyrtuh Mihmyntdu bad ka Iawmulong Nartiang.
Ka jingïakhun ba nyngkong mynta ka 27 tarik u Jylliew, 2022 yn aireng hapdeng ka West Madan Mustem pyrshah ïa ka Caroline Colony ha ka por 3 baje nongphai sngi.
Nongpoh, Jylliew 26: Kum shibynta ban ai mynsiem ïaki samla kiba pass bha haka shnong Ñiangbari Them ha Ri-Bhoi haka eksamin SSLC bad HSSLC, ka shnong Ñiangbari Them ha Ri-Bhoi kala pynkup burom ïa 9 ngut ki samla pule na katei ka shnong ban dang pynshlur shuh shuh ïaki ba kin dang leh bha haki jingpule ba kham shalor.
Ha katei ka jingpynkup burom la pynshngaiñ ruh da ka jingdonlang u MLA ka Nongpoh u Bah Mayral Born Syiem, Bah Balajied Ranee MDC, ki nongïalam shnong lem bad ki kmie ki kpa bad ki khun samla jong ka shnong.
Naka liang u MLA ha katei ka sngi u la ai khusnam ruh da ka song pisa ha kitei ki 9 ngut ki samla pule ban pynshlur bad ai mynsiem ïaki ba kin dang leh bha haki jingpule ba kham shalor kum ka nuksa ïa kiwei pat ki khun samla ba kin dang minot thop ban wanrah nam bad burom ïaka shnong ka thaw bad ka district.
Haba kren ha katei ka sngi naka liang u Bah Mayral Born Syiem, u la ai ka jingïaroh ïaka shnong kaba la shim ïaka sienjam ban pynkup burom ïaki samla pule kiba la pass bha na katei ka shnong kaba long ka jingsarong ïaka iing ka sem, kum ka jingai mynsiem ïaki ba kin dang bteng ban minot bad leh bha shuh shuh haki jingpule ba kham shalor.
U la ong ruh ba ka jingnang jingstad ka long kaba kongsan ha kine ki sngi ba mynta, ba ki samla pule ki dei ban minot thop ban don ka mynsiem ïaleh bad ïakhun bad kiwei pat ban wan shakhmat haki jingpule, namar dei tang ki samla kiba minot bad trei shitom kiba poi shaki kliar jong ka nam.
Nongpoh, Jylliew 26: Ka skulbah University of Science and Technology (USTM), Baridua haka sngi Saitjaiñ kala pynkup burom ïaki samla pule kiba la pass bha haka eksamin Class X bad Class XII jong Board Exam ka jylla Meghalaya bad Assam.
Ha katei ka sngi kumba 138 ngut ki samla kila shah pynkup burom ha katei ka skulbah bala ai ruh da ki khunsam bad pisa lyngba ka jingïarap jong ka Vision 50 Academy kaba la pynlong ha Central Auditorium jong ka skulbah USTM bala wan ruh ban shim bynta da ki nonghikai, ki kmie ki kpa bad ki bahaiing ha sem jong ki samla pule jong ka jylla Meghalaya bad Assam.
Haba kren ha katei ka sngi naka liang u Chansellor ka skulbah USTM u M Hoque, u la ai ka jingïaroh ïa baroh ki samla pule ka jylla Meghalaya bad Assam kiba la wan shakhmat haka eksamin matrik bad kumjuh ruh ka Class XII bad katei ka jingai khusnam ka long ruh kum ka rynsan ban ai mynsiem shuh shuh ïaki samla pule ba kin dang trei shitom bad minot haki jingpule ba kham shalor.
Kum u khlieh duh katei ka skulbah u M Hoque u la ong ruh ba ki samla pule kim dei ban phai khmat tang sha ki kam doctor, engineer bad kiwei kiwei hynrei ba ki dei ban don ka mynsiem ïaleh ban ïakhun ïaki eksamin Civil Service ban long pat ki nongpeit nongkhmih ïaka jylla kaba ki wan ban ai ka jingshakri ïaki paidbah namar kumba long mynta haba nujor ka jylla Meghalaya bad Assam ka dang donkam shibun ki ophisar IAS, IPS, IFS bad kiwei kiwei bad lada ki samla ki don ka thong bad ka jingangnud ym don ba lah ban khang ïaki ban poi shaka thong.
U la ai mynsiem bad kyntu ruh ïaki ba ki dei ban pynneh ïaka mynsiem jong ka jingtrei shitom, ban minot thop haki jingpule jong ki khlem da pynsepei kai ïaka por ba kordor khnang ba kin long ki khlur ba tyngshaiñ haka shnong ka thaw bad ka jylla baroh kawei.
U Dr.
RM Pant Vice Chancellor jong ka Assam University Silchar u ba long ruh kum u kongsan ha kane ka sngi u la ong ba ka jingnang jingstad ka dei ka atiar ha kine ki sngi bad donkam ka mynsiem jong ka jingtrei shitom ka jingïaleh haka jingim ban long ki khlur ba phyrnai haka ri ryngkat ka jingai mynsiem ïaki ban long ki samla kiba don ka mynsiem ïakhun bad kiwei pat haka ri khlem kynran dien khnang ba ka jingangnud jong ki kan poi shaka thong.
Jowai, Jylliew 26: Ka Loompyrdi Iongpiah, Jowai lyngba ka Sports & Games Committee, ka la pynhap pyrda noh ïaka ‘19th Open to all Badminton Championship 2022’ da u kongsan ma E.
M.
H.
Passah, Working President ka WJHDS ha kane ka sngi saitjaiñ ha Indoor Hall ka Seiñ Raij Jowai, (madan ryngkaw) Tpep-pale Jowai.
Kane ka lympung ïalehkai Badminton la sdang ïa ka naduh ka 13 tarik u Jylliew bad la don haduh 102 tylli ki match bala pynïakhun ha ki kyrdan kum ka 50yrs+, 35yrs+, Under-19 yrs (Boys Single/Doubles), Open (Men single & Men Doubles) bad ka Mix double.
Ha ka 50+ Men Single la jop da u Wanmi Dkhar, ha ka 50+ Men Double la jop da u Goldenstar Kharbuli & Pynbianglang Laloo, ha ka 35+ Men Single u Dr.
Peterson Lamare ula long u nongjop, katba haka 35+ Men Doubles u Subadonbor Pyngrope bad u Naresh Asher kila long ki nong jop,Ka jingïakhun ha ka Open Men’s Doubles u Deilang wa oo Nongpluh bad u Burom langki Lakiang kila long ki nongjop, ha ka open men’s Single la jop da u Mebankerlang Shullai.
Ha ka Mixed Doubles u Mebankerlang Shullai bad ka Emilanadaka Chyrmang kila long ki nong jop,Ha ka Under-19 Boys Single u Banshanbor Lamare ula long u nong jop bad ha ka Under-19 Boys Double la jop da u Owawan Dkhar & u Heini Paia S Manner,Ïa ki khusnam sha ki nongjop la sam da u kongsan, katba na ka liang u Sports Secretary ma Teddy Laloo ula ai ka jingkhublei ïa baroh kiba la wan ban ïashim bynta ha kane ka lympung Badminton ba Khadkhyndai ula pynpaw ruh ka jingaikhublei ïa ki player ki bym don kano kano jingkdew kti ïa ki nongpynïaid (umpire) ka Tournament.
Shillong, Jylliew :Ki nongshong shnong jong ka shnong Pynthor Sohma, Ri Bhoi District lem bad ki shnong ba marjan ki la pynpaw ka jingsngew khia ka ba jur ha ka ba ïadei bad ka jingbym ïoh bording mynta la jan shi bnai kynthih ha ka ba ki la hap ban shong hapdeng ka jingdum.
Kane ka jingjia ka la wan long hadien ka jingsniew noh jong u transformer u ba don hapoh kane ka shnong.
Halor kane na ka liang ki katto katne ki riew rangbah ki la leit mih sha ka ophis ka tnat MeECL ka ba don ha Damsite ban pynpaw halor kane ka jingeh ka ba ki ïakynduh namar ka jingsniew noh jong u transformer, hynrei haduh mynta kane ka kam ka dang sahkut kumjuh haduh mynta.
Na ka liang ki nongshong shnong ki la pynpaw ba ka jingsniew jong une u transformer ka la wanrah ruh ka jingduh nong ka ba khraw ïa ki nongshong shnong khamtam eh ïa ki khynnah skul ki ba la sdang ban pynkhreh ïa ki eksamin bapher bapher.
Kumta na ka liang ki paidbah nongshong shnong jong katei ka shnong lem bad ki shnong ba marjan lyngba une u kyrwoh ki kyrpad jur ïa ka tnat MeECL ba kan shimkhia lem mardor halor kane ka jingsniew jong u transformer khnang ba ki paidbah kin ïoh biang ïa ka jingshai kumba long baroh shikatta.
Na ka liang u Bah PS Giri u ba dei u nonghikai skul u la pynpaw ba u la lap ïa shibun ki jingdkoh ha ka liang ka pule puthi naduh ba ki la duh noh ïa ka bording ilektrik namar ki ba bun ki khynnah kim ïoh lad shuh ban pule kot ha ka por mynmiet.
Nalor kata u la ong ruh ba lada ka MeECL ka kloi ban pyntrei noh ïa utei u transformer hapoh katei ka shnong kumta ruh kan long ka jingkyrkhu ka ba khraw khamtam na ka bynta ki khynnah skul ki ba long ka lawei jong ka ri bad ka jaidbynriew.
Nongpoh, Jylliew 26: Kum ka jingpynkhreh ban pynkhlaiñ ïa ka party na ka bynta ka election MLA jong u snem 2023 ban sa wan bad ha kajuh ka por ban dang pynkhlaiñ shuh shuh ïa ka party hadien ba la shah iehnoh beiñ ki paidbah ha u MLA uba la leit ban pynïasoh noh sha ka party TMC, ka Party Congress ha Umroi mynta ka la shim khia ban an dang pynkhlaiñ ïa ka party da kaba pynmih ïa ki nongïalam kiba dei da ki khun samla.
Kum ban pynkynmaw, u Bah George B.
Lyngdoh, u dei u MLA ba la pynjop da ka party Congress ha Umroi, hynrei ki nongïalam ka party kim banse ban pynkhlain biang ïa ka party wat hadien ba utei u MLA u la leit ban pynïasoh pat sha ka TMC Party.
Na ka liang ka Ri Bhoi District Congress Committee ryngkat ka Umroi Block Congress Committee hynin ka sngi ha ka jingïalang kaba la long ha Bhoirymbong ki la sei noh da ki nongïalam Samla ba la tip kum ka Umroi Youth Assembly Congress shi bynta ban ai bor ïa ki samla ba kin dang pynkhlaiñ ïa ka party bad ruh kum ka jingpynkhreh na ka bynta ka election 2023 ban sa long hapoh ka jylla.
Ha kane ka sngi, na ka liang ka party ka la jied ïa u Samla Isynei Hinge kum u President ka Umroi Youth Assembly Congress bad u Samla Ryngkat Kharnari kum u General Secretary ryngkat kiwei kiwei ki dkhot jong kane ka Umroi Youth Assembly Congress Committee.
Haba jied ïa kitei ki nongïalam ka Youth la sakhi lang ruh da ka jingdon lang u President ka Ri Bhoi District Congress Committee, u Bah Charles Marngar, ki nongkitkam ka Umroi Block Congress Committee ba kynthup ïa u Bah GS Shadap kum u President, u Bah Bah L Suphai, Vice President, Bah DS Lamare Secretary bad kiwei kiwei ki nongïalam.
Kumba la pynpaw naduh u President ka Ri Bhoi District Congress Committee, u Bah Charles Marngar bad kitei kiwei ki nongïalam kum ka party ki la rai ban dang pynkhlaiñ shuh shuh ïa ka party, wat hadien ba u MLA u la leit ban pynïasoh sha ka party TMC, kaba bun ki nongkyrshan bad ki nongïalam ka Congress kim hun satia.
Kitei ki nongïalam ka party Congress ki la shim ruh ka rai ba lyngba kane ka Youth Assembly kin trei borbah ban pynkhlaiñ ïa ka party bad ha kajuh ka por ruh ba ki don kata ka jingkyrmen ba ki paidbah kin dang kyrshan ïa ka party ba kan wan biang ha ka bor ha kane ka election 2023 khnang ba ka party kan dang lah shuh shuh ban leh shibun ki kam kiba ai jingmyntoi na ka bynta ki paidbah ka Constituency.
Shuh shuh, na ka liang u President ka District, u Bah Charles Marngar u la pynpaw ruh ba bun ki kyrtong ki la wan ban pan ticket na ka Congress party na Umroi ba ki sngewthuh ba ka Congress ha Umroi ka dang khlaiñ bad ka dang treikam bad ïa mynta hi na ka liang ka party ka dang bishar bniah bad shisien ba ka la pynmih ïa ki kyrtong ruh ki dei ki kyrtong ki ban sa poi sha ka jingjop da ka jingkyrshan ba radbah ki paidbah kiba ieit ïa ka party Congress hapoh ka Umroi Constituency, u la bynrap.
Shillong, Jylliew, 26: Ka Mawkynroh Umshing Police Outpost ha ka taïew ba ladep ka la pynlong ïa ka jingïaid paidbah ban ïalap pyrshah ïa ka jingpyndonkam ïa ki jingdih pynbuaid bad u drok.
Kane ka jingïaid paidbah ka long kum shibynta ha ka lynti ïaid ïa ka jingrakhe ïa ka International Day Against Drug Abuse and Illicit Trafficking kaba la rakhe ha ka pyrthei shityllup.
Ki khynnah skul na ki 6 tylli ki skul ka thaiñ Mawtawar lem ki seng samla bad seng longkmie Mawtawar Pyllun ki la wan ban ïashim bynta lang bad rah ïa ki plakad ryngkat ki jingthoh ïalap ban ong ’em’ ïa u drok.
La ïashim bynta lang ha kane ka jingïaid ïalap paidbah da ki nongïalam shnong ha ryngkat ki nonghikai na kitei ki skul lem ki bor Pulit kaba long ruh ka khubor ban don ka jingïatreilang ban weng ïa une u jingdih pynbuaid uba la sdang ban ngam ha ki khun samla.
La kaweh lama ban sdang ïa ka jingïaid ïalap da u Officer in-Charge ka Mawlai Police Station, Bah B.
Shabong uba la kyntu ïa ki khynnah skul bad ïa ki samla ban long kiba skhem jingmut ban ong ’em’ ïa une u jait jingdih uba wanrah ka jingïapait ïapra ym tang ha ki longïing longsem hynrei ha ka imlang sahlang.
Shillong, Jylliew : U MLA ka Mawlai u Bah PT Sawkmie ha ka sngi Saitjaiñ ba la lah u la sam ïa ka song pisa kaba mar san hajar tyngka sha ki 50 tylli ki Self Help Group kiba don ha Mawlai ki ba na Mawtawar bad kiba na Umsaw Mawjynrong, ka ba kot sha ka 2.
50,000 tyngka baroh, kaba long kum shi bynta ban ïarap ïa ki ha ki kam jong ki.
Ha kane kajuh ka sngi u Bah PT Sawkmie u la sam ruh ïa ki tiar shet tiar tiew bad tyrpal sha ki saw tylli ki dong kiba don ha Mawtawar.
Katba ha Umsaw Mawjynrong pat u la sam mar ar tylli ki tyrpal bad mar ar ki top syntek, na ka bynta baroh san tylli ki dong kiba don hapoh kane ka shnong.
Haba ai jingkren u bah PT Sawkmie u la ai jingmut ïa ki SHG ba ki lah ruh ban seng kum ki dukan Embroidery, kiba thaiñ oh shrong ïa ki jaiñ sem, ki dukan suh jaiñ, ki dukan khap shñiuh ne beauty parlour bad kiwei kiwei.
Na ka liang u MLA u da ban jur ba ki dei ban ïa tylli bad ban ïaineh ha ki kam ki jong ki kum ki SHG.
U kyntu jur ruh ïa ki haba don eiei ne mad kino kino ki jingeh ban long laitluid ban pyntip sha u.
Ha ka jingïalang ba la pynlong ha Mawtawar la ïoh ïa ka jingkren na u secretary shnong bah Kynmaw Nongdhar, uba la pynpaw, haba phaidien, ka Mawtawar ka dei ka shnong kaba la rim bha bad da ka jingdon u nongmihkhmat kum jong u bah PT Sawkmie, shibun ki jingmyntoi ki la ïoh.
U la pyrto ruh ïa u MLA ha kaba u la ong ba kane ka prokram kaba mynta ka sngi, lah ban ong ba ka dei ka jingtbit treikam jong u MLA, kaba u la siat shi maw ar tylli ki siem.
“Nga nud ban ong kum u rangbah, ym don kum bah u bah PT Sawkmie ba trei shitom haduh katta katta na ka bynta ka bha ka miat jong ka Mawlai," ong u secretary shnong.
Ha kane ki sngi la ïoh ruh ia ka jingkren na ki rangbah dong bad na ki nongïalam jong ki Village Organization (VO), kiba la ai khublei bad pynpaw ka jingsngewnguh ïa u MLA halor ka jingïarap jong u.
Ha Umsaw Mawjynrong la ïoh ïa ka jingkren na u rangbah shnong bah R.
Mawthoh, na u bah Danny Mukhim, assistant Rangbah dong, uba dei ruh uwei na ki dkhot sengbhalang, uba la pynpaw bad ai khublei ba ki la ïoh diang dei por ïa ki tiar kum ka tyrpal bad ki top syntek, kiba u MLA u la ai sha ki.
Ha kane ka sngi la don lang ruh u Bah Homer Kharkongor, president ka UDP Mawlai Circle bad kiwei ki dkhot, kiba la ai ruh ïa ka jingkren jong ki.
Tura, Jylliew, 26: U Deputy Commissioner, West Garo Hills, Tura u la pyntip ba ki la don ki briew kiba leit ban thok bad shukor ïa ki paidbah da kaba kular skim thok kylleng kylleng.
La ong ba kine ki riew thok ki leit ban thok ïa ki briew da kaba pyndonkam da ki social media kum ki sms, da kaba phone, website, mobile apps lane ha kiwei kiwei ki rynsan kum ki facebook, Whatsapp, Instagram bad kiwei kiwei.
Kumta, halor kane na ka liang u Deputy Commissioner u la kyntu ïa ki paidbah ba ki dei ban long kiba husiar bad ïada ïalade da kaba kiar na kum kitei ki jingshah ïalam bakla.
La kyntu ïa baroh ba kim dei satia ban click lane nion ha kino kino ki jingthoh (link) kaba wan ha ki sms, e-mail, Facebook, Instagram, Whatsapp bad kiwei kiwei lada kim pat tikna naei wan ka jingthoh.
La ong ruh ba kitei ki riewthok ki ju phah da ki jingthoh ne ki link kiba don da ki jingthoh khnang ba ki paidbah kin peit ne click bad lada ki leh kumta, kin sa ioh lut ban peit ïa ki message bad ruh ïa ki dur jong ki.
La kyntu ruh ïa ki ba kim dei satia ban download ïa kino kino ki apps da kaba pyndonkam da ki link kiba wan na shabar ne ki bym shisha hynrei lada ki kwah ki lah ban download beit na ki jaka ba shngaiñ.
La kyntu ruh ruh ïa ki paidbah ba ki dei ban download beit ïa ki apps na Google Play Store lane na Apple Store ban ioh ïa ki apps ki bym don jingma ei ei.
Shuh shuh la ong ruh ba ym dei satia ban ailad ne ai jingbit ïa ki apps ban peit ïa ki dur, ki video lane ïa ka jaka ba don haba install ïa kino kino ki apps.
La kyntu ruh ïa ki paidbah ba lada ki shem ïa kum kino kino ki jingeh ki lah ban call ha u National Helpline No.
1930.
Shillong, Jylliew, 26: Ki shipai Border Security Force (BSF) ha ka sngi Saitjaiñ ki la ïoh kurup ïa ki dawai, ki jingsleh pynbhabriew bad ïa ki jaiñ kiba shongdor palat T.
20 lak ha ka jingkhynra bapher bapher ha khappud ka jylla ïa kiba la thmu ban shalan be-aiñ sha ka ri Bangladesh.
Hadien ba la ïoh ïa ka jingtip kaba bniah na ki tnat syntiat, ki shipai BSF kiba ap pahara ha khappud West Jaintia Hills ki la pynpulom ïa ka jingthmu ban shalan be-aiñ ïa ki dawai kiba shongdor shiphew lak khyndai phew hajar.
Ha kajuh ka por, ki shipai BSF kiba ap pahara ha khappud ka South West Khasi Hills bad East Khasi Hills ki la kurup bun bah ki jingsleh pynbhabriew bad ïa ki jaiñ.
Ki shipai BSF kiba ap pahara ha Pyrdiwah ki la ïohkem ïa uwei u nong Bangladesh uba la tip kyrteng kum u Feroz Ali, 18 snem na Sylhet, Bangladesh katba u dang rah be-aiñ ïa ki jingsleh pynbhabriew ba shongdor T.
9 lak na India sha Bangladesh.
Ka tienrapkhmat: ka ktien rapkhmat (prefix) ka don katto katne tylli ban kylla ïa ka ktien tynrai da kawei pat ka ba syriem ne ka ba pher.
Ki don ki ktien ki ba don da kawei pat ka ktien tynrai ka ba thikna bad ki don ruh ki kyntien ki ba donkam ban synrop da kita ki ktien rapkhmat ban ïoh ktien thymmai.
Ki nuksa jong kum kita ki ktien ki long kumne harum:Kita ki tienrapkhmat dei ka ktien ‘jing’ ka ktien ‘nong’ ka ktien ‘pyn’ ka ktien ‘kyn’ ka ktien ka ktien ‘kyr’ ka ktien ‘ba’ ka ktien ‘byn’ ka ktien ‘byr’ ka ktien ‘mar’ ka ktien ‘jyn’ ka ktien ‘lyn’ ka ktien ‘pyr’ ka ktien ‘tyr’ bad kiwei kiwei.
Ka ktien ‘jing’ ka dei ka ba pynkylla noh ïa ka tienkren (verb) sha ka tienpasoh (noun): kum ka nuksa, jing-kieng ha ka jaka ban ong da ka ktien tynrai pyrnon, jing-thiah ha ka jaka ban ong da ka ktien tynrai palong, jing-duwai ha ka jaka ban ong phirat, jing-ïalang ha ka jaka ban ong dorbar, jingkhang ha ka jaka ban ong ka dwar, jingker ha ka jaka ban ong phrah, kynroh, shahksew, pyrda bad kumta ter ter.
Hynrei ki don kiwei pat ki khep ba dei ban pyndonkam ïa ka ktien ‘jing’ katkum ba ka dawa: kum ka nuksa, jing-dih ka lah ban long kano kano ka kynja ba um- umsoh, umngap, umsnepkor, umslap bad kumta ter ter.
Ka ktien jingkyrkhu, jingmlien,Ka ktien ‘pyn’ ka dei ka ba pynkylla noh ïa ka tienleh tienjia (verb) sha ka ktien bthah: nuksa pynliem, pynïar, pyndonkam, pynsleh, pynkhuid ter ter.
Kum kata ruh lehse ka dei ban don la ka jong ka rukom batai ha ka bynta jingkren.
Kata kan shong ha ka iktiar ba dei khmih ïa ka ktien ban kdew bad rai ïa kaba dawa katkum ba pyndonkam ha ka kren ka khana, ka pule dangle bad ka thoh ka tar.
Kumjuh ruh ka ktien ‘nong’ kaba wan na ka ktien shnong ka dei ka ba pynkylla noh ïa ka tienkren sha ka tienpasoh lane verb sha ka noun: kum ka nuksa, nong-rwai ha ka jaka ban ong kaitor, nong-tem nong-put ha ka jaka ban ong duhalia, nong-dro ne nong-thohdur ha ka jaka ban ong barikor, nong-thohkot ha ka jaka ban ong thohjer thohnam, nong-trei ha ka jaka ban ong shakri bad kumta ter ter.
Hynrei ki don kiwei pat ki khep ba dei ban pyndonkam ïa ka ktien ‘nong’ katkum ba dawa: kum ka nuksa, nongbuh nongthaw dei ba nam ïa U Blei Trai Kynrad ha ka ba donkam ban pyndonkam da kata, nongduwai ne nongkñia ka ba lah ban long u lyngdoh ne u sohblei ne u bamon ne u kñi ka kmie ne kino kino ki kynja rangbah ki ba nang ban dud sabuit ne ki ba nang ban khan ban khad, ban kñia ban khriam bad kumta ter ter.
Ka ktien rapkhmat nong ka lah ban wan na ka ktien shnong ban kylla ïa ka tienleh tienjia (verb) sha ka tienmet tienpasoh (noun) khlem da don da kano kano ka shikyntien da ka ktien tynrai, kum nongrep, nongkyndong, nongsor, nongtrei, nongkren bad kumta ter ter.
Ka ktien rapkhmat ‘kyn’ ka ba bynrap ha kano kano ka tienleh tienjia (verb) lane ha kano kano ka ktien ka ba don jingmut lane ym don jingmut ban mih da kawei pat ka ktien thymmai, kum ka ktien kynriah, kynran, kynta, kyntu, kynjah, kynthei, kynum, kynthong, kynjai, kynthih, kynjat, kynroi, kynthah, bad kumta ter ter.
Ka ktien rapkhmat ‘kyr’ ka ba bynrap ha kano kano ka kyntien ka ba don jingmut lane ka ba ym don jingmut ban mih da kawei pat ka ktien thymmai, kum ka ktien kyrdem, kyrthai, kyrshah, kyrhuh, kyrtoh, kyrshoiñ, kyrpad bad kumta ter ter.
Ka tienrapkhmat ‘ba’ ka ba bynrap ïa ka tienkren (verb) bad tienpasoh (noun) ban pynkylla noh sha ka tienlong (adjective): kum ka nuksa, ba-bha, ba-sngaid, ba-stem, ba-khlaiñ bad kumta ter ter.
Hynrei dei ban sngewthuh katkum ba pyndonkam ha ka synropktien namar ‘ba’ ka mut ruh ban pynmeh ne pynthaba ne tba jingshai.
Ka ktien rapkhmat ‘byn’ ka ba bynrap ha kano kano ka kyntien ka ba don jingmut lane ka ba ym don jingmut ban mih da kawei pat ka ktien thymmai, kum ka ktien bynta, bynhei, bynthiew, byndi,Ka ktien rapkhmat ‘byr’ ka ba bynrap ha kano kano ka kyntien ka ba don jingmut lane ka ba ym don jingmut ban mih da kawei pat ka ktien thymmai, kum ka ktien byrngia, byrtem, byrthen, byrhom, byrngut, byrngiang, byrngem, byrta, byrtong,Ka ktien rapkhmat ‘jyn’ ka ba bynrap ha kano kano ka kyntien ka ba don jingmut lane ka ba ym don jingmut ban mih da kawei pat ka ktien thymmai, kum ka ktien jynjar, jyntah, jyndei, jynthung, jynlat,Ka ktien rapkhmat ‘lyn’ ka ba bynrap ha kano kano ka kyntien ka ba don jingmut lane ka ba ym don jingmut ban mih da kawei pat ka ktien thymmai, kum ka ktien lynñiar, lyndum, lynthem, lyntang, lynsherKa ktien rapkhmat ‘mar’ ka kdew ïa kaei kaei ka ba tyngkhuh arbynta kiei kiei lada ka dei ka ba kdup ne ka ba ïakhing ruh kum ka ktien mar-biang, mar-kynti, mar-kumjuh, mar-ryngkat, mar-pyrshah.
Hynrei dei ban sngewthuh katkum ba pyndonkam ha ka synropktien namar Ka ktien rapkhmat ‘mar’ ka mut ruh ki tiar ki tar, ba ju ong ki mar ki mata; ha kawei ka bynta pat ka mut ki radbah ne ramhah kum u Mar Phalyngki; ha kawei pat ka bynta ka mut ba jia ryngkhat, ba ju ong ‘mar syn poi u kongsan, baroh ki la ïeng’, ‘mar ïa rang u slap, la shlei um ha lyngkha’.
Kumta dei ban peitthuh bad bishar katkum ka synropktien shwa ban kheiñ ïa kano kano ka kyntien.
Kine ki ba la kdew haneng kum ki tyllong meiktien ki lah ban dei ki ba donkam ban jurip lane ki lah ban long ki ba ym dei than ban shim khia haduh katta katta bad ban tih sani ïa kane ka bynta ka dei ha ka jingtbit jong ki stad saiñktien bad ki thohjer thohnam ki ba la pynleit jingmut halor kane ka phang.
Lehse dei tang ka ktien rapkhmat ‘ba’, ‘jing’, ‘nong’ bad ‘pyn’ ki ba dei ban khmih bniah ha ka rukom pynshong ktien na ka bynta ban mih ki ktien thymmai.
Tura, Jylliew, 26: Ki nongïalam jong ka Trinamool Congress kiba kynthup ïa u Lazarus Sangma bad u Cherak W.
Momin ki la leit jngoh ïa ki lanot kiba la mad ïa ki jingshah lynshop ha ki bor ka mariang ha rilum Garo.
Ka jingshlei um bad ki jingtwa khyndew na ka jingther jong u lapbah uba jur ka la ktah ïa phew hajar ki nongshong shnong ha kiba bun ki bynta jong ka Meghalaya, kat haduh ba ka la pynlong ïa ki paidbah nongshong shnong ba kin kyrduh ka bam ka dih bad sah ruh ha ki jaka kiba kham shngaiñ.
Kine ki arngut ki nongïalam ka TMC ki la leit noh ïa ki Chokpot bad ka Kharkutta bad ïakynduh ruh ïa ki lanot kiba la shah ktah ha ka jinglynshop ki bor ka mariang.
U MLA jong ka Chokpot u la lum jingkheiñ ruh ïa ki jingjulor ba la pynjot da ka mariang.
Da dalade u la leit jngoh jingkieng Dagal Gopre Jangdam kaba la shah rah ha ka um ha ka jingshlei jong ka wah Kakija ha Chokpot, South Garo Hills.
Hadien kane, u la leit jngoh sa ïa ki longiing kiba la shah ktah ha ka jingshlei um ha ka shnong Mibonpara bad Durabanda Wangmagwi kiba hap hapoh ka Chokpot Constituency.
Ha kawei pat ka liang, u MDC ka Kharkutta u Cherak W.
Momin u la leit jngoh ïa ki shnong bad ïa ki longing longsem kiba la shah ktah ha ka jingshlei um ha Kharkutta, North Garo Hills.
U la pynpaw ka jingsngewlem ïa ki longing kiba la shah ktah bad ïa ki longing kiba la duhnoh ïa la ki baieid bathoiñ ha ki jingtwa khyndew.
Une u MDC u la ai jingïarap ïa kine ki longing jong ki lanot ba la duhei ka jingim bad kyntu ruh ïa ki paidbah nongshong shnong jong ka jylla Meghalaya ban ïarap lem ïa kine ki lanot.
Shillong, Jylliew 26 : U bah Sanbor Shullai uba dei u MLA jongka South Shillong Constituency bad Chairman ka Monitoring cum Implementation Committee (MIC) u la sam jingïarap 5.
40 lak tyngka sha ki kynhun bad seng bapher bapher na ka Discretionary Grant 2022-23.
Ki 11 tylli ki kynhun ba la ïoh jingïarap ki long ka Raid Laban Secondary School 1 lak tyngka, Kench’s Trace Puja Committee Platinum Jubilee Celebretation 1 lak tyngka, Deep Jyoti Socio Environment Society, Lumshat Sngi 50 hajar tyngka, Lumparing Gorkha United Club Mynsain 50 hajar tygnka, Gorkha Association Jhalupara 50 hajar tyngka, Synjuk ki Samla Seng Khasi Ri Raid Laban 50 hajar tyngka, Lawei Traditional Dance Group Greater Laban Area 50 hajar tyngka, Gracious Givers Foundation Madan Laban 50 hajar tyngka, Young Mizo Association New Kench’s Trace 20 hajar tyngka, Meghalaya Taekwando Training Academy Lumshatsngi 10 hajar tyngka, Jyoti Sroat School Laitumkhrah 10 hajar tyngka.
Shillong, Jylliew 26 : Ka Thma U Rangli Juki ka pynrem jur halor ka jingshah shoh jong ki ar ngut ki samla pule kiba na ka skul bah Central University Kerela kaba la jia ha ki thaiñ Lad Robert Hospital ha Jaïaw, Shillong ha ka 24 Jylliew 2022 bad kiwei dei kiba la jia ha kine ki khyndiat bnai ba la lah.
Katkum ka kyrwoh na ka TUR, la ong ba ka jingshah shoh khlem daw bad khlem nongrim jong ki briew kiba na shabar ka jylla bad kiba napoh ka Jylla bad ki bym dei ki khasi, la ka long naduh ki nongbylla sngi, ki nongdie dawai sha ki Hospital, ki nongbylla kiba pynpoi tiar bad pynpoi jingbam sha ïaing ki briew, ha ki katto katne ki shnong jong ka Nongbah Shillong ka jur bha ha kine ki sngi.
“Kiba bun na kine ki jingjia ki paidbah kim tip namar ym don ba nud ïapur khana bad wat ka tnat pulit ruh ka shu sngap jar jar bad kam shym kitkhia ban buddien, ban tohkit, ban kem bad pynshitom ïa ki riew runar kiba donkti ha kum kine ki kam pyntriem briew bad kiba pynbud nam ïa ki shnong ki thaw, ïa ka imlang sahlang bad ïa ka Jylla," ong ka kyrwoh ba la phah da ka TUR.
Na ka liang katei ka kynhun ka ong ruh kum ka Jaitbynriew kaba rit paid bad kum ka Jaitbynriew bad ka Jylla kaba rit paid ki don shibun ki jingeh kiba dei ban ïakhun pyrshah la ka long naduh ka jingkyrduh kam ki samla, ka jinghiar ne jingduna ka rep ka riang, ka khaïi pateng, ka ïoh ka kot, ka jingjot ki khlaw, ki um ki wah haduh ki jingpang bad jingduna ha ka sumar pang bad kumta ter ter.
“Ho-oid, ka don ruh ka jingsheptieng ba ka Jylla bad ki Jaitbynriew ritpaid (Hynïiewtrep bad Ackik) jong ka Jylla ki lah ban shah tyllep, ba ïoh duh ka kheiñ kur kheiñ kha, ka ktien bad ka khyndew.
Hynrei kine ki jingeh ne jingma kim lah pat ban pynksan nia ne mutdur ba man la uwei pa uwei ne kawei pa kawei kiba na bar Jylla bad kiba napoh ka Jylla ki bym dei ki khasi, kiba wan ïuh kjat ha ki shnong ki thaw ki dei kiba wan hiar thma ïa ngi bad ba ngin shu bom shu tied kat haba lap ha lynti syngkien ïa kiba lui lui.
Hynrei ki don ki aiñ kiba ma ngi hi ngi lah thaw lyngba ki nongmihkhmat ha ka ïing dorbar thaw aiñ kum ka Benami act, ka Land transfer act bad ka Sixth Schedule kiba lah ban pynbeit ïa ka rung ka mih bad ban ïada ïa ngi," bynrap shuh shuh ka kyrwoh na ka TUR.
Katei ka kynhun ka kyntu ruh ïa ki Dorbar Shnong ban shim khia halor kine ki jingjia bad khamtam eh ïa ki bor bad tnat pulit ban ym thiah thai lyngngai khnang ba kum kitei ki jingjia kin ym buh jingma kylla ïa ka imlang sahlang.
Ka ong ruh ba kum ka Jaidbyriew bad ka imlang sah lang baroh kawei ka dei ban shim khia bad dei ban wad ki lad ki lynti ban wanrah ïa ka jingshnong shngaiñ bad ruh ha kajuh ka por dei ban ïakhun na ka bynta ka ïohkam ïohjam jong ki samla bad kiwei ki jingeh kum ka jingduk, jingkyrduh bad jinglah shilliang ha ka ïoh ka kot bad kumta ter ter.
Shillong, Jylliew 26 : Ka Election Department haduh mynta kam pat ïoh jingtip ei ei halor ka rai jong ki nongshong shnong jong ki 38 tylli ki shnong jong ka West Khasi Hills District ba kin pynphai noh ïa ki EPIC ba ai da ka sorkar Assam.
“Haduh mynta ngim pat ïoh satia kano kano ka jingtip halor kane," ong u Chief Electoral Officer ka jylla, u Bah Frederick Kharkongor.
Hynrei, u ong pat ba katkum ka Election Commission ka long ba hadba don kino kino ki jaka kynad, ka treikam beit ka status quo katkum ka rai jongka Supreme Court ha u 1991.
“Kumta, ngin hap ban bud ïa ka hukum jong ka Supreme Court jong u 1991 haba ïadei bad ki kam elekshon," la bynrap biang u CEO.
Kumban shu kdew hangne, u MDC ka Rambrai Bah Bajop Pyngrope hadien ba u la wan ban ïalam ïa kynhun ki khlieh nongsynshar ban kynduh ïa u Symbud Myntri Rangbah ka Jylla, Bah Prestone Tynsong u la ong ba kitei ki 39tylli ki shnong lyngba ki Rangbah Shnong ki la dep soi ïa ka dorkhas ba ki kwah ban don ha Meghalaya bad ïa kane la ong ba ki la dep ban pynsngew ruh sha u Bah Prestone.
U ong ruh ba ha katei ka jingkynduh, ki la kyntu ïa ka sorkar ba kan pdiang ïa katei ka jingkyrpad jong ki ha shwa ba kan ïaid shakhmat na ka bynta ka jingpynbeit pud ha ka kylla kaba ar hapdeng u Myntri Rangbah ka Assam bad Meghalaya kaba la khmih lynti ba kan sdang noh shen.
Na ki 39 tylli ki shnong, kumba 20 tylli ki dei ki shnong Khasi bad 19 tylli pat ki dei ki shnong kiba bun ki dei ki Garo ba shong ba sah.
U MDCu ong ruh ba kitei ki nongshong shnong ki la dep ruh ban pynphai noh ïa ki EPIC ba ai da ka sorkar Assam.
“Kadei ka jingshisha ba baroh ar tylli ki jylla ki ai ïa ki skim EPIC ha kine ki khyndiat snem.
Kumta nga sngewkmen ba bun ki nongshong shnong na kitei ki shnong ki la pynphai noh ïa ki EPIC jong ka Assam bad kumta kane kan pynsuk ïa ki regional committee ban pynbeit ïa u pud u sam ha katei ka sector," u la bynrap biang.
Hynrei haba ïadei bad ki nongshong shnong kiba thep vote baroh ar jaka, u CEO u ong ba mynta ki la ïaid shakhmat ban pynshisha naduh ki polling station haduh ki nongthep vote ruh kumjuh kiba don ha ki shnong khappud.
Shillong, Jylliew 26: Ki nongïalam ba thymmai jong ka Sohiong Block Congress Committee ki la kam ba dei tang ki nongïalam kiba bud ïa u MLA barim, Bah HDR Lyngdoh ban leit ïasoh noh sha ka UDP katba ki nongkyrshan jong ka party pat kim khih satia.
Haba kren bad ki lad pathai khubor hadien ka jingïalang kaba long ha Mawmaram, u Bah Hambert Thangkhiew, General Secretary ba thymmai ka Congress Sohiong u la ong, “Haba ïadei bad u paidbah ngi tip khambha bad dei kane kaba pynlong ïangi ba ngin lum ngin lang biang namar la shu ieh khunswet ïa ki kumto khlem ki nongïalam.
"U la pyntip ruh ba ha katei ka jingïalang ki la ïa kren ruh na ka bynta ban sei ïa u kyrtong ban aireng ha u 2023.
“Ngi la don lypa u kyrtong bad ngin sa pynbna paidbah ha ka por kaba biang," u la bynrap biang.
Katkkum ka jingong jong u, u kyrtong uba kin sei u dei u briew uba la don bynta lypa bad ki paidbah bad uba lah ruh ban ïa kit ïa bah ha ka imlang sahlang.
U Bah Hambert u ong ruh ba ha Sohiong hi ki don kiba ieit ïa ka party bad don ruh ki paidbah kiba ieit ïa ki ishu.
Kumta u la ong ba mynta ki pynkhreh ba kin ioh ïa ka jingkyrshan naduh kiba ieid ïaka party bad ruh kito kiba ieid ïa ki ishu kiba ka seng kan sa shim nangne shakhmat.
U Vice President ka Meghalaya Pradesh Congress Committee, Bah Boldness Nongum pat ha ka jingkren u la ai ka jingïaroh ïa ka jingkloi jong ki nongïalam ba thymmai ban lum ban lang biang sa shisien ïa ki nongkyrshan ba radbah jong ka party ban pynkhreh na bynta ka elekshon.
Ha kane ka sngi, u Vice President u la plie ruh ïa ka ophis treikam jongka party ha Mawmaram hi.
Kumban shu kdew hangne, ha Sohiong haduh mynta, ki kyrtong kiba la tikna ban aireng ki kynthup ïa u Bah Samlin Malngiang MLA ba mynta na ka HSPDP, Bah HDR Lyngdoh uban sa pynïasoh sha ka UDP ha ka 29tarik mynta u bnai bad sa u kyrtong jong ka Congress.
Shillong, Jylliew 26 : Ka GS Southern Zone ha ka jing leit jurip ba syndet syndet ïa ka Civil Hospital ha Baghmara, South Garo Hills ka la lap ba ka tnum jong katei ka hospital ka la pei bad jaw um lut ha kaba ki nongpang ki hap ban kynriah jaka thiah na kawei ka jaka sha kawei ka jaka ban lait na ka jingjaw slap.
Naduh ki khyndiat bnai ba la dep na ka liang ka GSU ka la dep ai ka jingujor ba katei ka tnum jongka hospital ka lapei hynrei ka tnad ka koit ka khiah kam shym la shim khia satia ban pynbha.
Ha kine ki khyndiat por ba ther u lapbah, ki nongpang bapli ki hap ban rah jingthiah na kawei ka jaka sha kawei ban lait na ka jingjaw um.
La pynpaw ba ki painkhana ruh ki long kiba jaboh bad kiba la sniew lut bad kane ka la wanrah ka jingsma iwtung ha katei ka hospital.
Nalor kata ki pangkha ruh kim treikam satia bad ki nongpang ki la mad ïa ka jingshit kaba jur nalor ka ka South Garo Hills ka jur bha ka jingshit ba ka la jan bad ki bynta khappud ka Bangladesh.
Kumta ka GSU ka kyntu ïa ka tnad ka koit ka khiah ban shim khia ïa kine ki jingeh ba ki paidbah ki ïakynduh ha katei ka hospital bad ban pynbha noh kloi ïa ki.
Shillong, Jylliew, 26: U Myntri Rangbah ka Jylla u Conrad K.
Sangma ha ka Sngi U Blei u la ong ba u (L) Purno Agitok Sangma u tip shai ba un ym jop ïa ka elekshon President hynrei ka jingïashim bynta ha ka elekshon ka long ban pyni ba ki riewlum ki lah ban kiew sha kane ka kyrdan.
U la ong ka jingïakhun jong u Purno Sangma ha ka elekshon President ka long kum u kyrwoh uba shai sha ki paid riewlum ba kim dei shuh kiba dang shah ieh shadien bad ki don lut ïa ki hok ban ïakhun na ka bynta ka shuki synshar kaba heh tam ha ka ri.
Haba kren ha ka 8th Biennial Conference jong ka All Rabha Students Union of Meghalaya cum 4th Baiko Dera Festival kaba la long ha Manikganj, North Garo Hills, u la ong, “ka jingphohsniew jong u (L) P.
A Sangma ka la kylla long kaba shisha bad kan long ruh ka jingsngewsarong ïa ki paid riewlum.
Ha u snem 2012, u Purno Sangma u la long u Kyrtong ka NDA bad bun kim shym la kyrshan ïa u, hynrei mynta ka NDA ka la don ha ka jingbunpaid bad ka jingangnud ban wanrah da ki riewlum ha ka shuki President jong ka ri India ka la long kaba seisoh.
"U la ai khublei ïa u Myntri Rangbahduh ka ri u Narendra Modi uba la jied ïa ka Draupadi Murmu kum ka kyrtong na ki riewlum bad ong, “ka long kum ka jingithuh ïa ki riewlum ritpaid ha kane ka ri.
"Haba ïaroh ïa ki jaidbynriew Rabha kiba sah ha Meghalaya kiba ju ïatreilang u la ong, “kum ka Sorkar ngi don ka jingnangnud ban pynneh pynsah ïa ka shongsuk shongsaiñ bad ban kyntiew ïa ka ïoh ka kot hapoh ka jylla.
"U la ong ba ka kolshor bad ka mynnor jong ki paidbah ka long kaba kongsan bad ka jingwan jong ka teknologi ka la pynkylla dur ïa ka imlang ka sahlang hynrei ka long kaba donkam pat ban tip ïa la ka thymmei khnang ban pynneh pynsah ïa la ka riti ka dustur.
Ha kane ka jingïalang, la ai jingkren ruh da u Deputy Speaker jong ka Ingdorbar Thawaiñ u Timothy D Shira, ki MLA u Marton Sangma bad u Rupert Momin.
Shillong,Jylliew 26 : Kumba 38 tylli ki surok kiba la la shah pynjulor jur ha ka jingtwa bad shah rong ha ka um na ka jingther u lapbah bad shlei um ha ka jylla ha kine ki khyndiat sngi ba la dep.
Kine ki dei kiba la dkut ka leit ka wan bad hap ban shna kyrkieh ban lah biang ki kali ban ïaid na kine ki surok.
Kine ki kynthup ïa ki surok ba pynïasoh na kawei ka shnong sha kawei pat, ki surok bah ( National Highway, ki surok ba pynïasoh na kawei ka district sha kawei pat bad ter ter.
Kiba bun na kine ki surok kiba shah pynjulor ki dei ha East Jaintia Hills, South Garo Hills bad South West Garo Hills.
Ka surok bah NH 62 kaba pynïasoh naduh Rongdong shaduh Baghmara lyngba ka Siju ka la julor jur bad kan shim por bha ban lah ban pynkhuid ïa ki jingtwa ha shilynter katei ka surok.
Nalor kane ka NH6 kaba hajan Lumshnong ruh ka dei kawei na ki surok ba la julor jur bha.
U Myntri Rangbah bad u Nongïalam ka Liang Pyrshah ki la leit jurip sha kine ki jaka ba jur palat ka jingtwa.
U Myntri Rangbah u la ïaid da ka kjat naduh Siju Dabakkol shaduh Rongdong ban leit jngoh bad ïa kynduh ïaki long ïing kiba shah ktah.
Nangta u la leit urip ruh ïa katei ka surok NH62 da kaba shu ïaid kjat.
U la leit jngoh ruh ïaka jingsdang ban pynkhuid ïa ka surok da ka tnad PWD na Nongalbibra shaduh Siju.
U la bthah ïa ki bor synshar district ba kin peit ba ki paidbah kim dei ban iap thngan.
Bun ruh ki jingkieng kiba la shah rong ha ka umsaw, kum ka jingkieng ha Damalgre Mellim Boldamgre ka la shah rong ha ka umsaw tangba la sdang ban shna mynta.
Ha kiwei kiwei ki jaka kum ha Adugre shaduh Purakhasi, Siju Telegre ruh la sdang ban shna mynta.
U Myntri Rangbah ula bthah ïaka tnad PWD ban trei shitom ban lah pyndep kloi ïa ki surok khnang ba ka leit ka wan ki paidbah kan suk.
Ha katei ka sngi ba u leit jurip sha kitei ki jaka ula bam jamiet ruh ha surok hapoh ka kali jongu bad ka dei ka ja ba la song ban leit ai sha kito ki shem lanot.
Na ka liang u Myntri Rangbah ula pan jingiarap shwa 300 klur na ka sorkar pdeng ban ïoh pynsted ïa ki jingsyrdep biang ïa kine kiba la shah pynjulor palat.
Shillong, Jylliew 26 : U Lat ka jylla u Satya Pal Malik u la ong ba ka Agnipath scheme kadei ka lawei ba dum ïa ki shipai bad ong ruh ba kane kan ktah bha ïa kito ki shipai kiba shongthait khlem ka penshon hadien ba ki la dep shakri na ka bynta saw snem.
Une u Lat u ba la bat ruh kum u Lat ka Jammu bad Kashmir u la kyntu ïa ka sorkar pdeng ba ka dei ban bishar bniah ïa katei ka skim thymmai kaba ki samla kin shah jied kum ki shipai ba shipor.
Kumba 75 persen na kitei kiba pynrung kam kin hap ban shongthait bad yn khot ïa ki ki Agniveers bad hadien saw snem ka jingshakri pat kin ïoh ïa ka penshon bad ruh ka health insurance.
Kine ki shipai ba thymmai kin hap ban kilan met naka bynta hynriew bnai bad hadien kata pat kin ïoh shuti na ka bynta hynriew bnai.
Hadien lai snem ba ki trei kin hap ban leit phai sha ki ïing ki sem bad kumta kan eh bha ïa ki ban ïoh shongkurim," ong u Malik haba kren bad ki lad pathai khubor.
Shuh shuh u ong ruh ba ka Agnipath Scheme kadei ka lawei ba dum ïa ki shipai ka ban knieh noh ïa ka jingkyrmen jong ki ruh.
U Malik u la ong ruh ba dang shen u la kren wat ïa ka ishu jong ki nongrep kiba ïakhih pyrshah ïa ka aiñ nongrep kaba la weng noh bad mynta pat ula kren na ka bynta ka ishu ki samla bad ka jingeh ba ki kynduh.
Haba jubab halor ka jingkylli kaba ïadei bad ka jingthmu ban shongthait noh, u Lat u la ong ba um don jingmut satia ban rung sha ka saiñpyrthei lane ban ïakhun elekshon.
“Ngan ïakhun na ka bynta ka ishu ki nongrep bad ki shpai haba ki donkam," u la bynrap biang bad ngan thoh kot ruh halor ki bynta khappud ka J & K.
Shillong, Jylliew 26 : Ki paid nongpang kin mad ïa ki jingeh namar ki Doktor hapoh ka lama Meghalaya Medical Services Association (MMSA) ki la rai ban sangeh treikam 24 kynta naduh kapor 9 baje mynstep jongka 28 tarik namar ka jingleh bym salia ka sorkar ban pynshitom ïa ki bor pynïaid ka Indian Institute of Public Health (IIPH) kiba la kren tohmet bad kynnoh khlem nongrim ïa u DHS (MI) u Dr Aman War ha ki lad pathai khubor.
Ha ka jingshisha na ka liang ka MMSA ka la ai por ïa ka sorkar haduh ka 24 tarik bad lada kam leh ei ei pyrshah ïa ki bor pyniaid ka IIPH kin sdang da ki jingïakhih kiba tyngeh hapoh ka jylla.
Hynrei namar ba ka sorkar ka leh matlah bad kyllut beit kat haduh mynta ka sngi da kaba khlem leh ei ei ïa ki bor pynïaid ka IIPH kumta ki doktor ruh ki la rai ban ïaid beit shakhmat kumba la dep rai.
“Ka Exetive Committee jongka MMSA ka la shim ïa kane ka rai ban ïaid beit shakhmat da ki jingïakhih hadien ba ka la ïohi ba ka sorkar ka leh bym patiaw halor ki jingdawa jongka seng kumta kim banse ban sdang noh da ki jingiakhih kiba tyngeh nangne shakhmat" pynpaw u General Secretary ka MMSA u Dr R Pohsnem ha ka shithi ba la phah sha i Secretary ba dei peit ïa ka tnad ka koit ka khiah hadien ka jingiakynduh ka State Executive Committee (SEC) ha ka 24 tarik mynta u bnai.
Na ka liang ka MMSA ka la dep ai shithi ruh sha u Myntri ka tnad ka koit ka khiah u James P.
K Sangma ha ka 1 tarik mynta u bnai ha kaba la dawa ban phah tohkit pyrshah ïa u Registrar bad Director ka IIPH kiba la kynnoh khlem nongrim ïa u DHS (MI) ka jylla u Dr Aman War hynrei ïa kane ruh ym shym la leh.
Ka MMSA ka dap ruh da ka jingsngew kyndit ban ïohi ba u Principal Secretary ka tnad Health and Family Welfare u Sampath Kumar u ïashah liang bad ki bor pynïaid ka IIPH ha ka jaka ba un ïada ïa u briew lajong ne sngap kaei kaba u DHS (MI) u don ban ong ne pynshai halor ka jingjia ba la jia ha ka 27 tarik Jymmang 2022 ha ka jaka ba don ka NEIGRIHMS mynshwa hajan Pasteur Institute, Lawmali.
Ha ka shithi ba la phah da I President ka MMSA Dr Y Phira, la dep kyrpad ban thung jingtohkit halor ka jingkynnoh bym don nongrim jong ki nongpynïaid ka IIPH ïa u DHS (MI) kaba long tang ka jingkynnoh ban pynjah burom ïa u.
Ka MMSA ka dawa ruh ba dei ban pynkynriah mardor ïa ka IIPH na katei ka jaka namar ka la khapngiah palat ka ophis jong u Deputy Director ka Malaria.
Hynrei ka sorkar kam shym la shim khia “ Kumta kane ka jingpynnoh bad pynduh mynsiem ïa ki doktor kan ktah jur ïa ka rukom ai jingsumar hadien habud ruh ha ka jylla" ong ka MMSA.
Ka MMSA ka dawa ruh na ka sorkar ba kan bishar bniah biang ïa ka MoU ba la ïasoi da ka sorkar bad ka Public Health Foundation of India.
Shillong, Jylliew, 26: Ki nongkitkam jong ka Hill State People’s Democratic Party (HSPDP) Rangshken, ha 23 tarik mynta u bnai ki la mih noh na ka Party da ka jingmut ban ai ka jingkyrshan pura ïa u MLA barim jong ka Sohiong Constituency u Bah HDR Lyngdoh ha ka elekshon sha ka Ïingdorbar Thawaiñ ka Jylla ka ban sa long ha u snem 2023.
U Bah HDR Lyngdoh u dei ruh u Myntri barim ka Sorkar Jylla Meghalaya bad u la shah rem noh ha ka elekshon MLA ba ladep kata ha u snem 2018 ha u Bah Samlin Malngiang u kyrtong ka HSPDP.
Dang ha kine ki khyndiat sngi, u Bah HDR Lyngdoh lem bad ki nongkyrshan baradbah u la rai ban iehnoh ïa ka Seng Congress bad pynkhreh ban knieh biang ïa ka shuki MLA na Sohiong da kaba un aireng na ka United Democratic Party (UDP).
Ki nongkitkam kiba la iehnoh ïa ka HSPDP ki kynthup ïa u Bah Arnes Kharphuli, u President ka HSPDP Rangshken Area, ka Kong M.
Langstieh nalor kiwei pat.
Kiwei pat ki rangbah na kiwei shnong ka thaiñ Sohiong kiba la rai kyrshan noh ïa u Bah HDR ki kynthup ïa u Bah Rishot Kurbah bad u Bah Balom Mawlong.
La pdiang burom ïa ki longkmie ki rangbah da u Bah P Langstieh ha ka jingïadonlang u Bah HDR Lyngdoh nalor ki nongkitkam ki nongkyrshan.
Kine ki nongkitkam bahakhmat jong ka HSPDP ki la ong ba kim don eiei ban kynthoh ïa u MLA ba mynta ne ïa ka HSPDP halor ka jingmih noh jong ki hynrei ki sngap ïa ka sur uba bun balang namar kiba bun ki la rai ban phaikhmat biang sha u Bah HDR Lyngdoh da ka jingkhmih lynti ba un shakri kham bha shuh shuh ban ïa kaba u la shakri mynshwa.
Shillong, Jylliew 26 : U Nongïalam ka NPP ba dei ruh u Symbud Lamphang jong ka Iing Dorbar Thawaiñ ka jylla, u Timothy D Shira u la ong ba ka All India Trinamool Congress kaba don mynta ha ka Liang Pyrshah kumjuh ruh ka Congress kin mad ïa ka jingshah rem kput ha ka elekshon MLA kaban long ha u snem 2023 ha ka jylla.
“Na kaei kaba ngi la ju iohi, ngi lah ban ong ba ka AITC bad ka Congress kin shah rem ha u 2023," ong u Timothy D Shira, uba dei ruh u MLA ba mynta ka Resubelpara.
Utei u nongmihkhmat u pynkynmaw ruh ba kumno ka National People’s Party ka la mad teng ïa kum kine ki jingjia ha u snem 2013.
“Ngi la kylliang noh sha ka NPP, kaba dei ka party ba thymmai ha Meghalaya ha katei ka por hynrei ngi shah rem bad ngi ioh tang arngut ki MLA, kata na Songsak bad na Dadenggre katba kiwei pat ki shah rem lut," la pynkynmaw biang u Timothy.
Da kaba pynpaw ïa ka jingkyrmen skhem ba ka NPP kan syllad naphang lin ha ka elekshon ban wan ha u snem ban wan, u Symbud Lamphang u ong ruh ba u khmih lynti ba ka party kan ioh ban khur ym duna ïa ka 17 ngut tang na rilum Garo kaba don 24 tylli ki constituency.
“Ka daw kaba pynlong ba ngin ioh khur bun seat kadei namar ngi don ha ka Liang Synshar bad kawei pat namar ngi la trei shibun na bynta ki paidbah," u la bynrap biang.
Haba kynthoh pat ïa ka Congress, u la ong ba katei ka party mynta nalor ba kam don shuh ki MLA kadei ruh ka iing ka sem kaba la pait la pra.
Katkum ka jingong jong u, ka dang kham khlain ka Congress lada nujor bad ka Trinamool Congress watla kadei ka party kaba la rim bha hynrei namar ba ka dang shu rung ha Meghalaya kumta kan eh bha ban ioh suhthied.
Halor ka jingkylli, utei u heh ka NPP u ong ba u Myntri Rangbah barim ka Jylla, u Dr.
Mukul Sangma u dang tikna ban jop biang lada u ïakhun na Ampati kaba dei ka constituency trai jong u ha shwa ba un resain bad ailad ïa ka khun ba kan rung sha ka saiñpyrthei, kaba kylla long ka MLA kaba mynta jong ka Ampati.
“Lada u (Dr.
Mukul) u ïakhun na Songsak un sa shah rem kumta khlem artatien un leit ban phai biang sha Ampati lym kumta un ym lah ban ïarap ïa kiwei lane wat ïa ka kurim jong u kumjuh ïa ka khun," u la ong.
Shillong, Jylliew 27 : Ka Mawlai SC ka la jop da kaba pynliem da 2-0 ïa ka Langsning FC ha ka lympung ïalehkai OC Blue Shillong Premier League 2021-22 ha ka jingïalehkai ha ka sngi Nyngkong ha madan Third Ground, Polo, Shillong.
Ka jingïalehkai hapdeng kine ki ar tylli ki team ka long kaba ïakhaid bha, naduh kaba sdang ki la ïakhun tyngeh ban thep kol hynrei ka jingïakhun ha ka kylla step ka la kut noh khlem da don ba lah ban pynkhih jar.
Haba wanphai sha ka kylla miet, ka jingïakhun ka la nang ïathnem da kaba ïoh ban pynsmiej mar kylliang ban ïa thep kol.
Dei ha ka jingïalehkai ba la ïaid 77 minit ka Mawlai SC ka la ïoh ban ïalehkmen lyngba ka kol ba thep da u Fullmoon Mukhim.
Bad lyngba katei ka shi kol ka kynhun ka la ïoh mynsiem ban ïakhun beit triang khlem da ailad ïa ka Langsning ban pynphai kol.
Ki minit ïalehkai ki la nang ïaid, ka jingïakhun ruh ka la nang jur bha hapdeng kine ki ar tylli ki team.
Ka Langsning ka la ïoh ki katto katne ki kabu hynrei ka khlem lah pat ha ka liang ka thep kol, kaba la nang ai mynsiem ïa ka Mawlai bad ka la ïakhun tyngeh ban pynthikna ban khur ïa ka nam jop.
Bad lyngba kane ka rukom ïalehkai ha ka minit ba 89 u Pynbha Suting u la thep ïa ka kol kaba ar na bynta ka Mawlai SC kaba la khur syndon ïa ka jingjop.
Lyngba kane ka nam jop, ka Mawlai SC ka la kiew sha ka kyrdan ba nyngkong ha ka miej kheiñ point da kaba khur 6 point.
Ka Mawlai SC ka la jop ha ka jingïakhun ba nyngkong katba ha ka jingïakhun kaba ar pyrshah ïa ka Shillong Lajong la hap ban pynsangeh noh shwa na ka daw ka jinglang um ka madan ha kaba kan sa bteng biang ban ïakhun ïa ki minit ba dang sah kaban long ha ka 1 tarik Naitung.
Katba ka Langsning kaba la jop ha ka jingïalehkai kaba nyngkong bad ïakhaid ha ka sien kaba ar bad rem noh ha kane ka jingïakhun kaba lai ka kamai 4 point.
Shillong, Jylliew 27 : Ka Khasi Students’ Union (KSU) Wapung Unit ha ka sngi 25 tarik Jylliew 2022 ka la ïoh ban plie pyrda ïa ka “2nd (L) Lurshai Hynniewta Knock Out Tournament Football Tournament 2022.
Ïa kane ka lympung la plie pyrda da u Bhahlang Lamurong uba dei u riew rangbah ka Shnong Rymbai ha ka jingïadon ryngkat lang u Satly RyngkhlemVice President ka KSU EJHDU bad kiwei kiwei.
Ha kane ka sngi, ka Lad Rymbai Dongwah FC bad ka High Level FC ki la mih madan nyngkong ba la jop da ka Lad Rymbai Dongwah FC.
Shillong, Jylliew 27: Ka St.
Anthony Higher Secondary School, Shillong ka ïohrah ïa ka namlahduh hadien ba ka la lah ban pynliem ïa ka OM Roy HSS da 2-1 ha ka Final phutbol jong u Tirot Sing Syiem Mawlai Inter School Football Knock Out Tournament 2022 ba la pynïaid da ka HYC Mawlai Umjaiut Unit ha madan heh mini Stadium, Mawlai Phudmuri hynne ka Lah sngi U Blei.
Ka HYC Umjaiur ka la pynlong ïa kane ka lympung ïalehkai phutbol ryngkat ka motto, Ong hooid ïa ka Sports bad em ïa u Drok ne Say Yes to Sports and No to Drugs.
Ha ka jingïakhun jong ka kyllastep ka la kut ha ka jingïakhaid, hynrei ynda la wanphai ha ka kyllamiet u Sambor Mangkara Sun, u la ïoh pynkhih jar nyngkong ha ka 31 minit bad u Basuklang Bina ïa ka kol kaba ar ha ka 45 minit.
Shuwa ban wai artad ka OM Roy ka la ïoh ïa ka Penalty ba la thep da u Kolanstone Khongji ha ka 48 minit jong ka jingïakhun.
Ka St.
Anthony HSS kum ka lahduh ka la ïohrah ïa ka song Pisa ba 20,000 tyngka ryngkat ka trophy bad ka OM Roy HSS kaba la wan baar ka la ïoh ïa ka song ba 10,000 tyngka bad ka trophy.
Ha kane ka sngi la la sam ruh ïa ki khusnam shimet, ki ar ngut na ka St.
Anthony HSS u Damebanker Lyngdoh u la ïoh khur ïa ka nam Best Player bad u Donkupar Ryntathiang kum u Best Goalkeeper, katba ïa ka nam top scorer ka la leit sha u Kolanstone Khongji ka OM Roy.
Ia ka song pisa bad ka trophy sha ki nongjop la sam da u kongsan bah PT Sawkmie bad sha kaba wan ba ar da u Donboklang Kharlyngdoh, president ka HYC Mawlai Circle.
Hashuwa kane haba ai jingkren u bah Sawkmie u la dawa ba dei ban kem mardor ïa kito ki briew kiba pynshlur ïa ki khynnah bad samla ban dih drok.
U kyntu jur ïa ki paidbah ba kin pyntip mardor sha ki bor shnong bad ki bor bahalor lada tip bad ithuh ïa kum kine ki briew kiba pynbor ïa ki khynnah bad samla ban dih drok, namar ka imlang sahlang ka la jot na kadaw jong u drok.
U la pynpaw ruh ïa ka jingsngewbynñiaw kaba jur bha ba bun ki khynnah kiba 13, 14 snem shaneng ki la ngop ha ka jingdih drok bad u banjur ïa ki khynnah bad khun samla ba horkit hordang ba kim dei ban ktah ïa u drok.
La ïoh ruh ïa ka jingkren na u Bah Donboklang ha kane ka sngi.
Hashuwa kane ka la don ruh ka jingïalehnai paralok, ïa kaba ka HYC Mawlai ka la jop ïa ka HYC Umjaiur.
La ju ïohsngew ba tang shu jan ka elekshon sha ka Ïing Dorbar Thawaiñ ka jylla, ka jingïakren na ki kyrtong ka long beit ba hap ban ïakhun ïa ka bor pisa, kaba thew beit ba baroh kito kiba jop kidei beit kiba thong da ka pisa ïa ki.
Hynrei, lada kren ïa kane ka bynta ruh bun kiban kyntait namar don ki kyrtong kiba ong ba ki jop khlem da donkam ban theh pisa shibun.
Kumta lada ïathir bha ïa kane ka bynta, kumba 80 ne 90 persen ki kyrtong kiba ïakhun kin ong beit ba kim don pisa hynrei ki kwah ban mih bad aireng namar ki kwah ban ïoh ïa ka jingjop da ka jingieid u paidbah.
Tangba, don pat ki jaka kiba ju pynpaw ba kam myntoi ban kren shaphang ka jingieid ne ka jingshaniah na ki paidbah namar tang shu poi ka por thep vote ki paidbah ki la klet lut ïa kaei kaba ki nongmihkhmat ki trei hynrei ki kynmaw beit tang ïa kaei kaba ki ïoh ha ka khyllipmat ha lynti sha jaka thep vote.
Lada kum kitei ki jingkynnoh ki ïai mih, ym sngewnang shuh ïano shuh yn kynnoh, la yn kynthoh ïa u nongai ne ïa u nongshim.
U kyrtong ba pli tang ban pyntikna ba un ym jop um banse ban theh lut katba don ei da ka jingkyrmen ba un jop kum u MLA.
Kane lehse ka jingkynthoh kaba ju mih ha shwa ka elekshon kam dei kaba treikam ha baroh ki constituency hynrei ki don ki jaka ba ka treikam borbah bha ka bor pisa.
Ym lah ruh ban len ba kane kadei ruh ka juk kaba kito kiba kham duna ka pla tyngka kim nud shuh ban mih aireng kumba long ha ki khyndiat phew snem mynshwa ba ki paidbah ki mih hi ban synniang lang na ka bynta u kyrtong.
Pynban ka jinglong jingman ha kine ki por mynta ka long markhongpong ha kaba ki paidbah ki khmih lynti ban ïoh khambun bad kim da salia than ruh ban leit mih bunsien sha ïing ki nongmihkhmat lane ki kyrtong ban leit pan jingïarap da kaba ai daw laiphew rukom.
Ka Meghalaya lada ka kwah shisha ban ïoh ïa ki nongmihkhmat kiba stad, kiba shemphang bad kiba la ih bha ha ka saiñpyrthei ka la dei ban kyntait lut ïa kito kiba wan thong da ka pisa bad lada ki shim ruh ki dei pat ban rai da ka jingsngewthuh jingmut lane da kaba pyrkhat 100 sien na ka bynta ka lawei jong ka jylla bad ïa ka pateng jong ki khun ki kti.
Haba phai pat sha ki constituency kiba kham shai bad lah ban ong kiba eh bha ban shah pynbiej ha ka bor pisa, hangne pat ka long ba kin pynap shibun ki jingkylli ïa kito ki MLA jong ki haba ïadei bad ka rukom treikam jong ki ha ki saw snem tam.
Lada dei pat na ka bynta ki kyrtong ba dang shu mih thymmai, ki jingkylli ba kin buh kan long kiei ki jingduna ba u MLA u don kaba pynshlur ïa ki ba kin mih ban ïakhun.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Nongstoiñ, Jylliew 27: Ïa ka Tynghor Secondary School la plie ha ka 3 tarik Kyllalyngkot 2014 bad ka dei kawei na ki shlem ban saiñdur ïa ka jingnang jingstad na ka bynta ki khun ki kti jong ki paidbah jong ki 19 tylli ki shnong kiba don ha katei ka thaiñ.
Kumta na ka liang ki paidbah nongshong shnong, kiba angnud ban kyntiew ïa ka pule puthi, ki kyntu sha ki bor ba dei peit ïa ka tnad pule puthi jong ka sorkar, ba kan phai khmat bad theh ki jingïarap.
Kum ban pynkynmaw ba Tynghor kaba dei kawei na ki shnong kibala rim tam ha ka thaiñ Muliang bad ka dei ruh ka Headquarter jong ka Hima Jyrngam Sirdarship.
Hynrei ka dei pat ka shnong ka bym pat don ïa ki surok kiba biang bad wat ka umbam umdih ruh kam pat da poi thikna haduh ki sngi.
U Bah K.
P.
Pangniang nongmihkhmat barim ka Rambrai Jyrngam Constituency u ba dei ruh na katei ka shnong, haba ïakren bad u nongthoh khubor u la ïathuh ba ha katei ka shnong la don ka Upper Primary School kaba la seng naduh lai phew snem mynshuwa.
Hynrei kaba shu sah ha juh khlem lah ban kiew lano lano.
Kumta katkum ka jingïaid ka por, ki Nongshong shnong bad ki Nongpynïaid jong katei ka skul ki la sngew dei ban don noh sa ka Secondary School na ka bynta ban pynsuk ïai ki khun ki kti ban leit pule bad ban ïabeh ïa ka jingnang jingstad katkum ka juk.
U la ong ba dei halor katei ka nongrim, ba ki riew rangbah ban ki paidbah jong katei ka thaim ki la kheiñ duh bad rai kut ban plie ïa ka Secondary School na ka bynta ban kyntiew shuh shuh ïa ka pule puthi ha ka thaiñ, watla kin don shibun ki jingeh ba kin ïa kynduh ha katei ka jingpyrshang jong ki.
U Bah Pangniang ha ryngkat bad ki riew rangbah jong ka thaiñ, ki la kyntu ïa ka sorkar ba kan phai khmat lem sha katei ka Secondary School, na ka bynta ka jingmyntoi jong ki khun ki kti jong ki nongshong shnong ha katei ka thaiñ baroh kawei.
Mawkyrwat, Jylliew 27: Ka ophis jong u District Sports Officer, South West Khasi Hills District, Mawkyrwat mynta ka sngi ka la ïoh ban plie pyrda ïa ka lympung ïalehkai kynjatbol ba la tip kum ka South West Khasi Hills District Level Inter-School Subroto Mukharjee Cup Football Tournament 2022 hapoh madan Pyndenïewlyngdoh, Nonglang, South West Khasi Hills District.
Haba phai ha ka jingïalehkai kaba nyngkong hapdeng ka Lyngdoh Wanniang Secondary School, Marshillong bad ka Phlo Rosy Secondary School, Nonglang ha kaba Lyngdoh Wanniang SSM ka la jop da 3 – 0 kol.
Ïa ka kol kaba nyngkong la ïoh ban thep ha ka minit kaba 11 lyngba u Mebanlam Lyngdoh, kaba ar ha ka minit kaba 41 na u Sanborlana Lyngkhoi bad kaba lai ha ka minit kaba 60 na u Dapborlin Lyngdoh.
Nangta ka Jingïaseng Kynthei Mawkyrwat Presbytery Higher Secondary School, Mawkyrwat (JKMPHSSM) ka la jop da 4 – 1 kol ïa ka Ten Set Secondary School, Sakwang.
Ïa ki kol jong ka JKMPHSSM la ïoh ban thep da Batskhemlang Thongnirit ha ka minit kaba 19, 38, bad 56 bad kumjuh ruh na u Meban Lyngdoh ha ka minit kaba 58 bad ïa ka kol jong ka Ten Set Secondary School, Sakwang la ïoh ban thep da u Aiborlang Kharjahrin.
Shuh shuh ka Horirai Memorial Higher Secondary School, Photjaud-Rangthong pat ka la jop da 5 – 0 kol pyrshah ïa ka Marshillong Presbyterian Secondary School.
Katba ka Balang Mawlangwir Higher Secondary School (BMHSS) ka la jop da 3 – 0 kol pyrshah ïa ka St.
John Bosco Secondary School, ha kaba ïa ki kol jong ka BMHSS la thep da u Aiboklang Jyrwa ja ka minit kaba 40, na u Iaiskhemlang Jyrwa ha ka minit kaba 46 bad na u Welshar Paliar ha ka minit kaba 57.
Ïa kane ka lympung ïalehkai kynjatbol la plie pyrda da u bah Damang Syngkon, District Sports Officer, South West Khasi Hills District ha ryngkat ka jingïadonlang jong ki nonghikai skul bad kumjuh ruh ki khynnah skul kiba wan ïashimbynta ha kane ka lympung.
Ha kane ka South West Khasi Hills District Level Inter-School Subroto Mukharjee Cup Football Tournament 2022 la wan ïashimbynta haduh 41 kynhun kata kiba hapoh 17 snem jong ki shynrang ki don 17 kynhun, kiba hapoh 14 snem jong ki shynrang ki don 13 kynhun bad kiba hapoh 17 snem jong ki khynnah kynthei ki don 11 kynhun.
Nongstoiñ, Jylliew 27: Ki don shibun bah ki shnong ha ki thaiñ khappud kiba dang hap ban ïaid da ka kjat haba ki leit ki wan namar ka jingbym pat don surok kali.
Ha kine ki khyndiat sngi u nongthoh khubor u ïoh ban ïakren bad ki katto katne ki rangbah na ki katto katne tylli ki shnong kum na Mawkhap, Sohramlep, Nongmawleiñ bad kiwei, ha kaba ki la pynpaw ïa ka jingsngewkhia halor ka jingbym don ïa ki surok kali, kaba la buh jingeh haduh katta katta ha ka kit ka bah bad ka leit ka wan.
U bah L.
J Nongteiñ uwei na ki riew rangbah na ka shnong Nongmawleiñ, u la ong ba ha kine ki snem ba la dep, katei ka shnong ka la ïoh ïa ka surok kaba la pyntrei lyngba ka skhim MNREGS naduh Ïewnongma haduh ha shnong.
Hynrei, katei ka surok ka neh tang katto katne bnai, namar ka dei ka surok khyndew bad mynta lei lei wat ki Mahindra pickup ruh shem shitom haduh katta katta ban ïaid ha ka por lyiur.
U la ong ruh ba mynta u snem namar ba duna slap ki don teng teng kiba ïaid, hynrei bunsien ki sahkut ha shiteng lynti da ki bun sngi.
Nalor kata u bah Nongteiñ u la ong ruh ba la jan baroh ki shnong ha katei ka thaiñ ki im da ka rep kwai, tympew, ki soh ba laiphew jait, ki pai.
Hynrei na ka daw jong ka jingbym don ka surok kaba biang, bun ki mar rep ki shu sep ei.
U la ong ba ha kine ki sngi ki soh phan ki shu hap ha madan namar ki la ih bha bad ban bam ruh ym lah bam, namar ha kawei ka dieng ki soh da ki spah tylli bad ban leit kit da u briew shaduh ki jaka ba lait kali ruh tang ka bai kit ym mih shuh, namar ba wat lada uba khlaiñ kit katno katno ruh ban kit tang saw tylli ruh um lah.
Ha kaba ïadei bad katei ka surok, u bah Nongteiñ u la kyntu ïa ka sorkar jylla ba kan thaw ki lad ki lynti ban mang pisa na ka bynta ban phah maramot ïa katei ka surok ba la pyntrei lyngba ka skhim MNREGS.
Namar lada ym lah ban siang rong ruh lada mang pisa tang ban siang maw ruh ka la long ka jingmyntoi kaba khraw ïa ki paidbah.
Ha kajuh ka por u la ong ba hajan jong ka shnong Nongmawleiñ, ka don kawei ka jaka kaba u don u mawsiang u ba heh kat u lum bah bad ka jingïar jong utei u mawsiang ka la jan ïa ryngkat bad kawei ka madan phutbol kaba heh.
U la ïathuh ruh ba ha jrong utei u mawsiang, man la u snem da ki spah ngut ki briew na ka jylla Assam ki wan kiew bad ki wan jngoh kai.
U la ong ba lada ka don ka surok kaba biang, ka jingdon jong katei ka jaka kan long ka jingkyrkhu kaba khraw ïa ka thaiñ, khamtam eh lada ka sorkar lyngba ka tnad jngohkai kan shimkhia ban pynitynnad shuh shuh ïa katei ka jaka, kan khring ïa shibun ki nongwn jngohkai khamtam ha ki aïom synrai ba ka suiñ bneng ka la khuid.
U la kyntu ïa ki bor sorkar ba kin shimkhia lem bad phaikhmat sha katei ka thaiñ khnang ba kan long ka jingmyntoi ïa ki paidbah.
Nongstoiñ, Jylliew, 27: Ka seng Hynñiewtrep Youths Council Mawshynrut Circle ha ka sngi saitjaiñ, ka la ïoh ban pynïar ïa la u tnum u tyndai da ka ba ka la pynkha sa kawei ka shnat treikam jong ka, kata ïa ka HYC Nongsleh Area unit.
Ha kane ka Unit ki don kumba 30 ngut ei ei ki dkhot ba kynthup naduh ki nongïalam ba ha khmat bad ki dkhot.
La pynlong ïa ka jingïalang hapoh ka Dorbar Hall jong ka shnong Nongsleh bad la pynïaid ïa ka jingïalang da u samla Ardonal Marbaniang Assistant GS HYC Mawshynrut Circle.
La ïadonlang u Sordar Shnong u Rangbah Phridian Wanniang, u ba la ai ruh ki symboh jingkren da ka kyntu kynpham ïa ki nongkitkam, ba ki dei ban don ka mynsiem ïatreilang bad ka shnong ka thaw.
U la pynpaw ruh ka jingsngewhun ïa ka jingmih ki samla kiba trei na ka bynta ka imlang sahlang hapoh ka shnong.
La ïoh ruh ka jingkren lamphrang ïa riti treikam jong ka Seng da u Samla Redyfernandy Sun In-charge jong ka HYC Mawshynrut Circle, da ka ba ong ba ka jingmih pyrthei jong ka seng ka dei halor ka jingdawa ban pyntreikam ïa ka ILP hapoh ka jylla bad kiwei dei ki mat jingdawa.
U Samla Banteilang Hoojon General Secretary HYC Mawshynrut Circle u la pynkynmaw ïa shibun ki lynti ïaid jong ka seng hapoh ka Mawshynrut kumjuh ha ka Bri u Hynñiewtrep hi baroh kawei.
U President jong ka HYC Mawshynrut Circle u Samla Lostbingnel Lyngkhoi u la sneng kyntu ïa ki dkhot bad nongïalam ba wan ïasoh thymmai, ba kin trei shitom na ka bynta ban ïarap ïa ki nongïalam shnong ha ki ba bun ki liang.
Kiwei kiwei kiba la ai jingkren ki long u President ka HYC Maweit Circle u samla Jerimiïa Dkhar.
La ïoh ban pyntiansmai ïa ki Nongïalam jong ka HYC Nongsleh Area unit da u Samla Wanteibok Lyngdoh General Secretary HYC WKHD.
Haba ai jingkren, u la ong ba ka thaiñ Nongsleh ym lah ban len bun na ki nongshong shnong ki im ja ha ka rep ka riang.
Kumta ka seng bad khamtam ki nongïalam ki dei ban dawa na ka Sorkar ban theh bun ki jingïarap, ban pynheh ïa ki kam rep kumjuh ruh ha ki kam ri jingri, khnang ba kan long ka jingmyntoi ïa ki paidbah.
Nongpoh, Jylliew 27 : Namar ka jingma kaba ap ïaki paidbah, ki khyllung khynnah bad kumjuh ruh ki mrad ki mreng naka jingshah bat bording elektrik naka bym don jingker eiei uwei u transformer ha ka shnong Umtangar haka thaiñ Western Ri-Bhoi, ka Federation of Khasi Jaiñtia and Garo People (FKJGP), Western Zone kala ai por syndon 1 bnai ïaka tnad MeECL ban ker ïa utei u transformer shuwa ban jia ki jingjia ba sngewsih.
Naka liang u Bah C Doloi President ka FKJGP Western Zone u la pynpaw ba kum ka seng ka dap da ka jingsngewkhia halor ka jingbym shimkhia jong ka tnad MeECL ban ker ïaki transformer kumba ki jingjia ba sngewsih ki ju jia naka por shaka por bad utei u transformer ba don haka shnong Umtangar u dei u bym don jingker eiei bad buh jingma ïaki paidbah khamtam ki khyllung khynnah bad ki mrad ki mreng.
U la ong ruh ba ka tnad ba dei peit kam dei ban ap haduh ban da jia ki jingjia ba sngewsih hynrei kum ïa u transformer donkam ban ker ban lait naka jingma ïaki paidbah bad lada ka tnad ba dei peit kam shimkhia naka liang ka seng kan sa shim pat da kiwei ki sienjam.
Nongpoh, Jylliew 26 : Hadien bala thaw thymmai ïa kawei ka kynhun ki samla kaba la tip kum ka Elaka Myrdon Youth Federation (EMYF), ban peit kyrpang ïaka bha ka miat bad kumjuh ka roi ka par haki shnong ba hap ha Mawtari Myrdon Sirdarship, ïa ki nongïalam ba pura jong katei ka kynhun la pynskhem pura haka sngi Saitjaiñ da u Bah R Nongphlang Acting Sirdar ka Mawtari Myrdon Sirdarship.
Ki nongïalam ba pura jong katei ka kynhun ki kynthup ïa u Bah Shining Kyntla kum u President, Bah Tony Nongrum General Secretary bad kiwei kiwei ki dkhot bad nongkitkam.
La sakhi ruh ha katei ka sngi da ka jingdonlang u Bah Jason S Mawlong MLA ka Umsning, ki nongïalam Raid, ki Rangbah Shnong bad kiwei kiwei ki riew rangbah.
Nongstoiñ, Jylliew 27: Ka West Khasi Hills ka dei ka District kaba kynrei bha ki jaka jngoh kai kiba itynnad haduh katta katta, hynrei na ka daw jong ka jingbym don surok bad ka jingtlot jong ka tnad shangkai, ki jaka ba itynnad ki shu sah shrah kumto kumba ki long haduh mynta.
Haduh mynta hi dei tang ka Dewlynnong Nongkhnum ba ka tnad jngoh kai ka la pyntreikam ha ryngkat ka jingïatip lang bad ka sorkar.
Kiwei ki long tang u Lum kyllang, u LumMawthadraishan bad ki jaka ha Mawphanlur lait.
Haba phai sha kiwei pat ki jaka jngoh kai kiba kham jan na ka sor Nongstoiñ kum ki ar tylli ki bynta kiba don ha ka wah Rwiang kum ka thaiñ Mawsetlun, ka kshaid Thupthup bad ka thwei Koh Langheit kaba don haneng jong ka kshaid Thupthup ki dei ki jaka kiba itynnad haduh katta katta.
Ka kshaid Thupthup ka dei ka kshaid kaba don ar bynta kawei ka bynta ba shapoh bad kawei pat ka bynta ba kham sha jrong.
Ka kshaid kaba don ha ka bynta ba kham shapoh ka kham lyngkot bad ka jing kynjang ka lah ban don kumba san phew phut ei ei.
Hynrei ka kshaid kaba don ha ka bynta ka kham sha jrong pat ka kham jrong bad ka jingkynjang kam duna ïa ka hynriew haduh hynñiew phew phut.
Katei ka kshaid ka noh rymphum na jrong ki mawramsong bad ha ki snem ba kham mynshuwa man ka por lyiur, ki briew ki ju leit tong ïa ki doh jei kiba kiew na katei ka ka mawsiang da kaba teh da u tyllai na ka met bad hiar sha marshiteng ki sa pynap da ka jar bad tynruh da ki dieng ha kaba shisien tan ïa ka jar ki ju ïoh shiphew haduh khatsan kilo.
Kham shaneng na katei ka kshaid ka don kawei ka thwei kaba pyllun bad kaba ïar bha kaba la ju khot ka thwei koh Langheit.
Ha ki snem kiba kham mynshuwa katei ka thwei ka long kaba itynnad bha namar baroh sawdong la ker da ki khlaw, hynrei mynta u snem la lap ba mar shilliang jong katei ka thwei la dap da u shyiap bad ka la kylla long thik kum ka beach ha Nongkhnum.
Hynrei kaba sngewsih ka long ba lada leit sha kitei ki jaka ym don surok satia, lait noh ka surok ba leit kit dieng bad kit rnga ki trok na ki khaw kiba don baroh ar liang ka wah Rwiang haduh katei ka jaka ba don ka kshaid Thupthup bad ka thwei Koh Langheit.
Lada ïaid da ka kjat na jingkieng Rwiang kaba don ha ka surok bah National Highway 44 (E) Shillong Tura, ka shim por shikynta shiteng haduh ar kynta tang haduh ka kshaid Thupthup bad Kshaid haduh ka thwei koh Langheit ka dang shim por kumba khatsan minit ei ei.
Ka don kawei pat ka lynti na ka shnong Mawsiangbah kaba shim por kumba shi kynta ei ei kat kum ka jingïathuh jong ki briew na ka shnong Mawsiangbah bad kaba kham suk ruh ban ïaid, namar ha ka por tlang ki kali ki lah ban poi haduh ka shnong Mawsiangbah tangba lada ki bym pat ju leit ki shem jingeh.
Ha kaba ïadei bad kiba kum kitei ki jaka kiba itynnad, ka sorkar ka la dei ban pynkhlaiñ ïa ka tnad jngoh kai bad ba kan shimkhia ban pynpoi surok, khnang ba ki nongshang suwari kin ïoh ban leit bad kan long ruh kum ka lad ban kyntiew ïa ka ïoh kam ïoh jam bad kamai kajih ka ïoh ka kot jong ki paidbah ka West Khasi Hills baroh kawei.
Jowai, Jylliew 27: Ka West Madan Mustem bad ka Caroline Colony kila poi noh sha ka jingïakhait da mar shi kol, haka sngi sdang ka ‘5th Debo Shullai Memorial Trophy’ 2nd Division Football Tournament-2020 bala pynïaid da ka West Jaiñtia District Sports Association (WJDSA) mynta ka sngi 27 tarik ha madan Kiang Nangbah Stadium Jowai.
Haba phai sha ka jingïakhun mynta ka sngi ka kynhun ïalehkai jong ka West Madan Mustem kala ïoh ban thep ïa ka kol ba nyngkong jong ka lyngba u Develence Shylla ha ka minit ba 28 jong ka kylla step.
Hynrei na ka liang ka kynhun Caroline Colony kala ïakhun tyngeh ban pynphai ïa katei ka shikol bad dei lyngba ka jingïakhun jong ka kylla miet kala ïoh ban pynphai ïa katei ka shikol lyngba u rangïalehkai u Famous Pasleiñ ha ka minit ba 65 bad haduh ba kut ka por jongïakhun kaba neh da 1-1 kol.
Lashai ka sngi 28 tarik ka jingïakhun kan long Lumpariat pyrshah ïa ka Khliehïongriang ha ka por 3 baje nongphai sngi.
Nongpoh, Jylliew 27: Ka ophis u District Sports Officer Ri-Bhoi District mynta ka sngi kala sdang noh ïaka lympung ïalehkai phutbol District Level Inter-School Subroto Mukherjee Cup Football Tournament 2022 ban jied ïaki samla ïalehkai ba kynsai na Ri-Bhoi bala pynlong haki ar tylli ki madan ïalehkai kata ha madan Umdihar bad Umbuda.
Ha katei ka sngi ka jingsdang ïa katei ka lympung ka jinglehkai plie pyrda kala long hapdeng ka Saiden Secondary School pyrshah ïaka Borkhatsari Presbyterian Secondary School haka U-17 jong ki kynthei ha kaba ka Saiden Scondary School kala lah ban pynliem noh ïaka Borkhatsari da 8-0 kol ban mad ïaka jingjop ba nyngkong jong katei ka lympung.
Haka liang ki shynrang jong ka U-14 bala pynlong ha madan Umbuda ka jingïalehkai kala long hapdeng ka Christian Higher Secondary School pyrshah ïaka Ri-Bhoi Presbyterian Higher Secondary School bad ha katei ka jingïaleh ka Christian HSS kala lah ban pynliem noh ïaka Ri-Bhoi Presbyetrian HSS da 4-0 kol.
La wan ruh ban sakhi bad ai mysiem ïaka jingplie pyrda ïa katei ka lympung ha madan Umdihar da u Bah RB Shadap President ka RBDSA, haka jingdonlang u Bah Bobby L Nongbet DSO ka Ri-Bhoi District bad kiwei kiwei ki ophisar naka tnad ïalehkai.
Nongpoh, Jylliew 27: U Superintendent of Police, Ri-Bhoi District u la pyntip ïa baroh ki trai kali, ki nongñiah kali ha Ri-Bhoi District ba ki dei ban tah ïaki Radium Reflector katkum ka Central Motor Vehicle Rules 1989 U/S 104, 138 and 138(4) ban ïada naki jingjia aksiden kali haki surok bah National Highway.
Na ka liang u SP ka Ri-Bhoi u la ai por ruh haduh ka 20 tarik Naitung ban pynbiang ïa ki Radium Reflector haki kali.
Nongpoh, Jylliew 27: Ki pulit jong ka Khanapara Police Outpost mynta ka sngi kila lap ïa kawei ka metiap jong u rangbah briew kaba la sdang ban pyut ha kawei ka par maw ha 9 mer Baridua.
Ïa katei ka metiap ym lah shuh ban ithuh bad ym pat lah ban tip la kadei ka jongno bad naka liang ki pulit ki dang pyndep ïaki jing donkam ban pynlong ruh ka jingtohkit ban pyndep ruh ïaka post mortem bad register case ban lap bad ithuh ïa utei u rangbah.
Nongpoh, Jylliew 27: U Bah Charles Marngar MDC ka Mawhati Constituency mynta ka sngi u la leit ban plie ïa ka kamra klas jong ka skul Mawkathiang Makdoh Secondary School kaba don haka shnong Umpohwin ha Ri-Bhoi District da ka thong ban dang pynbha ïaki kamra klas ha katei ka skul naka bynta ka jingmyntoi jong ki khynnah skul bad ban dang kyntiew ïaka pule puthi ha katei ka thaiñ.
Ïa katei ka kamra klas la mang pisa lyngba ka MDC Scheme, excluded area jong u snem 2019-2020 bala sakhi ruh da ka jingdonlang u Bah R.
R Kynsai Makdoh, ki Rangbah jong ka kur Makdoh bad kiwei kiwei.
Ha kane ka sngi la ioh ruh ban pynkup burom ïa 4 ngut ki samla na katei ka skul kiba la pass bha haka eksamin SSLC kiba kynthup ïaka samla Wanpynhun Sutting, Daiarhun Masharing, Dahunhi Shadap bad ka Yorly Syngkli.
Haba kren ha katei ka sngi naka liang u Bah Charles Marngar u la pynpaw ka jingsngewkmen kaba khraw bala lah ban plie paidbah ïaka kamra klas ha katei ka sngi, khnang ba ki khynnah pule kin ioh ki kamra klas ba biang ban dang pyntyllun ruh ka shalyntem jong ka jingnang jingstad ha katei ka thaiñ kumba ka pule puthi ka dei ka atiar ha kane ka juk ba mynta.
U la kyntu ruh ïaki khynnah ha katei ka sngi ba ki dei ban minot thop ym tang ba kin ioh ïaki kamra klas kiba biang hynrei ban don ruh ka thong haka jingim jong ki ban dang kiew shaphrang ha baroh ki liang khlem da pynsepei kai ïaka por namar ki heprit ki long ka lawei jong ka jylla.
Jowai, Jylliew 27 : Ïa ka Skill Mela ba ar sngi lynter ba la pynlong da ka sorkar jylla lyngba ka Meghalaya State Skills Development Society la wan ban plie mynta ka sngi da u kongsan u ma Wailadmiki Shylla uba dei u MLA ka Jowai Constituency, ha Kiang Nangbah Govt.
College Jowai.
Hashwa kane la don ka jingïalang ba la pynlong ha Auditorium jong katei ka College ha ka jingïadonlang ka Additional Deputy Commissioner, kong DD Syngngai, u MDC ba shusieh ma O.
Lamin, Executive Director of the MSSDS, Shivansh Awasthi, ka Principal jong ka College ka Dr.
E.
M.
Blah nalor kiwei de kiba la shah khot sngewbha.
Ka thong jong ka sorkar India lyngba ka Ministry of Skill Development & Entrepreneurship kaba ïadei bad ka MSSDS kan ïarap ïa ki samla pule ba kin ïoh jingtip kham bniah ha kaba ïadei bad ki rukom pule (Training) ki ban kham suk ïa ki ba kin ïoh kam ïoh jam, kumjuh ruh shaphang ki kam khaïi pateng, ka rukom pynïaid ïew ïa ki mar, ka rukom pynmih ïa ki mar rep, ki kam ri jingri bad kiwei de.
U ma Wailad haba ai jingkren ula kyntu ïa ki samla ba kin long kiba mihnot thop ha kano ka kam bad ki dei ban don tang da kawei ka jingmut ym da pyrkhat bunjait eh ïa ki kam, u kyntu ba ki dei ban pyntbit bha ïalade ban long kum u nonghikai (master) bad ha ka juh ka por kan ïarap ban ai kam ai jam ïa kiwei de.
U kitbok ba kane ka jingwan ka Skill Mela ba ar sngi lynter kan long ka jingkyrkhu ba ka bynta ka lawei jong ki khun samla ba kin ïoh jinghikai ban nym pyrkhat tang ha ki kam sorkar hynrei ki dei ban ïeng hala ki jong ki kjat da kaba ïaid ryngkat bad ka jingstad jong ka juk ba mynta.
Ula ïathuh ruh hapoh ka jylla ki don shibun ki kam kiba dei ban trei da ki trai jylla, kumba long mynta kiba bun ki bar jylla ki la peit khmat shapoh kane ka jylla, kumta u kyntu ba dei ban shim ïa kine ki kam kiba don hapoh ka jylla, namat wat ki seng bhalang kiba dawa jur na ka sorkar ban pynteikam ïa ka ILP.
La ïathuh ba ka Meghalaya ka dei kawei na ki hynriew tylli ki jylla kiba la shah jieh ban ban ïoh ïa kane ka skim lyngba ka Skill Acquisition and Knowledge Awareness for Livelihood Promotion (SANKALP).
Ha kine ki san snem ban wan ka sorkar kan kham pynkiew shuh shuh ïa ka rukom ïa jinghikai ïa ki samla haduh 1.
2 lak, na ka liang ka sorkar jylla kala ai training haduh 34 tylli ki seng hapoh ki shnong kiba don haduh 14 tylli ki lad ai jinghikai (Sectors), kiba don 35 ki Trades ha ki 44 ki Training Centers hapoh ki 12 tylli ki District jong ka jylla.
Ha kane ka sngi la don haduh 45 tylli ki Stall, kiba kynthup ïa ki stall ai jinghikai shaphang ki laiñ pule puthi bad ki stalls kiba pyni ïa ki mar rep lyngba ki kynhun treimon shngewbha kiba don na kylleng ki jaka Khasi bad Jaiñtia bad kane ka Skill Mela yn pynkut lashai ka sngi 28 tarik.
Jowai, Jylliew 27: Kawei na ka kynhun treimon sngewbha ka ‘Better Life SHG’ Iawmusiang Jowai mynta ka sngi kala plie paidbah ïa ka ïew ïadie ïa thied kaba la tip kum ka “1st International Mega Trade Fair" ïa kaba la pynlong ha Chutwakhu Indoor Sports Hall, JowaiKane ka ïew Trade Fair kan sdang naduh mynta ka sngi 27 tarik u Jylliew haduh ka 19 u Naitung 2022.
La ïathuh ba ki mar ki mata kiba bun jait kin wan die hapoh kane ka ïew naduh ki shuki, palong (jingthiah), ki tier shet, ki jaiñ ba bun, ki dawai pynbhabriew, ki tiar light, ki jingdieng kpieng, ki tiar jingthaiñ, ki jingbam ba bun jait, ki tiar ïalehkai jong ki khynnah bad kiwei de ki mar bala wanrah nabar kum na Afghanistan, Thailand, Bangladesh bad na kiwei de ki Ri.
Hashwa ban plie ïa kane ka Mega Trade Fair la don ka jingïalang ba lyngkot ba la pynïaid da u Secretary ka Betterlife SHG Iawmusiang Jowai ma Raj Passah, ha ka jingdonlang ka kongsan kong E.
Shylla ka Secretary Executive Member JHADC, u Dr.
H.
H.
Mohrmen, u B.
R.
Marak officer incharge ka Jowai Police Station, ma Eddystone Shylla lem bad kiwei de.
Ka kong Shylla haba ai jingkren kala ai ka jingïaroh ïa ki nongpynïaid jong ka Better Life SHG kiab la treishitom ban wanrah kum kane ka ïew ba heh hapoh ka sor Jowai bad kane ka long ruh ka jingmyntoi ïa ki paidbah ba kin ïoh thied ïa ki mar ki mata kiba wan napoh ka Ri bad nabar kumjuh.
Haoid kane ka long ka sien kaba nyngkong hynrei ka kitbok kitrwiang ïa katei ka seng ba kan nang ïai treishitom na ka bynta ki kam ba bha haka imlang ka sahlang, ka khot ruh ïa ki nongshnong ba najan bad najngai ba kin wan sha kane ka ïew ïadie ïathied.
U Dr.
H.
H.
Mohrmen ula ong ka jingwan kum kine ki ïew Trade Fair na kylleng ki jaka kan ïarap shibun eh ban ïoh ïa ka lad ha kaba ban ïa phylliew jingmut lang bad ki briew ba nabar halor ka rukom ïadie ïathied.
Ula ong ba kane ka long ka jingsdang hynrei kynmen ba kane ka seng kan dang lah ban pynlong kum kane ka ïew sha kiwei de ki jaka.
Shillong, Jylliew :Ka Dorbar paidbah jong ka Dorbar Shnong, Lower Lumparing, Shillong ka ba la long ha ka 25 tarik mynta u bnai hapoh Indoor Stadium Lower Lumparing da kawei ka sur ka la jied thymmai biang ïa ki nongkitkam sha ka Executive Committee na ka bynta ka jingtreikam ka ba lai snem 2022-2025.
Kine ki nongkitkam bathymmai ki kynthup ïa u Rangbah Shnong Bah Doncaster Shabong, Asstt Rangbah Shnong Bah Seibor Sana, Secretary Bah Rustan Shabong, Asstt Secretary Bah Paul Marwein, Treasurer Bah Borsing Myrthong kynthup ia ki 19 ngut ki Rangbah Dong.
Kane ka long katkum u kyrwoh lyngba u Bah R.
Shabong, Secretary Shnong ka Dorbar Shnong Lower Lumparing, Shillong.
Nongpoh, Jylliew 27: Da ki hajar ngut ki paidbah kiba dei ki nongkyrshan bad nongïalam ba hakhmat jong u Bah Sunshine Makri u ba don mynta haka shatri jong ka Umsning Constituency People’s Forum (UCPF) mynta ka sngi kila mih paidbah haka General Meeting kaba la long ha Nongthymmai Umsning ban shim ka rai naki paidbah na kano ka party kaba ki kwah ba un ïakhun haka elekshon sha ka iing dorbar thawaiñ ka jylla ha u snem 2023.
Ha katei ka jingïalang naka liang ki ki nongkyrshan ba hakhmat jong u Bah Sunshine Makri kila ai ïaka rai bad pynpaw ba u dei ban ïakhun naka party United Democratic Party (UDP) kaba haduh mynta ka party UDP kam pat pynbna ticket na Umsning Constituency, ha kaba naka liang ki nongkyrshan kila pynpaw ka jingsngewhun da kaba ïa rah kti ha katei ka sngi.
Haba kren ha katei ka sngi naka liang ki nongïalam ba hakhmat ka Umsning Constituency People’s Forum (UCPF) naduh u Bah RB Shadap President bad kiwei kiwei ki nongïalam kila pynpaw ba katei ka jingkynduh ha katei ka sngi ka dei tang ki nongïalam naki unit bapher bapher Umsning Constituency ban ioh ïaka rai jong ki na kano ka party ban ïakhun ban pynkhreh ruh shaid shaid ïaka elekshon ban wan, namar kumba long mynta utei u kyrtong u dang don ha katei ka kynhun UCPF bad kum ki nongkyrshan ba radbah ki kwah ba un ïakhun naki party ba kham paw haka jylla kiba don ruh ka nongrim ba skhem ban trei naka bynta ki paidbah.
Ki la ong ruh ba katei ka jingïalang ka dei tang ka jingkwah ban shim ka rai naki nongïalam bad kam pat dei ka jingïalang paidbah, hynrei kila pynpaw ka jingsngew kmen kaba khraw ban iohi ba ka sur jong ki nongïalam ka sawa jam ha katei ka sngi bad ka jingartatien naka liang ki paidbah kila ai ka rai ba dei ban ïakhun beit naka party UDP.
Lyngba katei ka sngi naka liang ki nongïalam ki kyrmen skhem ba ka party UDP kan phai khmat sha u Bah Sunshine Makri naka bynta ka tiket ha kane ka elekshon ban wan ban ïakhun na Umsning Constituency.
Khliehriat jylliew 27: Ka ophis jong ka District Social Welfare Officer East Jaiñtia Hills District ha ryngkat ka jingiatreilang bad ka ophis jong u District Medical and Health Officer, Adolescent Health Clinic, Khliehriat, ka Meghalaya State Rural Livelihood Society, lem bad ki Self Help Groups (SHGs), mynta ka sngi ka la pynlong ïa ka prokram ai jingpynshai (awareness prokram) ha Dong Wahshnong L.
P School, ha Rymbai, ha kane ka prokram la ai jingpynshai halor ki jingsniew kiba mih na u drok bad kumjuh ruh ka jing wan poi ki drok kaba buh jingma ïa ka imlang ka sahlang.
Haba kren ha ka jingïalang, ka District Social Welfare Officer East Jaiñtia Hills District, ka kong R.
Pasah ka la ong ba ïa kane ka prokram la ju pynlong ha ka pyrthei baroh kawei man la u snem ha ka 26 tarik u jylliew kaba ïalap ïa ka jingsniew u drok bad kaba pyrshah ïa ka jingkhaiï drok, kane ka sngi bad ka taïew ka long kaba donkam ban pynbun ïa ki prokram ai ai jingpynshai halor u drok.
Ka kong Pasah, ka la ong ruh ba ka jingkiew kiba pyndonkam ïa u drok ka dei namar ba ki don kiba khaiï beaiñ ïa u drok, kumta la dei ban pynkhlaiñ bha ïa ki awareness prokram ban pynshai sha ki paidbah halor ki jingsniew kiba mih na u drok kiba ktah ym tang ïa ki longiïng longsem hynrei ka jingdih drok ka ktah ruh ïa ka shnong ka thaw bad ïa ka imlang ka sahlang, kumta donkam ban pynkhlaiñ bha ïa kum kine ki prokram ai jingpynshai sha ki paidbah, ka kyntu khamtam eh ïa ki kmie ki kpa bad sha baroh ki bynta kiba don ha ka imlang ka sahlang ba kin sngewbha ban ai ka jingiatreilang bad ki tnat sorkar, kumjuh ruh bad ki NGOs khnang ban dup lah ban rat diengkhong ïa ka jingwan ki drok bad kumjuh ruh ban rat diengkhong ïa ki jingsniew kiba mih na kaba kyrni ka jingdih drok.
Ka Programme Manager, MCSWA, ka kong R.
Patlong ka la ai jingkren halor ki jait drok bapher bapher kiba ki nongdih drok ki ju pyndonkam, ka jingktah kaba mih na kaba dih drok kaba naduh ba dang sdang haduh ban da kyrni bha ka jingpyndonkam drok, ka la kren ruh halor ka jingshah ktah ka ïoh ka kot ha ki longiïng longsnem kiba don ki dkhot ka longiing kiba dih drok bad ka jingshah peit ibeiñ kito ki longiïng bad kito kiba dih drok.
U Sub-Inspector, na ka ophis jong u Superintendent of Police, East Jaiñtia Hills District, u bah W.
Lato, u la kren halor ki kyndon aiñ NDPS Act 1985 kiba dei ki kyndon aiñ jong ki jait jingdih pynbuaid, la pynsngew ïa ki jait jingpynshitom kiba katkum ka aiñ ïa kino kino kiba ngat hapoh ki aiñ NDPS Act.
Kiba la ai jingkren ki kynthup ruh ka Adolescent Health Counselor, Khliehriat Civil Hospital, ka kong Daphihi Pasah, u Supervisor, Office of the District Social Welfare Officer, East Jaiñtia Hills District, u bah P.
S.
Dkhar.
Ha kane ka prokram la sam ruh ïa ki prize sha kito ki khynnah kiba jop ha ka jingiakop dro dur, kaba long shibynta kum ka jingrakhe ïa ka sngi pyrshah drok bad pyrshah ïa ka jingkhaiï drok, ka la don ruh ka jingiaid rally da ki motor bike kaba ka ophis jong ka DSWO East Jaiñtia Hills District ka la iatreilang bad ka Tuber Biker’s and Tour Association ha kaba ki nongñiah motor bike ki la sdang ïa ka rally na Tuber Kmaishnong sha Deiñchynrum da kaba sam ruh ïa ki kot lyngkdop ban pynbna ïa ka jingsniew kaba mih na u drok.
Shillong, Jylliew 27 : U Myntri Rangbah ka jylla, Conrad K Sangma ha ka sngi Nyngkong u la pynbna ba baroh ki jaka ba hap ha ka Census Town kynthup naduh ka Umlyngka, Nongkseh bad kiwei kiwei kin hap noh ha ka Jal Jeevan Mission (JJM).
“Hadien ka jingïatai kaba bniah, ngi la shim ïa ka rai ba ngin pynsngew sha ka sorkar India ba kan shah noh ïa ki jaka bym hap ha ka Municipal kynthup ïa ki census towns ba kin shah kynthup lang ha ka JJM.
Kumta ha ka taiew ba la dep, nga la kynduh ïa u Myntri ka Jal Shakti, u Gajendra Singh bad nga sngewkmen ruh ban pyntip ba ym dei shuh tang ha Umlyngka hynrei baroh ki census town kiba khlem shah kynthup mynshwa ha ka JJM mynta kin ïoh lang," u la ong haba kren ha ka jingïalang plie ïa ka Milk Collection Centre ha Umlyngka.
Katei ka jingpynbna u Myntri Rangbah kadei hadien ba u Myntri ka tnad C&RD ba dei ruh u MLA ka thaiñ Bah Hamlet Dohling u la kyrpad ïa u Myntri Rangbah ban pynïoh lang ïa ka skim JJM sha ka shnong Umlyngka, Nongkseh bad ruh ha Lawsohtun namar baroh shi katta kim shym la ïoh satia namar ki hap ha ka Census Town.
Nalorkane, u Myntri Rangbah u la ïathuh ruh ba u la dep ruh ban shong ïa ka jingïalang bad ka tnad PHE jong ka sorkar jylla bad kumta u la ïoh ban lum thup ïa ki jaka bym dei Municipal kiba khlem shah kynthup ha ka JJM.
Katkum ka jingong jong u, ki don haduh kumba 20 tylli ei ei ki shnong kiba don shabar jong katei ka skim.
Shwa kane, u Myntri Rangbah u la ïathuh ba ka sorkar jylla ka la dep ban tyrwa haduh 12-13 klur tyngka hapoh ka NABARD Infrastructure Development Assistance (NIDA), kaba dei ka skim hapoh ka National Bank for Agriculture and Rural Development (NABARD).
Hynrei u la ong ba katei ka skim kam shym la ïaid kumba ki khmih lynti na ka daw ki katto katne ki kyndon jong ka Finance Ministry kaba la kynduh jingeh ban ïoh ïa ka Umlyngka Water Supply Scheme hapoh ka NIDA.
Shwa kane, u MLA ka thain u la ong ba ha Mylliem constituency nalor ka Lawsohtun, ka Umlyngka ka dei ka shnong kaba bun briew tam namar ki don haduh kumba 13,000 ngut ki nongshong shnong hynrei ka jingeh kaba ki paidbah haduh mynta mynne ki ud kadei ka jingkyrduh um.
Shillong, Jylliew 27 : U Myntri Rangbah ka jylla u Conrad K Sangma u la ïathuh ba shen un sa lum noh ïa ka jingïalang jongka Meghalaya Democratic Alliance (MDA) na ka bynta ban shim da kawei beit ka rai ha kaba ïadei bad ka Election jied President ba thymmai jongka ri India ka ban long ha ka 18 tarik Naitung 2022.
“ Ngan sa khot ïa ka jingïalang ka MDA ha ka por kaba biang bha ban ïakren halor kane ka bynta" ong u Myntri Rangbah.
U la ïathuh ba u la dep ïakren ruh la jan sha baroh ki nongïalam jong ki seng saiñ pyrthei ba ïa synrop lang bad ka sorkar MDA hashwa ba un leit sha Delhi ban leit soi lang kum uwei na ki nongtyrwa ïa ka kyrteng jongka kyrtong ka NDA bad BJP ka Droupadi Murmu.
“ Nga la ïakren bad baroh ki nongïalam ba ïa synrop lang ha ka sorkar kynthup ïa ki MLA Congress bad nga la kyrpad ïa ki ban ïatreilang bad nga la ïathuh ruh ba ngan leit sha Delhi kum u President ka NPP ban ïasoi kum uwei na ki nongtyrwa ïa ka kyrtong jongka NDA bad BJP bad nga la pynpaw ruh ha ki ban ïa kyrshan lang ïa ka khamtam ba ka dei ka jaidbynriew riewlum hynrei wat la katta ruh shen ngan sa lum ïa ka jingïalang halor kane ka kam" ong u Myntri Rangbah.
Shillong, Jylliew, 27: Ïa ka jaka jngoh kai ha Mawryngkhang, Wahkhen, Pynursla la pynsahngeh shwa kumba ar bnai eiei kata naduh u bnai Naitung haduh Nailar, 2022 namarba dang dei ki bnai ba dang jur bha u lapbah.
Katkum u kyrwoh ba la phah da ka Tourism Promoter Trekking Society, Wahkhen, la pyntip ba ka jingkhang shwa shipor ïa kane ka jaka jngohkai ka long hadien ba ka umbah umsan ka la rong noh ïa ka jingkieng siej ha Wah Rew bad ka jingtwa kaba jur bha ha ka lynti ban leit sha Mawryngkhang Treking Point ha kine ki taiew ba ladep na ka jingther palat u ‘lapbah lapsan ka la pynlong ïa kane ka jaka jngohkai ba kam long ïaid shuh da kumwei pat.
Na ka bynta ka jingshngaiñ bad ban lait ruh na kino kino ki jingma jingmynsaw sha katei ka jaka jngoh kai,ka Tourism Promoter Trekking Society, Wahkhen ka la rai ban pynsahngeh shwa shi por kumba ar bnai eiei khnang ban ïoh shna pynbha biang ïa katei ka jaka bad ba ki Tourist kin ïoh biang ka lad ban leit jngoh ïa katei ka jaka ynda la kham duna u slap.
La kyrpad ïa ki Tourist ba kin ïai shah lang bad ka Society halor kane tad haduh ban kan da long biang kaba shngaiñ bad kaba lait na ki jingma bad jingmynsaw.
Shillong, Jylliew 27 : Ka Meghalaya ka theh da ki hajar klur tyngka shabar jylla ha ka shisnem shisnem na ka bynta ban thied dud kumjuh ruh ïa ka doh kiba dei ki jait marbam ba jan baroh ki nongshong shnong ka jylla ki sngewtynnad ban dih bad bam.
“Ym dei tang ka dud ba ka Jylla ka hap ban thied na shabar hynrei wat kiwei kiwei ki jait doh kynthup naduh ka doh sniang, doh blang, doh syiar ne dohkha la shu wanrah beit na shabar jylla," ong u Myntri Rangbah ka jylla haba kren ha ka jingïalang plie paidbah ïa ka jaka pynlang dud ha Umlyngka.
Haba ïadei tang bad ka dud, u Myntri Rangbah u la ong ruh ba jan mar shiteng lane tam ïa kata, la hap ban thied lut na shabar.
“Baroh kine, la ka long naduh ka dud haduh ki jait dud bapher bapher la wanrah na shabar kaba mut da ki hajar klut tyngka la shu theh sha bar jylla ban thied ïa ki marbam mardih ban bam man ka sngi.
Kumta, balei ngim shim kane ka kabu ksiar ba kane ka pisa kan poi beit shaphi hi," u la ong.
Katkum ka jingïathuh jong u Myntri Rangbah, ka Meghalaya ka donkam dud kumba 2.
5 lak ton ka dud ha ka shisnem hynrei haduh mynta kaba ki lah ban pynmih hi na ka jylla ka long tang mar shiteng.
“Kane kamut 50 haduh 60 persen na ka jingdonkam dud la hap ban wanrah lut na shabar.
Kaba mut lada shu khein kyllum 30 haduh 50 tyngka shi litar ka pisa kan poi beit 700 klur haduh 800 klur tyngka ka bai dud man u snem," u la bynrap shuh shuh.
U ong ruh ba ka jingdon jong kum ka Umlyngka Primary Milk Producer Cooperative Society, ym tang ba ki ïarap ban pynbiang dud ha ka jylla hynrei ka long ruh kum kawei na ki lad kamai ha ki ïing ki sem jong ki.
Katkum ka jingong jong u, dei lyngba katei ka jingïohi jngai ba ka sorkar mynta ka la pyntreikam bun ki mission bapher bapher la ka long naduh ka Piggery Mission, Poultry Mission bad kiwei kiwei ban kyrshan ïa ki paidbah ban ieng ha la ki jong ki kjat.
Sa tang shiteng snem tam ei ei ba ka MLA Election kan sa poi noh ha Meghalaya.
La ïakhih khohreh ki party ban wad ia la u jong u candidate na man la ki constituency.
Kumjuh ruh,ki candidate kiba kwah ban ïaleh election ki la sdang wad na kano ka party ba ki i bang ban ïoh tiket.
Hynrei,ha lyndet jong kane baroh, dei ka pisa kaba kren briew ha ki party bad kumjuh ruh ha u candidate.
Ki party kiba kwah candidate na ki constituency bapher bapher kin kylli shwa ïa uta u candidate, uba don pisa ne em ban ai tiket ïa u ne ia ka.
Lada dei uba don lak don klur,kata,kin kylli pat katno klur un pyllut lada ai tiket ïa u ne ïa ka ha ka election.
Lada jia ba u/ka bym don pisa pat,kata, ki la kren jem daw lypa ba kum uta u candidate  kim ai tiket satia namar um lah poi satia sha ka thong.
Kumjuh ruh,lada u candidate u kwah ban ïaleh election,un kylli shwa na ki nongialam ka party haduh katno lak ne katno klur ka party ka lah ban ai bai seng ïa u/ka ha ka election lada u ïaleh  bad ïoh tiket na kata ka party.
Lada sngewthuh ba kata ka party kam lah ai bai seng shibun,kata,kin phai noh ka khmat sha kiwei pat ki party kiba lah ban pynkiew bai seng ïa ki shibun  shibun shuh shuh.
Kum kine ki rukom pyrkhat ki ïai rung ïai mih ha man la ki party bad ki candidate ha shwa ban pynbna candidate na ki constituency bapher bapher.
Lada phai sha ki paidbah nongthep vote man ki jaka thep vote ruh,ka rukom pyrkhat jongki kalong hi kumjuh.
Ki nongkyrshan kin kylli shwa ïa ki nongialam party na man la ki constituency bapher bapher ïano ki mut ban pynieng candidate mynta ka sien ban ïaleh pyrshah ïa ki sitting MLA.
Ka jubab ka long hi kajuh.
Lada ki nongialam party ki ong ïa uta uta,bad ba ki la tip lypa ba udei u bym lak don klur, kata,ki paidbah ruh ki la kren jem daw lypa bad pynduh mynsiem artad ba kin kyrshan noh sha wei ba u dei u candidate u bym don pisa.
Lada dei pat ba ki nongïalam party ki tyrwa da uba don klur,kata te ki la shongshit khlehbiej bad lamwir syndon.
Ki ai mynsiem ba kiwei kiwei kiba ju kyrshan mynswa na kiwei pat  ki party ruh,mynta ka sien te kin wan kyrshan lang sha u.
Wei la ong ban ïaleh uba don pisa,ki nongialam party kin wan man la ka taiew sha ïing u candidate bad leh mynleh bad act ruh hakhmat u candidate  la kumba  ki dei ki  nongïalam ba pawkhmat  ba lah ban pynngeit bad ïoh nongkyrshan bun hajar vote.
Kine kidei ki buit pynngeit ia u candidate ban kham ïoh kamai pisa  shi kit shi kit man ka sien ba leit mih sha u candidate.
Lada ka long ka rukom pyrkhat ka party, u candidate bad u paidbah ha kane ka rukom,ka synshar khadar ka la kylla long pynban noh ka ïew ïadie ia thied ne  business kaba heh tam ha ka por election.
Kat uba kham don pisa,kata ruh u kham ïoh kham bun ki mar.
Kiba duna pisa pat,kin ioh mar ruh khyndiat khynsoit.
Dei ka pisa kaba pynsniew dur bad pynjot ïa ka saiñ hima sima.
Ki paidbah nong vote ruh kin shu leh mynleh kohnguh kput la kum ki angel ha bneng.
Hapoh hapoh pat ki dei ki kruin bam pisa kiba shyrkhei bha haduh ban pynkhyllem syndon ia u diengbah dieng san khlem poi pyrkhat  khlem ïohi dak pyut nangno nangno ruh ha uta u diengbah.
Lada baroh baroh  ka rukom pyrkhat pyrdaiñ ha ka longbriew man briew ka la hiar haduh katne, naduh ki party,ki candidate haduh ka rukom pyrkhat ki riew paidbah,ym lah shuh ban pynbha ne  maramot ïa ka sain hima sima jong ka ri jongngi hynrei ka jingjot,ka jingma bad ka jingshyrkhei kan ap lypa ha ki khyndiat snem kiban wan.
Shillong, Jylliew 27 : Ka Kynhun Myntri kaba la ïa kynduh mynta ka sngi 27 tarik Jylliew 2022 ka la mynjur ïa ka jingwanrah ka jingpynkylla ha ka aiñ Meghalaya Minor Minerals Concession Rules 2016.
Haba kren sha ki lad pathai khubor u Myntri Rangbah ula ong ba mynshwa ba kam don ka jingkdew shai na katei ka aiñ bad ba ki don katto katne ki jingteh kyndon ym shym la ai jingbit ban tih shyiap bad maw da ki tnad sorkar bapher bapher.
Mynta ba la wanrah ka jingpynkylla bad ba la kdew shai ruh ha katei ka aiñ ka jingpynkhreh ban ai license bad ai wai (leases) sha kino kino kiba kwah tih shyiap yn sa ai noh da ki tnad sorkar, ong u myntri rangbah.
Ha kajuh ka por ka kynhun myntri ka la mynjur ruh ïa ka Meghalaya Protection of Invest Depositors Financial Establishment Rules.
Shillong, Jylliew 27 : U Chairman jong ka Umlyngka Primary Milk Producer Cooperative Society, Bah P Kharbteng u la ïam rangbah ha ka sngi ba u Myntri Rangbah ka jylla, Conrad K Sangma ryngkat u MLA ka thain, Bah Hamlet Dohling ki wan ban plie ïa ka Milk Collection Centre ne ka jaka pynlang dud kyrpang na bynta ka shnong Umlyngka.
Haba kren ha kane ka jingïalang, u Bah Kharbteng u la ïathuh ruh ba ha ki 32 snem mynshwa ba ki seng ïa katei ka kynhun ki kynduh shibun ki jingeh.
Ka jingeh kaba khraw ba ki kynduh, la ong ba dei ka jingbym lah jong ka tnad ban siew ïa ka bai dud kaba la sahkut haduh san ne hynriew snem.
"Hynrei dei ha u 2006 ba ka tnad ka la siew lut ïa ka bai dud baroh.
Ka la long ka jingkmen kaba khraw ïa ki dkhot baroh namar ki la ïoh ban siew ïa ki ram ki shah baroh," la bynrap biang u Kharbteng ryngkat ki ummat kiba tuid haba u kynmaw ïa ki jingïakhun ba ki hap ban ïaid lyngba ha kitei ki snem.
U la ïathuh ruh ba naduh ba ki seng ïa ka Society ha u 1990, ka jingthmu hi ka long ban pynshlur ïa ki nongshong shnong ban kin shim ïa ka kam ri masi ban long ka jingmyntoi ïa ka ïing ka sem ka imlang sahlang ha ka kamai kajih.
Shwa kane u la ong, “Ha kaba sdang ngi die tang 20 litar shisngi sha ka Veterinary Department kata ruh ha ka dor kaba tang 4 tyngka shi litar.
Hynrei mynta pat, ngi la lah ban pynmih haduh 4500 litar ha ka shisngi"Ïa katei ka Centre kaba la tei ha ka jinglut kaba kot kumba 37 lak tyngka la tei lyngba ka skim kyrpang na u Myntri Rangbah kaba kot kumba 27 lak tyngka ba la tip kum ka Chief Minister’s Special Rural Development Fund (CMSRDF) kumjuh ruh na ka skim MLA kaba kot kumba 9 lak tyngka.
Shwa kane, u Myntri Rangbah u la ai ka jingïaroh ïa ki nongseng jong ka Society kaba ha ki lynti ïaid kiba eh ha ki 32 snem ba la dep hynrei kim shymla duh mynsiem pynban ki la nang ïai ïakhun bad tad haduh ban da long kumba ki long mynta.
“Haba u MLA jong phi u wan ban kynduh ïanga na bynta ka Society khlem pynslem nga la rai ban ai beit namar nga la tip ïa ka jingtreikam jongphi.
Nga kloi ruh ban kyrshan na ka bynta ki jingdonkam ban pynheh shuh shuh ïa ka jingtei kumba phi la pynsngew lyngba u MLA khnang baphin lah ban ai jinghikai lang ym tang ïa ki nongshong shnong ka Umlyngka hynrei ïa ka jylla hi baroh kawei,"u la ong.
U Myntri Rangbah ha ka jingkren u ong ba kaei kaba ki ïohi ha kine ki saw snem ki jingtrei kum ka sorkar ka long ba ki paidbah ka jylla ki dei kiba trei shitom bad kiba thrang ban ieng ha la ki jong ki kjat.
“Hynrei ha lynti ym don pat ba kyrshan ïa ki kaban ïarap ïa ki ba kin lah ban kyntiew shuh shuh ïa ka kam ka jam jong ki shakhmat.
Kumta, kane ka jaka ba thylli kaba pynjngai bad khanglad ïa ki paidbah ban poi sha ka thong kadei ka jingeh ba kum ka sorkar kim shym la lah satia ban peit la slem bha.
"Shuh shuh u la ong, “Kumta hadien ba ngi la wan ha ka bor, ngim kwah shuh ban leh kano kano kaba thymmai hynrei ngi shu buddien bad wad kaei kaba ki paidbah ki kwah bad kaei kiba donkam.
Kumta, ngi peit hangno donkam kyrshan da ka bor pisa, ki kor ki bor lane da ka jinghikai khnang ba kin lah ban pynjanai ïa ka kam ba ki trei.
"Na ka liang u MLA u ong ba ka jingdon jong katei ka Society ka long ka burom kaba khraw ïa ka thain baroh kawei namar kiban wan ban jurip bad wan jngoh ïa ka rukom treikam jong ki, ki wan ym tang na kylleng ki ri jong ka pyrthei ruh.
“Ki la ïoh ïa ka lad ban ïohi markhmat ïa ka kam ba ka Society ka leh bad ïaroh ruh ïa ka jingtreikam jong ki.
Naduh ka sorkar India, bad ki kynhun bapher bapher ki la ithuh ïa ka jingtreikam jong ki.
Kumta kadei ka kamram jongnga ruh ban shim lang ïa ka jingkitkhlieh na bynta ka jingdonkam jong ki," u la ong.
U ong ruh ba kane ka Society kan dei pateng na ka bynta ki khun ki kti jong phi kaban kyrshan ïa ki ïing ki sem jong ka Society bad kan pynshlur ruh ïa ki bahadien ban bteng ïa kane ka kam kaba donburom ha ka imlang sahlang.
Ha kane ka sngi la donlang ruh ki ophisar jong ki tnad bapher bapher.
Shillong, Jylliew 27: Ka sorkar jylla ka la rai ban pynkylla bad ai kyrteng noh ïa ki surok bad ki Shnong kiba don ha ka jylla kumne harum.
Kine ki long,ïa ka surok Harisabha Road" Laban la tyrwa ban pynkylla sha ka ‘Bhaskar Choudhury Road’.
Ka “Dong Gordon-Bhagyakul" haLaitumkhrah sha ka"Lum Tngen Jai"ïa ka Wahliewlong (N)" sha ka Shnong “Wahliewlong “Mawlaisyiem (M) sha ka Mawlaisyiem, Nobosohphoh Syiemship, “Mawlaisyiem (M) sha ka “Mawlaisyiem village, Myriaw Syiemship".
Nangta ka ‘Hopkinson Road’, Lachaumiere ka ‘Martin N Majaw Road’.
Ka Jackson Trace Bridge Road shaduh Ajajhur Bridge (Dhobighat) Lower Lumparing sha ka ‘Brojen Mawlong Road’.
Ka “Sacred Heart School Road shaduh Dong Pdeng Road, Lower Lumparing sha ka “P L Nongpiur (Bah Bing) Road’.
Ka surok na Wah Tashaid sha Dong Mawnei, Lower Lumparing kum ka ‘Tendro Ryntathiang Road’Ka surok na (L) Glorymai Lyndem lyngba ka St.
John Church/Unitarian Church/Nepali Sec.
School/Kench’s Trace / Wah Sohkhlur shaduh Laban Assamese H/S School yn tip noh kum ka ‘Babu Hajom Kissor Sing Nongbri Road’Ka surok na Mawbynna (Upper Laban) sha Riat Laban yn tip noh kum ka ‘Phinton Mylliemngap Road’Ka surok na Nandi Ram Lane Madan Laban sha Assamese Namghar yn tip kum noh kum ka ‘Nomiwell Rynjah Road’Ka surok na Manik Road Madan Laban lyngba ka jaka sah i rKong Mih Riat Laban, Kynjat Phutbol" yn tip noh kum ka “Dennis Dunn Road.
Ka surok na jingkieng Madan Laban lyngba ka jaka sah i Kong Tngen Rynjah shaudh jaka sah i(L) Hamlet Rani yn tip kum ka ‘Moshondro Roy Road’.
Ka surok na Unitarian Church (Roman Road) Madan Laban shaduh PWD Kench’s Trace Road" yn tip noh kum ka " Brington Mylliemnngap Road’La pynbeit ïa ka kyrteng ‘Nongmynsong sha ka‘Nongmensong’.
Ka surok na ka ophis u Superintendent of Police, East Khasi Hills, Shillong sha Police Headquarter, Shillong" yn tip noh kum ka‘Raymond Diengdoh Road’.
