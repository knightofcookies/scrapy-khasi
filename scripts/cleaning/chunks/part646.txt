Haba pynshai halor katei ka khubor naka liang u Bah Balajied Ranee u la ong “Ka jingmutdur ka jingmih khubor shipor ba nga ngan leit noh sha ka party UDP ka dei tang ka jingmutdur hynrei haka por ba nga mih naka congress ka don ka daw, ha kaba ki suspon ïa u MLA jong ngi u Bah Mayral Born Syiem, bad ngi shim ruh ba u MLA u dei u briew ba ngi pynjop lada ki suspoon ïa u ki supon lang ïa ngi.
Namarkata ka daw nga ruh nga shim ka sienjam ba ngan mih noh naka party congress hynrei ha kane ka kynti ba mynta ngin don daw aiu ba ngin mih na ka UDP, bad ka jingpyrkhat ki briew ïa u Bah Mayral ruh kam long kaba shisha ka dei tang ka jingpyrkhat namar haduh mynta ym pat iohi kano kano ka dak ka shin ba in kren ne ong eiei ban don sha kata ka party bad kine baroh ki dei tang ka jingmutdur ki paidbah bad ngim lah ban khang ïakata ka jingmut dur jong ha kaba kham kongsan ka long ba ngin skhem kum ki nongmihkhmat ban neh haka party UDP, u la bynrap.
Ka party NPP kaba la kiew bha ka jingsarong ka jingsngew meng mynta khamtam hangne ha jylla Meghalaya jong ngi, shen kan sa hiar kyrdan noh na ka kyrdan (status) National Party kaba ka la ïoh na ka Election Commission jong ka ri India (ECI) ha ka 7 tarik Jylliew 2019.
Ka Election Commission of India (ECI) ka la sdang ban peitngor (observes) bha kliaw mynta ïa ka jinghiar arsut jong kane ka party ha kiwei kiwei ki jylla (states) kiba don kylleng ka ri India khamtam ha North East.
Katkum ki kyndon (guidelines/criteria) jong ka Election Commission of India(ECI), kino kino ki political party kiba la pynrung kyrteng (registered) ha ka Election Commission of India(ECI), lada ki lah ban jop ne don MLA ha ki saw (4) tylli ne palat ban ïa kata, ha ki state ka ri India, kum kita ki party yn ithuh noh (recognised) ïa ki kum ki party solonsar ka ri India (National Party).
Hynrei, lada ki duh ne kim lah jop shuh ha ki saw (4) tylli ki state ha ki khyndiat snem kiba wan, kum kata ka party pat kan sa shah pynduh ne sloit kyrdan biang (derecognise) noh ha ka Election Commission of India (ECI).
Ha kine ki khyndiat snem kiba la dep, ha ka por ba ïalam hi u (L) P.
A Sangma ïa ka NPP, ngi ïohi ba ka Party NPP ka la jop MLA ym tang ha North East hynrei ka la jop ruh ha kiwei de ki state ka ri India kum ka Rajasthan kaba la jop 4 seat eiei hapoh ka jingïalam jong u Kirodi Lal Meena, u MP Independent ha kito ki por na state Rajasthan.
Kane ka party ka la jop ruh ha Arunachal Pradesh, Manipur, Nagaland nalor ka Meghalaya jong ngi.
Dei na kata ka daw ba ka Election Commission of India ka la bishar ïa ka jinglah treikam (performance) jong kane ka party ha kito ki snem ba la dep, ka la ithuh noh kum ka National Party namar ka la jop bad don MLA palat ïa ki saw (4) tylli ki state ka ri India.
Lada phai pat mynta, kane ka party ka la nang hiar arsut ka rukom trei kam (performance) jong ka ha kiwei kiwei ki state ka ri India.
Ha Rajasthan kam ïoh ne jop MLA shuh ha kane ka MLA election ba dang shu dep shen.
Ha Arunachal Pradesh pat, ki MLA jong ka ki la leit rung (join) syndon kluk sha ka BJP.
Ha Nagaland ruh, imat ki MLA jong ka ki leit pynïasnoh sha BJP.
Ka don MLA mynta sa tang ha ki ar (2) tylli ki state, kata, ha Manipur bad Meghalaya jong ngi.
Lada kam lah ban jop biang ne ïoh MLA shuh sa kumba ar (2) tylli ki state, ka Election Commission of India (ECI) kan sa pynhiar kyrdan (derecognise) biang ïa kane ka party ha kine ki snem ki ban wan.
Kat ka bor bad jingkhlaiñ jong ka party TMC jong ka Mamata Banerjee ha West Bengal ruh ka la shah pynhiar kyrdan (derecognised) na ka kyrdan National Party namar kam lah jop satia ha ki saw (4) tylli ki state ne palat ha ri India ha kine ki snem ba la dep.
Tang ka Aam Army Party (AAP) ka la shah pynkiew kyrdan (recognised) kum ka National Party namar ka la jop bad don MLA mynta palat ïa ki 4 tylli ki state ka ri India.
Don ki nongpeitngor (political observers) kiba ong ba dei tang kane ka party (NPP) kaba la ïoh ïa ka kyrdan National Party hynrei kaba khaweit bad tieng thot thot ban pynïaleh MP mynta ka kynti na kiwei kiwei ki state ka North East lait noh sa tang na Meghalaya ba ka bat sorkar.
Haba ka kyntien phira (motto) jongka ngi ïohi ba ka dei ka ‘Sur jong ka North East (Voice of the North East)’, balei pat kam nud satia ban pynïaleh MP na Assam tang kumba 3 ne 4 seat eiei, balei ha Manipur, Nagaland, Mizoram, Sikkim, etc.
Balei ka la leit ai jingkyrshan ïa ka BJP ha Arunachal Pradesh khlem ki nongrim kiba biang?.
Kam don jingmut ne kam myntoi satia kata ka kyrdan National Party lada pynïaleh MP tang kumba 2 seat eiei ha Meghalaya la jong.
Hynrei, kaba kham ma eh ïa kane ka party NPP ka dei ka jingai jingkyrshan ka BJP na Delhi ïa ka Shillong bad Tura seat.
Ka party BJP kam treh satia ban buh Candidate MP nangne ha Meghalaya baroh 2 seat hynrei kan kyrshan tylli tyllang ïa ki Candidate jong ka NPP, hana, ba ki ïa dei kajuh ka ïing NDA.
Ki ‘riew stad pyrkhat ka sorkar BJP na Delhi ki la tip lypa ba ka Meghalaya ka dei ka Christian state kaba khlaiñ bha.
Ka la tip bad sngewthuh lypa ruh ba kam don jingmyntoi kata ka nongrim Hinduva/Hinduta ha Meghalaya.
Ka la pyrkhat sani bha ban ïaid noh (applied) da kawei ka nongrim ba, ban jop ne pynjot ïa ki nongtuh, dei ban pyndonkam hi da ki nongtuh ban jop ne pynjot pat ïa ki men dih, dei ban pyndonkam hi da ki nongdih kiad.
Kumjuh ruh ban jop ïa ki Christian ka North East, dei ban ïoh hi da ki Candidate Christian hi.
Kane ka buit tuh (hidden agenda) ka BJP ka la pyntreikam ha Meghalaya.
Ban jop ïa ki Christian ka Meghalaya, ki kyrshan ne ai noh da ki candidate Christian hi ba la pynïeng da ki paralok NDA.
Da kane ka buit kan sa jop bad ïoh jingshaniah syndon suki suki na ki paidbah jong kane ka Christian State jong ka North East.
Tip ki paidbah ka state jong ngi ka ïa tip ne sngewthuh ne em ïa kum kine ki rukom pyrkhat rieh jong ka Delhi kaba kham stad bad kham shemphang shibun shah ban ïa ngi hangne?.
Shillong, Rymphang, 7: Da ka jingthmu ban pynitynnat ïa ka sor bad ban pynneh pynsah ïa ka mei mariang, u Myntri Rangbah ka Jylla u Conrad K.
Sangma ha ka sngi Balang u la buh ïa u mawnongrim na ka bynta ban pyntreikam ïa ka Riverfront Development Project ha shi lynter ka Wah Umkhrah kaba tuid na dohnud ka Sor Shillong.
Lyngba kane ka jingsdang, la mang pisa T.
39 klur ban shna pynitynnat ïa ka rud wah jong ka Wah Umkhrah khnang ban pynduna ïa ka jingjaboh jong ka wah kaba la pynswai haduh katta katta ïa ka Wah Umkhrah.
Ha ka jingbuh ïa u mawnongrim ha ka jingïalang kaba la long ha Polo la sakhi lang da u Symbud Myntri Rangbah ka Jylla uba khmih ïa ka tnat Pynroi Sor u Bah Sniawbhalang Dhar, u Myntri Sorkar Bah AL Hek, ka Deputy Commisioner jong ka East Khasi Hills ka Kong RM Kurbah bad kiwei kiwei.
Ha kane ka sngi, u Myntri Rangbah bad u Symbud Myntri Rangbah ki la aiti ïa ka Cheque ba T.
75 hajar bad T.
1.
50 lak lyngba ka My City Campaign sha ki Dorbar Shnong bapher bapher.
“Ngi la tyrwa mynshuwa ban pynkhuid ïa ka Wahumkhrah bad Umshyrpi hynrei ka Sorkar India kam shym la mynjur ban mang pisa ïa ka projek hynrei la bthah ïa ngi ban bishar thymmai biang, kaba ngi dang leh mynta" ong u Myntri Rangbah haba kren ha kane ka sngi.
U Sangma u la ong ruh ba ka Sorkar Jylla ka la ïatreilang bad ka Ministry of Jal Shakti na ka bynta ban pynneh pynsah ïa ka jingkhuid jong ka Wah Umkhrah bad Umshyrpi.
“Nga kyrmen skhem ba katba kane ka project ka dang ïaid ngi ngin nang pynkhreh ïa ka projek ka ban kynthup ïa ka jingpynkhuid ïa ka Wah Umkhreh bad Umshyrpi kaba la donkam palat," la ong u Sangma.
Ha kaba ïadei bad ka jingkhapngiah ka Sor Shillong u la ong ba ïa ki bynta bapher bapher la ithuh kum ki Multi Level Parking Lots bad ki Hawker Zone.
U la ong ba ka jaka ha Polo hapdeng ka Polo Towers bad ka Majestic Hotel ba khlem pyndonkam yn sa aiti sha ka tnat Pynroi Sor na ka tnat Forest ban shna kum ka jaka pynieng kali.
U la ong shuh shuh ba ka Sorkar ka la ithuh bun ki jaka hapoh ka nongbah, kynthup ruh ïa ka jaka kaba don markhap bad ka Secretariat ïa kaba yn sa shna kum ka jaka pynieng kali.
Halor ka jingkhapngiah ka Khyndai Lad bad Iewduh, na ka daw ka jingbym pyrkhing ïa ka jingïaid ki kali, u Myntri Rangbah u la ong, “ka Sorkar ka la bishar bniah ïa ki jaka ba khapngiah bad ka la wad ïa ki lad ki lynti ban weng ïa ka jingkhapngiah jong kine ki ar tylli ki iew ba kongsan da kaba buh ïa ki jaka ban pynieng la ka jong ïa ki Bos bad ki taksi.
".
Shillong, Rymphang 07 : Ka sorkar jylla ha ka sngi Balang ka la rai ban kyntiew haduh 6 persen ka tulop na bynta ki nongtrei jong ka 108 kiba la khih bad dawa ïa kane la slem bha.
“Kumta, mynta ïa kane ka kam ngin pyntyllun shakhmat bad kane ka 6 persen ka jingpynkiew tulop kadei hi ka hok kaba ki dei ban ïoh," ong ka Myntri ka Koit ka Khiah, Dr.
Ampareen Lyngdoh haba kren bad ki lad pathai khubor hadien ka jingkynduh ïa ki nongtrei 108.
La ïathuh ruh ba shwa kane, ki nongtrei ka 108 hapoh ka lama jong ka Meghalaya EMRI Workers Union (MEMRIWU) hapoh ka jingïalam jong u Bah Roipar Kharaswai ki la kynduh ïa u Mission Director bad ha kane ka jingkynduh la lah ban shim ïa katei ka rai ban kyntiew ïa ka jingsiew da 6persen ka tulop ba ki ïoh mynta bad ruh katkum ka jingtrei slem.
“Ki la kmen namar ngi la poi ban ïa mynjur katkum ki kyndon kumba ki la wanrah bad pynsngew hangi bad kumta ïa kane ka kam ngin pynïaid shakhmat," la bynrap shuh shuh ka Myntri.
Ha kajuh ka por ka Myntri ka la pyntip ruh ba ka jingkhot tender ïa ki kompeni ban pynïaid ïa ka jingtreikam, kam shym la long kaba seisoh.
“Sniewbok ba ka tender kam shym la long kumba khmih lynti, kumta ngim pat lah satïa ban aiti ïa ki jingdon jingem bad ka bor pynïaid jong ka 108 sha ka bor kaban peit kum ka kompeni," bynrap biang ka Myntri.
Hynrei ka la pynpaw pat ba hadien shibnai ar bnai kan don ka jingpynstet ïa ka tender na bynta ka bit ka biang jong ki nongtrei.
Na ka liang u President ka MEMRIWU, Bah Roipar Kharaswai u la pynpaw ïa ka jingkmen ba khatduh ka jingdawa ka la urlong.
Tangba u ong ba ki kwah ba ka sorkar kan bteng ban pynïaid hi noh kumba ka leh baroh shi katta ïa ka 108.
Shuh shuh u la ong pat ba na ka bynta kiwei pat ki hok kiba kum ki nongtrei ki dei ban ïoh kum ka medical insurance, ka EPF, ka Health Insurance bad kiwei kiwei, ka sorkar ka lah ban wad ki lad ki lynti ban pyntreikam.
Shillong, Rymphang, 7: Ka Voice of the People Party (VPP) ka la ai jingïaroh ïa u Lamphang jong ka Ingdorbar Thawaiñ ka Meghalaya bad ïa ka Sorkar MDA namarba khatduh khatwai ki la sngewthuh ba ka Meghalaya kam dei ka jylla kaba kren ïa ka ktien Hindi.
Ka jingmynjur jong ki ban buh ïa u nongpynkylla ktien (Translator) ha ka Ingdorbar Thawaiñ ha ka sngi ba u Lat un kren ka dei ka jingpynskhem ïa ka nongrim bad jingdawa jong ka VPP.
Lah ban pynkynmaw hangne ba ha ka sien shong Dorbar Mang Tyngka ha u snem 2023, u Shongknor bad ka Sorkar Jylla ki la shu ïada rapjot bad pynbor ïa ki paidbah jong ka jylla ban sngap ïa ka jingkren jong u Lat ha ka ktien kaba kim sngewthuh kaba ym dei ruh ka ktien ba la ithuh (official language) jong ka jylla.
Ka VPP ka ai khublei ïa ka jingshlur bad ka nongrim baskhem jong ki MLA ka seng halor kane ka kam bad ka ai ïa ka jingkyrkhu kyrdoh ïa ki ha ka jingpyrshang jong ki ban shakri ym tang ïa ki paidbah jong ki Constituency jong ki hynrei ïa ka jylla baroh kawei kynthup ïa ki Constituency jong kito kiba don ha ka Liang Synshar.
Shillong, Rymphang 07 : Ka Sorkar Jylla ka la pynkhreh ban pynlut palat ïa ka 2,500 klur tyngka na ka bynta ban tei ïa ka Administrative City ha New Shillong Township ne ka Nongbah Shillong kaba Thymmai ha Mawdiangdiang.
Haba pynbna ïa kane ha ka jingïalang ba long mynta ka sngi Balang ha Polo, u Myntri Rangbah u Conrad K Sangma ula ong ba kane ka Administrative City ba la thmu ban tei, kan sa sdang paw kam noh shen ha pyrshah ka Assembly ba thymmai ha Mawdiangdiang.
“Kan dei ka project ka ban shongdor palat ïa ka 2,500 klur tyngka kata ban kynthup ïa baroh naduh ka jingpynïasoh surok, jingpynpoi umbam umdih bad ka jngpynïeng ïa ki jingtei bad ïing ophis bapher bapher" ula ong.
U Myntri Rangbah ula ong ba dang shen ula pdiang ïa ki jingthoh bad jingdro ba ïadei bad ka design (jingpynwandur) ïa ka Administrative City bad shen un sa rah ïa kane hakhmat ka jingïalang jong ka Kynhun Myntri.
“Shisien ba ka Kynhun Myntri ka la ai jingmynjur ïa ka design, ngin sa lah ban khot tender ïa ki kam hadien bala dep pyn khreh ïa ki DPR ka ban long haba kut jong ka quarter ba 2 u snem 2024-2025" ula ong haba bynrap ba u kyrmen ba hapoh kane ka samoi ba mynta, ka Sorkar kan lah ban pynkynriah noh ïa ka Secretariat lada ym dei ïa baroh ki Directorate, sha kane ka Administrative City ba thymmai.
Kat kum ka jingong jong u, ka jingthmu hi ka long ban wanrah ïa ka synshar khadar bad ka jingshakri sha ki paidbah hapoh kawei ka tnum lane kawei ka phyllaw khnang ba ki paidbah ki lah ban leit tang shi jaka bad ïoh lut ïa baroh ki jingshakri bad baroh ki jingïarap ba ki donkam.
“Kane ka dei ka thong kaba ngi dang pynkhreh" ula ong.
Nalor kane, u Myntri Rangbah ula pyntip ba ka Sorkar kala dep ruh ban mang pisa ba 100 klur tyngka ban tei ïa lai tylli ki surok kiba lam sha ka Administrative City ba thymmai, ïa kiba la buh mawnongrim dang shen.
“Ki tender kila mih bad ki kam ki dei ban sdang noh hapoh kine ki khyndiat bnai.
Ngi khmih lynti ba hapoh u snem mang tyngka ban wan, baroh kine ki lai tylli ki surok kin dep noh khnang ba ki jingtei jong ka Secretariat ruh kan ïaid wut wut" ula ong.
Shillong, Rymphang 08: Ka jingïaknieh namlahduh ha ka lympung phutbol kaba la tip da ka Under-16 Football League 2023-24 ba la pynïaid da ka Shillong Sports Association kan long hapdeng ka Merinda SC pyrshah ïa ka Shillong Soccer Scout, bad ïa kane la pynthikna hadien ba ka Merinda SC ka la pynliem noh ïa ka Umphyrnai SC ha ka jingïakhun semi final kaba ar hynne ka sngi ha madan SSA Ground, Polo.
Ka jingïakhun semi final hapdeng kine ki ar kynhun hynne ka sngi ka la long kaba itynnat, ha kaba baroh arliang ki la ïakhun dohïap ban ïoh pynkhihjar, hynrei dei ka Merinda SC kaba la lah ban pynurlong ïa ka jingangnud lyngba ka kol kaba la thep da u Mebankitlang Mawlong ha ka 42 minit.
Haduh kaba kut ym shym la don shuh mano mano ba lah pynkhihjar, kaba la biang pura ïam ka Merinda SC ban bteng lynti ïaid sha ka final ha kaba kan sa aireng pyrshah ïa ka Shillong Soccer Scout na bynta ka namlahduh.
Kumban shu pynkynmaw, ka Shillong Soccer Scout ka la lah ban pynliem ïa ka Mawreng SC ha ka semi final kaba nyngkong da shi kol, ba la thep da u Prosperwell Ryntong ban ïohrung sha ka final, hynnin ka Sngi Hat Majai.
Na bynta ka final hapdeng ka Merinda SC pyrshah ïa ka Shillong Soccer Scout la pynkhreh ban pynïakhun ha ka 10 tarik mynta u Rymphang, 2024 (Sngi Saitjaiñ) ha kajuh ka madan, kata ha SSA Stadium.
ïa kane ka final hapdeng kine ki arliang yn sdang ha ka por 11 baje mynstep.
Mawkyrwat, Rymphang 07: Ka Mawten Sports Club ka la ïoh ban pynkut noh ïa ka lympung ïalehkai kynjatbol phainal kaba la tip kum ka 3rd Above 40 Football Tournament 2023-24 ha kaba ka Sumer Veteran Football Club ka la rah ïa ka nam jop ha ka jingïalehkai ha madan Mawpyllun, Mawten, South West Khasi Hills District.
Ha ka jingïakhun kaba dei ha ka jingïalehkai jong ka kyllastep, ka Sumer Veteran FC pyrshah ïa ka Evergreen SC Nongjri ki la ïa khaid khlem da ïoh ban ïa thep wat kawei ka kol ruh.
Haba wan biang ha ka jingïalehkai jong ka kyllamiet, ka Evergreen SC, Nongjri ka la ïoh ban thep ïa ka kol ba nyngkong ha ka minit kaba 44 na u bah Madanlar Hahshah, bad kumjuh ruh ka Sumer Veteran FC da ka jingïakynhun ba tyngeh ha kane ka kynti ruh ka la ïoh ban pynphai ïa kol na u Kit Kharkongngor ha ka minit kaba 62.
Kumta ka jingïalehkai hapdeng ka Sumer Veteran FC bad ka Evergreen SC Nongjri ka la kut noh da ka Tie Breaker ha kaba ka ka Sumer Veteran FC ka la jop noh da 5 – 4 kol pyrshah ïa ka Evergreen SC Nongjri.
Ha kaba kut jong ka jingïalehkai, la sam ïa ki khusnam ryngkat ka song pisa sha baroh ar tylli ki kynhun kata sha kaba jop ka long 65 hajar bad kaba shah rem noh ka long 25 hajar.
U kongsan uba la wan ban pynhap pyrda ïa kane ka lympung ïalehkai jong ka 3rd Above 40 Football Tournament 2023-24 u dei u bah Robertjune Kharjahrin uwei na ki kyrtong sha ka MP Election ryngkat ka jingïadonlang jong ki nongkitkam ka Mawten Sports Club, ki riew rangbah jong ka shnong bad kumjuh ki nongkyrshan jong baroh ar tylli ki kynhun.
Shillong, Rymphang 08: Ka kynhun ïalehkai kriket jong ka Meghalaya kan sa hap ban aireng pyrshah ïa ka Mizoram ha ka semifinal jong ka Ranji Trophy na ka thup ïakhun plate group ka ban sdang naduh mynta ka sngi, ha kaba ïa ka jingïakhun la khreh ha Mangaldai, Assam.
Ka Meghalaya ka la pyndep ïa ka round robin stage ha ka kyrdan ba ar – hadien ka Hyderabad – katba ka Mizoram ka la pyndep ha ka kyrdan ba lai.
Haba kyllumlang baroh, ka Meghalaya ka la jop lai sien bad shah rem ha ki ar tylli ki jingïakhun – kiba ka la mad ha ka jingïakhun pyrshah ïa ka Hyderabad bad ka Mizoram.
Lah ban kdew ba ka Mizoram ka dei ka kynhun kaba khlaiñbor, ka la jop da 191 ron ha ka jingïakhun ba ladep pyrshah ïa ka Meghalaya kaba la long ha Anand, Gujarat.
Hynrei, baroh arliang ki sngewthuh shai ba yn nym shim lane bishar na katei ka jingïakhun ba ladep, ha kaba kine ki ar kynhun kin sa ïakynduh pat sa shi sien ha ka playoff ïa kaba ka Meghalaya ka la khreh ban pdiang pynlong shabar; namar ha Shillong kan don ka jingïalehkai ka lympung U-23 men’s Col CK Nayudu Trophy semifinal, ka ban sdang naduh ka Sngi U Blei.
Na ka liang jong ka Senior Men’s Selection Committee jong ka Meghalaya Cricket Association (MCA) ka la dep ban jied ïa ki 15 ngut ki player bad ki standby ban mihkhmat ïa ka jylla ha ka knockout stage jong ka Ranji Trophy.
U Kishan Lyngdoh un dang bteng ban ïalam ïa ka kynhun kum u kapten, u ba la lah ban tyngshaiñ bha ïalade da kaba tied 572 ron na ki phra inning, kiba kynthup ïa kawei ka spah ron bad lai sien ba kamai sanphew ron.
U Akash Kumar Choudhury, u ba la duh ban mih madan ha ki ar tylli ki jingïakhun ba sdang jong ka samoi un sa wanphai pat na ka jingmynsaw, u la khur 23 wicket na ki lai sien ïakhun, kaba la kyntiew ïa u ha ka thup ba 13 napdeng ki rangïalehkai hapoh ka ri.
U ruh u la shah kynthuplang na bynta ka semifinal bad ka don ruh ka jaka na bynta u Aryan Borah, u ba la seisoh bha ha ka jingïalehkai pyrshah ïa ka Sikkim ban khur haduh 12 wicket ha ka sien mih madan ba nyngkong ka lympung Ranji mynta ka samoi.
Kumban shu pynkynmaw, kane ka samoi ka long kaei kaei ka ban sah jingkynmaw ïa ka jylla, ha kaba ka MCA ka la shim ïa ka rai ban pynïalehkai da tang ki rangïalehkai napoh ka jylla ha kane ka lympung.
ïa kane ka rai la nang pynsngewsarong hadien ba ka kynhun ka la lah ban wan kyrdan ba ar na lka thup, bad na ka liang jong ka Meghalaya ka kyrmen skhem ba ki rang ka kynhun kin ïakhun tyngeh ban jam shaduh ka final.
Ki kyrteng jong ki rangïalehkai ban mihkhmat ïa ka Meghalaya ha ka Ranji Trophy semifinal pyrshah ïa ka Mizoram ki long: Akash Kumar Choudhury, Anish Charak, Arien B Sangma, Aryan Borah, Chengkam Sangma, Dippu Sangma, Jaskirat Singh Sachdeva, Kishan Lyngdoh (Captain), Pringsang Sangma, Ram Gurung, Riboklang Hynniewta, Raj Biswa, Sanvert Kurkalang, Swarajeet Das, Yogesh Tiwari.
Player Standby: Rounak Nongrum, Adarsh Joshi, Bijon Dey, Himan C Phukan, Manish K Rai, Lerry G Sangma.
Support staff: Goutam Shome (head coach), Moisten Ch Marak (assistant coach), Vikash S Chauhan (trainer), Surojit Biswas (physio), Dister Marbaniang (manager).
Nongpoh Rymphang 08: U Deputy Commissioner (S) u la pyntip bad pynbna paitbah ba ïa u khaw AAY, PHH, NON-NFSA ba dei jong u bnai Rymphang 2024 la pyllait sha baroh ki dukan rashon (Fair Price Shop) hapoh Ri Bhoi District, ha kaba ïa u khaw AAY, uba ym donkam ban siew dor la pynmang 35 kilo shi iing na ka bynta kito kiba don ïa ka Card AAY, u khaw PHH u bym donkam ban siew dor, la pynmang 5 kilo shi khlieh briew, ïa u khaw NON-NFSA la pynmang 7.
215 kilo shi iing na ka bynta kito ki longïing kiba don ïa ka Card Non-NFSA, ha ka dor Rs.
10.
82p shi kilo.
Na ka bynta kito ki longïing ki bym don card rashon lane kiba kum pynjah ïa ki Card AAY, PHH hynrei kiba don kyrteng ha ka list ba la ai sha ki Fair Price Shop dealer na ka ophis, ki lah ban shim ïa ka bhah kaba la mang sha ki.
Baroh ki Wholesaler ki dei ban pynpoi ïa u khaw sha ki dukan jong ki Fair Price Shop Dealer katkum ka Section 24 jong ka National Food Security Act, 2013.
Lada lap ba ki Wholesaler ne Fair Price Shop Dealer kiba shim pisa ne ot kilo, kin shah pynshitom katkum ka Section 7 jong ka Essential Commodities Act, 1955 bad katkum ka Section 3 jong ka Prevention of Black Marketing and Maintenance of Supplies of Essential Commodities Act, 1980.
La bthah ruh ïa baroh ki Fair Price Shop Dealer ba ki dei ban pyndonkam da ki e-POS Machine.
Nongstoiñ, Rymphang 08: Ka Hynñiewtrep Youths Council HYC Nongstoiñ Circle hapoh ka jingïalam u Samla Olivertwist Marngar Organising Secretary bad Samla Wilson Marthong Assistant Secretary, ki la lap ïa ki bar jylla kiba wan khaïi tin jot khlem kot khlem sla.
Kumta hynne ka sngi hi ki la beh noh ïa ki bad la maham lada ki dang lap ka seng kan ai eh shuh shuh.
“Ka jaitbynriew jong ngi la lah ban khaïi tin jot, kumno ki bar jylla ki wan knieh.
Ka seng ka la phah pynhap noh ïa ki tin jot bad dawa ba ki bor ka aiñ kim dei ban ailad laitlan kumne.
Namar kane ka paw shai ka jingailad na infiltration bad ki pulit namar lada kim ailad kumno ki bar jylla na Assam ki wan man ka sngi.
Ngi dawa na ki bor ka aiñ ba ki dei ban ai eh", ong u Samla Olivertwist Marngar Organising Secretary HYC Nongstoiñ Circle.
Nongstoiñ, Rymphang 8: Ha ka thaiñ Nongtrai kaba hap ha Mawshynrut Civil Sub Division, la lap watla ki surok ki la poi la jan ha man la ki dong bad ki thaiñ, hynrei katba nang mih ki snem ki nang sniew kat haduh ba kim long shuh ban ïaid kali.
Kawei na ki surok ha katei ka thaiñ kaba la sniew sha ba palat ka dei ka surok na Mawdiang sha Langdongdai, kaba dei ka surok kaba la shna lyngba ka skhim shi spah sngi.
Ha kaba ïadei bad ka jingsniew jong ka surok u Bah Arful Mangsang Secretary ka Synjuk Rangbah Shnong Langdongdai Area (SRSLA) bad u Bah Kardening Rongrin, ki la ïathuh ba katei ka surok ka long kaba donkam haduh katta katta, namar katei ka thaiñ ka dei kaba bun bha ki mar rep kum u sying, u kwai, synsar, ki soh ki pai bad kiwei kiwei.
Ki la ong ruh ba ha ki snem ba la leit noh, ki paidbah na ki 14 tylli ki shnong kiba marjan, ki ju pynlong ïa ka jingmih paidbah ban maramot da kaba trei bor met.
Hynrei kim lah satia ban pynbiang kat haduh ba ki kali kin lait suk ban ïaid.
Ki la ïathuh ruh ba ki longkmie kiba thmu ban leit kha khun lung ha Riangdo CHC, ki hap ban ïaid da ka kjat haduh lai bad saw kynta haduh ban da poi ha ki jaka ba lait kali.
Ki la ong ba ka jingeh kaba kham hakhmat eh ka dei ïa kiba pang ba shitom namar ba hap ban pynkit da u briew haba ki mut ban leit phah sumar.
La ong ba dei namar kitei ki jngeh ba ki paidbah na katei ka thaiñ, ki hap ban shaniah beit ha ki nongai dawai kynbat khlaw haba ki pang ki shitom bad wat ki longkmie kiba armet ruh ki hap ban shaniah ha ki dawai kynbat, namar ki shem jingeh ban leit sha Hospital namar ka jingbym don ïa ka surok kaba biang.
Kitei ki rangbah ki la dawa ïa ka sorkar ba kan phai khmat lem sha katei ka thaiñ ban pynbha bad maramot ïa katei ka surok, khnang ba ki paidbah kin lait na ki jingeh ha ka leit ka wan.
Nongstoiñ, Rymphang 08: Ha ka 6 tarik mynta u bnai, ka KSU Nongtrai Sepngi Unit bad ka la ïoh ban pynthymmai ïa ki nongkitkam jong ka ha kaba la jied ïa ki nongkitkam ki ban bah ïa ka lyngkor jong ka seng.
Ha ka jingïalang ba la pynïaid da u Samla Banlumlang Nonglang Publicity Secretary KSU West Khasi Hills District Unit, la ïoh jingkren ai mynsiem na U Samla Ulysis Ryntong General Secretary jong ka KSU Mawshynrut Circle, nangta U bah Birbor Rengtem Sordar Shnong jong ka Shnong Langdongdai Secretary jong ka Hima Nonglang.
Kiwei kiba ai jingkren ki long U Samla Armstrong Sohshang President KSU Mawshynrut Circle, Samla Willbest Wanniang Education Cell jong ka KSU West Khasi Hills District Unit, Cleen Shabong Assistant Organising Secretary jong ka KSU Sengkmie bad hakajuh ka por u ba dei ruh U incharge jong ka KSU West Khasi Hills District Unit hi baroh kawei.
Ha katei ka sngi la shim ïa ka bynta ba kongsan kata ban pyntian smai ïa ki dkhot bad ki Nongïalam, da U Samla Spaiñdor Sing Lyngkhoi Office Secretary jong ka KSU Sengkmie.
Haba ai jingkren u la kyntu ïa ki Samla ba kin ïai trei bha ïa ka kam ba la bynshet ban long kita ki Nongïada, Nongpynsah bad Nongïaleh khnang ba ki pateng ba wan kin shngaiñ ha ka imlang ka sahlang.
U la ong ba kum ki dkhot ki dei ban long kiba adkar ha ka ïaid ka ieng, namar ki long ki nuksa na bynta ki samla ki ban sah wan.
Kum ki dkhot ba shisha jong ka Khasi Students Union ki dei ban long kiba la khreh ban ïaleh ïa kano kano ka thma na bynta ka daw bah ka jaidbynriew.
Ha katei ka sngi nalor u Sordar Shnong la ïadonlang ruh ki Nongïalam jong ka Hima kum la jingsakhi ïa ka sngi.
Ki Nongïalam bad ki dkhot na bynta ka Samoi treikam 2024-27 jong Ka KSU Nongtrai Sepngi Unit ki long President Kitdor Riangtem, General secretary Slinglan Mawsor, Vice President Kyntiewbor Nianglang, Assistant Secre-tary Plastar Mawsor, Organising Secretary Kitbok Nianglang, Finance Secretary Sportar Niang-lang, Publicity Secretary Proding Riangtem bad kiwei kiwei.
Nongstoiñ, Rymphang 08: Ka Seng Federation of Khasi Jaiñtia & Garo People (FKJGP) Kyrshai Area Unit, ka dawa na ka sorkar MDA lyngba ka tnad ka koit ka khiah, ban kyntiew kyrdan noh ïa ka Kyrshai Sub-Health Centre sha ka Public Health Centre (PHC).
Kane ka Sub-Health Centre Kharshai ka don ha syndah khappud jong ka Meghalaya bad ka Assam, kane ka Sub-health Centre ka ai ka jingshakri ïa ka koit ka khiah ïa ki 16 tylli ki shnong ha khappud bad ka Assam kaba kynthup ïa ka Kharshai, Mawpun, Nongspung, Ukiam, Borkhuli, Doledonga, Warigro, Hasem, Umthli, Umdiengsyier, Umdieng-phiang, Talimara, Mawdiangkop, Dariphang, Umbah, Umkhamdor bad Patharphlang.
Kane ka Sub-Health Centre kaba hap hapoh ka jingpeit jong ka PHC Rambrai, kam don surok kali satia khamtam por lyiur ban poi shaduh Rambrai bad lada ïaid kjat hap ban ïaid haduh 7 bad 8 kynta.
Lada leit da kali hap ban ïaid lyngba ka Assam bad haduh ban poi haduh Nongstoiñ ka District Head Quarter bad Rambrai PHC ka bam por da ki palat spah kilometer.
Ki paidbah katei ka thaiñ ki im ha ka sangsot, khamtam katei ka thaiñ kaba jur bha ki jingpang malaria.
Ki longkmie bad khunlung ba donkam bha ka jingsumar, kim ïoh ka lad jingïarap na ka tnad ka koit ka khiah.
Na ka bynta kiba bun, ka Hospital kaba jan duh ka dei tang jong ka Sorkar Assam hapoh Boko Hospital kaba hap hapoh Assam, kaba jngai na Kyrshai kumba 50 kilometer, kumta bun ki mynsiem ki duh ei ïala ka jingim tang na ka jingbym biang ki jaka sumar jong ka Sorkar.
Ka Seng ka kyrpad ïa ka Sorkar lyngba ka tnad ka koit ka khiah ban pynkiew kyrdan noh ïa ka Sub-Health Centre (PHC), khnang ba ki paidbah jong kine ki thaiñ kin ïoh lem ka koit ka khiah kumba ïoh ki para nong Meghalaya.
“Ngi ïohi ba bun ki PHC hapoh ka Jylla jong ngi ki jngai tang kumba 10 kilomter lane 15 kilometer kawei na kawei ka PHC sha kawei pat.
Kumta ki paidbah ka thaiñ jong ngi kiba im ha kordit khait kaba don ha syndah duh jong ki khappud Meghalaya bad Assam.
Na bynta shi por bym pat ïoh ïa ka PHC, la dei ban mang kyrpang ïa ki dawai dashin kham bun ïa katei ka Sub-Centre", ong u Bah Francis Sohshang President ka seng ka Kyrshai.
Nongpoh, Rymphang, 08: Ka Regional Muga Research Station, Central Silk Board, Ministry of Textiles jong ka sorkar India haka jingïatreilang bad ka ophis jong ka District Sericulture Officer Ri-Bhoi District mynta ka sngi kala pynlong da ka Vanya Resham Krishi Mela ha District Library Nongpoh ban kyntiew ïaka rukom ri bad pynmih ïa u khñiang ryndia bad Muga khamtam ha Ri-Bhoi District kaba dei kawei naki district ba pawnam halor ka jingpyn-mih ïa u khñiang ryndia, ki jaiñ ryndia kumba ka thaiñ Umden-Diwon kala ioh nam ruh kum ka First Eri Silk Village haka jylla.
U Bah Mayral Born Syiem MLA ka Nongpoh u la wan ban shim bynta kum u kongsan ha katei ka sngi ban plie paidbah ruh ïaka jingpyninam (exhibition) ïaka rukom ri bad pynmih ïa u khñiang bad ksai ryndia haka jingdonlang u S.
A.
S Rehman Scientist-D RMRS Boko, Brajendra Choudhury Scientist-D (Retd) CSB, B.
B Singha Scientist-D (Retd) CSB, Dr KM Vijoya Kumari Director CMER&TI Ladoigarh, R.
B Lyngwa Zonal officer in charge District Sericulture Officer Ri-Bhoi District bad kiwei kiwei ki ophisar ryngkat ki spah ngut ki nongri khñiang ryndia bad muga na Ri-Bhoi District.
Haba kren ha katei ka sngi naka liang u Bah Mayral Born Syiem kum u kongsan u la ong ba kane ka jait prokram ka long kaba kongsan ban kyntiew ïaka kam ri bad pynmih ïa u Muga bad Ryndia khamtam ki nongri khñiang ki ioh ka jinghikai kaba bñiah naki riewstad jong ka Central Silk Board kumno ban dang pynjanai ïaka rukom pynmih ïa u khñiang ryndia bad muga, haduh ka rukom thir ksai bad ka jingpynmih ïaki jaiñ haki rukom bapher bapher.
U la pynpaw ruh ka jingsngew sarong kaba khraw bad ka thaiñ Umden-Diwon ha ka Raid Nongtluh kala shah jied kum ka Eri Silk Village haka jylla ban pynpaw sha ka pyrthei ba katei ka thaiñ ka dei ka jaka kaba khlaiñ ban pynmih ïa u khñiang ryndia, ka rukom thaiñ bad thir ksai bad kane ka jingwan jong ki riew stad na ka Central Silk Board kan long kum ka kabu ïaki nongri khñiang ba ka sorkar pdeng kan dang theh shuh shuh ki skhim naka bynta ban kyntiew ïa kane ka kam haka jylla khamtam haka thaiñ Ri-Bhoi.
Hynrei kaba sngewsih ka long ba bun naki jaiñ ryndia bad ki rukom pynmih bapher bapher la kam trai da kiwei da kaba pynmih ruh ki jaiñ ryndia kiba shu bud (duplicate), ha kaba ka long kaba kongsan ba ki nongthaiñ jaiñ kin ioh noh la ka jong ka jinglong trai ne (Geographical Indication Tag) halor ki jaiñ ba ki pynmih naka thaiñ Ri-Bhoi.
Ha katei ka sngi la ioh ruh ban pynlait ïaka kot halor ka rukom ri ïa u khñiang Muga bad pynmih symbai ryngkat ki khusnam bala sam sha ki nongri khñiang ryndia bad muga ba khlaiñ tam ha Ri-Bhoi District kum ka jingpynshlur ïa ki.
Shillong, Rymphang 08 : Ka tnad Animal Husbandary & Veterinary ka la dep ban tyrwa ïa ka jingmang kaba haduh 4 klur tyngka na ka bynta ban shna ïa ka Check Health Centre ha Byrnihat kaban talasi bad peit ïa ka koit ka khiah ki jingri bad ki mrad bam doh ha shwa ban pyllait pat sha ki paidbah.
Ïa kane la ïathuh da u Myntri ka tnad Veterinary, Bah AL Hek hadien ka jingkynduh bad ka Synjuk ki Rangbah Shnong Ri Bhoi ban buddien ïa ka jingpyntrei ïa katei ka Centre ha Ri Bhoi District.
Katkum ka jingïathuh da u Myntri, katei ka Centre kan long kum ka jaka peit bniah ïa ka koit ka khiah jong ki jingri kum ki masi, ki blang bad ki syiar kiba wanrah na shabar ha shwa ba yn pyllait sha ki paidbah ban pyndonkam ne shohdoh.
` Shuh shuh u ong ruh ba ha kane ka Health Check Centre kin sa wan ki doktor na ka tnad ban eksamin ïa ka koit ka khiah ïa kitei ki jingri ne kiwei kiwei ki jingri ha shwa ban pyllait sha ki paidbah.
Haba kren bad ki lad pathai khubor u Myntri u la ong, “Ka tnad ka la dep ban phah ïa ka jingtyrwa kaba kot sha ka 4 klur tyngka sha ka tnad Pla Tyngka jong ka sorkar jylla khnang ban ïoh sdang pyntrei noh ïa ka Health Centre.
"Tangba u ong pat ba na ka daw ka jingtyrkhong pisa, ka tnad ka la mang shwa tang 1.
15 klur tyngka ban sdang noh ïa ka kam, katba ka tnad Pla Tyngka kam pat mynjur ïa ka jingtyrwa jong ka tnad.
Nongstoiñ, Rymphang 7: Ka apot sepsngi bad kaba sngew sangsot kaba la jia ïa ka (L) kong Wansaralin Wanñiang kaba dang armet na ka shnong Tiehsaw ha ka janmiet jong ka 2 tarik mynta u bnai, ha kaba ka la shah pom da ka wait na ka khlieh bad ki bynta ka met ha u lok barim jong ka u Biangkupar Nongsiej na ka shnong Lawse haduh ba kan da khlad ha shen, ka la pynsuhjer bad pynkhihwin ym tang ïa ki paitbah jong ka shnong Tiehsaw bad ka thaiñ Nongstoiñ, hynrei kaba la pynkthang bad pynpait dohnud ïa ka kur ka jait ha kyllleng ka ri Khasi kiba tip ïa katei ka apot sepsngi kaba la jia ïa ka bad I khun ba ka dang pun hapoh ka kpoh.
Mynta ka sngi balang ka 7 tarik Rymphang ki rangbah jong ka kur Wanñiang hadien ba ki la dep ban ïashim bynta lang ha ka jingïaid rally ba la pynlong da ka shnong Tiehsaw bad Mawrusyiar ban pynrem ïa utei u runar, ki la leit ban ïakynduh ïa u bah Bikram D.
Marak IPS Supritendent of Police West Khasi Hills ban kyrpad ïa u ba un shimkhia lem ban phah pynshitom ïa u Biangkupar Nongsiej katkum ka aiñ.
Kitei ki rangbah jong ka kur Wanñiang haba ïakren bad u nongthoh khubor hadien ba ki la mih na kamra treikam u SP ki la ong ba na ka liang ki rangbah kur, hadien ba katei ka khun pyrsa kur ka la shah pynïap dusmon ha la u lok ka dap da ka jingsngewsih kthang bad ka jingpait dohnud kaba khraw, namar ba kum kane ka apot kam pat ju jia hapoh ka kur ka jait.
Wat hapdeng jong ka jingsngewsih kthang bad ba ki ummat kim pat rngad, kim banse ban wan ïakynduh ïa u SP u ba dei u heh pulit ba ha khlieh duh jong ka distrik, ba un shimkhia bad un pyn ngat ïa utei u Biangkupar Nongsiej ha ki kyndon pynïap briew kiba eh, khnang ba kiwei kin nym nud shuh ban leh ïa kum kitei ki kam pyntriem kiba pynshong syier ïa ki paitbah bad ka imlang sahlang.
Nalor kata ki la ong ruh ba ka kur Wanñiang kam kwah shuh ba kiba kum kine ki jingjia kin dang wan jia ym tang hapoh ka kur ka jait Wanñiang, hynrei kam dei ban jia shuh la ha kano kano ka kur ka jait haph ka bri u Hynñewtrep hynñiew skum bad ha ka jylla baroh kawei.
Ki la ai khublei ruh ïa ka dorbar shnong Tiehsaw, Mawrusyiar, ki sengbhalang, ki paitbah khamtam eh ïa ki pulit kiba la kloi ban wan kem ïa utei u runar.
Ki la kyntu ruh ïa ki paitbah ba lada don kino kino ki jingjia kum kine, kim dei ban shim ïa ka aiñ ha ka kti hynrei ki dei ban pyntip wut wut sha ki bor pulit ba kin leh ïa kaba donkam.
Mawkyrwat, Rymphang 08: Ka long kaei kaei kaba i sait met bad i jaboh ban ïohi ba ki jaka ïew ne harud ha kiar ba ïa jan bad ka ïew kim long kiba i khuid tang namar ka jingbym don ka jingïatreilang na baroh ki liang namar da ka jingïabret pathar ïa ki jaboh jabaiñ ha kylleng ki jaka ym ha ka jaka ba la buh kyrpang ne ka dustbin ka pynlong ka jing-i-lehraiñ.
Ha kawei pat ka liang lah ban ong ba ha kum kane ka juk ba mynta ka dei ka juk ba ki briew ki la shai ymshuh kumba long ha ki por ba la dep lada ïa nujor ha kaba ïa dei bad ka jingnang jingstad khamtam lei lei haba kren ïa ka phang jong ka khuid ka suba ngi lap shibun ki jingkylla ha ki shnong ki thaw bad kumjuh ruh haba phai ha ki jinglehkhuid wat ha ki ïing ki sem ne ha kum ka riam ka beit jong ngi ki briew.
Namarakata, haba phai pat ka ki jaka ba long ïew, ki juh ki briew kiba wan na ki shnong ki thaw kiba la nang la stad, kiba tip ruh wat kumno ban lehkhuid ban nym pyn-i-jaboh bad hynrei kaba i sait met pat ka long ba la lap tyngkreiñ ba ki briew imat ki nang tang ban lehkhuid tang ha ïing ha sem hynrei ha ki jaka ba long ïew wat lada la don lypa ki jaka theh ñuit kim nang ban pyndonkam.
Kumta ka long kaei kaei kaba pynleh-raiñ ban shna ïa ki jaka theh ne buh ïa ki jakhlia ba kyrpang lada ym nang ban pyndonkam ïa ki, hynrei la lap pat ba ïa ki jakhlia, ki plastik, ki kot jot, ki bilor bad shibun kiwei kiwei de ki jakhlia lap harud jong ka Ïew Mawkyrwat ka la long shisha kaba i sait met ban peit.
Hato ki jakhlia mano ban wan bret? hato dei ki nongshong dukan ne nongshong ïew lane ki nongshong wai hajan ka ïew Mawkyrwat ne dei ki briew kiba wan ïew kiba leh khlem akor? Hato ka jinglehkhuid tang ha ki tyngkong ïing jong ki, ka wanrah mo ïa ka koid ka khiah ne ïa ka khuid ka suba? Lada ka long kumne kam myntoi ka jinglehkhuid tang ha ki kamra shet ja ne tang ha ki ïing la jong khlem da ñiewkor pat shabar ka ïing ne shabar ki shnong ki thaw.
Ha kawei pat ka liang, haba ïoh sngew shaphang ka jinglong jingman ha ka ïew Mawkyrwat la ju paw shai ba kam don kata ka jingïatreilang kumno ban wanrah ka khuid ka suba, namar bunsien hi la ju kynthoh beit ba dei ka ophis jong u Manager Sankur un peit ïa ka bha ka miat bad ka khuid ka suba jong ka ïew Mawkyrwat.
Hynrei haba ka long kumta kaei ka ban jia nangne shakhmat lada kam don shuh ka jingïatreilang, bad lah ban ong ba ka jingjakhlia ha ka ïew Mawkyrwat kan nangjur nangjut.
Namarkata, ka jingkyntu ka long ba ha kaba ïa dei bad ka jingkhuid jingsuba kam da donkam eh ban shu shaniah tang ha uwei ne ar ngut hynrei ka donkam eh ka jingïakitkhlieh lang namar da ka jingïatreilang yn lah ban wanrah ka jingjop ha kano kano ka jingïaleh.
Shillong, Rymphang, 8: Arngut ki snar khaii drok ki la shah kem ha ki Pulit ha Nongpoh, Ri Bhoi District ha ka step sngi Palei.
Kine ki arngut ki dei kiba la tip kyrteng kum u Sumit Naha, 21 snem bad u Rahul Ghosh 25 snem kiba dei na Dibrugarh, Assam ki la shah kem na kawei ka Bos Night Super kaba don ïa u nombar ML05T8121, ong ki Pulit.
Ha ka jingïatalasi, ar tylli ki synduk thep sabon ba la thep ïa u drok uba don ka jingkhia 21.
05 gram ryngkat bad 8 tylli ki tyndong bad uwei u thyrnia injek la ïoh kurup na ka met jong ki, la ong ki Pulit.
Ïa ka case la register ha Nongpoh Police station bad ka jingtohkit ka dang ïaid shakhmat ban lap dien ïa kiba donkti ha kane ka kam be-aiñ.
Shillong, Rymphang, 08: Ki nonglum ñiut na thliew iing jong ki briew ha ka shnong Lumshyiap, Shillong ki la kyndit katlah katïai haba ki la lap ïa u khunlung ba dang shu kha ha kawei na ki song plastik ba la bret ha Kali kit ñiut ha ka step sngi Palei.
Kane ka la jia ha dong Shanmari kaba hap hapoh ka shnong Lum shyiap, Shillong.
Tang shu lap ïa kane ka song, u nonglum ñiut u la pyntip marmar sha ki bor pynïaid shnong ha kaba ki la wan poi sha kane ka jaka ban pynlong ïa ka jingtohkit kaba bniah bad ban shimti noh ïa u khunlung dang khah snam ba la shu thep beiñ hapoh ka plastik.
U Rangbah Shnong jong ka shnong Lumshyiap Bah Phira Khongphai u la ong ba ka shnong ka la ai por 12 kynta ïa ki kmie ki kpa kiba donkti ban leh ïa kane kam be-aiñ bad ba kin phla hok hakhmat ka Dorbar Shnong hynrei lada jia ba kim wan mih hapoh kine ki kynta ba la buh, ka shnong kan aiti noh ïa u khunlung sha ki bor jong ka aiñ khnang ba kin leh ïa kaba donkam.
Shillong,Rymphang 8 : Ka Iing Bishar High Court (DC) jongka jylla ka pynpaw ka jingsngewkhia jur halor ka jingsniew palat ka surok bah NH-6 kaba ïaid lynba ki bynta ka East Jaintia Hills District.
Ha ka hukum ba la pynmih da ka iing bishar ha ka dorkhast ba la ai da u Kynjaimon Amse la pynpaw ba ki don ki dur kiba la shon bad suhlang bad la pynpaw ruh ïa kine ki dur la shon dang ha ka 26 tarik Kyllalyngkot 2024 ha ka shnong Sonapyrdi, hajan Sonapur Tunnel, Kuliang, Pyrtang, Dona Umbluh bad Rattacherra-Malidor.
Ha kine ki dur la pyni ka jingsniew ka surok ka la nang jur ha ka shnong Kuliang bad Pyrtakuna.
Nalor kane la ïohi ruh h aka dur ba ka jingkieng ïaid kali ka la sniew haduh katta katta ha kaba ym i long shuh wat tang ban ïaid ki kali ruh.
Na ka liang u nongïasaid ain ka sorkar u S Senggupta u la pyntip ba la dep khot tender bad la dep ai ruh ïa ka kam ban pynbha noh ïa ka surok kumta u la pan por na ka iing bishar ban wad jingtip na kaei ka daw ym pat sdang ban pynbha ïa ka surok.
Halor kane u Senggupta u la ai ïa ka jubab ha ka 6.
2.
2024 ba la soi da u Project Director ha kaba la ïathuh ha kaba ïadei bad ka jinglong jingman jong kane ka surok NH-6 kaba dei naduh Jowai shaduh Ratacherra kat haduh ka 5.
2.
2024.
Kumta na ka liang ka iing bishar ka la bthah ba dei ban pynsted noh ban pynbha ïa kane ka surok.
Shillong, Rymphang, 8: Ka North Eastern Council (NEC) ka la ai jingmynjur ban mang pisa T.
11 klur na ka bynta ban shna pynbha ïa ka Ïewduh, kaba long ka kad khaii kaba la rim tam ha kane ka jylla.
Haba pyntip ïa kane ha ka sngi Palei, u Secretary ka NEC u K.
Moses Chalai u la ong, “ngin sa shna pynthymmai ïa ka Ïewduh.
Ngi la ai jingmynjur hynrei ïa ka pisa ym pat pyllait.
"Ka NEC ïa mynta ka dang bishar ïa ka Detailed Project Report (DPR) na ka bynta ban pynbhabriew ïa ka Ïewduh.
U la ong ba kane ka projek kan kot kumba T.
11 klur.
U Chalai u la pyntip ba ïa ka pisa la khmihlynti ban pyllait haopoh ki ar ne lai bnai ban sa wan bad ka Sorkar Jylla ka dei ban pyntreikam noh mardor.
Shillong, Rymphang, 8: Ka Joint Action Committee (JAC) ha ka sngi Palei ka la byrngem ban ïalam biang da ki khun ki hajar ka Hima Sohïong lada ka Khasi Hills Autonomous District Council (KHADC) ka dang ïai bteng ban pynneh biang ïa ujuh u Lyngdoh ba la shah sospon hadien ki jingshah ujor kiba bun khamtam ha kaba ïadei bad ki jingkynnoh ba la pyndonkam bakla ïa ka pisa ka Hima.
Ha ka jingïakren bad ki lad pathai khubor, u Chairman ka JAC Bah Purningstar Shabong u la ong, lada don ruh na ki Myntri, ki nongïalam shnong ne kino kino kiba kyrshan ban dang thung biang ïa u Lyngdoh barim kin tur beit sha KHADC ban dawa ba dei ban weng beit na ka shuki Lyngdoh.
Ïa kane u la pynpaw ha ka jingleit pynkynmaw ïa u Deputy CEM i/c Elaka ka KHADC u Bah PN Syiem halor ka jingdawa ban weng noh ïa u Bah Bashemphang Thabah na ka khet Lyngdoh jong ka Hima Sohïong bad kyrpad ïa ka Council ban ai kopi ïa ka Inquiry Report halor ka jingtohkit pyrshah ïa u Bashemphang Thabah halor ka jingdawa jong ka JAC.
U la ong ba ka JAC ka la dawa ban pynlong da ka elekshon ban jied ïa u Lyngdoh uba thymmai bad ba pura jong ka Hima Sohïong.
Ha ka jingïakynduh bad u Deputy CEM, u la ong kum ki Khun ki Hajar ka Hima Sohïong ka kwah ruh ban pynkynmaw ba ka ka Joint Action Committee naduh u snem 2019 ka ladep ban ujor pyrshah ïa u Bashemphang Thabah halor ki kam be-aiñ be-riti jong u bad ka la dawa ban sospon bad ban weng noh ïa u na ka khet Lyngdoh ka Hima Sohïong.
U la ong ba kane ka jingdawa ka la ïai bteng terter haduh mynta ha kaba ka JAC ka la kynduh bun bunsien bad aiti da ka shithi jingdawa ha ka KHADC bad ka la ïai buddien ïa kane ka kam na ki por sha ki por.
Ka JAC lyngba ka shithi, Dated 17/09/2019 bad kaba No: JAC/Soh/12/2021-22/01 Date: 01/12/2021 bad kiwei kiwei pat ki shithi ka la ka dawa ban wengnoh ïa u Bah Bashemphang Thabah na ka khet Lyngdoh jong ka Hima Sohiong katkum ka Section 6(1)(a), 6(1)(b), 6(1)(c) 6(1)(f), 6(1)(h), 6(1)(i), bad 6(1)(k) jong ka aiñ The United Khasi Jaiñtia Hills Autonomous District (Appointment and Successin of Chiefs and Headmen)Act, 1959.
Ka JAC ka la ïathuh ba ïa kane ka kam, ka Executive Committee ka barim ka la shimkhia hadien ka jingdawa kaba jur na ka liang ki khun ki hajar ka Hima Sohïong ha kaba ki la tur paidbah sha KHADC hapoh ka jingïalam jong ka JAC.
Ka KHADC ka la sospon noh ïa u Bah Bashemphang Thabah bad ka thung ïa u Bah A.
E.
Gatphoh uba dei u ophisar ka KHADC ban tohkit halor ka jingdawa jong ka JAC.
La ïathuh ruh ba ka JAC ka la ïoh jingtip ba ïa ka Inquiry Report ladep ban phah sha ka Executive Committee jong ka KHADC.
“Kumta, ngi dawa ïa u Deputy CEM ba un sngewbha ban pynsted noh ïa kane ka kam bad ban wengnoh mardor ïa u Bah Bashemphang Thabah na ka khet Lyngdoh jong ka Hima Sohïong uba dang don mynta hapoh ka jingshah sospon.
Lada ka KHADC ka dang ïai pynslem ban weng noh ïa u Bah Bashemphang Thabah na ka khet Lyngdoh jong ka Hima Sohïong ka JAC bad ryngkat ki khun ki hajar jong ka Hima Sohïong kan hap ban wan tur paidbah biang sa shisien sha KHADC ha kano kano ka por bad ha kum kata ka por ka KHADC ka dei ban shim ïa ka jingkitkhlieh halor ka jingpynslem bad ka jingkuman jong ka," ong u Bah Shabong ha ka jingïakren bad ki lad pathai khubor hadien ka jingïakynduh ïa u Deputy CEM.
Haba ïathuh ba u Inquiry Officer u ladep ban phah sha ka Executive Committee ïa ka Inquiry Report halor ka jingtohkit pyrshah ïa u Bah Bashemphang Thabah katkum ka jingdawa jong ka JAC, kumta ka JADC ka la kyrpad ïa u Deputy CEM ban ai kopi lang sha ka JAC ïa ka Inquiry Report khnang ba ka JAC kan ïoh jingtip ban peit bniah.
“Hadien ba ladep ban weng noh ïa u Bah Bashemphang Thabah, ngi dawa na ka KHADC ba kan pynkloi noh ïa ka elekshon ban jied ïa u Lyngdoh bapura jong ka Hima Sohïong khnang ba ka synshar khadar hapoh ka Hima Sohïong kan ïaid beit ïaid ryntih noh nangne shakhmat.
Ka jing ïaid beit ïaid ryntih ha ka synshar khadar trai Ri trai muluk hapoh ka Hima Sohïong ka dei ka jingthmu bad ka jingangnud jong ka JAC bad ki khun ki hajar jong ka Hima Sohiong hi baroh kawei," u la ong.
U la ong ba ka JAC bad ki khun ki hajar ki la pynpaw ïa ka jingkyrmen skhem ba ka KHADC kan shah shkor ïa kane ka jingkyrpad bad ka jingdawa jong ka JAC bad ka la kyrpad ruh ïa ka tnat Elaka ban shimkhia ïa kane ka kam kaba long ka kam ïap kam im jong ka Hima Sohïong hi baroh kawei.
Shillong, Rymphang 08 : Ka kyrtong MP jong ka National People’s Party (NPP), Dr.
Ampareen Lyngdoh ka la pynpaw ïa ka jingkmen ba ka High Command jong ka party kadei na kane ka jylla hi bad kumta kam donkam ban leit shabar ka jylla ban ïa kren ïa ki kam jong ka party khamtam haba ïadei bad kane ka elekshon MP.
“Sngew donbok ba ka High Command ka dei na kane ka jylla jongngi hi, kumta ngam donkam ban leit sha kiwei pat ki jaka ban ïa kren ïa ki mat ïakhun elekshon ne manifesto kiban ym ïahap bad ka jylla jongnga," ka la ong haba kren bad ki lad pathai khubor.
Shuh shuh ka la ong ba hadien ba ka party ka la pyllait ïa ka manifesto, kin sa kham shai shuh shuh namar kum ka kyrtong kam lah ban trei palat ïa ka rai jong ka high command.
Ka pynpaw ruh ïa ka jingkyrmen ba ka manifesto committee kin pynstet ïa ka kam namar katei ruh kadei ka bynta kaba kongsan tam ba kum ka kyrtong ka lah ban ïaid shakhmat ïa ka kam.
Haba jubab halor ka jingkylli, kane ka longkmie kaba dei ruh ka Myntri ka tnad ka Koit ka Khiah ka la pynpaw ba ka hap ban sdang ban treikam kum ka MP kaba lait ha kano kano ka por, kaba lah ban ïohi, kaba kloi ban ïohsngew.
Ka ong ruh ba lada ka MP kadei na ka Liang Synshar kan kham suk shuh shuh ka rukom treikam bad ki paidbah nongshong shnong ka jylla.
Haba kren pat halor ka jingmih bun ki kyrtong kiba kam ba ki la dei kiba paka, ka Myntri ka la kubur ba kadei ka jingshisha ba ki kyrtong kiba mih mynta ki la kham biang tangba kane kam mut pat ba ki kyrtong MP kiba mih mynshwa kim dei kiba biang.
“Hynrei nga tip ba da ka jingwan ka technology bad ba ïa ki jingshisha baroh kiba jïa ha ka ri phi lah ban lut tang da kaba shu ñion ïa u budam, kumta nga sngew ba nga kham pher na ki nalor ba nga dei kaba trei shitom, nga long kaba kloi bad phi lah ban ïohi ïanga kylleng bad phin ïai bteng ban ïohi ïanga man ki jaka," ka la ong.
Nalorkata, ka ong ruh ba kane kadei ka thong treikam jong ka bad kam kwah satia ban ïakren ïa ki paidbah na shilliang lum hynrei ban don hajan bad kan ïai bteng ïa kane ka kam ban shakri ïa ki paidbah.
“Kam mut satia ba tang ba la long MP yn treikam beit na Delhi, hynrei ki MP ki lah ban ai jingmut ïa ka sorkar jylla halor ki phang kiba ym don satia ba poi kynmaw ne kiban kdew.
"Shwa kane ka la ïathuh ba ka la dep ban leit ïalap elekshon haduh kumba 10 tylli ki block bad kumba 67 tylli ki shnong tang ha kine ki khyndiat por.
Jowai, Rymphang, 8: Ka seng Nongrep War Jaiñtia, Amlarem ka la dawa ïa ka Sorkar Jylla ba kan pynkiew ïa ka dor jong ki mar rep kum u synsar, u kwai, u tympew bad kiwei kiwei ki mar rep namar ka jinghiar dor jong ki mar rep kaba la wanrah ïa ka jingduhnong ïa ki nongrep.
Kane ka seng jong ki nongrep dang shen ka la pynlong ïa ka jingïalang paidbah ha Amlarem, West Jaiñtia Hills bad ka la rai ban kyrpad ïa ka Sorkar lyngba u MLA ka Amlarem Constituency u Bah Lahkmen Rymbui uba long u Chief Adviser jong ka Sorkar Jylla ba kin wad ki lad ki lynti ban pynkiew dor ïa ki mar rep synsar ba la pynmih na ka thaiñ Riwar.
Kumba long mynta, ki nongrep ki la ïakynduh ïa kane ka jingeh ki la rai ban pynsngew sha u Sorkar MDA ba la ïalam da u Conrad K.
Sangma kum u Myntri Rangbah ba ka thawlad ha kine hi ki sngi khnang ba ki nongrep synsar, kwai, tympew bad kiwei kiwei ki mar rep kin ïaid ïew ha ka dor kaba biang khnang ba ki nongrep kin kham ïoh jingmyntoi ha ka rep ka riang hapoh ka thaiñ War Jaiñtia.
La pynsngew ruh ba mynta u synsar u la hiar dor shaba palat bad kumjuh u kwai bad u tympew bad kiwei kiwei ki mar rep kiba ha War Jaiñtia 80 na ka 100 ki briew ki im jakpoh ha kaba trei shitom da kaba rep ïa u synsar ha ki khlaw ki btap bad kumjuh ruh ïa u kwai u tympew bad kiwei kiwei ki mar rep kiba ai jingmyntoi shibun ïa ki nongrep ha ka thaiñ.
Ki nongrep ki la kyrpad ïa ka Sorkar ba kan weng noh ïa ka jingoh khajna ïa ki mar rep ha shilynter ka surokbah Jowai-Shillong lyngba ka District Council namarba kane ka ktah shibun ïa ki nongrep, la pynsngew u Secretary ka Seng ki Nongrep War Jaiñtia, Amlarem u Bah Sumer Syngkor bad u President u Bah Kolmen Pohshna.
Shillong, Rymphang 08 : U Myntri Rangbah ka jylla, Conrad K Sangma ha ka sngi Palei u la plie paidbah ïa ka karkhana saiñ sohphan ha Gulpani Nokat kaba don ha Rongara, South Garo Hills ha ryngkat ka jingdonlang u Myntri ka tnad Pule Puthi bad MLA ka thaiñ u Rakkam A Sangma bad ruh u MLA ka Baghmara bad Chairman MGCC u Kartush Marak nalor kiwei kiwei.
Haba kren ha ka jingïalang, u Myntri Rangbah u la pynpaw ïa ka jingkmen ba ki la ïoh ban plie ïa katei ka karkhana ban saiñ ïa u sohphan.
U ong ruh ba kum kitei ki processing unit kam dei ban kut tang ha u sohphan hynrei ka sorkar jylla ka buh thong ban don wat ïa ki karkhana na bynta kiwei ki jait soh bad ki jhur ba mih na ka thaiñ.
U Myntri Rangbah u la ong ba kum ka Meghalaya kaba don bun bha ki jait soh kiba mih ha ki samoi bapher bapher kumjuh ruh ki jhur ki paid nongrep kim ju ïoh ban kamai bun na kine ki mar rep bad bun ki la shu pyut bad duh ei.
“Kumta, ngi la sdang bun bha ki prokram ha ka dur jong ka Mission Mode khnang ba ki nongrep kin ïoh ban kamai arshah lyngba kane ka sienjam kumba leh ïa u Lakadong Mission, Ginger Mission, kumta kane ka jackfruit mission ruh kan plie lad ïa ki nongrep ban kamai kham bha ha ki nongkyndong.
“Ngi la sdang bun ki prokram ha ka dur jong ka mission mode khnang ba ki nongrep kin lah ban kamai arshah lyngba ki mar rep kiba la saiñ bad pynbit pynbiang bha kumba leh ïa u shynrai, sying bad mynta kumjuh ïa u sohphan," ong u Myntri Rangbah.
U la ïathuh ba ïa katei ka jackfruit processing unit la shna ha ka jinglut kaba kot sha ka 2klur tyngka bad la pynïaid ïa kalyngba ka bording na ka sngi kaba don haduh 100 KW solar power unit.
U la ong ruh ba ha ka por ba ih u sohphan ka jingthied ïa utei u soh kan poi beit haduh 1.
5 lak haduh 2 lak tyngka man ka sngi na ki paidbah bad hadien kane yn sa saiñ pat ïa u ha shwa ban song bad pynïaid iew sha kiwei pat ki iew ha ka dur jong ki sohphan ba la sdieng tyrkhong (chip), jam sohphan bad kiwei kiwei.
Nalor kine yn ai jinghikai ruh ïa kumba 150 ngut ki longkmie ha katei ka unit kumno ban saiñ, ban song bad ban pynbit pynbiang.
“Nga sngewkmen ban pyntip ïaphi ba ki la don ruh naduh Europe bad Russia kiba la phah buh lypa ïa ki jingbam ba shna na u sohphan.
Kane ka la dei shisha ka jingkmen bad ka jingsngew sarong ïangi baroh," u la ong.
Shillong, Rymphang, 8: Ka United Hynñiewtrep Movement (UHM) ha ka sngi Palei ka la pan jingpynshai na ka Khasi Hills Autonomous District Council (KHADC) halor ka Bill kaba la mynjur ha kaba ïadei bad ka jingphah rejister ei ïa ki jaka jong ki paidbah kiba shong basah ha khappud ka Jylla Meghalaya bad Assam.
Ha ka jingïakynduh ïa u Dy.
Chief Executive Member (Dy.
CEM) ka Khasi Hills Autonomous District Council (KHADC) Bah Pynshngaiñ N.
Syiem, ka seng hapoh ka jingïalam jong u President Bah Charlie J Rani ki la ïathuh ha u Dy.
CEM katkum ka jingïakren jong ka seng bad u Symbud Myntri Rangbah ka jylla u Bah Prestone Tynsong u la kubur ba tnat District Council Affairs jong ka Sorkar Jylla ka ladep ban ai mynjur ïa kane ka Bill bad ka la phah biang sha ka District Council ban pynbit pynbiang.
Ha ka dorkhas ba la aiti sha u Deputy CEM, u Bah Rai u la ong ba ka seng ka kwah ïa ka jingpynshai ba haduh katno ladep ban pynbit pynbiang bad lano ban phah noh sha u Lat ka jylla khnang ban lah ban pynlong aiñ ïa ka.
U Bah Rani u la ong ba ka jingïakynduh ïa u Bah P N Syiem ka dei ruh kum ka jingdawa kaba la slem ha kaba ïadei bad u pud u sam hapdeng ka Meghalaya bad Assam.
U la ong ba hadien ba ka seng ka la leit sha ki thaiñ khappud ka la lap ba ka Assam ka ai ei khlem shim pisa ïa kito kiba kwah ban register jaka sha Assam, kumta ka seng ka kwah ba ka KHADC ruh kam dei ban shim pisa na ki briew kiba sah khappud kiba kwah ban register jaka sha ka jylla Meghalaya.
“Ha ka jingïakren bad u Deputy CEM u la ïathuh ba halor ki bai register jaka la pynhab la ka jong ka jong ka dor, hynrei ha kaba ïadei bad ka jingdawa ban pyllait ei ïa kiba sah ha khappud u Dy.
CEM u la ong ba un sa rah sha ka Exexcutive Committee ban ïakren ïa kane ka kam.
Kum ka seng ngin ym shong kli kti halor kane ka kam kaba kongsan hynrei ngin sa nang ïai buddien," ong u Bah Rani.
U la ong ka seng ka la khmih lynti ba ka EC hapoh ka jingïalam jong u Bah Pynïaid Sing Syiem kum u CEM kin leh kham kloi ban shim ïa ka rai ban pyllait ei ïa ki briew kiba don jaka ha khappud ban pynrung kyrteng ïa ki jaka jong ki sha Meghalaya khnang ba ka jingïapynbeit pud hapdeng ka Meghalaya bad Assam kan suk bad kloi.
Shillong, Rymphang 08 : U President barim ka HSPDP, u Bah Sandondor Ryntathiang ryngkat kiba bun ki dkhot ka HSPDP na Sohïong bad Nongstoiñ, ki la pynïasoh noh bad ka Voice of the People Party(VPP) mynta ka sngi ha ophis jong ka VPP ha Lad Nongkrem.
Ka daw ba ki la ai haba mih noh na ka HSPDP ban rung sha ka VPP, ki la pynpaw ba kadei jingïohi ba ka Voice Of The People’s Party (VPP) ka ïeng ha ka nongrim ban shakri ïa u paidbah ha ka lynti kaba hok kaba khuid bad ban ai ka synshar ka khadar kaba khuid ba suba.
Ha baroh la don kumba laiphew ngut ki nongkitkam ka Hills State People Democratic Party ban leit ban pynïasoh noh ïalade sha kane ka party.
Ki nongkitkam ka HSPDP kiba na Sohïong, Nongstoiñ bad kiwei de ki jaka ki la pynïasoh lang bad la pdiang sngewbha ïa ki da u President rangbah ka seng, u Bah Ardent Miller Basaïawmoit ha ryngkat ka jingïadonlang u MLA ka Mawlai, u bah Brightstarwell Marbaniang, u General Secretary uba dei ruh u kyrtong ban ïa aireng ïa ka elekshon sha ka ïing dorbar thawaiñ ka Lok Sabha, u Dr.
Ricky AJ Syngkon, u Vice President, u Dr.
Kara Chen nalor kiwei kiwei.
Na ka Liang u bah Ardent, u la ong, ba ka jingwan ban pynïohsoh jong ki sha ka party kadei beit halor ka nongrim jong ka party ym na bynta kano kano ka jingmyntoi shi met bad u la kyntu ba kin ïai neh ha ka nongrim.
Nalor kata, u la ong ruh ba kum ba ka thong ka party ka long ban pynmih ïa ki nongïalam kiban shim pateng ïa ka kam nongïalam kadei ka kamram ïaki ban sngap ïa ka jingïapyni ki nongïalam.
Napdeng ki la pynïasoh sha ka VPP mynta ka sngi la don lang ruh u Bah Thingdar Lyngdoh, uba long u Hill State Volunteer ne u nongïaleh hill state bad uwei na kiba la ïadon bynta ban seng ïa ka HSPDP.
U Bah Thingdar Lyngdoh mynta ka sngi haba kren ha ka jingïalang ban pynïasnoh ïalade sha ka party VPP hadien ba u la mih noh na ka party hynnin ka sngi na ka party HSPDP u la ong ba ka rai jong u ban ïasnoh bad ka party ka dei beit halor ki nongrim.
Ha ka jingkren u Bah Thingdar u la kren bynniaw ban ïohi ïa ka long ka man ka party bad ban sakhi ba na ki nongrim kiba u maieid u ju ïaid la kdat noh sha ka nongrim myntoi shimet da ki nongïalam kiba mynta.
U la ïathuh ruh ba kumno ha ki snem kiba la leit mynba ka dang jur ka jingdawa ïa ka jylla u la ïaid lynti wat haduh ba la pynlong ban sdang bat suloi.
U la ong ba ka long ka burom ïa u ban don bynta lang bad ka VPP ha kane ka kynti ban tei thymmai ïa ka jylla ïa ka lawei kaba shngaiñ hapoh ka jingïalam ki nongïalam ba don ka maiñ bad ka jingshemphang.
Shillong, Rymphang 8 : Kat kum ka khubor ba la ïoh la ïathuh ba uwei u nongbylla tih dewïong u la duh ei ïa ka jingim hadien ba u la shah tyllep shapoh krem ha ka jingtwa jongka krem liewkhnai tih dewïong ha thain Sutnga, East Jaintia Hills.
Kat kum ka khubor ba la ïoh la ïathuh ba kane ka jingjia ka la jia kumba katto katne sngi ei ei hynrei ïa ka met jong une u rangbah dang ïoh ban sei dang hynnin ka sngi Balang.
Kane ka jingjia ka pynpaw ba ka jingtih dewïong beain ka ïai bteng beit ha East Jaintia Hills wat hadien ba ka iing bishar High Court ka la pynmih da ka hukum ba pyrkhing bha ban pynkynriah kam ïa ki bor synshar district namar kim lah ban tehlakam ïa kane ka kam tih bad khaii dewïong beain ha katei ka district.
Shillong, Rymphang 08 : U MLA ka BJP na Pynthorumkhrah, Bah AL Hek ha ka sngi Palei u la kubur ba ka jingpynslem jong ka party ban pynbna ïa ki kyrtong kiban aireng ha kane ka elekshon MP kaban sa long shen ha ka Ri, kan ktah jur khamtam eh ha kane ka jylla.
Haba kren bad ki lad pathai khubor, u Bah Hek ba dei ruh u Myntri ka tnad Veterinary ka sorkar jylla u la pynpaw ba kiwei ki party ha ka jylla ki la dep ban pynbna ïa ki kyrtong ban aireng ha kane ka elekshon MP la ka long na Shillong ne Tura Parliamentary seat.
“Nga kubur ba ka jingpynslem ban pynbna ïa ki kyrtong kiban aireng ha kane ka elekshon la ka long na Shillong ne Tura, kan ktah jur ia ka party.
Hynrei ngim lah pat ban leh ei ei namar ka rai ba khatduh kadei na ki nongïalam na High Command na Delhi," u la ongU Bah Hek u la ïathuh ba kane ka jingpynslem pynbna ïa ki kyrtong kam dei satia tang ha Meghalaya hynrei ka long salonsar ha baroh kawei ka Ri bad kumta ki la hap ban shu hun lang ïa kata.
Shuh shuh u la ïathuh ruh ba ki nongïalam ka party ha Delhi kim pat khot satia ïa ka jingïalang bad kumta na ka liang ki nongïalam ka party ha Meghalaya ruh kim pat lah ban tip ïano ka High Command ka mynjur ban ai tiket.
Watla katta ruh u ong ba halor ki kyrtong kiban aireng na Meghalaya dei tang u President ka party hi uban tip kham bha namar dei ma u ba peit ha ka jingpynkhreh ïa ka elekshon bad ruh ïa ki kyrtong kiban aireng ha kane ka elekshon MP.
Jowai, Rymphang 08: Ka Dr.
Mazel Ampareen Lyngdoh kaba dei ruh ka myntri sorkar ka ban ïakhun ïa ka Election Member of Parliament (MP) naka 1-Shillong Parliament Constituency naka seng National People’s Party (NPP) mynta ka sngi kala wan hiar sha Jaiñtia ha ki ar tylli ki Constituency ha 1-Nartiang bad ha 2-Jowai Constituency.
Kane ka myntri kala leit hiar nyngkong ha shnong Wahiajer haka jingïalang bala pynlong ha Wahiajer Community Hall, ha ka jingsynran lang naduh u Symbud Myntri Rangbha ma Sniawbhalang Dhar, u MLA ka Jowai ma Wailadmiki Shylla uba dei ruh u State Working President, ka kong Santa Mary Shylla (MLA), u CEM ka JHADC ma Thombor Shiwat, ki MDC, ki Waheh Shnong, ki President, Secretary bad ki Leader ka Party naka 1-Nartiang Block.
Ïa ka jingïalang la pynïaid da u ma Hamkom Khyriem President ka 1-Nartiang Block uba la pdiang sngewbha ïa baroh ki nongwan sha kane ka jingïalang ba nyngkong jong ka Dr.
Ampareen da ka jingkyrmen skhem lyngba kane ka jingïalang ka Party kan dang ïoh bor ban trei shitom met bad mynsiem ha kine ki sngi ban wan na ka bynta ka jingpynkhreh ïaka Election MP.
Ka kyrtong MP ka Dr.
Ampareen Lyngdoh haka jingkren kala pynpaw ka jingsngewnguh lyngba ka jingïaid lynti jong ka haka kam seng saiñ hima sima kaba la sdang naka ïing ka sem kata naduh u kpa jong ka bad ka long ka ïing kaba dang bteng haduh kine ki sngi ban ai jingshakri ïa ki paidbah naduh ka snem 1972.
Kala ong ha kane ka jingïakhun mynta ka kynti kan hap ban leit mih sha baroh ki 36 tylli ki Constituency, kala pynsngew ba ka jingmih jong ka shakhmat ban ïakhun ïa kane ka election MP ka dei lyngba ka jingai mynsiem jong u ma Sniawbhalang Dhar (MLA) ba shim ïa kane ka rai.
Kala ong ba ka jingmih jong ka sha kane ka jingïakhun kan ym kheiñ shuh ïa ka jinglong MLA, ka jinglong myntri bad ka hap mih naduh 5 baje mynstep bad lada lap ka miet kan hap thiah ha shiteng lynti da ka kali tang na ka bynta ka burom ba khraw jong ka party bad ïoh ka jingsynshar hok.
Kala pynsngew kumba long mynta ki District Council hapoh ka jylla kiba duh bor haduh katta katta, tang na ka daw ka jingbym treikam jong ki MP ban pynsngew sha ka sorkar kmie halor ki skim bapher bapher bad kala kular ban trei shitom katba lah ynda kan wan ha ka jingjop.
Ha ka juh ka por ka ai jingïaroh ruh ïa ka kong Santa Mary Shylla MLA kawei na ki longkmie ba nyngkong ban long kum ka MLA na Jaiñtia, da kaba ong ba ka dei ruh “ka sur jong ki bym don sur" bad ha ka jingïakhun MLA jong ka kala lah ban pynliem ïa ki riew rangbah (Gian) haka kam saiñ hima sima.
Kala ong kiba bun ki paidbah ki phah ïa ki MP kiba khlem da puson bha ïa ki kam ba ki trei bad kim juh kren eiei ïa ki skim jingïarap kiba wan na ka sorkar kmie kum ki tyndong Gas, ki lad jingkoit jingkhiah ban ïoh jingsumar na ki hospital, ki skim ïing ba duk, ki Scholarship bad kiwei de nalor ka jingslem ban ïoh ïa ka ILP namar ïa kine lah ban ïakreh hapoh ka ïing Parliament ka Ri.
Shuh shuh kala pynïasriem lada ka rukom treikam u/ne MP ka long kaba dkoh, ka long kum kato ka mobile kaba khlem Network kaba lah ban wanrah shibuh ki jingjynjar.
Ha ka juh ka por ka pan ka jingkyrshan ba pura na ki paidbah ha kane ka kynti khnang ba kan lah ban shakri khambha kum ka MP naka 1-Shillong Constituency, kala kular shen ka sa wan biang hapoh kane ka Constituency haka ka shnong Mookyndur WJHD ban plie paidbah ïa ka jaka sumar (AYUSH) kaba kot 10 klur tyngka.
U ma Sniawbhalang Dhar ha ka jingkren ula kyntu jur ïaki nongïalam ne ki Leader ka 1-Nartiang ban kin treishitom daka jingïatylli naka bynta kane ka jingïakhun MP bad ban pynjop don burom ïa ka kong Ampareen.
Ula pyntip ruh shen ki sa lum ïa ka jingïalang naka bynta ki kynhun bapher bapher naduh ki nongïalam shnong, ki nongïalam jong ki seng kynthei, samla, ki kynhun treimon sngewbha, ki nongïalam ñiam nalor kiwei de ban ïakren bha ïa kane ka kam naka bynta ka kyrtong MP jong ka seng NPP.
Ha ka por janmiet ka kong Ampareen kala leit hiar sha ha Jowai ha ka jingïalang ba la pynlong ha Ladthadlaboh Indoor Hall ban pynlong ïa kane ka juh ka jingïalap Election.
Mumbai, Rymphang 10: U rangtied ba kynsai jong ka kynhun India- u Virat Kohli un sa duh ban mih madan ha ka Test series ka ban long pyrshah ïa ka England namar ki daw ba shimet.
U Kohli, 35-snem, u ba dei u kapten barim ka kynhun, dang shen u la weng ïalade na ka thup kynhun ha ki ar tylli ki jingïalehkai Tests ba ladep.
Ka Board of Control for Cricket in India (BCCI) ka la pynbna hynnin ka Sngi Saitjaiñ ba u Kohli ruh un nym mih madan ha kane ka Test kaba lai pyrshah ïa ka England.
“U Virat Kohli un nym lah ban don bynta ha kane ka Test series ka ba dang sah namar ki daw ki bym lah kiar," la ong ka BCCI lyngba ka jingpynbna.
“Na ka liang jong ka board ka pdiang bad ka burom ïa kane ka rai na u Kohli.
"Hadien ba u khlem shym la lah ban don bynta ha ki ar tylli ki Test ba ladep, ka board ka la pynpaw “ba ki don ki daw kiba ym lah ban kiar bad ka donkam ïa ban donryngkat bad kiba haïing ha sem".
U Kohli, u ba la ïalehkai 113 sien ki Test na bynta ka India, u wan ha ka kyrdan ba saw na ka thup ki rangïalehkai ba kamai bun ron ïa ka ri ha ki jingïalehkai Test, kata da 8,848 ron.
Kumba ka long mynta kane ka Test series hapdeng ka India bad ka England ka dang ïakhaid da mar 1-1 bad ka dang sah sa lai sien ïakhun, ha kaba ïa ka Test ba lai kan long ha Rajkot la Sngi Palei, 15 tarik Rymphang.
U Kohli, u ba la ïalam ïa ka kynhun ha ki 68 tylli ki Tests hapdeng u snem 2014 bad 2022, u khlem pat shym la duh ban mih madan ha ka Test na bynta ka India la kumba ar snem, ka sien kaba khadduh ba un shah weng na ka kynhun ka dei pyrshah ïa ka South Africa ha Johannesburg namar ka jingmynsaw, ha u Kyllalyngkot snem 2022.
Kumban shu pynkynmaw, ka India ka la jop ïa ka Test kaba ar da 106 ron ha Visakhapatnam ha ka Lah Sngi U Blei ban pynïakhaid ïa ka series.
U (Batter) Shreyas Iyer, u ba la mih madan ha baroh ar ki Test kiba la dep, u khlem shym la paw kyrteng ha ka thup ki 17-ngut na bynta ka series kaba dang sah.
U Ravindra Jadeja bad u KL Rahul, kiba ïoh mih madan ha ka Test ba nyngkong, ki la shah jied na bynta ka Test kaba lai “hadien ba la ïoh jingbit na ka BCCI medical team", la bynrap ka Board.
Ka kynhun jong ka India na bynta ka Tests Series ba dang sah ki long: Rohit Sharma (capt), Jasprit Bumrah, Yashasvi Jaiswal, Shubman Gill, KL Rahul (wk), Rajat Patidar, Sarfaraz Khan, Dhruv Jurel (wk), KS Bharat (wk), Ravichandran Ashwin, Ravindra Jadeja, Axar Patel, Washington Sundar, Kuldeep Yadav, Mohammed Siraj, Mukesh Kumar, Akash Deep.
Shillong, Rymphang, 8: U Secretary jong ka North Eastern Council (NEC) u K.
Moses Chalai ha ka sngi Palei u la ong ba ka jingïoh bhah na ka bynta ki jylla ka thaiñ Shatei Lammihngi kam da long eh kumba la khmihlynti.
“Hynrei ngi la ïohi ba ki Jylla ki la sdang ban khih ban ksar.
Lymda ki ïaid stet, ngi ruh ngin ym lah ban ïaid stet," ong u Chalai ha ka jingïakren bad ki lad pathai khubor haba jubab ïa ka jingkylli halor ka jingujor ba ka NEC ha ki khyndiat snem kam shym la lah ban wanrah ïa ki projek ba thymmai na ka daw ka jingkyrduh pisa.
“Ha ki khyndiat sngi ban sa wan, ïa kane yn sa kham pynbha.
Ïa mynta ka DoNER ka ju mang pisa tang kumba T.
3,000 hajar klur hynrei mynta u snem lyngba ka Prime Minister’s Development Initiative for North East Region (PM-DevINE) Scheme, la kyntiew sha ka T.
6,000 klur," u la ong bad bynrap, “kaei kaba mut ban ong ka long ba ka Sorkar India ka la sngewthuh ba ngi lah ban leh bha hynrei ki don pat ki jyrwit jyrwat hangne hangtai bad nga kyrmen ba ngin sa jam sha kawei pat ka bynta ha kaba ka mang tyngka kan kham bun bad ka NEC ruh ka donkam kham bun (ka pisa)," u la ong.
U Secretary ka NEC u la kyntait ban kynthoh halor ka jingtreikam jong ki Jylla ka thaiñ Shatei Lammihngi da kaba ong, “ngan ym jer kyrteng hynrei baroh ki jylla kim long kumjuh hynrei ha ka jinglehbha ki don bad ka bhah pisa kaba thymmai kam wan lyngba ka State Treasury (lane) ka Tnat Pla Tyngka jong ka Sorkar, ka wan beit beit sha ki nongpyntrei.
Mynta ka shong ha ka tnat badei peit bad ki nongpyntreikam kumno ki lah ban pyndep kham kloi ïa ka kam.
Kam long kaba dei ïa nga ban jer kyrteng hynrei don napdeng jong ki, kiba leh bha.
"Haba kren shaphang ka Meghalaya, u Challai u la ong, “ban shu kren salonsar, ha Meghalaya, ki tnat treikam kim long kumjuh, katto katne ki tnat treikam ki ai jubab kloi, katto katne teng teng i kumba ki suki shaba palat.
Namarkata, hapoh ka jylla baroh ki tnat treikam kim long kumjuh.
Nga sngewthuh ïa ka rukom pynïaid jong ka Sorkar Meghalaya ka la kham bha bad ka lah ban leh bha ha ki sngi ki ban dang wan.
"U Financial Adviser ka NEC u Gaigongdin Panmei, u la ong ba ka daw kaba kongsan ba ka thaiñ Shatei Lammihngi ka mad ka dei ka jingbym lah ban pynlut.
Katkum ka jingong jong u, ka Sorkar India kan ai kham bun ka pisa lada ki jylla ki lah ban pynlut pisa kham bun.
“Watla lada phi don ïa ka pisa hynrei phim tip kumno ban pynlut bad pynlut bha bad pynlut ha ka por, kane ka dei ka daw kaba kongsan," ula ong bad bynrap, “ka jingdon ka mang tyngka ka shong ha ka jinglah ban pynlut ïa ka pisa.
Ngi ju shong pyrkhat kam manla u bnai Risaw bad ban bishar ïa ki rukom pynlut pisa kynthup ïa ki jylla bad da kaba pynshong nongrim halor ka jingpynlut pisa kaba ïadei bad ki kam ba la trei, ïa ka mang tyngka la pynthymai manla u snem," u la ong.
Ha kawei pat ka liang, u Secretary ka NEC u la kubur ba ka jingïoh jaka ka dei kawei ka jingeh ynda la wanrah ban pyntreikam ïa ki projek hapoh kane ka thaiñ.
U la ong ba kine ki projek ki kynthup ïa ka surok ha kaba ka Sorkar kam ju lah ban weng ïa ka jingeh ha kaba ïadei bad ka jingpan jaka.
“Nga ruh nga dei u riewlum hynrei ngim lah ban don ïa kajuh ka jinglong, ki riewlum ki dei ban nang ban tip.
Ka dei ka mat kaba khia.
Ki don ki jingteh pyrkhing, ki don ki jingïada bad lada donkam ngi lah ban ïapynbiang tarajur, bad nga mut ban ong, lada nga kwah ïa ka surok hynrei ngam ai jaka, kata kan ym lah ban long daleilei ruh em," la ong u Chalai.
Khliehriat, Rymphang 10: Ki nongïalam bad ki dkhot jong ka Federation of Khasi Jaiñtia and Garo People Khliehriat Circle, ha ka jingdon ryngkat lang ki dkhot ka FKJGP Jaiñtia Zone, mynta ka sngi ki la leit ban khynrra ïa ki trading license bad labour licence ïa ki dukan jong ki bar jylla kiba shong dukan ha ki thaiñ Ladrymbai, ki dkhot ka seng ki la lap ba ki don bun ki dukan jong ki bar jylla kiba la khang tala noh ha shwa ban poi ki dkhot ka seng bad la suba ba imat ki la khang tala dei namar ba ki pat biang ki kot ki sla.
U President FKJGP Khliehriat Circle, u bah Michal Chyrmang, u pynpaw ka jingsngew khia halor ka jingai licence pathar ka Jaiñtia Hills Autonomous District Council ïa ki dukan bar jylla kiba kynthup naduh ki dukan die kwai dong, ki dukan rit ruh kiba dang lah ban trei da ki trai jylla, u la ong ruh ba ka seng ka la pynlong ïa kane ka jingkhynra trading license bad labour license ka dei ruh namar ka jinglaitlan ki nong Bangladesh ban rung ban mih beaiñ na ki khappud, namar ka East Jaiñtia Hills District ka dei ka district kaba don ka khappud bad ka ri Bangladesh, kumta ka seng ka sngew khia jur ruh halor ka jingwan rung tuh ki nong Bangladesh.
Ha ka jingkhynra trading locence bad labour licence, ki dkhot ka seng ki la lap ba don ki dukan ki bym pat lah ban pynbiang ïa ki labour licence ïa ki nongtrei bar jylla kumta halor kane na ka liang ka seng ka la ai por ar taiew ïa ki trai dukan ba ki dei ban pynbiang bad halor kane ka seng kan iai buddien.
U Assistant Secretary FKJGP Jaiñtia Zone, u bah Nangkhrawbor Rani, u la kyntu ïa kiwei kiwei ki circle ruh kiba doh ha ri lum Jaiñtia ba kin shim ïa kane ka synjam ban khynra ïa ki trading licence bad labour licence ïa ki dukan jong ki bar jylla, u la ai khublei ruh ïa ki pulit jong ka Ladrymbai Outpost kiba la wan ban ïa synran lang bad ki dkhot ka seng.
Kitei ki nongïalam jong ka seng ki la ong ba na ka por sha ka por ki la dep ban buh jingthoh sha ka JHADC ban khynra trading licence ïa ki dukan bar jylla kiba don ha East Jaiñtia Hills namar ba ka dei hi ka kamram jong ka JHADC, hynrei namar ka jingbym leh eiei ka District Council kumta na ka liang ka FKJGP kam banse ban shim ïa ka synjam ban leh hi ïa kane ka kam khynra trading bad labour licence ïa ki dukan bar jylla “Ha kane ka jingkhynra jong ngi mynta ka sngi, ngi lap ba don bun ki dukan kiba la don ïa ka trading licence tangba kim don pat ïa ki labour licence ïa ki nongtrei, don ki dukan kiba la khang lypa ruh ha shwa ba ngi leit khynra, ha ka jingiohi jong ngi, ngi lap ba ka JHADC ka la shu ai trading licence naphang ïa ki bar jylla namar katkum ka aiñ jong ka District Council Section 10(2)(4) jong ka United Khasi Jaiñtia District Trading by Non Tribal Regulation 1954 ka khanglad ban ai trading licence ïa ki bar jylla lada don ki trai ri trai muluk kiba lah ban trei ïa ka kam, hynrei ha ka jingpeit jong ngi kum ki dukan die jaiñ, ki dukan die juti, ki dukan die kwai, dukan khap sñiuh, la shu ai beit naphang, ngi iohi ba lada ka long ha kane ka rukom ka District Council ka pynkheiñ hi iala ka jong ka aiñ namar ba katkum ka aiñ kam dei ban shu ai licence ïa kum kito ki dukan ba dang lah ban trei hi da ki khasi pnar" ong u bah Michal Chyrmang.
Ki nongialam kiba la ïa don lang ha kane ka jingleit khynra license bad labour license ïa ki dukan bar jylla, ki kynthup ruh ki nongialam FKJGP Jaiñtia Zone, u bah Marhok kynti Marboh, uba dei u Vice President, u bah Nangkhrawbor Rani, Assistant Secretary bad u Organising Secretary, u bah Pharngki Kyndiat, ki nongialam kiba na East Jaiñtia Hills District pat ki kynthup u General Secretary, u bah Emlang Sutnga, Andiwor Pala, Organising Secretary bad u Edwan Dkhar, uba dei u Assistant Information Secretary lem bad ki dkhot.
Ka mariang ka dei ka paralok ba iajan tam bad u briew bad ym don mano mano ba lah ban im khlem ka mariang, kata ki dieng ki siej, ki jingthung jingtep, ka um, ka jingshai ka sngi bad ka lyer.
Ka pyrthei ka dei ka Planet kaba don ia ki jingdonkam jong ka jingim kat kum ka jingshem jong ki stad ne saiantis.
Kiwei pat ki planet ne ki metbneng kim long satia kiba bit naka bynta ka jingim jong u biew.
Ban lah ban im ha kiwei pat ki planet ne ki metbneng u briew u donkam ia ka lyer (Oxygen) bad ki jingbam kiba lah ban thung tang ha kane ka pyrthei.
Kumta ka mariang kaba khuid bad kaba lait na ki jingjakhlia ka long kaba donkam na ka bynta ban iarap ia u briew ban long uba koit ba khiah.
Hynrei katba nangmih ki sngi na ka bynta ka jingmyntoi shimet u briew hi u nangbam duh bad nang pynjot ia ka mariang bad kane ka wanrah ia jingduh nong ia u khun bynriew hi baroh lang.
Nalor jong ka jingpynneh ia ki dieng ki siej bad jingri jingsumar ka jingri khuid ia ki rud ki kiar ka long kaba donkam shibun.
Ka jingroi jong ka jingstad ha kine ki sngi ka iarap ia ki briew ba kin nang ban thaw ia ki lad ki lynti kumno ban ri khuid ia ka mariang.
Hynrei katta katba nangkiew ka jingnang jingstad katta ka jingleh khlem akor bad leh palat ia ka mariang ka nang iai jia ha kane ka ri India bad kane ka jylla jong ngi.
Haba ianujor bad kiwei pat ki ri ka pyrthei ka India ka dang dei kawei na ki ri kiba sahdien eh ha ka liang ka jingkhuid.
Hooid ym lah ban leh bad ka nongbah Shillong ka long kawei na ki nongbah kaba la ioh nam kum ka Scotland of the East, hynrei katba nangmih ki sngi kane ruh ka nanglip rong bad ka jingjakhlia ka nang kiew katba nangmih ki sngi.
Ki rud jong ka sor Shillong kum ka wah Umkhrah kawei na ki wah kaba pawnam ha ki sngi u mynbarim, mynta ka la kylla jong kawei na ki jaka bret jakhlia paidbah bad baroh ki jakhlia la pyntuid sha ka.
Kum kane ka jingeh ka jia ym satia tang kane ka nongbah Shillong, hynrei ha kiba bun ki thain nongkyndong ki wah ki kylla long ki nala radbah ha kaba baroh ki jakhlia la pyntuid sha ki.
Katno ka long kaba i tohmet ban iohi ba wat ki painkhana la pyntuid beit beit sah ki wah kiba mynnor ki long ki jaka saitjain bad ki jaka tongdoh jong ki myn barim.
La iohi ba ha ki dang shen ha ki snem ba la leit wat ka sorkar lyngba u Chief Secretary ka jylla ka la shim khia ban pynkhuid ia ka wah umkhrah.
Kane kam dei ban kut tang hangne, hynrei ka sorkar ka donkam ban shim ia ki lad ki lynti ban peit bad kyntiew ia kiba kum kine ki kam kiba iadei bad kaba ri ba sumar ia ka mariang.
Kumba la kdew haneng ba ka mariang kaba khuid ka long ka tyllong jong ka koit ka khiah, ka sorkar ka donkam ban shim ia ki lad ki lynti kiba khlian ban ai ia ka jingshimkhia (priority) na ka bynta ban sumar ia ka mariang.
Ka sorkar ka donkam ban pynioh ia ka tnad kaba kyrpang ban peit ia ka koit ka khiah lyngba ka mariang kaba khuid.
Ka long kaba donkam ban don ia ka tnad kaba kyrpang ban pynioh ia ka jingai jinghikai sha ki paidbah halor ka mariang bad ka koit ka khiah.
Ban wanrah ia ka jingjop halor kane ka phang ka sorkar ka donkam ban ioh ia ka jingiatreilang jong ki Dorbar Shnong bad ruh kiwei pat ki sengtrei mon sngewbha khnang ban long ka jingkieng sha ki paidbah khamtam ha ki thain nongkyndong.
Haduh kine ki sngi ki dang don shibun bah ki longiing ha ki thain nongkyndong ki bym don satia ia ki jaka leit bar ne ki painkhana kiba biang.
Ha ki jaka sor la iohi ba ki paidbah ki lah ban ioh ia ki trok bad kali kit nuit na ka bynta ban leit bret ia ki jakhlia sha ka jaka bret nuit ba la buh kyrpang, hynrei ha ki thain nongkyndong ki paidbah ki shu bret ia ki nuit bad ki jakhlia sha ki rud ki kiar wat ki painkhana la pyntuid sha ki wah bad ki rud nong.
Kane ka la long kawei na ki daw bah jong ka jingshah ktah jong ka koit ka khiah.
Ki paidbah ki don ia ka hok ban ioh ia ka jingkoit jingkhiah bad kane ka dei kawei na ka thong jong ka sorkar pdeng, hynrei lada ka sorkar jylla kam lah ban wanrah ne shimkhia ia kane ka jingdonkam ki paidbah kin ym lah satia ban ia ka mariang kaba koit ba khiah.
Ryngkat ka jingai jinghikai ka sorkar ka donkam ban pynioh ia ki lad iarap pisa na ka bynta ban pynlah ia ki paidbah ban ioh ia ki painkhana kiba paka ban lait na ka jingleit jakhlia ha ki jaka bymdei.
Ha kajuh ka por ki paidbah ki donkam ia ki jaka bret jakhlia kiba paka.
Ka jingai jinghikai ia ki nongyniaid shnong kan iarap ia ki ban buh ia ki ain bad ki kyndon ban khanglad ia ki paidbah ban bret kulmar ia ki jakhlia bad ri khuid ia ka mariang.
Shillong, Rymphang, 10: Namar ka jingshim kabu jong ki trai aikam kiba wanrah da ki bar jylla ban trei bylla ha ka dor kaba tat, ka Sohra Labour Union (SLU) ryngkat bad ka Khasi Student Union, South Khasi Hills ki la byrthen ban khynra naphang ïa ki jaka ba trei ki bar jylla kiba hap hapoh u pud u sam ka thaiñ Sohra bad Shella.
Ka Sohra Labour Union (SLU) bad ka Khasi Student Union, South Khasi Hills ha ka sngi Saitjaiñ ki pynlong ïa ka jingïalang ban ïapyrkhat halor ka jingshim kabu jong ki trai jylla ban wanrah da ki bar jylla ban trei bylla ha kane ka thaiñ.
U President jong ka Sohra Labour Union Bah Hilchestone L Marshillong u la pynpaw ba ka jingïalang ka la shim ïa ka rai ban leit khynra sha ki jaka ba aikam ki trai jylla ïa ki bar jylla ryngkat bad ki dkhot jong ka KSU namarba bun na ki samla Khasi mynta ki la lah ban trei ïa kiba bun ki kam ba kiwei pat ki briew kiba nabar ka jylla ki lah ban trei.
Shillong, Rymphang : Ka khubor ba la ïoh na ki pulit la ïathuh ba u Situ Ram Das u la phah ka jingujor ba ha ka janmied jong ka 4 tarik mynta u bnai, ki runar bym lah ban ithuh ki la prong hapoh ka ïing jong u kaba ha AG Quarter, Motinagar, Lumpyngngad, Shillong bad ki la tuh ïa kawei ka LPG cylinder.
Shillong Rymphang 10 : U Myntri Rangbah ka jylla u Conrad K Sangma ha ka sngi Thohdieng ula pynpaw ïa ka jingdonkam ba ka Ministry of Development of North Eastern Region (DoNER) kan pynbeit janai bha shuwa ïa ki kyndon bad ki jingbthah, ban lah kyntiew ïa ka jinglah ki jylla ka thaiñ shatei lam mihngi ban pyndonkam bha ïa ka song tyngka ba ai ka Sorkar Pdeng.
“Ka NEC ka don ïa la ki jong ki kyndon treikam bad ki jingbthah, ïa kaba ngim kynnoh namar ba ki hap ban bud ryntih ïa ka hynrei lada ka Ministry ka pynbeit janai bha ïa kine ki rukom treikam, ïa kaba nga lah kdew haka jingïalang jongka NEC kaba la long dang shen, ngin sa lah ban pyntrei ïa kiei kiei baroh ha ka por kaba sted bha" ong u Conrad K Sangma haba ïakren bad ki nongthoh khubor.
Ha ka sngi Palei, u Secretary ka NEC u K Moses Chalai ula pynpaw ba ka jinglah pynlut ki jylla ka thaiñ shatei lam mihngi kynthup ka Meghalaya ïa ka pisa kam pat biang satia.
Da kaba kyntait ïa katei ka jingkam u heh ophisar ka NEC, u Conrad Sangma ula ong, “Lada ka jingbym lah pynlut ka Meghalaya ïa ka bhah tyngka kam long kaba biang, ngin nym lah satia ban pynlut ïa ka pisa na ka T.
700 Klur sha ka T.
2,000 Klur mynta.
Lada ka Meghalaya kam kot ïa ka jinglah pyndonkam bha, wat ha ka Jal Jeevan Mission ngin ym lah ban ïoh haduh T.
1300 Klur kaba ngi la ïoh mynta u snem bad ka ïoh tam ruh ïa ka pisa man la u snem na ka JJM.
"“Lada ka Meghalaya kam lah ban pyndonkam bha ïa ka song pisa, ka jingtei ïa ki 1.
40 lak tylli ki ïing PMAY ngin ym poi sha ka bynta ba khatduh jong ki Utilisation Certificate kaba kot T.
300 Klur.
Ngi la dep ban pyndonkam T.
1200 Klur mynta u snem kaba long ka rekod namar ha baroh ki snem haba la kyllum lang, ngi la ïoh bun tylli ki ïing mynta u snem bad la tei ïa ki hapoh jong une u snem haba ïa nujor bad ki 20 snem kiba la leit.
Kumta kam long kaba suk ban shu kdew da ki katto katne ki ophisar" ula ong.
Ula ong, ba ka jingeh hi ka dei namar ba ki la don bun palat ki kyndon jingbthah bad ki kyndon treikam ha ka NEC bad ha ka Ministry of DoNER bad ïa kine ki jingeh la dep ban pynsngew ha ka jingïalang jong ka NEC.
U Myntri Rangbah ula ai nuksa, “Shisien ba ngi la sdang ïa ka project bad lashai ngi hap ban pynkylla ïa ka rukom trei ha kano kano ka kyrdan namar ka jinglong jingman jong ka khyndew ka long kaba sniew ne ki don ki jingai jingbit ki bym shym la ïoh ne ka duna ka jaka, ka rukom treikam ha kaban phah biang sha ka NEC bad ban ïoh biang ïa ka jingmynjur ka shim por da ki bnai bad ki don ki por ba ka phah biang sha ka tnad sorkar ne shu ong sha ka tnad Jngohkai jong ka ri ban pan ïa ki jingai jingmut na ka sorkar India ne kin phah ban wanrah da ki riewstad ne riew shemphang bad kum kine ki rukom treikam kabuh ha ka jingeh shibun".
“Kumta phin ïohi ba ha ka NEC bad DoNER, kiba bun ki jylla kim lah ban pynlut ïaka pisa kaba la bhah namar ka jingdon bun palat ki kyndon treikam ïa kaba ngam kynnoh ïa ki bad kumba nga ong, lada ka jingpynlut ïa ka pisa kam don satia ngim yn lah ban ïoh ïa ka JJM ne IPMAY ne wat ïa ka Special Assistance on capital investment.
Ka jingshisha ka long ba ngi la lah ban pynlut arshah ïa ka pisa kaba la mang na ka bynta ka jong ngi ha kito ki skhim kiba kot palat ïa ka hajar klur tyngka" ula ong.
“Tang ban shu ai nuksa ka bhah tyngka jong ka NEC ka long T.
1900 Klur na ka bynta baroh ki jylla ka thaiñ shatei lam mhngi.
Ka capital investment fund kaba ngi la pynlut ka long T.
2000 Klur tang na kawei ka skhim.
Kumta ka pyni shai kdar ba ngi lah ban pynlut T.
2000 Klur na ka capital investment kumno kumta ngin ym lah ban pynlut ïa kaba ïoh na ka NEC," ula bynrap.
Nalor kane, u Myntri Rangbah ula pyntip ba ka NEC kam pat ai ïa ka jingmynjur ïa ka jingtyrwa ïa ka Turmeric Mission haduh mynta.
“Na ka bynta ka Turmeric Mission, ngi la pan na ka bynta katto katne ki processing unit kiba T.
5 Klur, hynrei haba la ïoh ïa ka bhah tyngka, la mih da ki kor teknoloji kiba kham biang shuh shuh, kumta ngi la kwah ban kyntiew noh ïa ki kor teknoloji bad ngi la pan na ka NEC ban ai ïa ka jingmynjur, hynrei haduh mynta ym shim la ïoh ïa ka jingmynjur" la ong u Conrad.
Shillong, Rymphang, 10: Ka Dorbar Shnong Lum Shyiap ryngkat ka jingïatrei lang bad ki Pulit ki la lap ïa ka kmie jong u khullung ba dang shu dep kha da kaba thep ha ka plastik bad bret ha kali kit ñiut.
Ka Dorbar Shnong Lumshyiap ka la aipor hapoh 24 kynta ïa kiba donkti ban wan pyndem hakhmat ka shnong shwa ban aiti sha ki bor jong ka aiñ.
U Rangbah Shnong jong ka shnong Lum Shyiap Bah Apphira Khongphai u la ïathuh ba ka kmie jong i khyllung kaba bret khun ka dei kaba la don kumba 22 snem ka rta bad ka dei ka khynnah Garo kaba shu wan trei ha iing briew ha ka shnong Lum Shyiap.
Ïa kane ka khynnah la rah noh da ki Pulit bad mynta ka dang don hapdeng ka jingshah sumar.
“Hadien ba ngi ladep ïakren bad ki bor jong ka aiñ, la wan mynstep u OC ka Pasteur Beat House bad ong ba ki bahaing ki la wan shimti ïa ka met (jong u khunlung) bad kyrpad ïa ngi ka shnong ban ai ïa ka jaka tep," la ïathuh u Bah Khongphai bad ïathuh ruh ba ka Dorbar Shnong khlem da kyntait ka la ai jaka ban tep noh ïa ka met ba dang sah jong u khunlung da ka jingsakhi lang jong ki Pulit.
“Ngi la iit da ka jingïatreilang ki seng samla, seng kynthei bad hadien kato ngi la aiti noh sha ki Pulit bad ki la leh ruh la ka jong ka kamram.
Hadien ba ladep ban leh lut ïa ki test bad la rah katto katne ki longing, la lap ba ka don kawei ka khynnah kaba shu wan trei ing briew ha Lumshyiap, ka dei ka khynnah Garo kaba dang 21-22 snem ka rta," la ong u Rangbah Shnong.
’“Mynta ka dang don hapdeng ka jingshah sumar ha Ganesh Das Hospital," la ong shuh shuh u Rangbah Shnong.
Haba kylli, u la ong, “tang shu ïohsngew ïa kata, ngi la kyndit bad mar ïa telephone ïa ki nonglum ñiut ka la long ka jingjah burom ïa ngi kum ka shnong.
Nga la pyntip mar mar ïa ki dkhot jong ka Executive Committee jong ka shnong, ïa ka seng samla bad ïa ka seng kynthei bad ki la shimkhia ban iit haduh ban da lap, ngin ym ailad.
"U la ong shuh shuh, katkum ka jingïoh jingtip na ka trai ing ka khynnah ka dei kaba dang trei kumba lai snem.
Ka dang shu wan phai na shnong na Garo Hills dang kumba shi bnai bad ka jia noh kumne.
“Ki trai ing kim suba ïano ïano ruh.
Nga la kyntu ïa ki nongshong shnong lada ki ladep leh ïa ki kam kiba sniew ba kim dei ban leh ïa kum kine ki jait kam hynrei ki dei ban leit aiti noh sha Hospital ne sha kino kino ki riewshimet kiba kwah khun," la maham u Bah Khongphai bad bynrap, ‘ban shu leh kumne ka dei ka kam pop kam sang.
"“Ngi ai khublei ïa ki nongshong shnong bad ïa ka tnat Pulit ba ngi la lait na ka jingjah burom," u la ong.
Kum ban shu pynkynmaw hangne, ba kane ka la jia ha ka step sngi Balang mynta ka taiew ha kaba la lap ïa u khunlung ba dang khah snam la thep ïa ka plastik bad la bret ha ka kali kaba ju lum ïa ki ñiut hapoh ka shnong Lum Shyiap.
Nongpoh, Rymphang 10: U Bah Paul Lyngdoh Myntri ka tnad jngohkai pyrthei ryngkat u MLA ka Nongpoh Bah Mayral Born Syiem haka jingdonlang u Bah Cyril Diengdoh Director ka tnad Tourism mynta ka sngi kila leit ban iuhkjat bad leit jngoh ïaka Pnah kyndeng kaba dei ka law kyntang haka shnong Pahamskhen ha Ri-Bhoi ban leit peit bad sakhi ruh ïaka jingdon jong ka krem lymbit ha katei ka jaka.
Katei ka jingleit ban sakhi ïakatei ka lawkyntang bad ka krem lymbit ka dei ruh hadien ka jingpynbeit jong ka RBTEDF ban pynlong ka jingïaid kjat sha katei ka jaka ban pynpaw pyrthei kum kawei naki jaka jngohkai pyrthei kaba itynnad kaba don ruh ki khanatang naduh u mynbarim haka por ba ka Kur Makri ka dang pynlong ka kñia ka khriam ha katei ka jaka.
Kum ka Raid Nonglyngdoh bad RBTEDF kala buh ruh shibun ki jingdonkam ba hakhmat eh ban pynbha ïa katei ka jaka naduh ka surok, ka umbam ka umdih, ka jaka shongkai ki nongwan jngohkai pyrthei bad kiwei kiwei bala pynsngew ruh hakhmat u myntri.
Haba kren ha katei ka sngi naka liang u Bah Paul Lyngdoh kum u myntri sorkar ba dei peit ïaka kam jngohkai pyrthei haka jylla u la ai ka jingïaroh ïa katei ka jaka halor ka jingriewspah ba ka mei mariang kala theh bad ka Ri-Bhoi District ka dei shisha ka jaka kaba la kyrkhu da u Blei kumba kala don ruh ka jingong ba kat ba bet u symbai ha them seisoh jong ka Ri-Bhoi, u met bad u soh.
U la ong ruh ba ka kam jngohkai pyrthei kala dei shisha ka karkhana aikam aijam bad kyntiew ïaka ioh ka kot ki paidbah ha kane ka juk ba mynta, bad kum ki paidbah kim dei ban phaikhmat tang sha ki kam sorkar hynrei ka spah ka don kyrhai lada ki paidbah ki nang ban pyndonkam ïaka.
Ha kaba ïadei bad ka jingdawa ban pynbha ïa katei ka jaka, naka liang u Bah Paul Lyngdoh u la kular ban shimkhia ïa katei ka kam khamtam ki jingdonkam hakhmat eh kum u surok, ki jaka shongkai ha kaba u la bthah ruh ïa u District Tourism Officer ka Ri-Bhoi District ban leh ïaka jingsorjamin ïaka jaka bad kaei kaba yn lah ban leh ban pynbha ïa katei ka jaka naka bynta ban kyntiew ïaka kam jngohkai pyrthei ha katei ka jaka.
Ha katei ka sngi la sakhi ruh da ka jingdonlang u Bah Bansynsharlang Nongkynrih District Tourist Officer ka Ri-Bhoi District, u Bah Plielad Tiewsoh Chairman ka RBTEDF, Bah Sensy Lyngdoh, Lyngdoh ka Raid Nonglyngdoh, ki longsan mansan bad ki riew rangbah naka Raid bad ki shnong ba marjan katei ka lawkyntang.
Shillong, Rymphang, 10: Ka Additional Director General, BSF (Eastern Command) Kolkata, ka Sonali Mishra ha ka sngi Thohdieng ka la wan iuh kjat sha ka Jylla Meghalaya ban leit jurip ïa ka khappud jong ka East Khasi Hills bad ka South West Khasi Hills District bad lum jingkheiñ ruh halor ki kam runar ruser kiba ju jia khah khah ha khappud ka jylla Meghalaya bad ka ri Bangladesh.
Ha ka sngi Thohdieng ïa ka Sonali Mishra la pdiang burom da u IG BSF Meghalaya u Harbax Singh Dhillon bad kiwei kiwei ki heh ophisar bad pynbud sa ka “Guard of Honour" ha Officers’ Institute, Shillong.
U IG BSF Meghalaya u la ïathuh ha ka Mishra halor ki lad jingïada ha khappud jong ka ri India bad Bangladesh ha ka bynta jong ka jylla Meghalaya.
U IG u la pyntip ruh ha ka ADG halor ki jingeh ba ki shipai BSF ki ïakynduh ha shilynter ka khappud Indo-Bangladesh bad ïathuh ruh ïa ki lad ki lynti ba ka tnat shipai ka la leh ban tem ïa ki kam runar ruser ha khappud.
Ka ADG ka la leit jngoh ruh ïa ka Composite Hospital, Shillong ban ïakynduh ïa ki shipai kiba la shah sumar ha kane ka hospital.
Ka la ai jingkren ruh ïa ki ophisar bad ïa ki shipai ha ka Sainik Sammelan ha Frontier Headquarter, Umpling, Shillong.
Ha ka sngi Saitjaiñ, ka ADG ryngkat ka jingsynran lang u IG BSF Meghalaya ka la leit jngoh ïa ki ki Border Outpost (BOP) ha shilynter khappud ka India- Bangladesh kiba don ha South West Khasi Hills bad ha East Khasi Hills District jong ka Jylla Meghalaya ha kaba ka la ïakynduh markhmat ïa ki Field Commander bad pan jingtip halor ka kam pahara ha khappud khnang ban pynduna ïa ki kam runar ruser ha khappud.
Ka Mishra ka la ïakynduh ruh ïa u Rangbah Shnong bad ïa ki nongshong shnong jong ka shnong Nolikatta ha ka jingleit iuhkjat sha South West Khasi Hills.
Ka la plie paidbah ruh ïa ki building ba thymmai jong ki Border Out Pot kiba hap hapoh ka Meghalaya Frontier.
Ka ADG ka la ïaroh ïa ka jingtrei shitom bad ïa ka jinglen lade jong ki shipai BSF kiba ïada ïa ka khapud jong ka jylla Meghalaya baroh arphew kynta.
Nongpoh, Rymphang 10: Ka long kaei kaei ka khubor ba bha bad ka nuksa kaba bha tam ïa ngi kiba biang ha ka ka liang ka dkhot met kumba la ai kyrpang da u Blei bad ka long ka khubor kaba ai jingkmen ha kaba ki shijur wat la kim iohi bad matlah ki khmat ba ki shim pat ïa kata ka rai rangbag da kaba pynlong ïa ka jingkyntiew kurim kaba phuh ba phieng bad ban shim ïa kata ka rai na ka bynta ban saindur ïa ka longïing longsem ba thymmai.
Kane ka la paw pyrthei ha ki shijur ki samla ba kynthup ïa u Samla Gabriel Nongrum na ka shnong Umskun, Ri Bhoi bad ka samla Namita Haloi na ka jylla Assam, ha kaba baroh ar ngut kim iohi satia ki khmat bad ki kloi pat ban shim ïa ka lyngkor kum ka kmie bad u kpa ban saiñdur ïa ka ïing ka sem ba thymmai da kaba ki la pyndep ïa ka jingkyntiew kurim kaba phuh ba phieng bad kaba don burom.
Kine ki shijur ki la pynlyngoh ngaiñ ïa kiba bun balang ha Ri Bhoi bad lah ruh ban ong wat ha ka jylla bad ka ri hi baroh kawei, namar kum ki samla ba la ieh bha ha ka jingmut jingpyrkhat bad wat la kim lah ban iohi ki khmat, ki la pyndep ïa ka jingkyntiew kurim ha ka 9 tarik u Rymphang 2024 ha Nongpoh Parish, ha kaba u Fr.
James Mani u la pyndep ïa ka niam ka rukom lyngba ka mass kyntiew kurim ba kine ki shijur ki shim ïa kata jingsmai ban long kawei la ha ka pang ka shitom, ha ka suk ka saiñ ne ha kino kino ki bynta ban ïa kynduh ha ka jingïaid lynti jong ka jingim.
Haba pynrep ïa ka ñiam ka rukom jong ka mass kyntiew kurim la sakhi lang ruh da ka jingdon lang u Parish Priest ka Nongpoh parish, u Fr, Peter Syiemlieh, ki Sister bad kynthup ki kha ki man, kiba haïing ha sem bad ki lok ki jor kiba la wan ban synran ïa kane ka shijur na ka bynta ban pyndep ïa katei ka jingkyntiew kurim kaba shongkun bad shongkha wat la kim lah ban iohi ïa ki khmat briew jongki.
Kum ban pynpaw pyrthei, halor ka sap ba la ai kyrpang da u Blei, kine ki shijur wat lada kim lah ban iohi ki khmat, hynrei ki dei kiba la nang la stad bad ki don ruh ha ki kam ki jam, ha kaba u Samla Gabriel u la trei kum u Accessibility Tester ha IT Sector jong ka Kompani Barrier Break ha Mumbai, ba u trei online na Bangalore bad ka samla Namika Haloi ka trei kum ka Customer Care Executive jong ka Kompani Vindhya E Info Media Private Limited, Bangalore.
Haba phai pat sha ka jingsdang ban ïa don kata ka jingïadei ka dei naduh u snem 2019 ba ka Samla Namika Haloi ka dei kaba ieit ïa u kum u rangïalehkai phutbol ha Bangalore bad suki suki ki la ïa kynduh bad ki la don ka jingïadei tad haduh ba ki la shim ïa ka rai rangbah ban ïa long lang kawei na ka bynta ban tei ïa ka longïing longsem kaba thymmai kumba long lem kiwei wat la ki don kata ka jingduna ha ki dkhot met na ka daw ba kim lah ban iohi.
Haba ïa kren bad ki Nongthoh Khubor, halor kane ka kam kyntiew kurim kine ki shijur, u Samla Gabriel Nongrum bad ka Samla Namika Haloi, ki la phla ba kane ka jingshim rai jongki ban ïa long lang kawei na ka bynta ban tei ïa ka ïing ka sem ka dei ka rai rangbah kaba ki la shim rai hi baroh ar ngut bad ym shym la don mano mano ruh ban pynbor ïa ki ban shim ïa kane ka kam shongkha shongman.
Ki la ong ruh ba wat la kim iohi ki khmat ne ki don ïa ka jingduna ha ka dkhot met bad ki long lang hi kumjuh kumba long lem kiwei kiba biang ha ka dkhot met bad kane ka jingshim rai ban shongkha shongman ka dei hi ka bynt jong ka longbriew man briew ba kum ki samla kim don kano kano ka jingbabe ne artatien bad ki kloi ban ïa long lang kawei ka longing longsem kaba ki angnud ba u Blei un ai ïa kata ka jingkyrkhu kyrdoh.
Na ka liang u Samla Gabriel Nongrum, u la ong ruh haba ngi shim ïa kano kano ka rai ngi dei ban long kiba laitluid ha ka jingmut jingpyrkhat (Independent) bad kane ka long ruh ka nuksa ïa kiwei ki samla kiba biang ha ka dkhot met ha kaba ma ki kiba don ka jingduna ki nud ban shim ïa kane ka rai rangbah ban shongkha shongman bad kan don jingeh aiu ïa kiwei ki samla kiba baing ha ka dkhot met ba kim dei ban lehkai ïa ka kam shongkha shongman, u la ong.
Shuh shuh, u la bynrap ruh da kaba ong, ba kane ka dei ka rai kaba rangbah jongngi kum ki shijur bad ngin nym kynran dien ngin tur ïa ki jingeh ne kino kino kiba ngin sa ïa kynduh ha ka jingïaid lynti jong ka jingim bad kane ka dei ruh ka rai kaba mangi baroh ar ngut ki la shim ïa kata ka rai ba kumba u Blei u la pynïasoh, u Briew un nym lah ba pynïakhlad bad ngin ïai ïa ïeid bad ïa long kawei tad haduh ki sngi ba kut jong ka jingim, u la bynrap shuh shuh.
Shillong Rymphang 10 : U Myntri Rangbah ka jylla u Conrad K Sangma ha ka sngi Thohdieng ula ïathuh ba ka sorkar jylla ka la pyntreikam da ka Mission ban kyntiew ai kam ïa ki samla da kaba ïarap ïa ki ban seng kam lajong bad ka don ka jingthmu ban bei pisa shwa sha ki 20,000 ngut ki samla ba kin sengkam lyngba ka CM-Elevate.
“Kum ka sorkar, ngi ngeit ba ka ïoh ka kot jong ka ri, ka jylla kan lah ban ïaid shakhmat lyngba ka jingseng kam lajong bad ki karkhana kiba seng da ki riewshimet" ong u Conrad haba ai jingkren ha ka PRIME MeghaPreneur Expo kaba la long ha madan Polo, Shillong.
“Ka kamram jong ka sorkar ka long ban thaw ïa kata ka rukom treikam, ban pynbiang ïa ki policy, ki lad ai jingïarap bad ki jingtei bapher bad ka rukom treikam ka ban ai mynsiem ïa ki nongseng kam lajong.
Ngi don ïa ka rukom treikam kaba shai kdar, ngi la banjur halor ka jingseng kam lajong kum kata kaba buh hakhmat eh ban thaw bad ban ai ïa ki kam ki jam ha ka jylla" ula ong.
Ha ka jingaiti ïa ki cheque sha ki riewshimet kiba la seng kam lajong bad ki kynhun kiba la shah khmih bniah ban shah jied ban ïoh ïa ka pisa lyngba ka CM-Elevate, u Myntri Rangbah ula ong, “Ngi kwah ban thaw ïa ka kolshor jong ka jingseng kam lajong.
Ngi kwah ba ki samla jong ngi kin shim ïa ka kabu khlem ka jingtieng bad ban shim kabu ïa ki lad kiba don hapoh jong ka jylla.
Kum ka jylla ngin bteng ban rakhe ïa ka mynsiem jong ka jingseng kam lajong".
Ula ong ba ka CM-Elevate ka dei ka prokram na ka bynta ki nongseng kam lajong bad ka dei ruh kaba la ïaid shitrhem bha hapoh ka ri bad ka sorkar ka la ai ïa ka lad ïa ki samla ba kin ai ïa kino kino ki jingtyrwa hapoh jong katei ka skhim.
“Kum ka sorkar ngin kyrshan ïa ka jingtyrwa ka ban kot haduh 75 percent ka jingai Subsidy bad ban ai jngïarap ïa ki jingdonkam, rukom pynïaid bad ka jingkyrshan na ki riewshemphang ban pynthikna ba ka kam ka jongki, kan long kaba ïaid beit bad kan seisoh" ula ong.
Nalor kane, ula pynpaw ruh ba ha ki 3-4 snem ban wan, ka sorkar kan ai jingkyrshan kumba 20,000 tam ki nongseng kam lajong kiba leh ïa ki kam khaïi bapher bapher hapoh ka jylla bad ula ong ruh ba ka sorkar kala mang ban pynlut T.
300 Klur lyngba kane ka skhim.
“Ka jingthmu kaba ïar jong kane ka skhim, ka long ban pynthikna ba ki samla kin ym shaniah tang ha ki kam sorkar hynrei kin wad ruh ïa kiwei kiwei ki lad ban ïohkam ïohjam bad ka jingkyntiew ïaka jingseng kam lajong kan ïarap ha ka ban aikam aijam ha ki kam kiba pynïaid da ki riewshimet" ong u Conrad.
U Myntri Rangbah ula ai khublei ïa ka kynhun kaba nyngkong jong ki nongïoh jingïarap bad ula ong, ba kane ka dei tang ka jingsdang jong ka jingïaid lynti hynrei ha ki 3 snem ban wan yn plie lad shuh shuh ïa kiwei pat ban mih shakhmat ban sdang sengkam lajong.
Kumba 40 ngut ki nongseng kam lajong ki la ïoh ïa ka jingiarap pisa lyngba ka CM – Elevate ha ka sngi Thohdieng na ka bynta ban tei ïa ki Multipurpose Swimming Pool bad Gym, ka madan ïalaehkai Futsal bad madan ïalehkai Basketball.
Katba kiwei pat ki nongïoh jingmyntoi na kiwei ki skhim kiba dei shi bynta jong ka CM-Elevate kila ïoh ïa ka jingiarap pisa lyngba ka Meghalaya Agriculture Warehouse Scheme, Meghalaya Community Facility Centre Scheme, Prime Agriculture Response Vehicle, Meghalaya Tourism Vehicle Scheme bad ka Meghalaya Motorcaravan Scheme.
Shillong, Rymphang 10 : Ka kynhun jong ki shit niam Hindu ki la ai por ïa ki skul Khristan hapoh jylla Assam ban pynduh noh ïa baroh ki dak ki shin kiba kynthup ïa ki jingmlien ha kaba ïadei bad jingngeit Khristan.
U Satya Ranjan Borah, president jong ka seng shitniam Hindu ka Kutumba Surakshya Parishad u la ong ba kane ka jingleh ka mut ban pynsangeh ïa ki Khristan ban pyndonkam ïa ki Skul na ka bynta ki kam pynkylla niam.
“Ki missionari ki la pynlong ïa ki skul bad ki jaka pule sha ki jaka pynkylla niam Kristan.
Ngin ym shah ïa kane," u la ong haba ïakren bad ki lad pathai khubor.
Ïa ka Assam la synshar da ka seng kaba don jingïadei bad ki Hindu ka Bharatiya Janata Party (BJP) jong u Myntri Rangbah duh u Narendra Modi.
Katei ka kynhun ka kwah ba ki ïa ki durmot lane ka dur jong u Jisu lane jong ka Maria badei ban weng noh hapoh ka 15 sngi ïa baroh ki skul Khristan bad lada kim kohnguh ïa kane kin ngat ha ka jingshah pynjynjar kaba eh.
U Borah u la ong ba u kwah ba baroh ki Lyngdoh Sohblei, ki sister bad ki brother kiba trei ha ki skul Khristan ban sangeh ka phong jaiñlieh (cassock) bad kino kino ki sopti ka Balang hapoh phyllaw jong ki skul.
U la kynnoh ïa ki ba ki la kyntiew ïa ka niam Khristan ha ki skul lyngba ka jingwah ne buh ïa ki dak ki shin jinglong Khristan.
Ha kaba ïadei bad kane ka jingai por na ka liang u Archbishop John Moolachira jong ka Guwahati u la ong ba baroh ki jingkynnoh kidei kiba khlem nongrim.
“Ngi la tip shaphang kane ka jingbyrngem bad ngam tip balei kane ka la jia," ong u Lyngdoh Sad haba ïakren bad u UCA News.
Ki Khristan ki la long kiba la donkti lah bun bun snem ban kyntiew ïa ka pule puthi sha ki thaiñ ba kyndong jong ka jylla Assam, khamtam sha ki longïing kiba duk jong ki thaiñ riewlum.
“Ka long ka jinglong jingman kaba eh bha ha kala mih kane ka jingbyrngem kaba pylleiñ pylleiñ," ong u Lyngdoh Sad bad bynrap ba kin wad ïa ki lad ki lynti lyngba ka aiñ ban ïaleh ïa kane ka jingshah byrngem kaba paw pylleiñ pylleiñ.
Kitei ki seng shit niam hindu ki la kyntu ïa ki Lyngdoh Sohblei, ki sister bad ki brother ban phong da ki jaiñ paidbah hapoh phyllaw jong ki skul, kaba long kum ka jing maham.
Katei ka kynhun shit niam hindu ka la kwah ruh kumjuh ba ki Ïingmane kiba don hapoh ki ïing skul badei ban weng noh, ïathuh ka Northeast Now news portal.
Ki Nongïalam ki Khristan ki la ong ba kin leit ïakynduh ïa u Myntri Rangbah ka Assam u Himanta Biswa Sarma, uba dei ruh u Nongïalam ka BJP.
Ki Nongïalam ki Khristan ki la ong ba ka jingma ïa ki Khristan bad ki kam ki missionary ka la kiew bha ha kine ki snem ba la leit ha baroh kawei ka thaiñ shatei lammihngi ka India.
Lah ban ong ba ki Khristan ha jylla Assam ki don tang kumba 3.
74 percent na ka jingbun paid ki nongshong shnong ka Assam kaba long Assam 31 million.
Shillong, Rymphang 19 : Ka Committee ba marwei briew ba la thung da ka ïing bishar High Court jongka jylla bad khlieh da u Nongbishar ba la shongthait u Justice BP Katakey ka la ai jingmut kat kum ka kaiphod ba Arphew ba la aiti sha ka ïing bishar ba dei ban btep ne pyndap khyndew lut noh ïa baroh ki krem dewiong hapoh ka jylla kata naduh kito kiba la shu ïeh ryngheng hadien ba la dep tih bad ïa kito kiba dang tih beaiñ mynta ruh.
“ Kine ki krem kim dei tang kito kiba la ïeh ryngheh ne ïeh shrah khlem treikam shuh hynrei wat ïa kiba dang tih dewiong haduh mynta ruh dei ban btep ne pyndap khyndew noh khnang ban ym jia shuh ka jingiap ki mynsiem briew ne ki mrad ruh lane ba ka um Acid ruh kan ym ïoh tuid pathar shuh" ong ka kaiphod.
Nalor kane la ai jingmut shuh shuh “ Namar kane ka jingbthep ne pyndap khyndew ïaki krem dewiong kan shim por bha kumta kaba donkam kyrkieh eh mynta ka long ba ïa baroh ki krem dewiong hapoh ka jylla dei ban ker sawdong da ki jingker khnang ban lait na ka jingiap ne mynsaw ki briew bad mrad".
Na ka liang ka tnad Mining and Geology jongka sorkar jylla ka la pyntip sha ka Committee ba ka la dep phah ïa ka kaiphod sha ka sorkar jylla ha kaba ïadei bad ka jingpynkhreh ban btep ne pyndap khyndew ïaki krem dewiong da ka Central Mine Plan Design Institute (CMPDI) bad ka sorkar ka dang bishar bniah halor kane ka kam.
Shillong, Rymphang 11: Ka long ka jingjop kaba khraw ïa ka jylla, hadien ba ka kynhun kriket Meghalaya hynne ka sngi ka la ïohrung sha ka final ha ka lympung Ranji Trophy 2023-24 na ka thup ïakhun Plate Group, bad da kane, ka la pynthikna ïalade ban ïoh ïakhun ha ka thup Elite Group ha ka samoi ban wan.
Ka Meghalaya ka la pynliem noh ïa ka Mizoram ha ka jingïakhun semifinal plate Group hynne ka step Sngi U Blei ha Mangaldai, Assam, da 6 wicket, hadien ba donkam tang 28 ron ban jop.
Haba beh ïa ka thong kaba 153 ron na bynta ban khur ïa ka jingjop, ka Meghalaya ka la pyndep ïa ka pali tied hynnin ka sngi da 125/4 ha ka inning tied kaba ar, ha kaba u kapten ka kynhun-u Kishan Lyngdoh (34 not out) lem bad u Jaskirat Singh Sachdeva (19 not out) kiba dang ïaineh.
U Kishan bad u Jaskirat ki la lah ban tied pyndep ïa ka ron ba dang sah tang hapoh shiteng kynta hynne ka step.
U Kishan u la tied ïa ka san phew ron (half-century) kaba saw ka jong u ha ka Ranji Trophy mynta ka samoi, da kaba pyndep ïa ka inning kaba ar da 53 ron, katba u Jaskirat u la tied 31 ron.
Haba phaidien, ka Mizoram ka la tied nyngkong bad kynjoh 144 ron, ïa kaba ka Meghalaya ka la jubab da 145 ron.
Hadien kane, ka Mizoram ka la shah pynhap noh tang hadien 153 ron ha ka inning tied kaba ar.
U Aryan Borah bad u Akash Kumar Choudhury ki la seisoh bha ha ka bol na bynta ka Meghalaya, ha kaba u Akash u la khur 8/69, katba u Aryan u la khur 10/107 bad ban khur syndon ïa ka nam Player of the Match ar sien lynter.
Na ka liang jong ki dkhot ba la rangbah jong ka Meghalaya Cricket Association ki la ai ka jingïaroh kaba kyrpang na bynta ki player kumjuh ruh ïa ka support staff halor kane ka jingjop ka jong ki.
“Ngi ai-khublei ïa ka kynhun ba ïakhun ha ka Ranji ba ki la ïohrung sha ka thup Elite Group bad ban ïakhun ha ka final na ka Plate Group.
Ka long ka rai kaba jwat ban kynthup ïa ki player ba nabar," la ong u President ka MCA- u Nababrata Bhattacharjee, hadien ba ka synjuk ka la rai ban nym kynthup ïa ki player ba nabar ha kane ka samoi.
“Ha kaba khadduh, ka dei ka jinglen-lade bad ban shanñiah tylli ha ki player jong ka thaiñ bad mynta ki la wanrah jingkmen da kaba ïohrung sha ka Elite Group.
U Kishan Lyngdoh, u kapten jong ngi, u la pynshohbiej ïa kiba bun da ka rukom lehkai ka jong u.
"Kumban shu pynkynmaw, ka la don ka jingïamynjur na ka Jylla bad ka kyrdan ïakhun elite level ka Ranji Trophy ha u snem 2021-22, hynrei katei ka samoi ka la shah pynthut noh ha ka khlam Covid-19 bad ka Meghalaya ka la ïoh ban ïalehkai tang lai sien ha katei ka snem.
Shuwa katei, ym pat shym la don ka jingïakhun semi-final lane final ha ka Plate Group.
“Ka namjop mynta ïa ka Mizoram ka long kaba kordor ha ka history jingïalehkai kriket ka jylla, ha kaba ha ka sien ba nyngkong, ngin sa ïoh ban ïakhun ha ka final na ka thup plate group, bad ruh ban ïohrung sha ka Elite group jong ka Ranji Trophy ha ka samoi ban wan," la ong u Honorary Secretary ka MCA- u Bah Gideon Kharkongor.
“Ngi sngewsarong ïa ka kynhun U-16 bad U-19 kiba la dep ban pynthikna ïalade sha ka Elite Group ha ka samoi ban wan, bad ngi kyrmen ba ka kynhun ha ka lympung U-23 Col CK Nayudu Trophy ban long kumjuh.
Kane kan sa nang kyntiew ïa ka kriket hapoh ka jylla.
" la bynrap u Bah Gideon Kharkongor.
Ka Meghalaya kan sa aireng pyrshah ïa ka Hyderabad ha ka final ka ban sdang naduh 17 tarik mynta u Rymphang.
Shillong, Rymphang 11: Ka jingïalehkai jong ka lympung phutbol kyrdan 1st DIVISION Football League 2023-24 ba la pynïaid da ka Shillong Sports Association hapdeng ka Lawsohtun SC pyrshah ïa ka Malki SC hynnin ka Sngi Saitjaiñ ha SSA Ground, Polo, ka la jam sha kaba kut ha kaba ka Malki ka la khur ïa ka jingjop.
Ha ka jingïakhun ka kynhun Malki ka la pynliem da 2 kol ïa ka Lawsohtun bad ka jingïaroh ka long sha u Fashioning Syngkli u ba la thep ïa baroh ar kol na bynta ka kynhun.
Ka kynhun ka la ïoh ban pynkhihjar nyngkong tang hadien 6 minit ba la ïaid ka por bud sa ka kol kaba ar ha ka 30 minit kaba la pynthikna namjop.
Shillong, Rymphang 11: Ka kynhun ïalehkai jong ka Shillong Soccer Scout ka la ïohrah ïa ka namlahduh ha ka lympung phutbol Under-16 Football League 2023-24 ba la pyniaid da ka Shillong Sports Association, bad kane ka la wan hadien ba ka la pynliem ïa ka Merinda FC da 2-1 kol ha ka jingiakhun final hynnin ka sngi Saitjaiñ (10 tarik u Rymphang 2024) ha SSA Stadium, Polo.
Haba phai sha ka jingïalehkai, baroh arliang ki la ïakhun tyngeh naduh kaba sdang ban ïoh pynkhihjar, bad dei ka Shillong Soccer Scout kaba la ïoh ban thep nyngkong lyngba ka kol ba la thep da u Newbirthson Syngkli ha ka 33 minit.
Na ka liang jong ka Merinda FC kam shym la kynrandien satia na kane ka jingïakhun bad ha ka 37 minit u Mebankitlang Mawlong u la lah ban pynïakhaid ïa ka jingïalehkai da mar 1 kol.
Hynrei kane ka jingïakhaid kam shym la neh slem, ha kaba ka Shillong Soccer Scout ka la tam biang lyngba ka kol ba la thep da u Prosperwell Ryntong ha ka 48 minit.
Kine ki ar kol ki la ïeng skhem haduh kaba kut jong ka por bad lyngba kane ka kynhun Shillong Soccer Scout ka la long syndon ka lahduh ha ka Under-16 Football League 2023-24 jong ka SSA.
Ha kane ka sngi la wan sakhilang da ki kmie ki kpa jong ki khynnah ryngkat ki nongkyrshan, nangta ki dkhot nongkitkam jong ka Shillong Sports Association ryngkat bad u President ka SSA-u Bah Eugeneson Lyngdoh, u ba la sam ïa ka khusnam sha ka lahduh.
Hadien kane ka namjop, ka kynhun Shillong Soccer Scout ka la ïohpdiang ïa ka khusnam ryngkat bad ka song tyngka kaba 15 hajar, katba ka Merinda SC kaba la shahrem ha kane ka final ka la ïohpdiang ïa ka song tyngka kaba 7,500 tyngka.
Shillong, Rymphang 11: Ka kynhun ïalehkai jong ka Meghalaya hynne ka sngi ka la wanrah ïa ka jingïalehkai kaba itynnat ha madan MCA Ground, ha kaba ka kynhun ka la nang ïoh jingkyrmen ban khur ïa ka namjop ha ka U-23 men’s Col CK Nayudu Trophy plate group semifinal pyrshah ïa ka Mizoram.
U Abhishek Kumar u la khur 6/4 bad u PM Santhosh u la khur 4/29 bad lyngba kine arngut ka jylla ka la lah ban pynkhyllem ïa baroh ki rangtied ka Mizoram, tang 33 naki 10.
4 over.
Hadien kane, ka Meghalaya ka la tied 230 ron shuwa ban hap lut ki wicket ha ka inning tied kaba nyngkong.
Nangta ka Mizoram ka la tied 18/1 ha ka inning tied kaba ar, bad ka dang sahdien da 179 ron.
Ka Mizoram ka la jied ban tied nyngkong hadien ba jop ïa ka toss.
Hynrei ka jingïakhun kam shym la ïaid kumba la kyrmen, ha kaba ka kynhun ka la shah pynkhyllem noh hapoh 11 over, ka jingïalehkai kaba ym pat ju sakhi ha kane ka madan.
Tang u Vanlalhruaia (wicketkeeper) u ba la tied 21, lait na u ym shym la don ba kynjoh sha ka phew ron, ha kaba hynriew ngut kim shym la kamai ron.
Ha inning tied jong ka Meghalaya, u Santhosh u la khyrwit 59 ron naki 94 bol shuwa ba un shah pynhap.
Hadien ka jinglah ban lehkai bha ka jong u ha ka bol, u Santhosh u la shitom noh ha ka pali tied, kaba la pynlong ïa u ban shem jingeh ban maren, bad hap ban tied tang da ki four ban kamai ron.
Kane ka jingmynsaw, ka la jur ha kaba u la hap ban shong noh ha ka pali tied ba ar jong ka Mizoram.
Shillong, Rymphang 11 : U Bah Kansing Lyngshiang uwei u samla rangbah jong ka dong ka thaiñ Mawkynrew ha ka sngi Saitjaiñ jong ka taïew ba dang shu dep, u la plie paidbah ïa ka madan ïalehkai kynjatbol kaba thymmai ha ka shnong Laitmynsang, Mawkynrew C&RD Block, EKHD.
Ïa katei ka madan ïalehkai kynjatbol kaba kot sha ka 5 lak tyngka ba u Bah Kansing Lyngshiang u la pynïoh lyngba ka skhim Chief Minister’s Special Development Fund (CMSDF) jong u snem 2022-23, u la plie ïa u maw nongrim, khap ïa u ribon bad aiti sha ka Laitmynsang Sports and Cultural Club bad sha ka Shnong ba kin pyndonkam ïa ka.
U Bah Kansing Lynshiang haba kren kum u kongsan u la ong ba watla u khlem poi sha ka thong jong ka jingjop ha ka elekshon MLA 2023 hynrei u khlem jah bad khlem iehnoh ha kaban ïarap ia ki paidbah jong ka dong ka thaiñ.
“Nga khlem poi sha ka thong jong ka jingjop ha ka elekshon MLA bad bun lehse kiba ong ba u Bahduh Kansing lada u rem un ym wanphai shuh lane un shu jah noh, hynrei ka kular kaba nga ai sha u paidbah ka long ba la rem la jop kum u trai shnong ngan pyrshang ha la i buit i bor barit ban pyntyllun bad ban ïarap ïa ka jingdonkam jong phi ki paidbah," ong u Bah Kansing.
U Bah Kansing u la ong ruh, “Ha ka jingïaid lynti kam dei tang ka jingjop kaba wanrah jingkylla, ym dei tang ka jingrem kaban pynduh jingkyrmen, hynrei ka shong hangi iwei la iwei ban pyndonkam hok ïa ka sap ka phong kaba ngi don ban pynïaid shaphrang na ka bynta ka jingbit jingbiang jong ki nong shong shnong.
Ka jingpyrhang barit khlem ki jingkular ngin pynlong ïa ki kum ki mawbynna bad ki mawdong ban ïashan ïa ka imlang ka sahlang ha kane ka dong bad ka thaiñ Mawkynrew baieit jong ngi," ong u Bah Kansing.
U Bah Kansing u la ai khublei sngewnguh kyrpang ruh ïa u Myntri Rangbah ka Jylla U Conrad K Sangma uba la ai sngewbha ïa kane ka madan ha ka Sports Club bad ka shnong ba kin ïoh ban pyndonkam.
U la pyntip ruh ba nangne shakhmat kin sa don kiwei pat ki skhim ban sa plie paidbah.
Ha kane ka sngi la ïadonlang u sordar Shnong Laitmynsang u Bah Shot Nongrum, secretary Shnong Bah Noren Suting, ki nongkitkam ka Laitmynsang Sports and Cultural Club, ki riew rangbah, samla haduh ki hep kiba rit.
““Ha kane ka sngi la pynlong ruh ka jingpynïalehkai kynjatbol hapdeng ka Laitmynsang Sports Club pyrshah ïa ka Jongksha Sports club.
Mawkyrwat, Rymphang 11: Ka 7 Wasa Football Club Jowai na Jaiñtia Hills ka la pynliem noh da 1 – 0 kol pyrshah ïa ka ka Aphuyemi Football Club na Nagaland ha ka lympung ïalehkai kynjatbol jong ka Quarter Final ba la pynïaid da ka Mawlangwir Sports Club, South West Khasi Hills District ha Madan Rowell Lyngdoh Stadium.
Hapdeng jong ka jingïalehkai, ka jingïakhun ka la long ka jingïakhun kaba itynnad bha namar ka jingïakhun ka long khnang ban poi bad rung sha ka Semi-Final, hynrei hapdeng jong kata ka 7 Wasa FC ka la ïoh ban thep ïa ki ar tylli ki kol na u Dashngaing Shukhlain ha ka jingïalehkai jong ka kyllastep ha kaba ki ‘rangïalehkai jong ka Aphuyemi FC ruh ki la pyrshang ban ïalehkai bha ban ïoh pynphai ïa ki kol hynrei haduh kaba kut jong ka jingïalehkai ka Aphuyemi FC ka la shah rem noh ha kaba ka 7 Wasa FC.
Hadien ba kut jong ka jingïalehkai la sam ruh ïa ka khusnam, nongïalehkai ba tbit ryngkat ka song pisa kaba T.
5 hajar tyngka sha u Dashngaing Shukhlain uba la thep haduh ar kol marwei.
Ka jingïalehkai Semi-Final kaba nyngkong kan sa long ha ka 17 tarik u bnai Rymphang, 2024 hapdeng ka Shillong Lajong Football Club pyrshah ïa ka KMC Sonapur, Assam ha ka madan ha Rowell Lyngdoh Stadium, Mawlangwir, South West Khasi Hills District.
Nongstoiñ, Rymphang 11: Ka shlem ai jinghikai ïalehkai football ba thymmai kaba la tip kyrteng kum ka Bright Star Football Academy, ha ka sngi saitjaiñ 10 tarik Rymphang 2024, ka la ïoh ban plie paidbah ïa katei ka shlem ha kaba u bah Srally Rashir sordar ka shnong New Nongstoiñ, u la long u kongsan ha ryngkat ka jingïasynranlang u Dr Lum Mawsor vice president ka MFA kum u symbud kongsan bad kiwei kiwei.
Ha katei ka sngi kum ka dak jong ka jingplie paidbah, u kongsan u la ïoh ban khap ïa u ribbon bad u la ai ruh ka jingïaroh ïa u bah Precioustone Ryntathiang President katei ka Shlem bad ïa ka ïing jong u, namar ka jinglong ba la kloi jong ka ïing ban wan seng ïa kum katei ka shlem kaba lah ban hikai ïa ki khynnah jong ka thaiñ, ba kin kiew ha ka jingïalehkai football kaba long kawei na ki jingkilan met ka ban pyllait ïa ki samla na ki jingmlien ba sniew.
Ïa katei ka jingai jinghikai yn hikai da u bah Abandonmame Lamin AIFF Blue Cubs Leader, AIFF D License Futsal 1 u ba dei uwei na ki Coach ba la pawbha ha ka jylla.
Katei ka shlem ka don ha ka kyntoit Nondeiñ jong ka shnong New Nongstoiñ.
Ha katei hi ka jaka kaba don ka madan ai jinghikai, la pynlong ïa katei ka jingïalang plie paidbah bad la pynïaid ïa katei ka jingïalang da u bah Franky Hoojon kum u shongknor.
Shillong, Rymphang, 11: Ha kawei pat ka jingjia ki pulit ki la ïathuh ba ha ka 1 tarik mynta u bnai, ki runar bym lah ban ithuh ki la shoh ïa uwei u ba kyrteng u Estone Roy Kharbuli ba la 59 snem ka rta, uba dei u manager ka Petrol Pump bad kane ka la jia ha Mawlai Nonglum, Shillong bad hadien kane ki runar ki la phet krad.
Halor kane ka jingjia, ïa u Bah Kharbuli ïa uba la mynsaw la pynkit noh sha Dr.
H Gordon Roberts Hospital, Shillong.
Shillong, Rymphang 10 : Ka JSU Labang Nongphyllut ka la pynlong ïa ka tamasa pynneh pynsah la ka riam tynrai kaba ar sngi ha ka shnong Lamarang Block-1, ha kaba bun bah ki paidbah nongshong shnong kila wan ban ïashim bynta.
Ha kane ka tamsa kaba ar sngi la pyninam ïa ki bam tynrai, ki riam tynrai, ki jingïathuh khana pateng, bad kila don ruh ki jingïalehkai katkum ka tynrai jong ki ha kine ki ar sngi ha ryngkat ka put ka tem tynrai.
Kiba la wan ban ïashim bynta ha kane ka tamasa kaba ar sngi ki dei na kito ki shnong kiba hapoh ka Elaka Labang Nongphyllut, kane ka tamasa ka long ka jingplie lad ïa ki briew ka thaiñ ban pynneh pynsah ïa ki riam tynrai.
Shuwa ban sdang ïa ka jingpyninam tynrai la sdang ïa ka jingïalang ha kaba la pynïaid da u samla Elias Lamare symbud president ka Labang Nongphullut, la kren pdiang sngewbha da u samla Ïoanis Lin Talang bad ha kine ki ar sngi la donlang ki nongïalam ka sengkmie.
Kane ka Tamasa ban pynneh pynsah ïa ka riti dustur jong ka thaiñ Labang Nongphyllut ka dei ka sien kaba ar mynta u snem ïa kaba la pynlong da ka JSU jong katei ka thaiñ ha kaba ki paidbah kila wan bna ïashim bynta.
Nongpoh, Rymphang 11 : Ka Ri-Bhoi Tourism and Environmental Development Forum kawei naki seng kaba ju kyntiew ïaki kam jngohkai pyrthei ha Ri-Bhoi hynin ka sngi kala pynlong da ka jingïaid kjat sha Pnah kyndeng kaba dei ka Law kyntang kaba don ruh ka krem Lymbit haka shnong Pahamskhen ban dang kyntiew shuh shuh ïa katei ka jaka kum kawei naki jaka jngohkai pyrthei ha Ri-Bhoi District khamtam ka jingdon jong ka mei mariang bad ki sawdon sawkun kaba itynnad.
Ïa katei ka jingïaid kjat la sdang naduh ka shnong Pahambir haka jingjngai kumba 5 km eiei bala snohkti lang haka jingïaid kjat da u Bah Bansynsharlang Nongkynrih Tourist Officer ka Ri-Bhoi District, ki nongïalam ka RBTEDF naduh u Bah Plielad Tiewsoh Chairman, ki nongthoh khubor, ki nongïalam shnong ryngkat ki paidbah na kylleng ki jaka.
Na ka liang u Bah Bansynsharlang Nongkynrih District Tourist Officer ka Ri-Bhoi kum uwei naki nongshimbynta ha katei ka jingïaid kjat bad katto katne ki riew paidbah kila pynpaw ba katei ka jingïaid kjat ka long shisha kaba sngewtynnad ban poi sha kum katei ka jaka kaba ka mei mariang kala ai sha u bynriew ha katei ka thaiñ khamtam ka jingdon ruh ka law kyntang kaba ki paidbah ki dang pynneh pynsah haduh mynta bad nalor ka jingdon jong ka krem lymbit ha katei ka jaka kaba lah ban khring ïaki nongjngohkai pyrthei bad kum u ophisar ba dei peit ïaka tnad jngohkai pyrthei ha Ri-Bhoi u la kyrpad ruh sha ki paidbah ba ki dei ban pynneh pynsah ïa katei ka jaka bad ban pynduna ka jingshna ïaki ïing building kiba lah ban pynsniewdur ïa katei ka jaka.
Shuh shuh ha katei ka lawkyntang ka dei ruh kaba don ka khana namar katkum ka jingïathuh jong katto katne ki riew rangbah la ong ba ka Pnah Kyndeng ka dei kawei naki Lawkyntang jong ka Raid Nonglyngdoh kaba dang heh bad iar ka jaka bad ha kane ka Law Kyntang ka don ruh ka krem ba shong ki labadur lane ki lymbit bad kadei ruh ka krem kaba heh tam, kaba don ruh u Maw synduk, ka jaka lehñiam ki mynbarim, ka khlaw ba rben da ka jingkup ki dieng ki siej, ki syntiew ki skud bad ki jait dawai kynbat ba har rukom.
Ka don ruh ka jingngeit ba ki briew ha katei ka Raid ki ju wanrah ïa u symbai japnah (khawpnah) na kane ka jaka bad ha syndah kane ka jaka ka don ka wah Umngei bad ha katei ka jaka ki khun ki hajar ki ju ngeit ruh ba u don u Ryngkew u ba shong ba sah ban peit bad khmih ïa katei ka law kyntang, shuh shuh la ong ruh ba ka ha katei ka Pnah Kyndeng la ju pynlong ruh ka kñia ka khriam ba shisien shisnem da ka kur Makri hapoh ka Raid Nonglyngdoh da u Blang ba lieh bad u syiar ba lieh ryngkat ka duwai ka phirat, naka bynta ka jingkyrkhu ïaki khun ki hajar hapoh ka raid.
La mana ruh ba ki paidbah kiba leit kai sha katei ka jaka kim bit ban leh kulmar, ban kren ki ktien khlem akor, ne leh khlem akor bad ban leh jakhlia ha katei ka jaka namar kadei ka jaka ba la kyntang bad la ngeit ruh ba ïa katei ka jaka la ri bad sumar ruh da u ryngkew u basa ba shong ba sah ha katei ka jaka.
Shillong, Rymphang : Ki pulit ki la ïathuh ba u Sengman A Sangma u la phah ïa ka jingujor ba ha ka 31 tarik u Kyllalyngkot, 2024 ha ka por kumba 4 baje mynstep, ki runar bym lah ban ithuh ki la tuh ïa ka thuk thuk jong u kaba don u nombar ML-08H-0262 na Tetengkol, Tura (WGH).
Shillong, Rymphang : Ka khubor ba la ïoh na ki pulit la ïathuh ba ka Babyka B Marak ka la phah ïa ka jingujor ba ha ka 24 tarik jong u Kyllalyngkot, 2024 ka scooter jong ka kaba don u nombar ML-08G-4692 la shem ba ka la jah napoh ka shnong Akonggre, Tura (WGH).
Nongstoiñ, Rymphang 11: Ka jingtrei shitom bad minot thop jong ki nongrep jong ki shnong kiba don saw dong ka pyntha Umyiap ka la pynjyrngam hi khrek haba peit ha shilynter jong katei ka pyntha.
Ki nongrep na katei ka thaiñ kim ju pynlehnoh ei ïa ki jaka rep jong ki bad ha baroh ki saw aiom ki trei ki ktah ban pyndap ïa ka ïing ka sem jong ki.
Ki nongrep ha katei ka thaiñ tang mar shu dep lum ïa u kba na ki pynthor, hadien shitaïew ki la sdang ban puh ban daiñ ïa ki pynthor jong ki na ka bynta ban thung bad ban rep da kiwei pat ki jait jingthung kum ki jhur ki jhep, u phan bad kiwei kiwei.
Haba peit ha kine ki sngi ïa ki jaka rep ka itynnad haduh katta katta, namar ïa ki jaka ba ki rep motor ki la sieh da ki dieng kiba rit ban pynpur, hynrei ki jaka ba ki rep da kiwei pat ki jingthung kum u kajor, muli, sohlakum bad kiwei kiwei ki shu jyrngam baroh shilynter.
Haba kylli na ki nongshong shnong katei ka thaiñ, ki la ong ba ka jingpynmih jhur na katei ka pyntha Umyiap ka jur bha ha u bnai Ïaïong bad la jan baroh kawei ka sor Nongstoiñ la pyndap da u jhur la la pynmih da ki nongrep kiba rep ha pyntha UmyiapKi nongrep ha katei ka pyntha ki la ong ruh ba ki don ki nongrep kiba trei shitom bad kiba lah ban rep bun ki lah ban kamai da ki lak tang na ka bai die jhur.
Nalor kata ki la ong ba naduh Mawkynbat ter ter haduh Mawsngapwir, la jan man kawei pa kawei ka thliew ïing ki dei kiba trei shitom bad kiba minot bha ha ka rep ka riang.
Ki la ong ruh ba lada dei ha ki snem ba kam don ka jingshah ktah na ka jingkylla ka mariang ki nongrep jhur ki ju pynpoi haduh kiwei pat ki ïew ki hat bad haduh sor Shillong ban shalan ïa ki jhur ba bun jait ba ki pymih na ki jaka rep jong ki.
Kum ban pynkynmaw ba ka pyntha Umyiap ka dei ka pyntha rep kaba heh tam ha poh ka jylla kaba long ruh kum ka pliang ja jong palat arphew tylli ki shnong kiba don shaphang mihngi, sepngi, shatei bad shathie jong katei pyntha rep.
Shillong, Rymphang, 11: Ka khubor ba la ïoh na ki Pulit la ïathuh ba u Major Abhishek Bandhu u la ujor ba ha ka 28 tarik u Kyllalyngkot, 2024 ha ka por kumba 5.
15 baje janmiet, ki runar bym lah ban ithuh ki la tuh ïa ka mobile phone jong ka kurim jong u bad kane ka la jia ha Khyndailad ne Police Bazar, Shillong.
Shillong, Rymphang 11 : U MDC ka BJP na Tura, u Bernard N Marak u la kyntu ïa u Myntri ka tnad Pule Puthi ka sorkar Jylla, u Rakkam A Sangma ba un tuklar lang halor ki jingeh ba kynduh da ki samla pule jong ka Rongara – Siju constituency kaba dei ka constituency jong u Myntri hi.
Ha ka shithi sha u Myntri, u MDC u la ïathuh ba u la leit ban jngoh ïa ka constituency jong une u Myntri ha ka taiew ba la dep bad la pyntip ïa u ba bun ki skul sorkar ha kane ka constituency ki la jot lut.
U ong ruh ba bun ki skul kim don shuh tang ka tnum ruh nalor ba kim don ruh ïa ki jaka leit bar lane ka umbam umdih kiba biang na bynta ki samla pule.
La kdew ruh ba bun ki skul kim don ïa ki jingkhang, ki blackboard bad ki ben ha kaba bunsien ki blang ki ïoh rung shapoh.
U MDC u ong ruh ba ki samla pule ha ka thaiñ ki ujor shaphang ki jingeh ba ki kynduh ha ka por slap khamtam eh ha kito ki jaka ba don ki jingkieng ba shu pun na shilliang sha shilliang ka la shah rong noh ha ka jingshlei um ha u snem 2022.
“Ïa kine ki jingkieng ym pat maramot haduh mynta ruh bad kane ka la buh jingeh haduh katta katta ïa ki samla pule ka thain ha ka por slap," u la ong.
Nalorkata, u ong ruh ba ki paidbah ki ïathuh ruh ba kane ka jingbuhteng ka lah ban buh ïa ka jingim ki khynnah skul ha ka jingma namar ki bapli ki hap ban shu jngi ha ki wah ban poi sha ki skul lane ki lah ban duh skul ha ka por slap.
Da kaba kam ba ka pule puthi ha ki nongkyndong la shu ieh beiñ u MDC u la ong, “Nga kwah ruh ban kdew ba wat u khaw ba pynpoi sha ki lyngba ka skim ja sngi PM Poshan u dei u bym biang ha ki katto katne ki skul kaba dei kaei kaei kaba sngewkhia bha.
"Shuh shuh u la ong ba u kwah ban kyrpad ban peitngor lem bad kyntiew ïa ka jingdonkam jong ki samla pule kumjuh ïa ki nonghikai.
“Nga kwah ruh ban kyrpad ba phin pyllait noh ïa ka tulop jong ki nonghikai ha ka por kaba biang.
Kane hi kan ïarap ïa ki samla pule jong ka jylla bad kumjuh ïa ki skul sorkar ba kin kiew lang sha kata ka kyrdan bad kiwei kiwei ki skul.
" u la bynrap biang.
Nalorkane, u MDC u la kynnoh ruh ba ka jingkyrshan pisa ïa ki samla pule (scholarship) kadei kawei pat ka jingeh kaba haduh mynta ym pat lah satia ban weng bad halor kane u kyntu ïa u Myntri ba un thaw da ka komiti ka ban peit halor kane ka kam.
Shillong, Rymphang, 11: U Justice S.
Vaidyanathan u la bam smai kum u Chief Justice ba thymmai jong ka Ingbishar Meghalaya High Court ha ka sngi U Blei.
U Lat ka Jylla Phagu Chauhan ula pynbam smai ïa u Justice Vaidyanathan ha ka jingïalang pynbam smai kaba long ha Dorbar Hall jong ka Raj Bhavan, Shillong.
U Justice Vaidyanathan u la shimti ïa kane ka shuki na u Chief Justice Sanjip Banerjee uba la shongthait ha u Naiwieng jong u snem ba ladep.
Shuwa kane, u Justice Vaidyanathan u la shakri kum u Judge jong ka Madras High Court naduh u bnai Risaw 2013.
Ka jingpang Cancer ïa kaba ki Khasi ki khot ka bampong, namarba katkum ka jingsngewthuh ki riew hyndai kane ka jingpang ka bam suki suki ïa ki katto katne ki bynta ka met jong ngi ki briew khamtam eh ïa u tyngkro nguid bam (esophagus), ïa ka kpoh bad ki snier, ïa ka shyntur bad ryndang khamtam ïa kiba bam kwai kyrni bad bam duma lane dik sikret bad kiba dih kyiad.
Ki kynthei pat ki kham ïoh ïa kane ka jingpang na ka jymbuiñ, ka pla khun bad ka lynti pun (cervix).
Ha ka imlang sahlang jong ngi ngim ju kham ïa mlien ban ïatai halor ki kam kiba ktah ïa ka ïap ka im jong ngi.
Ngim ju kham kwah ban ïakren halor ki jingpang bad kiwei pat ki jingeh ha ka imlang sahlang.
Bunsien ngi ïakren tang ïa ka politik bad ïa kata ruh ngim da thew da thir bha ïa kaei kaba ngi dei ban ïakren khang ba kan don kano kano ka jingmih lane ka jingkylla.
Ym myntoi ban shu ïakren ïa kiei kiei ha rieh ha kiar.
Ngi dei ban kren da ka jingtip bad ban pynsngew ruh ïa kita ki eh ki shon sha ka tyndong shkor jong ka sorkar.
Lah bun bah ki briew jong ngi, kynthei bad shynrang ki la ïap na ka jingpang Cancer bad kawei ka dawbah ka long namarba ngim wad jingsumar katba dang sdang ka jingpang.
Kum ka jaitbynriew ngim ju don ruh ïa kata ka jingpynmlien bad leit pyni ïalade lane ban leit check-up lada ngim sngew pang.
Ngim ju leit thew ïa ka blood pressure (ka jingtied u klongsnam) bad ka jingdon ka snam ha ka met jong ngi (hemoglobin count) bad ruh kiwei kiwei ki bynta ka met kum u dohnud (liver), u khyllai bad kumta terter.
Lada ngi leit check- up thikna te lada don jingpang ha ka met jong ngi ki doktor ki lah ban shem noh kloi kloi ban ban ai jingsumar ha ka por kaba biang.
Dei na ka daw ba la sngewdei ban kham pynsngewthuh ïa ki paidbah shaphang ka jingpang Cancer ba ka sorkar Meghalaya ka pynlong ïa ka jingïatai-ïathir halor katei ka phang ha ki ar sngi kata ha ka 12-13 tarik u Rymphang.
Ha ki snem kiba kham mynshuwa, lada la ki doktor ki la lap ïa uno uno ne kano kano ka briew ba ki pang Cancer bunsien la hap ban leit phah sumar shaduh sha Vellore namarba shane ka jingsumar kam pat da biang eh.
Mynta katoo katne snem ka sorkar jylla ka la pyrshang ban kham pynbun ïa ki lad ai jingsumar ïa ka jingpang Cancer da kaba ka pynbiang ïa ki kor ki bor har rukom.
Nalor kata ka hospital bah – ka NEIGRIHMS ruh ka ladep pynmih ïa ka Cancer Ward kaba biang bha bad ka don ruh ïa ki doktor kiba la pyntbit bha ïalade ban ai jingsumar bad jingpynkoit ïa ka jingpang Cancer.
Sngewhun mynsiem ba ki don katto katne ngut kiba la beh thong ïa kane ka jingpang Cancer bad kiba kren pynsgewthuh ïa ki paidbah khnang ba kan ym don shuh kata ka jingtieng jingsmiej ban leit wad jingsumar tang shu mar ïa tip ba ïoh ïa kane ka jingpang.
Katba lah ban ïoh jingtip kine kiba la koit na ka jingpang Cancer lane kiba la ïaleh pyrshah ïa kane ka jingpang (Cancer Survivors) da ka jingshlur ki la noh synñiang shaphang ka jingshem jong ki ha kane ka jingïaid lynti ban ïaleh pyrshah ïa ka Cancer khnang ban ai mynsiem lem ïa kiwei pat ki para ba ïa shitom na kane kajuh ka jingpang.
Kine ki la buh ïa ka jingïathuh khana lajong ha ki social media handle jong ki.
Ka long shisha kaba sngewtynnad ban lap ïa kum kine ki jingthoh ha social media ha ka jaka ban ïathoh tang ïa ki kiei kiei ki bym lerkam.
Ha ka Sngi U Trai mynstep ka Red FM channel 93.
5 ka la ïakren bad i Kong Warimeka Lyngwa iba la shah sumar na ka bynta ka Cancer ha ka jymbuiñ (breast cancer).
I Kong Wari i la batai shai kumno ba i sngew marsien ïoh jingtip ba i la ïoh ïa ka jingpang bad kumno ba i la leit wut-wut khlem pynslem ban wad ïa ki lad pynkoit.
I la ïoh ïa ka jingkyrshan na iing bad kata ka la ïarap ïa i ban ïohbor bad leh ïa kaba dei ban leh ban wad jingsumar ban pynkoit ïa katei ka jingpang.
Bun na ngi lehse ngi pyrkhat ba shisien ba la ïoh ïa ka jingpang Cancer dei beit ban leit phah sumar shabar jylla hynrei mynta kam long shuh kumta.
Ngi la don ki doktor lajong hangne kiba la pyntbit ïalde ban pynkoit ïa ka Cancer.
Ïa kita ki doktor ngi khot ki Oncologist bad kita ki kin batai ïa ki nongpang Cancer ïa ki dawai ba ki dei ban dih bad ïa ka kynja bam ba ki dei ban bam bad kum kino ki jait jingbam dei ban kiar noh.
Na ka liang ka Sorkar, ynda haba lah dep ban ïatai shaphang ki lad ai jingsumar ïa ka jingpang Cancer, ka dei pat ban wad ïa ki lad kumno ban rah ïa kane ka khubor (awareness) shabar ka sor Shillong sha ki shnong kyndong baroh khnang ba baroh ngin ïa tip lem kumno ban leh haba don ki bahaiing hasem kiba ïoh ïa ka jingpang Cancer.
Bunsien ki jingïakren baroh ki jia tang ha sor Shillong katba sha ki kyndong kynshrot pat ki bapli ki nongshnong shnong kim tip ei ei ruh.
Ha,oid kito kiba smat ban sngap radio te ki ïoh ki katto katne ki jingtip hynrei kiba bun balang kiba la leit lyngkha ne leit bylla naduh dang step kim ïohlad ban tip ïa kiei kiei kiba ki dei ban tip khnang ba kin kham lah ban sumar sukher ïa ka met ka phad lajong bad kham long kiba shait ba khlaiñ.
Na kata ka daw ka Sorkar ka dei ban pynlut pisa bad por ban phah ïa ki briew jong ka sha kylleng ka jylla ban leit pynsgewthuh lem ïa ki paidbah ryngkat ka jingïatrei lang bad ki bor shnong.
Lada ki bor shnong ki kitkhia ki lah ban phah ktien sha ka Sorkar ban ong ba dei ban phah ïa ki nongpynsgewthuh halor ki jingpang bapher bapher na ka por sha ka por.
Lada lah ban leh kumne lehse ki jingpang kin ym jin da la saphriang kumba long mynta.
Kyrmen ba ka Sorkar kan leh ïa kaba dei ban rah ïa ki khubor kiba ïadei bad ka koit ka khiah sha kylleng ka jylla bad ba kan ym pynlut por eh tang ha sor.
Ki PHC bad CHC ki dei ban long ki jaka ai jingpynshai ïa ki paidbah bad ym tang ban ai jingsumar.
Ngi dei ban kynmaw ba ka long kaba kongsan ban wad ïa ki lad pynkoit jingpang da lade hi.
Lada ki PHC bad ki Sub-Centre kim biang bad kim trei bha dei ban wanrah ïa kane sha ka tyndong shkor ka Sorkar ha sor Shillong.
Ki paidbah ki dei ban ïatylli lang ban leh ïa kane.
Kim dei ban shu shaniah tang ïa kita ki sengbhalang ban pynleh ïa kiei kiei baroh na ka bynta jong ki katba ïalade pat ki shong kyllaiñ kti.
Baroh ngi don mar kawei ka Vote.
Te ka sur jong uwei pa uwei u nongshong shnong ruh ka don ïa ka dor bad ka bor kumjuh kumba don ki seng bhalang.
Shillong, Rymphang, 11: Ka khubor ba la ïoh na ki pulit la ïathuh ba ha ka 2 tarik mynta u bnai ha ka por kumba 11.
30 baje mynstep, ki pulit ki la ïoh jingtip ba uwei uba kyrteng u Md.
Azgar Ali ba la 29 snem ka rta u nongñiah kawei ka trok kaba don u nombar AS-25BC-9852 u la shah bat ha Ïee Ïew Sohra (EKH), ba la suba ba udei u nongdih drok.
Kham hadien ki pulit ki la bat noh ïa utei uba ñiah trok bad la rah ïa u sha CHC Sohra ban leh ïa ka medical examination.
Shillong, Rymphang, 11: Hadien ba ki seng ba la kynnoh ba kidei na ki seng shit niam Hindu ki la ai por 15 sngi ïa ki bor pynïaid skul jong ki skul Khristan hapoh Assam ba kidei ban wengnoh ïa ki dur mot jong u Jisu bad ka Maria bad ba ki la dawa ïa ki Nongïalam niam bym dei ban phong ïa ki jaiñ niam hapoh ki skul, mynta sa ki skul missionary ha Tripura ki la leit ïakynduh ïa ki bor pynïaid district ban ai ki lad jingïada na ka kynhun ki briew kiba la pynithuh ïalade kum ki dkhot jong ka seng Hindu Jagran Manch and Sanatani Dharma ba ki la dawa ban pynlong ïa ka Saraswati Puja hapoh ki jaka pule ki Khristan la kumno kumno ha ka 14 tarik mynta u bnai bad kane kadei ban long beit.
Ka Tessy Joseph, u principal jong ka Don Bosco School ha Dhajanagar kaba ha Shnong Udaipur, ha ka shithi aplikeshon sha Magistor ka Gomati district kaba la kyrpad ïa ki lad jingïada lyngba ka aiñ, ïa ki jingdon jingem bad ki hok ba la ai hapoh ka riti synshar ka Ri India.
Kum kine ki juh ki jingdawa ban pynlong puja ka la jia ruh ha ki Skul kiba ha kaba la pynlong ïa ki nongmihkhmat jong ki skul missionary ha ka thaiñ shatei lammihngi ban pynlong ïa ki jingïalang mynta ka Sngi U Blei.
U Nongïalam ka Gomati district Hindu u Jagran Manch u la ong, ka kynhun jong ki briew kiba dei napoh ka Hindu Samaj bad katto katne ki kmie ki kpa ki la kynduh ïa ka principal jong ka Don Bosco School da ka jingkyrpad ban rakhe ïa ka Saraswati Puja ha kane ka Skul, kumba la rakhe ïa ka Christmas da baroh, namar babun na ki khynnah pule kidei ki Hindus.
U la ong ba kin leit ïakynduh ïa ki bor pynïaid district ban pan ïa ka jingkyrshan ban pynlong puja lada ki bor pynïaid skul ki kyntait.
Ha ki jingkyrpad jong ka ban ai ïa ki lad jingïada, ka Joseph ka la batai halor ka jingwan jong ki briew ha ka 8 bad 9 tarik mynta u bnai ban pynpaw ba ki kwah ban rakhe ïa ka Saraswati Puja ha ki skul.
Ïa ka skul la shna ha u snem 1999, bad ka don la ki hok ba la ai hapoh ka Article 29 bad 30 jong ka Riti synshar ka Ri.
Ha ka shithi jong ka principal ka la ong, “Watba ka skul jong ngi kadei na ka bynta ki rit paid Khristan kaba nyngkong la mut beit tang ïa ki Khristan hynrei ka skul jong ngi ka la pynïar ïa ki jingshakri sha baroh ki khynnah pule khlem da kheiñ ïa ka niam, ka kyrdan bad ban shakri ïa baroh ki longbriew kiba dei ki nongshong shnong ka ri India.
"Katkum ka shithi ka la ïathuh ba ka kynhun kaba nyngkong jong ki briew kiba la pynithuh ïalade kum ki dkhot jong ka Hindu Jagran Manch ki la wan ha ophis bad ha ka jingbym don ka principal ki la leit ïakynduh ïa vice-principal bad ki la dawa badei ban pynlong ïa ka Saraswati Puja hapoh ka skul.
Na ka liang jong ka Vice-Principal da kaba burom la ïathuh shaki ba kadei ka skul jong ki Khristan jong ki rit paid bad ym lah ban leh ïa katei ka jingdawa naba ka riti synshar ka Ri ka la ailad ïa ki rit paid ka India ka hok ban thaw bad pynïaid ïa ki jaka pule katkum ka jingkwah bad ym lah ban leh palat ïa kane ka hok.
La ïathuh ba katei ka kynhun ka la leit phai noh da kaba byrngem ba kin pynlong ïa ka jaka pule ba kadei beit ban pynlong ïa katei ka Saraswati Puja hapoh ka skul, batai katei ka shithi.
Ha ka lah sngi Thohdieng, sa kawei ka kynhun hapoh ka jingïalam da kaba la ai kyrteng Pratim Datta ba pynithuh ïalade kum dkhot ka Sanatani Dharma" da kajuh ka jingdawa ki la banjur na ka liang u Datta u la byrngem ban wan ïalam da ki nongshong shnong bad ban wanrah ïa ka “Swamijis" hapoh phyllaw ka skul ban pynlong puja bad kane dei beit ban long (by hook or crook), ka la ong.
Sa kawei pat ka kynhun ha ka sngi Thohdieng bad ki la byrngem ïa ka Jospeh ba kan mad ïa ki jingeh lada kam shah ban pynlong puja, ka la bynrap.
“Ngi banjur biang ba ngi burom pura ïa ka Saraswati puja bad kiwei ki jingleh niam jong kiwei ki niam, bad ngi ïai pynneh ïa ka hok jong ka niam bad ban pynïaid ïa ka Skul katkum ka hynrei Article 30 jong ka Riti synshar ka Ri India.
Hynrei ki la sngap mynthi," ka la ong ha ka shithi.
“Kane kadei ka jinglong jingman kaba ngi la sngewthuh mynta bad kitei ki briew bad ki kyrteng ki lah ban leh ïa kaei kaei kaba long beaiñ bad ban wanrah jingma ïa ki jingdon jingem bad ïa ki briew bad ka jingleh kaba beaiñ ka long kumba pynkheiñ ïa ka hok ba la ai hapoh ka Article 30 jong ka Riti synshar ka Ri India", ong ka shithi haba pan ïa ki bor jingïada.
Shillong, Rymphang, 11: U Myntri Rangbah ka Jylla Conrad K.
Sangma u la pynpaw ka jingkmen halor ka jingïasoi soskular Memorandum of Understanding (MoU) hapdeng ka AVENUES, Meghalaya bad ka Young Change Agents, Australia ha Melbourne ha ka 7 tarik mynta u bnai, ka ban plie lynti ïa ki samla ba dang khie dang san na ka jylla Meghalaya bad ïa kiwei kiwei ki jylla ka thaiñ Shatei Lammihngi ban ïoh ïa ki lad jingshah hikai pyntbit katkum ka jingïaid jong ka por kumno ban seng ïa ki kam ki jam lajong.
Haba ai khublei ïa ka Association lyngba ki kor internet, u Sangma u la ong, “la pynsngewthuh ïa nga ba kane ka jingïateh paralok ka thmu ban plie lad ïa ki samla ka jylla Meghalaya bad ka thaiñ Shatei Lammihngi shabar ka ri ba kin ïoh ïa ki jingshah hikai pyntbit kaba palat ar snem.
Kan long ka jingsah kynmaw ha ka North East India bad kamtam eh na ka bynta ka roi ka par jong ki samla.
"U la bynrap, lyngba ka jingïatreilang hapdeng ka Avenues bad ka Young Change Agents, la khmihlynti ba da ki hajar ngut ki samla ka jylla Meghalaya bad ha ka thaiñ Shatei Lammihngi kin ïoh mynsiem ban phaikhmat ban seng ïa ki kam ki jam lajong,da ka jingkdew lynti.
Ha ka sien banyngkong eh la pynlong ïa ka jingïalang ha ka 6 tarik mynta u bnai ha Melbourne, Australia bad lyngba kane ka jingïalang la ïasoi ïa ka Memorandum of Understanding hapdeng ka Avenues, Meghalaya bad ka Young Change Agents.
Ïa ka jingai jingmynjur la lamkhmat da ka Tiffani Seaton, Indigenous Engagement Lead, Young Change Agents.
Ka Margaret O’Brien, kaba dei ka CEO jong ka Young Change Agents, ka la ïasam ïa ki jingtip bad ïa ki jingai jinghikai halor kane ka phang.
“Ngi sngewkmen ban ïatreilang bad ka Avenues ha North East India, ka ban plie lynti ïa ki samla bad ngi khmihlynti ruh ban pynwandur thymmai ïa kane ka jingïatreilang da kaba phaikhmat sha ki samla ban ai jinghikai ha ka sengkam sengjam," ka la ong.
U Founder bad CEO jong ka AVENUES Meghalaya u Mark Laitflang Stone, u la ong, “kane ka jingïalang kan sah jingkynmaw na ka bynta ki samla jong ka thaiñ Shatei Lammihngi.
Kan long ruh ka sien banyngkong eh ban ïasam jingtip halor ki jingai jinghikai halor ka sengkam sengjam na ka bynta ki samla riewlum hapdeng ki ar tylli ki ri.
Ka jingïatreilang bad ka Young Change Agents kan ïarap ïa ngi ban plie ïa ka jingmut jingpyrkhat jong ki samla riewlum, ha ka lynti kaba ki samla kin ïoh jingshaniah bad kin sngewthuh ïa ka jingshisha kaba lah ban urlong.
’.
Shillong, Rymphang 11 : Ka jingpynkhreh ban siang rong noh shen ïa ki surok shnong ha Lynshing, Mawkynrew C&RD Block ka la wanrah ka jingsngewkmen kaba shi katdei eh ïa ki nongshong shnong bad kane ka la pynlong ïa ki nongïalam shnong ban pynpaw ka jingsngewnguh kaba khraw na ka bynta u MLA ka Mawkynrew Constituency, u Bah Banteidor Lyngdoh.
Kane ka dei ruh ka jingurlong ka jingangnud ki nongshong shnong kaba lah da ki phew phew snem, la ong ki nongïalam shnong.
Ïa kine ki surok shnong yn pynbha bad siang rong ïa ki ha ka mang tyngka kaba long shi klur tyngka bad ka lynter kyllum jong kine ki surok ka long kumba 1 kilometer tam eiei.
Ha ka 07 tarik u Rymphang, 2024, u MLA ha ryngkat ki ophisar ka tnad PWD (Roads) By Pass Division ba kynthup ïa u Bah S Lytep, Executive Engineer ki la hiar ban jurip ïa katei ka jingpynkhreh ban siang rong ïa katei ka surok ha ka jingïadonlang ki nongïalam shnong ryngkat ki riewrangbah lem ki nongïalam ka Balang Presbyterian katei ka shnong.
Kane ka jingshna ïa ki surok ka dei ruh shwa ban wan ka jingïaseng Presbytery ha katei ka shnong ha kaba katei ka sngi la leit jngoh ruh ïa ka madan ban pynlong ïa ka jingïaseng.
Hadien katei ka jingjurip ka la don ruh ka jingïalang ha Ïing Shnong katei ka shnong ha kaba la ïa thir jingmut na ka bynta kane ka surok.
U Bah Banteidor haba kren ha ka jingïalang u la ong, “Ka jingkyntiew ïa ka roi pat ka dei ka kam kaba ha khmat yn da la dep ka elekshon bad ngi hap ban ïatreilang ban kyntiew ïa ka thaiñ.
Ka jingurlong kane ka surok ka dei lyngba ka jingïatreilang kaba dei pat ka lynti sha ka roi ka par bad ka ïoh ka kot ki nongshong shnong “.
Nongpoh, Rymphang 11: U Bah Paul Lyngdoh Myntri ka tnad jngohkai pyrthei ka jylla haka sngi saitjaiñ u leit ban iuhkjat sha u Lum Wortoh ba hap haka Raid Nongpoh ba dei ruh kawei naki jaka ba itynnad ban iohi kyndiang ïaka sor Nongpoh kaba dei ruh ka jaka kaba ka Elaka Nongpoh Sirdarship kala thmu ban pynlong ïaka lehñiam shad Sajer.
Ha katei ka jingleit peit bad khmih ïa katei ka jaka ban pynlong kum ka jaka jngohkai pyrthei la sakhi ruh da ka jingdonlang u Bah Mayral Born Syiem MLA ka Nongpoh, Bah Cyril Diengdoh Director ka tnad Tourism ka jylla, Bah Linus Lyngdoh, Lyngdoh ka Raid Nongpoh, ki longsan mansan bad kiwei kiwei ki riew rangbah.
Haba kren sha ki lad pathai khubor na ka liang u Bah Paul Lyngdoh u la ba tang lada peit ïaka jinglong jingman ka jaka la iohi ba u Lum Wortoh u dei ka jaka kaba itynnad bad kaba lah ban pynlong kum ka jaka jngohkai pyrthei, bad nalor utei u lum lah ruh ban iohi kyndiang ïaki shnong bapher bapher ka sor Nongpoh bad wat sha Shillong haka por ba shai bha ka suiñbneng.
U la ong ruh ba kum ka District Headquarter ka dang donkam shibun ka mang tyngka ban kyntiew ïaka kam jngohkai pyrthei namar kadei ka tnad kaba lah ban kiew sted bha bad kaba lah ban kyntiew ïaka iohkam iohjam bad ka ioh ka kot ki paidbah ha kaba hap ban wad bñiah bha ïa katei ka jaka ban jied ruh ïaki kam ba hakhmat eh ba lah ban wanrah ha katei ka jaka.
Shuh shuh u la ong ruh ba kum ka tnad jngohkai kan ïatreilang ruh bad kiwei kiwei ki tnad sorkar naka bynta ban wanrah ki kam pynroi ha katei ka jaka bad ïa kaba mynta yn pynlong shuwa ka jingwad bñiah bad ban pyndep ïaki jingsorjamin ïa ka jaka ha kaba u la bthah ïa u Tourist Officer ban leh ïa kaba donkam bad khmih lynti shen yn sa ioh ban sdang ïaka kam.
Shillong, Rymphang 11 : Ka Committee ba la khlieh da u (Rtd) Justice BP Katakey ne ka Katakey Committee jong ka ïing Bishar High Court jongka jylla ka la ai jingmut ban khangdam noh ïa palat 19 tylli ki karkhana coke kiba don ha ki lai tylli ki District hapoh ka Jylla Meghalaya.
“Ka Committee namar kata, ka ai jingmut ban pynmih ïa ka jingbthah sha ki Deputy Commissioner (DC) ka East Jaintia Hills, West Khasi Hills bad South West Khasi Hills ba kin pynthikna ïa ka jingkhangdam noh ïa ki 19 tylli ki karkhana coke (kat kum ki kot ki sla bala ai da u Member Secretary, MSPCB lyngba ka shithi ba 02/02/2024, tad haduh ba kin da ïoh ïa ki CTO kiba treikam" ong u Justice (Retd) BP Katakey ha ka interim report ba arphew, ba la aiti sha ka ïing Bishar.
Ka Committee kala ai jingmut ruh ban tian bishar ban pynmih ïa ka khajna ba la dawa na ki 3 tylli ki karkhana coke, kiba haduh mynta kim pat jubab ïa ka demand notice lane khlem pat siew ïa ka pisa.
Ka Tnad Mining & Geology ka la pyntip sha ka Committee halor ka jingïaid jong ka audit ïa ka jingïoh dewiong jong kine ki karkhana coke jong ka Ferro Alloy Plant bad Captive Power Plant jong ki karkhana dewbilat ha Jyla, kaba la khmih lynti ban pyndep hapoh ka shibnai.
Ka Committee ka la pyntip ruh ba ha ka por ba leh audit ïa ka thymmei jong u dewiong ba pyndonkam ki karkhana coke ha Jylla, la shem ba 8 tylli ki karkhana kila pyndonkam da u dewiong ba beaiñ, ha kaba ïa ka khajna ym shym la siew satia bad kumta la dep ai demand notice sha ki, ïa kaba 5 tylli ki karkhana kila dep siew ïa ka khajna kumba buh, kawei pat kala pynpaw ïa ka jingkloi ban siew katba 2 tylli kim shym la jubab satia ïa ka notice.
Shillong, Rymphang 11 : Ka Committee ba tang uwei u dkhot jong ka ïing Bishar High Court ka jylla, ka la bthah ban die lilam noh ïa u dewiong bala dep lum jingkheiñ biang hapoh ka 31 tarik Lber.
Ha ka kaiphod ba 12, u Justice (Retd)BP Katakey ula ong “Ka Committee ka ai jingmut ban lilam noh ïa baroh u dewiong bala dep lum jingkheiñ biang da ka CIL hapoh ka 31/3/2024 namar ka jingbym lah ban pyndep hapoh ka por ba la buh kham mynshuwa namar ka jingbym pynkut ïa u dewiong na ki par sha ki depot bala buh".
“Ka ai jingmut ba dei ban shimkhia mar mar ha ka ban buh aplikeshon hakhmat ka ïing bishar ban lilam noh ïa u dewiong khnang ba baroh u dewiong uba la kurup, yn lah die noh mar mar" ula ong.
Ka kaiphod ka la ong ruh ba ka Committee ka la ai jingmut ba ka por ba khatduh ban shalan ïa une u dewiong sha ki depot ba la buh ka dei ban long noh hapoh ka 29 tarik Rymphang 2024 bad kumta ïa une u dewiong ba ïeh ha ki par, lada ki dang don bad bym pat die beaiñ ne khaïi beaiñ, dei ban kurup noh da ki bor Sorkar bad pynkit noh sha ki depot hapoh ka shibnai ban ïoh lilam noh ka CIL.
La ong ba ïa ka pisa ba ïoh naka jinglilam ïa une u dewiong ba kurup, dei ban pynthep da ki trai sha ka pla tyngka ka Sorkar kum ka jingpynsajia hadien ba ka CIL ka la dep lilam bad siew sha ka MEPRF.
Dei ban pynbna paidbah ruh da ka ktien lajong ka Jylla na ka bynta ka jingtip jong baroh.
Ha kajuh ka por, ka Committee ka la ai jingmut ban leh ïa ka drone survey bad ring video ha ki 4 tylli ki District hadien ka jingdep pynkit ïa u dewiong ba la lum jingkheiñ biang sha ki depot bala buh, khnang ban lap ïa ka jingdon u dewiong ba tih thymmai ha kine ki District, ba lada shem ba yn kurup biang ïa u hapoh ka kyndon ka MMDR Act, 1957 bad ban die noh ruh ïa u ha kaba ka pisa kaba mih yn thep sha ka pla tyngka ka Sorkar bad sha ka MEPRF.
Ka Committee kala ai jingmut ban pynmih ïa ka jingbthah ïa u Superintenent of Police ka East Jaintia Hills ba un pyndep kloi ïa ka jingtohkit halor ka jinglap ïa u dewiong thymmai ha Don Bosco College Byndihati (Khliehriat PS Case No 87(11)2023) khnang ba lada lap ïano ïano kiba donkti ha kane ka kam, kin ngat ha ki jingpynsajia hapoh ka aiñ.
Ka Committee ka la ai jingmut ruh ba u Deputy Commissioner ka East Jaintia Hills u dei ban aiti noh ïa ka kaiphod halor ka sienjam ba ula shim halor ka weighbridge bala pynieng ha lyndet ka Don Bosco College Byndihati hapoh ka artaiew.
Khliehriat, Rymphang, 11: Ka long kaba sngewtynnad ban tip ba ka Village Employment Committee (VEC) jong ka shnong Lahaleiñ, East Jaiñtia Hills District ba la lamkhmat da u Secretary Bah Laiman Dkhar bad u Chairman Bah Sparly Pohtam ka la pyntrei ïa kawei ka pung pynmih symbai dohkha ne Fish Eco Hatchery kaba lah ban pynmih haduh 10 million tylli ki symbai dohka ha ka shi snem.
Kane ka pung pynmih symbai dohkha ha ka shnong Lahaleiñ ka dei kaba nyngkong eh hapoh ka ri India.
Ka jinglah ban pynurlong ïa ka Hatchery ka dei lyngba ka jingbei tyngka na ka skim MGNREGA, ka tnat Basin Development Unit, East Jaiñtia Hills bad na ka ophis jong Block Development Officer Wapung C&RD Block.
Ïa kane ka pung ri dohkha ba la shna kyrpang la plie paidbah ha ka sngi Thohdieng jong ka taiew baladep da ka MLA jong ka Sutnga Saipung Constituency ka Kong Santa Mary Shylla kaba la long kum ka Kongsan ryngkat ka jingsakhi lang jong u Deputy Commissioner u Abhilash Baranwal, kum u Symbud kongsan.
La aiti ïa ka Fish Eco Hatchery hapoh ka jingpeit jong ka tnat Fisheries EastJaiñtia Hills District, namarba dei ka tnat Fisheries East Jaiñtia Hills District hapoh ka jingpeit u Superintendent of Fisheries Bah Hubert Kharbuki kaba la peit bad khmih ha ka por ba pyntrei ïa ka project ha ka shnong Lahaleiñ.
Ka Kong Santa haba kren kum ka Kongsan ka la kyntu ïa ki nongshong shnong ba ki dei ban da pyndonkam bha ïa kane ban pynsngewthuh ïa ki briew ba kum kane ka projek ka don hapoh shnong bad kan dup lah ban kyntiew ïa ka ïew die dohkha ka ban wanrah jingmyntoi ha ka ïoh ka kot.
Ka la khublei ïa ka VEC Lahaleiñ bad kumjuh ruh ïa u Bah Lamsing Tyngsong uba dei u trai jaka ba kin nang kiew shuh shuh ha kane ka kam ri bad pynmih dohkha.
Ka la ong ruh ba kum ka Nongmihkhmat na ka thaiñ ka sngewthuh ïa ki jingeh jong ki paidbah ka thaiñ khappud bad sngewkmen ba mynta ka surok ruh la pyntrei shaid shaid, ka ïew khappud (Border Hat) kaba yn sa pyndep bad ka la ong ruh ba ka Sorkar kan sa wanrah shuh shuh ki lad pynroi ha ka thaiñ khappud ha East Jaiñtia Hills District.
U Abhilash Baranwal, u pynpaw ka jingsngewkmen halor kane ka jinglah ban pynurlong ïa kane ka pung pynmih symbai dohkha kaba dei ruh ka sien ba nyngkong eh ha ri India kaba la pyntrei da ka VEC Lahaleiñ bad u la ong ba kane ka dei lyngba ka jingai jingmut u Bah H.
Kharbuki bad ka jingtrei shitom bad jingshimkhia jong ka tnat Fisheries, ka Basin bad ka C&RD Block Wapung.
“Nga kyrmen ba kane ka pung ri dohkha kan dup lah ban pynbiang ïa ki symbai dohkha ha baroh kawei ka district bad sha ki district jong ka jylla Assam kiba don marjan bad kane ka jaka.
Nga kyrmen ba kane ka Eco Fish hatchery kan wanrah ïa ka lad ïohkam ïohjam bad kan kyntiew ïa ka kam khaiï ha ka shnong bad ha ka thaiñ hi baroh kawei," ula ong.
U Bah Hubert Kharbuki, u la ïathuh ba kane ka Eco Hatchery ka dei kaba la pyntrei katkum ka jingaijingmut jong ka NFDB, Hyderabad bad kaba la plie lad bad ai ruh ïa ki Technical Specification kumno ban trei ïa ka kam.
“La rejister ruh ïa ka Lahaleiñ Fish Farmer Producer Organisation (LFFPO) hapoh ka NFDB Hyderabad bad la pyntrei ïa kane ka projek da ka VEC Lahaleiñ bad hap ban rejistar ïa kane sha Hyderabad kum ka shlem pynmih symbai dohkha khnang ba ki symbai dohkha kiba pynmih nangne kin long kiba bha ban sam sha kin nongrep dohkha hapoh ka district bad hapoh ka jylla.
Kane ka jingri dohka ka la sdang naduh u snem 2012-2013 da ka Meghalaya State Aqua Mission (MSAM) bad u Bah David Kharwanlang kum u Fishery Officer u dei uba peit ïa kane ka kam ha kine ki snem.
“Ngi la ai ïa ka skhim da ka FRP Hatchery kaba lah ban pynmih ïa ki symbai dohkha tang ar lak tylli ha ka shi snem, hynrei ka jingdonkam ïa ki symbai dohka ha East Jaiñtia Hills District ka kot haduh 10 millon tylli haduh 15 millon tylli ha ka shi snem.
Kumta ngi la pyrkhat kumno ban wanrah bad pynbiang ïa kane ka jingdonkam hapoh ka district namar ki nongrep ki shem shitom ban ri ïa ki symbai dohkha kiba wanrah na shabar jylla kum na Assam na West Bengal namar ba kine ki symbai ki tlot bad haba ri ha ki pung ki ïap bad ynda ki ïap ka wanrah jingdohnong ïa ki nongrep dohkha,"u la ong.
“Ngi la pyrkhat ïa kane la bun snem bad ngi lap ba kane ka Farm ha Lahaleiñ ka dei kaba biang bha ban leh ïa kane ka projek.
Kumta nga la ïakren bad u DC ha kaba u la pdiang ïa ka jingaijingmut bad mynta ngi la ïoh ïa kane ka Eco Hatchery ha shnong Lahaleiñ kaba la shna bha da ka dewbilat kaba lah ban pynmih symbai dohkha haduh 10 million tylli ha ka shi snem bad kan long ruh ka shlem aikam aijam ruh ïa ki paidbah hapoh ka district," la bynrap shuh shuhb u Bah Kharbuki.
“Ynda la pyntreikam bha ïa kane ka Hatchery ngi donkam haduh 150 ngut haduh 200 ngut ki briew ki ban trei ïa kane ka kam ban kit bad die ïa ki dohkha shaduh Khliehriat, Ladrymbai, Sutnga, Jalaphet, Umkiang bad kiwei kiwei ki jaka namarba ha kane ka jaka ngi khlem buh thong ban pynmih tang ki symbai dohkha hynrei ngi la buhthong ruh ban pynmih ïa ki dohka ban bam bad nga ngeit ba ka jingpynmih ïa ki dohka nangne kan pynbiang ïa ka jingdonkam dohkha hapoh ka district," ong shuh shuh u Bah Kharbuki.
Ïa ka Eco Hatchery la shna ha ka jaka jong u Bah Lamsing Tyngsong uba dei u nongshong shnong jong ka shnong Lahaleiñ uba dei uwei uba la pawkhmat bha ha ka kam ri dohkha ba la ithuh da ka Sorkar Jylla bad da ka Sorkar Pdeng.
U don ka jaka ri dohka kaba heh bha haduh 2 hectare tam ha shnong Lahaleiñ ka shnong kaba don ha ki khappud bad ka ri Bangladesh.
La sakhi lang ha kane ka sngi, da u DPM Basin Unit East Jaiñtia Hills District Bah Hunlang Blah, u President ka East Jaiñtia Farmer’s Union Bah Danosha Tlang bad kiwei kiwei.
Shillong, Rymphang, 11: Ki shipai Border Security Force (BSF) kiba ap pahara ha khappud ka ri India bad Bangladesh ha ka shnong Muktapur, West Jaiñtia Hills District la kynnoh ba ki la sloit jubor ïa ka sopti bad byrngem siat ïap ïa u Dr.
Seiboklang Buam uba dei u Officer Incharge jong ka Veterinary Dispensary, Muktapur bad uba long ruh u nongshong shnong jong ka shnong Muktapur.
Kane ka la jia ha ka sngi U Blei ha ka por 12:05 baje noh sngi katba u Dr.
Buam u dang thmu ban leit khwai dohkha na wah Lakroh kaba don ha khappud ka ri Bangladesh bad kaba jngai 2 kilomitar na Muktapur na ka surok Muktapur-Jaliakhola kaba hap hapoh u pud u sam jong ka BSF, Border Out Post Hawaitila.
Ha ka ejahar ba la mudui da u Dr.
Seiboklang Buam sha ki Pulit ka Muktapur PPP, u la kynnoh ba uwei u shipai BSF uba la tip kyrteng kum u Rejendra Kumar bad uwei u shipai BSF bym lah ban tip kyrteng ki la bat ïa u hajan ka Shiv Mandir, Hawai Tilla ha Lakroh.
“Katba nga dang ïaid lynti ban leit khwai sha wah Lakroh, ki shipai BSF ba la jer kyrteng haneng tang shu ïohi ïa nga ki la pynsangeh bad sdang ban tohkit ïa nga la nga dei u nong India ne u nong Bangladesh.
Hadien ba nga la jubab ïa ka jingkylli jong ki, khnang ban buh ïalade ha ka jingshngaiñ, nga la ring video da ka mobile phone ïa ka jingïakren jong ngi.
Tang shu ïohi ïa kane (ba nga ring video) ki la sdang ban ktah kti bad byrngem ban siat ïap ïa nga bad patrong shajan u mawpud (Zero Point) ba pynïakhlad ïa ka India-Bangladesh bad nalor kata, ki la knieh ruh ïa ka mobile phone kaba dang don ha ka kti jong ki tad haduh kane ka khyllipmat ba la ujor ïa kane ka ejahar," la ong u Dr.
Buam ha ka ejahar.
“Katba ki dang patrong ïa nga sha Zero Point Indo-Bangladesh, nga la pyrta jingïarap bad donbok ba arngut ki kynthei bad uwei u nongshong dukan uba don hajan ha kata ka por u la ïohsngew ïa ka jingpyrta jong nga ki la wan ïarap ban ïakren bad ki shipai BSF ban pyllait ïa nga.
Hynrei wat ha kata ka por, ki shipai BSF ba la kdew haneng ki la phah panmap ïa nga da kaba ktah ïa ki kjat jong ki bad pyrshang ruh ban sloit jubor ïa ka sopti bad ïa ka patlun ban pynïaid lyngkhuid ïa nga," la ong shuh shuh u Dr.
Buam.
Ha ka video ba la saphriang ha ka social media, u Dr.
Buam u la ong ruh katba u dang ïa nia bad ki shipai BSF hadien ba ki la kynnoh ba u dei u nong Bangladesh, ma u ruh u la pynphai nia balei ki shipai BSF kim beh ïa ki nong Bangladesh kiba ju sharai masi hajan u mawpud bad ka shnong Muktapur.
Halor ka jingphah panmap bad phah nguh ïa ki kjat da ki shipai BSF, u Dr.
Buam u la ong, “lada don kaei kaei kaba bakla nga kloi ban map hynrei ban nguh haduh ka kjat te ngam lah.
".
Shillong, Rymphang 13 : Ka Meghalaya Football Association (MFA) ka la pynpaw ïa ka jingkmen kaba khraw da ka jingshah jied ka Bonifilia Shullai kum kawei na ki 30 ngut ki thei ïalehkai kiban mihkhmat ïa ka India ha ka lympung ïalehkai SAFF U-16 Women’s Championship kaban long ha Lalitpur, Nepal.
Ka jingshah jied jong kane ka samla ka dei da ka jinglah jong ka ban ïalehkai bha ha ka Sub Junior Girls National Championship 2023-24.
Halor kane, na ka liang ka MFA lyngba u President Bah Hamlet Dohling u la ong ba ka jingshah jied jong ka samla Bonifilia ka la wanrah ka jingsngewsarong ïa ka jylla baroh kawei.
U ong ruh ba kum ka Synjuk kin ai ka jingkyrshan kaba borbah ïa ki samla kiba don ïa ka sap ba kyrpang.
Mynta kane ka samla ka don ha ka shlem kilan met jong ka India ha Goa.
Na ka liang ka Synjuk ka ai ruh ka jingkitbok bad ïa ka kynhun ïalehkai jong ka Ri baroh kawei ba kin lah ban ïalehkai bha.
Khliehriat, Rymphang, 13: Ki dkhot bad nongïalam jong ka JNC Sumer Circle ba hapoh ka jingïalam u President ka Circle, u bah Sakilan Chyrmang mynta ka sngi ki la leit ban iakyrshan ïa ki paidbah jong ka thaiñ Sumer kiba pynlong jingïalang hajan ka jingkieng Rimanar bad na ka liang ka seng ruh ka maham jur ïa ki kali heh kiba kit palat pud kiba iaid lyngba na kane ka jingkieng kaba dei ka jingkieng kaba la synjor.
Katkum ka jinglap jong ka seng ruh la ong ka katei ka jingkieng ka la sator bad synjor bha bad la paw shynna ruh ba ki screw, ki baltoo ki lah sdang tlor noh na ka jingkit palat pud ki kali heh, tang na ka jingiaid ki kali ruh la mih ka jingsawa ba shyrkhei bha na kane ka jingkieng bad kane ka buh ka jingma kaba khraw haduh katta katta iaki nongleit nongwan kiba iaid lyngba na kane ka jingkieng.
“Ka seng naka por shaka por ka pynkynmaw ba ym dei shuh ban iaid kali heh na kane ka jingkieng lada ka jingkit ka khia 40 50 ton namar kane ka jingieng ka kot bor tang 8, 9 ton hynrei ym don ba sngap bad kane ka jingleh ki riew shimet kiba ioh myntoi ïalade ka lah ban wanrah ka jingduhnong kaba khraw ïa ki nongshong shnong ka thaiñ, namrkata ngim banse ban maham bad khang noh shi syndon ïa ki kali heh ba kit palat pud bad ngi kyrpad ruh ïa ki nongshong shnong ka thaiñ ruh ba kin iatreilang ba lada lap iano iano kiba leh tam ba dei ban kem noh shisyndon bad pynshitom da kaba tyngeh" Ong u President ka Circle.
U nongïalam ka JNC na Sumer Circle, u pynpaw ba ka seng ruh ka ladep ban phah jingthoh ha ki por mynshwa sha ka tnat PWD ban maramot noh ia kane ka jingkieng kaba la kynjoh sha ka rta kaba 40 snem hynrei ym don ban peit ïa ka.
Nongpoh, Rymphang 13: Ka Ri-Bhoi District Sports Association (RBDSA) mynta ka sngi ka la ïoh ban pyndon burom ïaki 108 ngut ki samla kynthei bad shynrang kiba la wanrah nam bad burom ïaka district naka lympung 5th Meghalaya Games 2024 kaba dang shu long shen ha Tura, bad kumjuh ruh ïa 4 ngut ki rangïalehkai phutbol ka Ri-Bhoi kiba la leit mihkhmat ïaka jylla sha ka lympung 6th Khelo India Youth Game kaba dang shu dep shen ha Tamil Nadu ba ka kynhun ïalehkai phutbol ka jylla kala ioh ruh ban khur ïaka nam lahduh na katei ka lympung.
Na ka liang ki nongïalam ka RBDSA ki la pynpaw ïa ka jing sngew nguh eh ïa baroh ki rang bad ki thei ïalehkai kiba la lah ban kyntiew ïaka nam bad ka burom jong ka District lyngba ka jinglah jong ki ban khur ïaki takma haki jingïalehkai bapher bapher bad kum ki nongïalam jong ka RBDSA kaba ju peit ïaki kam ïalehkai hapoh ka District ki pynpaw ba ki sngew dei eh ban pynlong ïa kane ka program pynkup burom kyrpang eh naka bynta jong ki.
Ha kane ka sngi ka Dr.
M Ampareen Lyngdoh Myntri ka sorkar jylla ka la wan ban shimbynta kum ka kongsan, haka jingdon ryngkat lang u Bah John F Kharshiing, Working President ka MSOA, Bah Mayralborn Syiem, MLA ka Nongpoh, Charles Marngar, MLA Mawhati, Bah HM Shangpliang, Bah RB Shadap President ka RBDSA bad kiwei kiwei ki riew rnagbah bad ki nongïalam ba hakhmat ka RBDSA.
Ha kane ka sngi nalor ki heh ki haiñ la wan ban ïadon lang ruh ki arngut ki thei ïalehkai kiba la pawnam haka jylla kiba kynthup ïaka kong Margareth Pathaw, International Gold Medalist ha ka jingïakop ïakhun kti bad I Sr.
Rose Mary Lyngdoh, National Rural Game Gold Medalist haka jinglehkai Javelin Throw.
Ka Kong M Ampareen Lyngdoh haba kren ha katei ka sngi ka la ai jingïaroh ïaki nongïalam ka RBDSA ba ki la lah ban ai burom ïa baroh ki samla ïalehkai kiba la kyntiew ïaka nam jong ka District bad ïaka jylla hi baroh kawei da kaba kyntu ruh ïaka RBDSA ba kam dei ban ih noh ïaki khun samla kiba don hapdeng ka jingïalehkai hynrei ki dei ban kdup ïaki khnang ba kin lait naka jingïaid sakma haka lynti ïaid jong ki.
Nga tip ba kum ka association ki don bun ki jingeh haka lynti ïaid jong ki ban btin lynti ïa baroh ki nongïalehkai hapoh ka District, hynrei kum ka Myntri jong ka sorkar kala kular ban ïarap katba lah ban ïa kren sha ki bahalor ïaki jingdonkam jong ka Association bad ban pynsting ruh ïaki jingeh jong ki nongïalam ka association.
Kala kyntu ruh ïaki khun samla ba ki dei ban ïai tur shakhmat haka lynti iaid jong ki kum ki nongïalehkai dakaba ong ba lada phi thrang ba phin nangkiew sha khmat haki kam ïalehkai, ka jingtrei shitom ka jinglen lade ban poi shaka thong ryngkat ka akor ka burom ka dei kaba kongsan eh.
Shuh shuh ka kong Ampareen ka la ong ruh ha u snem u ban wan ka Meghalaya Game kan long sha Jaiñtia Hills bad ka district Ri-Bhoi ruh kan sa ioh ïaka ka bynta ban pynlong ïa kane ka lympung kaba heh bad naka liang ka sorkar kan hap ban phai khmat ruh sha Ri-Bhoi ban pynbit pynbiang haka ba ïadei bad ki tiar ïalehkai bad ki madan ïalehkai bad kan long ka jingjah burom ïaka sorkar lada kam lah ban pynbit pynbiang ïa kine baroh yn da la dei ka pali jong ka Ri-Bhoi ban pynlong ïa kane ka lympung kaba heh hapoh ka jylla.
Kala ong ruh ba kane ka sorkar mynta ka dei ka sorkar kaba don ïaka jingthmu ban kyntiew ïaki kam ïalehkai sports bad mynta ka dang don ha pdeng ka jingïaleh ban pynbit pynbiang ïaki jaka ïalehkai ha man ki District kala bynrap.
Ka long kaei kaei kaba sngewkmen bad sngewtynnad ban ïoh sngew ïa ka jingshim khia bad pynbna jongka sorkar ban pyntreikam da ka mission ban ai kam aijam ïa ki samla da kaba ïarap ïa ki ban ïeng ha la ki jong ki kjat ym shuh ban shaniah tang ha ki kam sorkar.
Hynrei ka jingkylli ka long hato kane ka mission kan ïarap ban weng ïa ka jingeh jong ki samla na ka kyrduh kam kyrduh jam.
Hooid lada pyntreikam hok khlem da peit shilliang khmat ne ñiew shilliang khmat ïano ïano ne da kaba ym buh ïa ka lyer politik hakhmat hynrei trei salon sar beit na ka bynta ki khun samla, khlem pep kane ka mission jongka sorkar kan long kaba jop bad kaba wanrah nam lehse ïa ka jylla Meghalaya.
U Myntri Rangbah ka jylla u Conrad K Sangma dang ha kine ki khyndiat sngi ula ïathuh ba ka sorkar jylla ka la pyntreikam da ka Mission ban kyntiew ai kam ïa ki samla da kaba ïarap ïa ki ban seng kam lajong bad ka don ka jingthmu ban bei pisa shwa sha ki 20,000 ngut ki samla ba kin sengkam lyngba ka CM-Elevate.
U la ong ruh ba ka sorkar, ka ngeit ba ka ïoh ka kot jong ka ri, ka jylla kan lah ban ïaid shakhmat lyngba ka jingseng kam lajong bad ki karkhana kiba seng da ki riewshimetKumta ka kamram jong ka sorkar ka long ban thaw ïa kata ka rukom treikam, ban pynbiang ïa ki policy, ki lad ai jingïarap bad ki jingtei bapher bad ka rukom treikam ka ban ai mynsiem ïa ki nongseng kam lajong.
Ka sorkar ka don ïa ka rukom treikam kaba shai kdar, bad ka ban jur halor ka jingseng kam lajong kum kata ka thong ba hakhmat eh ban thaw bad ban ai ïa ki kam ki jam ha ka jylla.
Ha ka jingïalang jongka Prime kaba la long dang shen ha Polo ha ka jingaiti ïa ki cheque sha ki riewshimet kiba la seng kam lajong bad ki kynhun kiba la shah khmih bniah ban shah jied ban ïoh ïa ka pisa lyngba ka CM-Elevate, u Myntri Rangbah ula ong, “Ngi kwah ban thaw ïa ka kolshor jong ka jingseng kam lajong.
Ngi kwah ba ki samla jong ngi kin shim ïa ka kabu khlem ka jingtieng bad ban shim kabu ïa ki lad kiba don hapoh jong ka jylla.
Kum ka jylla ngin bteng ban rakhe ïa ka mynsiem jong ka jingseng kam lajong".
U Myntri Rangbah ula ong ba ka CM-Elevate ka dei ka prokram na ka bynta ki nongseng kam lajong bad ka dei ruh kaba la ïaid shitrhem bha hapoh ka ri bad ka sorkar ka la ai ïa ka lad ïa ki samla ba kin ai ïa kino kino ki jingtyrwa hapoh jong katei ka skhim.
La ïathuh ruh ba ka sorkar kan kyrshan ïa ka jingtyrwa ka ban kot haduh 75 percent ka jingai Subsidy bad ban ai jngïarap ïa ki jingdonkam, rukom pynïaid bad ka jingkyrshan na ki riewshemphang ban pynthikna ba ka kam ka jongki, kan long kaba ïaid beit bad kan seisoh Nalor kane, la pynpaw ruh ba ha ki 3-4 snem ban wan, ka sorkar kan ai jingkyrshan kumba 20,000 tam ki nongseng kam lajong kiba leh ïa ki kam khaïi bapher bapher hapoh ka jylla bad ula ong ruh ba ka sorkar kala mang ban pynlut T.
300 Klur lyngba kane ka skhim.
Ka jingthmu kaba ïar jong kane ka skhim, ka long ban pynthikna ba ki samla kin ym shaniah tang ha ki kam sorkar hynrei kin wad ruh ïa kiwei kiwei ki lad ban ïohkam ïohjam bad ka jingkyntiew ïaka jingseng kam lajong kan ïarap ha ka ban aikam aijam ha ki kam kiba pynïaid da ki riewshimet.
Kumta haba phai sha kine ki thong jongka sorkar ka mission ka long da shisha kaba itynnad bad sngewhun hynrei ka shong pat ha ka rukom pyntrei namar kaba sheptieng ka long ba kiba ïoh jingmyntoi kin long tang kito kiba don jingïadei bad kiba don ha ka bor ne shuki katba u rit u ria wat lada u pyrshang ban ïoh jingïarap ruh ym don ba patiaw satia ïa u.
Lada ka sorkar ka don ka jingthmu ban weng shisha ïa ka jingeh ki khun samla ka dei ban trei khlem leh shilliang khmat ïano ïano ruh hynrei ban pynim salon sar ïa baroh ki khun samla.
Jowai, Rymphang 13: Ka Jaiñtia National Council JNC-Western Zone ha ka 12 tarik Rympang hapoh ka jingïalam u bah Leo Ferdinand Dhar President WZ kala hiar sha ka Shnong Muktapur halor ka jingjia ïa uwei u para doh para snam uba long ruh u Doctor ka Veterinary ba shah leh Thombor ha ki shipai BSF.
Ha ka jingleit tohkit ka seng ryngkat ki nongsakhi ha katei ka jingjia bad ruh ryngkat ki trai shnong ka seng ka la ïoh ban tip ïa ka jingshisha ba ka jingleh donbor ki BSF sha kitei ki thaiñ ka long kaba lah palat ha kaba naka por sha ka por ka ïai jia bad ka pynthut ruh.
Ïaka ïaid ka ïeng ki nongshong shnong katei ka thaiñ naki kti ki BSF.
Halor ka jingjia ka seng ka la ïakynduh markhmat bad u SDO Amlarem ha kaba naka liang jong u SDO ka Amlarem u la pynlong daka jingïalang hynnin ka sngi ha ka jingdon ryngkat u Waheh Shnong Muktapur, ki nongshong shnong, u incharge ka BSF bad ki Nongïalam ka JNC-Western zone ban ïashong pyrkhat halor kato ka jingshah leh donbor jong u doctor haki BSF bad da kawei ka sur, ha kane ka jingïalang la Rai ban buh noh daka Independent Inquiry bad la buh ruh ïaka por ba dei ban pyndep hapoh 2 taïew ban tohkit bniah ïakatei ka jingjia.
Nongstoiñ, Rymphang, 13: Ka long kaba sngew tynnad ban tip ba ha ka taïew ba la dep ki nongshna ïa ki tiar put tiar tem tynrai na ki jylla ka thaiñ Shatei Lammihngi jong ka ri India, ki la shah khot sngewbha ha ka Droupadi Murmu ka President jong ka ri, ba kin wan ban pyni nam ïa ki tiar put tiar tem tynrai ba ki la shna ha la ki jong ki jong ki jylla, ha kaba ki nongshna ïa kitei ki jait tiar na kane ka jylla Meghalaya ruh ki la shah khot lang bad ki la leit ban ïa shim bynta ha ka jingpyni nam ïa kitei ki jait tiar ba ki la shna hi.
U bah Dominik Lyngkhoi haba pyntip ha u nongthoh khubor u la ong ba ka kynhun ki nongshna tiar put tiar tem tynrai na kane ka jylla, ki la mih naduh ka saw tarik mynta u bnai bad ki la poi ha nongbah Delhi ha ka por kaba biang, ha kaba ka President ka la wan ban plie ïa katei ka prokram ba kyrpang kaba long kum ka ïew ka ba heh, kaba la sdang naduh ka 6 haduh shiphew tarik mynta u bnai.
U la ong ruh ba hadien ba ka President ka la dep ban plie ïa katei ka ïew pyni nam ïa kitei ki tiar, ka la kwah ruh ban sngap ïa ki sur kiba syiang kiba mih na kaba tem bad put ïa ki, haduh ba ka la ang lyngngoh bad ïap biej ïa ki sur myllung kiba mih na ki ksai ba syiang jong ki duitara, ki besli, ki marynthing bad kiwei kiwei khamtam eh ïa ki tiar tem tynrai jong ka jaitbynriew Khasi, kiba la shna da u bah Dominik namar ba ki dei kiba ïahap tar bha bad ka jinglong jingman jong ka Jaitbynriew, kata naduh ka riti ka dustur ka riam ka beit bad ka jinglong tynrai naduh hyndai kulong kat kum ki khana tang.
Utei u rangbah u la ong ruh ban a pdeng ki nongshna ïa ki tiar put tiar tem tynrai kiba napoh ka jylla u la ïoh ban shong ha ka jaka kaba ha khmat duh bad kaba ïaid ïew tam bad u la ïoh ruh ïa ka nam kum uba hkhmat tam ha kaba pynmih ïa ki tiar put tiar tem tynrai.
