Bun bun sien, la lap ba kine ki Kompani ha ki Soskular ba ki ïasoi bad ki Shnong ka long beit ban ai kam ai jam shwa ïa ki trai jylla ha ki kam ba ki la don jingtbit, hynrei, ynda haba ki samla ki la rung ha ka kam, ki heh nongpynïaid ki pyni ïa ka rukom pynïaid kaba sngewjli ban sngap namar ki ïaleh ban noin ïa ki nongtrei kat haduh ba ki samla na ka j ylla kiba rungkam kim banse ban mih noh na ka kam.
Dei hangne ba ki heh nongpynïaid jong ki Kompani ki pynpaw ha ki por ba leit jurip ki Sengbhalang lada kylli balei ym lah ban thungkam ïa ki samla trai jylla, ka jubab ba kin ai kan long beit ba ki jaituh bad kim lah ban trei ïa ka kam.
Hynrei sha lyndet jong kane ka long ba ki Kompani ki la pynap lypa da ki briew la jong.
Katba nang mih ki sngi, la ju sakhi haba lait post ha ki shnat treikam bapher bapher ka Sorkar Jylla da ki phew hajar ngut ki samla ki leit ban aplai ïa ki kam balait.
Ka Sorkar Jylla ka la dei ban pyrkhat janai ïa ka lawei jong ki samla ha kane ka juk namar katba shaba phai ki samla kim banse ban trei ïa ki kam barit baria tang ban lait ka shah thngan bad bunsien ki ngop ruh ha ki jingshah pynbiej aikam aijam ha ki riewthok riewshukor kiba kloi wat ban pah ban phon ïa ki samla wadkam kiba kloi ban bei pisa tang ban ïoh ïa ka kam ha kano kano ka tnat kaba lait.
Naiwieng 02: Ka kynhun jong ki 14 ngut ki nongthoh khubor na Maharashtra ki la pynkut ïa ka jingwan jngoh ïa ka Meghalaya da kaba leit sha Shillong Press Club mynta ka sngi bad la pdiang burom da u President jong ka Shillong Press Club, Bah David Laitphlang ïa kane ka kynhun ki nongthoh khubor.
Kine ki nongthoh khubor ki la iakren bad ki nongthoh khubor na Shillong ha kaba la don ka jingïakren shaphang ki jingshem jong ki ha kine ki ar tylli ki jylla.
Shuh shuh na ka liang jong u President ka Press Club u la batai shaphang katto katne ki sienjam ba la shim na ka bynta ka bha ka miat jong ki nongthoh khubor ha Meghalaya.
Ki nongthoh khubor na Shillong ki la ïohsngew shaphang ki rukom treikam jong ki nongthoh khubor ha Maharashtra bad ki jingpynbiang kiba don ha katei ka jylla na ka bynta ka bha ka miat jong ki nongthoh khubor.
Ha kane ka jingwan kaba 3 sngi, kane ka kynhun jong ki nongthoh khubor ka la ïakynduh ïa ki kynhun bapher bapher bad ruh ki riew pawkhmat jong ka jylla kiba kynthup u Lat ka jylla, u Phagu Chauhan ha ka 31 tarik u Risaw.
Ki la iakynduh ïa u DG Assam Rifles Lieutenant General P C Nair ha Headquarter Assam Rifles, Laitkor.
Ha ka jingïakren bad u DG, ki la ïakren shaphang ka jingshngain ha ka thain shatei lammihngi, ki jinglong jingman ha Manipur bad ki jingeh ba kane ka kynhun ka ïakynduh.
Kine ki nongthoh khubor ki la leit jngoh ruh ïa ka Prime Start Up Hub, ka kynhun kaba don ka bynta kaba khraw ha ka jingkyntiew ïa ki kam startup ha Meghalaya.
Ki la ïohsngew kumno kane ka kynhun ka ïalam lynti ïa ki startup bad ki kam bapher bapher kum ki kam jngoh kai, ki kam kiba ïadei bad ki jait jingbam tynrai jong ka thain shatei lammihngi, ki kam shna tiar tynrai bad ki kam thaiñ jaiñ.
La pyntip ïa ki ba haduh mynta, kane ka kynhun ka la ïalam lynti ïa palat 550 tylli ki startup bad ka la pynkylla ïa ka jingim jong ki briew da kaba plié lad kamai kajih.
Kane ka kynhun ka la leit peit ruh ïa ka ophis jong ka Khasi Hills Autonomous District Council ban sngewthuh kham bha ïa ka rukom treikam kane ka ophis bad ka la ïakynduh ïa u Deputy CEM jong ka KHADC, Bah Pynshngain N.
Syiem, Chairman, u Bah Lamphrang Blah bad Executive Member, Bah Fantin J.
Lakadong ha ka jingiadon lang ki ophisar jong ka KHADC.
Kine ki nongthoh khubor na Maharashtra ki la kmen ban ïohsngew shaphang ka dustur ba kyrpang hangne ha kaba ngi ju ai jait sha ka liang jong ka kmie bad ka la ïoh jingbatai ruh shaphang ka rukom treikam ka Khasi Hills Autonomous District Council (KHADC) ban iada bad pynneh ïa ki rukom tynrai.
Ka kynhun mynta ka sngi ka la leit ruh sha North Eastern Council (NEC) bad ka la ïakren bad u Secretary K Moses Chalai, uba la ai jingtip shaphang ka thong jong ka Council bad ki skhim bapher bapher ba la pyntreikam da ka council haduh mynta ha ka thaiñ.
U Secretary u la batai ruh shaphang ki jingjop jong ka NEC ha ka jingkyntiew ïa ki jingdon jingem ha ka thaiñ.
U Chalai u la pynkynkaw biang ba u Myntri Rangbah duh u la phaikhmat kyrpang sha ka thaiñ shatei lammihngi bad ha kine ki khyndai snem ba la leit ka la don ka jingkiew kaba kongsan ha ki jingdon jingem ha ka thaiñ.
Hadien kane, ka kynhun jong ki nongthoh khubor ka la ïoh ban sakhi ïa ka Shad Nongkrem, ka tamasa ba ïadei bad ka deiriti jong ki Khasi ha Meghalaya ba ju rakhe ha ka aïom Synrai ha Smit.
Ki la ïapbieit ïa ka jingriewspah ka deiriti bad ki riam ba itynnad bad shongkhia jong ki samla nongshad.
Kum shi bynta ka jinglehniam bad ka jingshad kaba ar sngi kaba ju long shisien shi snem lane ka ‘Pomblang’, mynta ka sngi, u Syiem jong ka Hima Khyrim, ryngkat bad baroh ki Myntri, Duhalia, ki la pynlong ïa ka ‘Pomblang Iewduh’ ha u lum pomblang, ha Smit.
Kane ka jinglehniam kadei na ka bynta u nongialam jong ka ri Khasi, ki longshuwa jong ka Kur kaba synshar bad ia U-Lei Shyllong.
Ha kaba kut jong ka jingwan kaba 3 sngi sha Meghalaya, ka kynhun ki nongthoh khubor ba ïalam da ka Jaydevi Pujari Swami, Deputy Director, PIB Mumbai ka la ïaroh ïa ka jingriewspah ka deiriti jong ki briew ka jylla Meghalaya bad ka jinglah jong ki Khasi ban pynneh ïa ka deiriti.
Ki la pynpaw ka jingsngewnguh jong ki ia ka sorkar jylla bad ki tnat sorkar pdeng bapher bapher kiba la ai jingtip shaphang ki sienjam bapher bapher ba ïadei bad ka roi ka par ba la shim ha ka jylla na ka bynta ka bha ka miat jong ki briew.
Nongstoiñ, Naiwieng 2: Ka jingpom pathar ïa ki khlaw ki btap ha West Khasi Hills ka la nang jur bad dang ïai bteng ym tang na ka bynta ban shalan ïa ki dieng sha ki karkhana kiba don ha kylleng ki jaka.
Hynrei, kaba kham isangsot ka long ka jingpom pathar na ka bynta ban thang rnga ban shalan ha ka karkhana saiñ nar ha kane ka District bad ban pyndap rnga ruh sha ki spah tylli ki karkhana saiñ nar kiba don ha Byrnihat Ribhoi District.
Ha kaba ïadei bad ka jingbteng jong ka jingpom pathar ïa ki khlaw ban thang rnga, bun ki paidbah nongshong shnong bad ki riew rangbah ki la pynpaw ïa ka jinglyngngoh halor ka jingbym tuklar jong ka Assembly Committee on Environment, ha kaba ki la ong ba katkum ka jingsngewthuh jong ki, ka ktien environment ka kynthup ruh ïa ki khlaw ki btap bad ka jingpynjot bad pom pathar khlem kheiñ shuh ïa ki dieng kiba rit ba ria ban thang rnga haduh ba ki khlaw kin da synlen lut khait ka ktah haduh katta katta ïa ka mariang.
U bah P.
S.
Lyngdoh Marshilong haba ïa kren bad u nongthoh khubor, u la pynkynmaw ba ki dkhot jong ka Assembly Committee on Environment, ha ki snem kiba la dep ki la hiar sha Rwiang ban jurip ïa ka jingtrei kam jong ka karkhana saiñ nar ha Rwiang bad ki la hiar shaduh Shallang ban jurip ïa ki karkhana saiñ dewïong.
Hynrei haduh mynta ka jingshalan rnga ka dang ïai bteng.
Nalorkata u la ong ruh ba lada katei ka jingshalan rnga ha kan dang ïai bteng, tang hadien san snem ki khlaw ha katei ka thaiñ naduh Mawlangdep shaduh Langja, na Mawruksoiñ shaduh Nongmisei bad Shahlang kin syllen lut.
U la ong ba ka jingbym tuklar jong katei ka Committee ha kaba ïadei bad ka jingpynjot pathar ïa ki khlaw, ka pynpaw ba ki dkhot katei ka Komiti ki la klet noh ba ka jingpynsyllen ïa ki khlaw ka ktah haduh katta katta ïa ka mariang bad ka dei ruh ka daw jong ka jingkylla khongpong jong ki aïom kat haduh ba ka rep ka riang kam long shuh kumba ju long ha ki snem ba mynshuwa.
Nalorkata na ka jinglynshop jong ki bor ka mariang kum ki erïong erngit, ka jingtwa ki lum ki wah ha ka por slap na ka daw jong ka jingbym skhem shuh ka khyndew, namar ym don shuh ki thied dieng kiba kjit ïa ka jingsngem ka khyndew ka wanrah ïa ka jingjot jong ki ïing ki sem jong ki nongshong shnong.
Ha kajuh ka por la ong ba ïa ki nongthang rnga yn ym don ba lah ban khang bad kin ym kohnguh hi ruh hynrei lada ym don shuh ba thied rnga kin ym thang satia.
U la pynkynmaw ruh ba ka Ïingbishar ba ha khlieh duh jong ka ri India ka Supreme Court ba don burom, ha ki snem ba la dep ka la pynmih ïa ka jingpynbna ba ïa ka jingshalan rnga la ñiew beaiñ bad ki sorkar jong baroh ki jylla ki dei ban pyntreikam da ki aiñ ba pyrkhing.
Hynrei kaba lyngngoh ka long ba kane ka sorkar ha ka jylla Meghalaya kam shym la burom satia ïa katei ka jingpynbna.
Ka jingbym burom jong ka sorkar ïa ka jingpynbna jong ka Supreme Court ba don burom, ka pynpaw shai kdar ba ka lah ban don kaei re kaei sha lyndet, lymda kumta kumno kan shu sngap jar bad kam leh ei ei ïa ki kali kit rnga kiba ïaid ha surok bah man la ka sngi.
La ong ba haba bret ïa ki plastic song kwai dong, ka sorkar ka ong ka ktah ïa ka mariang, haba thang da ki dieng ïap ha ïing ka ong ka ktah ïa ka mariang, lada tih shyiap bad tih maw ka ong ka ktah ïa ka mariang, haba tih dewïong thliew khnai khlem da pynkhyllem ne pynjot ïa ki dieng ki siej ka ktah ïa ka mariang.
Te hato lada ym don shuh ki khlaw ka ktah ne em ïa ka mariang.
Ha kaba ïadei bad kane ka mat ka shong sa tang ha ka sorkar ba kan pynshai khnang ba ki paidbah kin ym sah ha ka lyngngoh.
Nongpoh, Naiwieng 02: Na ka bynta ban wan rah ia ka khuid ka suba hapoh ka shnong ka thaw bad ban hikai ruh sha ki paidbah halor ka jingdonkam ban wan rah ia ka khuid ka suba ha shnong ha thaw, ka Dorbar shnong Pahamsyiem, Nongpoh ka la rai ban pynlong da ka jingpynkhuid shnong paidbah ban sa shim bynta lang da baroh ki paidbah nongshong shnong.
Kane ka rai jong ka Dorbar Shnong Pahamsyiem ban pynlong ia ka jingpynkhuid shnong la rai ban pynlong ha ka 4 tarik u Naiwieng 2023 kaba sdang baduh ka por 8 baje mynstep bad ki nongshong shnong naduh ki nongshongwai, kiba don jaka bad ki nongshong shnong ki dei ban wan ban ai kyrteng naduh ka por 7.
30 mynstep ha ïing Dorbar jong ka Shnong Pahamsyiem.
Na ka liang ka Dorbar shnong ka la kyrpad ba dei ban mih naduh ki nongshongwai, ki trai jak aba na shabar bad ruh man la kawei pa kawei ka longing ki hap ban ia mih ryntih bad kino kino kiba ym shim bynta ha kane ka jingpynkhuid shnong ka Dorbar Shnong kan leh katkum ki kyndon jong ka aiñ shnong.
Nongpoh, Naiwieng 02 : Ban phai khmat lem ïa ki jingdonkam ki paidbah bad ruh shi bynta ban ai burom ïa u la u jong u kpa kum uwei na u rangbah uba la noh synñiang na ka bynta ka bha ka miat jong ka Shnong Saiden ha Ri bhoi District.
, ka ïing ka sem jong u Bah Evansis Jones Myrthong da ka jingsbun mynsiem ki la pynshna ïa kawei ka sem ap kali paidbah (Passenger shed) na ka bynta ka shnong Saiden, kaba dei kawei na ka shnong kaba don ha Ri Bhoi District.
Na ka liang ka ïing ka sem jong u Bah Evansis Jones Myrthong ki la pynshna sngewbha ruh ïa kane ka sem ap kali paidbah ha ka shnong Saiden ka long ban ai burom ïa u kpa jongki, u (L) Stenshon Lyngdoh, uba la bam kwai ha dwar u Blei bad ruh kum ka jingïarap na ka bynta ki paidbah nongshong shnong shnong ba ki ioh ban pyndonkam ïa katei ka sem ap kali ha ka por ba ki leit jingleit na shnong sha kiwei ki jaka ban ap kali paidbah.
Ka long ruh ka sngi sah jingkynmaw, ha kaba mynta ka sngi hadien ba la dep ban shna ïa katei ka sem ap kali, na ka liang ka Dorbar Shnong Saiden mynta ka sngi ka la plie paidbah bad ot ribbon noh ïa katei ka Sem ap kali paidbah shuwa ba ki paidbah kin ioh ban pyndonkam ïa ka.
Ïa kane ka sem ap kali paidbah la plie paidbah hi da u Rangbah Shnong ka Shnong Saiden, u Bah E.
K Lapang ha ryngkat ka jingdon lang ki riew rangbah ba kynthup ïa u Bah M.
G Kharshanlor, u Bah Evansis Jones Myrthong, Secretary Shnong, u Bah Habamut Lyngdoh, President ka Seng Samla, ki Longkmie bad ki paidbah.
Ïa ka jingïalang la pynïaid da u Rangbah Shnong barim ka Saiden, u Bah S.
F Lyngdoh.
Haba ai jingkren ha kane ka sngi, u Rangbah Shnong ka Saiden, u Bah E.
K Lapang u la pynpaw ïa ka mynsiem jong ka jingkmen halor ka jingkylluid mynsiem jong ka ïing ka sem u Bah Evansis Jones Myrthong kiba la pynshna ïa kane ka sem ap kali ki paidbah bad kane kam dei tang ban kynmaw burom ïa u kpa jong ka ïing ka sem jong ki, hynrei lyngba ka jingdon kane ka sem ap kali kan ai jingmyntoi ïa ki paidbah Nongshong shnong.
Shuh shuh, ha kawei ka bynta na ka liang ka Dorbar Shnong ki ai ka jingkhublei ïa ka ïing kasem jong u Bah Evansis Jones Myrthong ba kin dang lah ban leh shibun ki kam ba bha na ka bynta ka imlang ka sahlang bad ha kawei ka bynta u la kyntu ruh ïa ki paidbah nongshong shnong ba kin pyndonkam hok ïa kane ka sem ap kali na ka bynta ka jingdonkam ki paidbah bad ym ban pyndonnkam bakla ïa ka, u la bynrap.
Nongpoh, Naiwieng 02: Kan long ka jingmyntoi kaba khraw na ka bynta ki samla pule jong ka jylla Meghalaya bad wat ïa ki samla jong ki jylla ka thaiñ Shatei Lam Mihngi ka ri India, ha kaba mynta ka University of Science & Technology, Meghalaya kaba don ha Baridua, Khanapara kan plie noh ïa kawei na ka shlem pule ki samla ba la tip kum ka Private Ayurvedic Medical College na ka bynta ban ioh bsuh khlieh ki samla pule kiba kwah ban pule hatei ka snat pule kaba dei shaphang ka Ayurvedic,Ka University of Science and Technology, Meghalaya ka la rai ruh ban pdaing noh ïa ki samla pule kiba kwah ban pule ha kane ka shnat pule, ka dei hadien ba ïa kane ka Private Ayurvedic Medical Collage la ai bor bad ithuh (Approved) da ka National Commission for Indian System of Medicine (NCISM), Ministry ka tnad Ayush.
Kum ka jingleh kmen ba la ioh bor ban pynïaid ïa katei ka shnat pule jong ka Private Ayurvedic Medical Collage ha katei ka skulbah bab la tip kum ka University of Science and Technology, Meghalaya, ki bor pynïaid jong kane ka skul bha hynnin ka sngi Balang jong ka taiew ki la pynlong da ka prokram lehkmen ha Central Auditorium ka USTM, ha kaba la shim bynta naduh u Chancellor, u Mahbubul Hoque, u Vice Chancellor, u Prof.
G.
D Sharma, ki samle pule, ki doctor bad kynthup ki bor pynïaid jong katei ka skulbah.
Haba kren sha ki lad pathai khubor, u Chancellor ka USTM, u Mahbubul Hoque u la ong, “ kum ki bor pynïaid ka USTM ki dap da ka mynsiem jong ka jingkmen ba la ioh bor ban pynïaid noh ïa kane ka Ayurvedic Medical College bad na ka liang ki bor pynïaid ki sngewkmen ruh ban pynbna ba kin pdiang noh ïa ki samla pule kiba kwah ban pyndep ïa kane ka Bachelor of Ayurvedic Medicine and Surgery (BAMS) ka ban sdang noh shen ha IAAMC, USTM.
U la ong ruh ha kaba sdang mynta wat la ki ngi dang pdiang tang kumba 60 ngut ki samla pule kiba pyntbit ha kane ka jingpule, hynrei na ka liang ka University kan sa dang pynkiew ruh ïa ka jingdon ki samla pule ha ki snem ban sa wan khnang ba bun ki samla kin ioh lad ban pyntbid ha kane ka jingpule kaba dei shaphang ka Ayurvedic.
Shuh shuh, u la pyntip ruh ha ki snem ban sa wan bad shuwa ka snem 2030, ki bor pynïaid ka College kin pynbiang lut ïa baroh ki jaid jingsumar ba la tip ha ka ktien nongwei kum ka Allopathy, Unani, Siddha bad Homeopathy ha ryngkat ka jingwad bniah (Reseach) kin sa leh ha katei ka skulbah.
Ha kawei ka bynta, u Dr.
Anil Kumar Sharma, Principal ka IAAMC, USTM u la pynpaw da kaba ong baroh ki jaka ai jingsumar (Hospital) bad ka Kolej kin pyntreikam ïa ka jingsumar ne jingstad katkum ka juk stad mynta ban ïarap na ka bynta kiba pang ba shitom bad kumjuh ruh ki samla pule kiba wan ban pule ha katei ka Kolej.
Shillong, Naiwieng 01 : Ki nonghikai, ki samla pule bad ki nongtrei ka Shillong Commerce College ha ka sngi Ba-ar ki la ai khublei khatduh ïa ka Dr.
Sabita Sen, Principal hadien ba ka la shongthait na ka kam hadien ka jingshakri kaba khlem shongthait naduh u snem 1986 bad tad haduh ka 31tarik Risaw, 2023.
Ka Dr Sabita Sen ka la hikai ha kane ka College ha ka subject English bad dei ha u snem 2012 ka la kiew kyrdan kum ka Vice Principal.
Dei ha u snem 2021 ba ka Dr.
Sabita ka la shimti noh kum ka Principal haduh ka sngi ka la shongthait.
Ha kane ka sngi leh burom la donlang ruh naduh u Prof.
Henry Lamin, President, Governing Body, Dr.
M.
A Jyrwa, Principal, PGT College, Dr.
E Kharkongor, Principal Shillong College, Dr.
V.
Kharmawphlang, Dr.
SL Marbaniang, Kong B.
Massar kiba dei ki dkhot ka Governing Body jong ka college, ki nonghikai, ki nongtrei, ki Alumni bad ki samla pule kane ka college.
Na ka liang ka College ka la pynlong ka jingleh burom kaba shongkun bha da ki prokram ba harukom na ki samla pule ka College kiba la pynum bad pynglung mynsiem ym tang ïa ka principal ban shongthait noh, hynrei ïa baroh kiba donlang ha kane ka jingïalang leh burom bakyrpang.
Shillong, Naiwieng 02: U Archbishop jong ka Shillong Archdiocese, u Most Rev.
Victor Lyngdoh u la wer ïa ki paidriewngeit sha ka Proseshonbah jong ka Jyllaniambah kaban long ha ka 12tarik Naiwieng ha Iingmanebah Laitumkhrah.
Ha kane ka sngi yn donlang ruh u Nongmihkhmat jong u Pope Francis (Apostolic Nuncio) ha India bad Nepal, u Most Rev.
Leopoldo Girelli kumjuh ki Lyngdohsad na Jowai, Nongstoin bad na kiwi kiwei ki jaka.
U Archbishop u la khot la wer ïa baroh ki paidriewngeit na ka jyllaniam Jowai, Nongstoin kumjuh na Tura ban wan shim bynta lang ha katei ka Proseshon Iukharist.
Ha kajuh ka por u kyntu ruh ïa ki paidriewngeit ba kin buh haki jingduwai kyrpang naduh ka 03tarik haduh ka 11tarik Naiwieng khnang ba kane ka Proseshonbah kan long kaba jop.
Shillong, Naiwieng 02: Da ki hajar ngut ki p aidbah na kylleng ki bynta jong ka jylla kumjuh na kiwei ki jylla bad wat na shabar ri ki la wan ban sakhi ïa ka Shad Nongkrem jong ka Hima Khyrim kaba la pynkut noh ha kane ka sngi Palei hapdeng ka jingiphuh iphieng ha Iingsad, Smit.
La pynphuh ïa kane ka sngi da ka jingtuid ki rangkynsai bad ki thei samla kiba la wan ban shim bynta ha ryngkat ka riam, ka shad bad ka put ka tem tynrai ha kane ka sngi kut.
Kumba ju leh man u snem, ïa ka shad Nongkrem bad ka Pom Blang la ju pynlong ha u bnai Naiwieng manla u snem kum shibynta na ka jingleh niam ki khun ki hajar jong ka Hima Khyrim ban ainguh ïa ka ‘Lei Synshar’ na ka bynta ka bha ka miat jong u khun u hajar ha baroh ki liang ha ka jingim jongki ba man la ka sngi, la ka long ha ka rep ka riang, ka ïoh ka kot, ka shongsuk shongsaiñ, ka pule puthi bad kiwei kiwei.
Kane ka jingleh niam kala sakhi ïa ka jingwan tuid jong ki nongwan peitkai na kylleng ka Ri-lum Khasi Jaintia, ki briew ba lum jingtip ïa ki kolshor, bad ruh ki nongshangkai pyrthei napoh ka Ri bad nabar ruh kumjuh.
La donlang ruh ha kane ka sngi naduh u Symbud Myntri Rangbah ka Jylla Bah Prestone Tynsong, u Chief Secretary ka Jylla Bah D.
P Wahlang, Deputy Commissioner R.
M Kurbah, MLA ka thaiñ, Bah Ardent Basaïawmoit, CEM ka KHADC Bah Pynïaid Sing Syiem, ki Executive Member ka KHADC kynthup ïa u DGP ka jylla, u LR Bishnoi bad kiwei kiwei.
Ha ka por janmiet, u Syiem ka Hima Khyriem, Paiem Balajied Sing Syiem ha ryngkat ki Lyngdoh, kila pyndep ïa ka jinglehniam Pomblang ban pynsngewbha ïa ka Lei Synshar-ka Lei Lum Shillong.
Ïa kane ka jingainguh la ai ruh sha ki Manbei jong ka Kur Syiem.
Kumban shu pynkynmaw, ïa ka Pom Blang bad ka Shad Nongkrem ka dei kaba la pynlong da ki spah snem wat hashuwa ka jingbuh jingthoh kaba dei ha u snem 1931 AD.
Na ka liang u Paiem u la ïathuh ba ka Shad Nongkrem ka la sdang naduh ki spah snem bad ka dei ka jinglehniam ban rakhe ïa ka jingainguh jong ki Khun ki Hajar ka Hima sha u Blei Nongbuh Nongthaw ba un kyrkhu kyrdoh baroh shisnem bad ka dei ruh ka jinglehkmen ban tehsong ïa ka jingïalong kawei jong ka thain kaba hap hapoh ka Hima Khyrim.
U Paiem u la ïathuh ba ha kane ka jinglehniam ba mynta, kila don haduh 288 ngut ki nongshad ba kynthup ïa 118 ngut ki kynthei bad 170 ngut ki shynrang.
Shillong, Naiwieng 02: Ka kynhun ki Pulit Anti Narcotics Task Force (ANTF) ka East Khasi Hills, ki la kem ïa uwei u nongkhaïi droks mynta ka janmiet sngi Palei na Jingkieng Umshyrpi, kaba hap hapoh ka Jhalupara Out Post.
Une u briew u dei uba la 45 snem ka rta bad na ka met jong u, la ïoh ban kurup haduh 940 tylli ki dawai kuli Nitrapzepam IP 10 mg ba khia haduh 9400 mg.
Ka ANTF ka la ïoh kurup ruh ïa kawei ka mobile phone, 8 tylli ki kot khubor ba song ïa kine ki dawai kuli bad kawei ka pla rong ïong.
ïa une u briew la register case hapoh Lumdiengjri Police Station hapoh ki kyndon ka NDPS Act.
Shillong, Naiwieng 02 : Ka Synjuk ki Rangbah Shnong ka Ri Bhoi District, ka la dawa na ka Sorkar Jylla ba ka dei ban pynduna noh ïa ka dor bai register ïa ki jaka ki puta ha Ri Bhoi District namar ka jingrem palat ka bai rejistar kala buh ha ka jingeh ïa ki paidbah khamtam ha ki thaiñ khappud kiba la phaikhmat pynban sha Assam.
Ka Synjuk ka la buh ïa kane ka jingdawa hakhmat u Myntri ka tnad Revenue Bah Kyrmen Shylla ha kaba ka la aiti ruh da ka dorkhas kaba dawa ïa ka Sorkar ba ka dei ban shimkhia mardor.
Haba ïakren bad ki nongthoh khubor, u Bah PB Sylliang ula ong, “Haba ngi leit sha DC ophis ban rejistar ïa ki jaka ki puta ki jong ngi, ka dor ka la poi sha bneng sha khyndew, I jaka iba ngi thied T.
2 Lak, ka bai rejistar pat ka poi sha ka T.
2,50,000 ne T.
3 Lak…ka rem da ka bai register ïa ka bai jaka".
Ula pyntip ba u Myntri Sorkar ula pynpaw ba yn sa rah ïa kane ka mat sha ka jingïalang jongka kynhun Myntri na ka bynta ban buh ïa ka dor kaba biang khamtam ïa ki trai ri trai muluk kiba don ïa ka jaka ka puta.
U Bah Sylliang ula ong, kiba bun ki jaka ha Ri Bhoi ki dei kiba shu ïoh pateng na ki kmie ki kpa bad ter ter hynrei ban rejistar ïa ki jaka hap ban lut da ki phew lak.
“Kiba bun ki nongshong shnong ha khappud kim leit shuh ban rejistar ïa ki jaka ki jong ki hapoh ka DC Office Ri Bhoi namar ba la rem palat ka bai rejistar bad kiba bun ki briew ki la leit ban rejistar ïa ki jaka jongki sha Assam namar ba ka Assam ka ai ei bad kim donkam ban siew eiei ïa ka bai rejistar jaka" ula pyntip.
“ Ngi la pynsngew ha u Myntri Sorkar ba lada long kaba lah, ka Sorkar jylla kan pyllait noh ne ban kin shim noh ha ka dor kaba rit khnang ba kan pynshlur ïa ki trai jaka ha khappud ban rejistar ïa ki jaka jong ki hapoh DC Office, Ri Bhoi" ong u Bah Sylliang.
Shillong, Naiwieng, 02: Ka Balang Catholic satlak ka pyrthei ha ka sngi Palei ka la kynmaw burom ïa ka sngi jong ki mynsiem kiba la khladnoh na kane ka sla pyrthei bad ban duwai kyrpang na ka bynta jong ki ban poi suk sha dwai u Blei.
Ha kane ka Jyllaniam Bah Shillong, ka Balang Catholic ruh ka la tyrwa ïa ka Mass Bakhuid na bynta ki mynsiem kiba la khlad noh ha kaba u Lyngdohsad jong ka Jyllaniam Bah Shillong u Most Rev.
Victor Lyngdoh u la tyrwa ïa ka kñia ka khriam jong ka Mass na ka bynta ki mynsiem ba la khladnoh ha ryngkat ka jingsynran lang kiwei pat ki Lyngdoh Sohblei bad ki hajar ngut ki bahaing hasem jong ki riewngeit ba la tep ha u lum jingtep jong ka Balang ha Laitumkhrah.
Ki bahaing hasem kiba la pynkhuid ïa ki lum jingtep, ki la buh ruh ïa ki syntiew ba la thaiñ kum ki pansngiat bad thang ruh ïa ki mombati kiba la pynthaba khrek ïa u lum jingtep.
Hadien ba la kut ka jinglehniam, ki Lyngdoh Sohblei ki la kyrkhu ïa ki lum jingtep ba la synran lang da ki bahaing hasem kiba pynlong ruh ïa ka jingduwai na ka bynta ki bahaing hasem kiba la khladnoh na kane ka pyrthei shiphang sngi.
U Most Rev.
Victor Lyngdoh haba pharia ïa ka Ktien u Blei ha ka jinglehniam u la ong, “kumba la kha ïa u briew sha ka pyrthei ka dei ruh ka bynta jong man la u briew ban leit phai pat na kane ka pyrthei bad na kata ka daw ka dei ka kamram jong manla uwei pa uwei ban im ka jingim kaba bha bad kaba sngewrit na bynta ban pynsngewbha ïa u Blei Trai Kynrad.
"U la ong kumba ha ka Gospel, u Jisu u khot ba kito kiba shitom bad ïa kiba khia ka jingkit ba kin wan sha U kumta ruh ka dei ka kamram jong manla uwei pa uwei uba ngeit bad leit sha u Jisu ban pynjah thait ïalade.
Jowai: Ki paidriewngeit jong ka Balang Catholic ka Jyllaniam Jowai ki la rakhe kynmaw burom ïa ki mynsiem kiba la khladnoh ne ka ‘All Soul’s Day’ da kaba leit buh syntiew ha ki lum jingtep jong ki bahaing hasem kiba la khlad noh.
Ha Parish Jowai, la rakhe ïa kane ka sngi da ka jingleit buh syntiew ha u lum jingtep jong ka Balang Katholik Jowai kaba don ha Moosalangkat ha kaba la pynlong ruh ia ka jingknia ia ka Mass Bakhuid da u Bishop ka Jyllaniam Jowai u Rt.
Rev.
Ferdinand Dkhar ryngkat ka jingsynran lang jong ki Lyngdoh Sohblei bad ki riewniam.
Ïa kane ka jingbun syntiew la pynlong ruh ha kiwei kiwei de ki Parish.
Ha West Jaiñtia Hills na ka liang jong ka Balang CNI, Jowai ruh ka la kynmaw burom ïa ki mynsiem ba la khladnoh da kaba leit buh syntiew ha u lum jingtep uba don ha Khliehïongriang, Jowai.
Shillong, Nailur 27 : Ka Meghalaya Cricket Association ka la pynbna ïa ka thup kyrteng jong ki 15 ngut ki dkhot na ka bynta ka lympung ïalehkai U-19 Vinoo Mankad Trophy, kaban sdang naduh u bnai ban wan.
Ïa ka kynhun ïalehkai jong ka jylla yn ïalam da u Mrityunjay Bharali ryngkat u Mrinal Das kum u nongïarap jong ka kynhun ha katei ka jingleit aireng kaban sdang nyngkong da ka jingïakhun pyrshah ïa ka Odisha ha ka 07tarik u Risaw mynta u snem.
Kum ka jingai mynsiem ïa ka kynhun ba kin lah ban ïalehkai bha na ka liang ka synjuk ka la pynlong ïa ka jingai khublei kitbok ha ka jingïalang kaba long ha madan Polo ryngkat ka jingdonlang u Secretary ka MCA Bah Gideon Kharkongor nalor kiwei kiwei ki nongïalam jong ka synjuk.
Katei ka kynhun ka kynthup ïa u Mrityunjay Bharali (captain), Mrinal Das (vice-captain), Dipankar Barua, Sachin Kumar, Ayushman Das, Snehal Dutta, Pushkar Raj Singh, Josiah Wanniang, Shavian Blah, Raghav Magotra, Bharat Gurung, Jeremiah L Kynshi, Bosrang R Marak, Banïalam Mylliemngap bad u Gavineal MarpnaKi nongïarap ka kynhun pat ki kynthup ïa u Satya Pal Yadav (coach), Tejas R Vala (trainer), Hamboy Langbang (physio) bad u Shankar Newar (manager)Ki prokram ïakhun jong ka Meghalaya ki long 07tarik pyrshah ïa ka Odisha, nangta 08tarik pyrshah ïa ka Goa, 10tarik ïa ka Tripura, 12tarik ïa ka Vidarbha bad 14tarik ïa ka Rajasthan.
Shillong Nailur 27: Ka shi kol ba la thep da u Rapborlang Makri ka la pynlong ïa ka kynhun Umeit FC, ka kynhun na Ri Bhoi District bakan ïohrah ïa ka Namlahduh ha ka lympung ïalehkai phutbol ba la tip kum ka Tirot Sing Memorial Open To All Knock Out Football Tournament ba la pynïaid da ka Khasi Student Union, Mawlai Umjaiur Unit ha madanheh minit stadium Mawlai Phudmuri ha ka sngi Baar ka 27 tarik u Nailur, 2022.
Haba phai sha ka jingïakhun final ha kane ka sngi, ha ka kyllastep ym shym la don kiba ïoh thep kol bad dei ha ka kyllamiet ba u Rapborlang u la ïoh ban pynkhih jar bad thep ïa ka namtam na ka bynta ka kynhun ha ka 51 minit ban ïohrah syndon ïa kane ka trophy mynta ka sngi.
Ka Umeit FC kum ka Lahduh ka la ïohrah ïa ka song pisa ba 30,000 tyngka ryngkat ka trophy, katba ka Mawlai Phudmuri FC ïa ka 15,000 tyngka ryngkat bad ka trophy.
Ha kane ka sngi la sam ruh ïa ki khusnam shimet, ha kaba ïa ka namBest Player la ïohrah da u Wilbert Marbañiang (Jackets FC), ka nam Best Goal Keeper ka la leit sha u Kyntiewdor Lawri ñiang (Umeit FC), ka Top Scorer sha u Rapborlang Makri (Umeit FC) bad ka Pynnoh Riwar FC na South West Khasi Hills District ka la ïohrah ïa ka nam Best Discipline Team.
Ha kane ka lympung ïakhun ki la don baroh 42 tylli ki kynhun ba la shim bynta na kylleng ka district ha ka jylla.
U Bah PT Sawkmie haba kren kum u Kongsan u pynpaw ïa ka jingsngewkmen ba ka KSU Umjaiur Unit ka la pynlong ïa kane ka lympung ïalehkai kaba heh bha ban kyntiew ïa ka phutbol bad kumjuh ban ïarap ïa ki khynnah ban lait na ki jingmlien ba sniew, kum na u drok, ka kiad bad kiwei ki jait jingdih basniew.
Ha kane ka sngi la la ïoh ruh ïa ka jingkren na u samla Biangbor Paliar, President ka KSU, Mawlai Circle, na u samla Rapborlang Nongrum, General Secretary bad kiwei.
Mairang, Nailur 27: Ka kynhun ïalehkai ki Pastor jong ka KJP Synod Sepngi kaba dei na Mairang Zone, ka la jop pyrshah ïa ka kynhun ïalehkai phutbol ki ophisar sorkar lyngba ka tie breaker ha ka jingïakhun kaba la long ha sngi nyngkong ha madan Dommalum, Pyndemumïong, Mairang,Kane kadei ka jingïalehkai kaba la pynbeit da ka Jingïaseng ïatei ïasyllok ki Pastor jong ka KJP Synod Sepngi kum ka jingpyrshang ban pynmih pisa na ka bynta ka Dr.
H.
Gordon Robert Hospital, Shillong ha ka jingrakhe dap 100 snem jong ka.
Kane ka jingïakhun ha Mairang kadei ka sien kaba saw ba ki Pastor bad ki Ophisar sorkar, hadien ka jingïakhun nyngkong ha Nongstoiñ, Mawkyrwat bad Umroi.
Ha kine ki jingïakhun baroh lai tylli ki Pastor ki la shah rem bad dei ha Mairang ba ki la ïoh mad ïa ka jingjop ha ka jingïakhun kaba itynnad bad ïabiang bor.
Ha ka jingïakhun ha Mairang, wat hapdeng ka jingpynthut u slap ha shuwa ban sdang ka jingïalehkai, hynrei kam shym la khanglad pat ïa ki paidbah ban ïatuid bad pyndap ïa kane ka mdan kaba ju khring bha ïa ki paidbah ieit phutbol.
Ha ka jingïakhun, ka team ki ophisar ka la ïoh pynkhih jar nyngkong lyngba ka free kivk kaba jngai kumba 40 yard na goal lyngba u Dr.
CL Nongbri bad ka jingrung ka bol sha goal kadei ka jingbymbiang u nongap kol ki Pastor, u Rev.
Shanlang Marngar jong ka Mairang Presbytery.
Ha kane ka jingïalehkai la ïohi ba kiba bun ki paidbah ki kham ïashah ïa ka team jong ki Pastor bad ki la ïahylla bad ai mynsiem ïa ki Pastor.
Kumta ha ka kylla miet, ki Pastor ki la ïoh ban pynïakhaid lyngba ka kol kaba itynnad bha hadien ka jingïaknieh kaba jur bha habar jong ka penalty box bad ka bol ka la poi ha ki kjat u Pro Pastor Balamight Marweiñ jong ka Pyndemumïong District uba la khyrwit ba kyndong bha jong ka kol bad wat lada u nongap kol ki ophisar u ka kynthih doh ïap ban ïoh pyllait sharud, hynrei um shym la lah bad ka bol kala rung beit kluk ha kol.
Shaw risa ki paidbah.
Hadien ba ka kut ka 90 minit, ka jingïakhun kaba long kaba ïakhaid 1 la 1.
Ha ka jingshisha ki nong pynïaid ki la phah ban pynlong beit da ka kick from the penalty spot ne ka tie breaker, hynrei ki nongïalehkai na baroh ar ki team, ki la kop ban ban ïakhun biang sa da ka extra time.
Dei ha ka extra time ba ki Pastor bad ki Ophisar ki la shisha ïa ka mynsiem ïakhun bad kaba la pynhun shisha ïa ki paidbah.
Hynrei ka jingïakhun ka la poi hi sha ka jingïakhaid 1 la 1.
Ha ka tie breaker, ki Pastor ki la thep 6 la 5 kol ban ïoh ïa ka jingjop kaba nyngkong eh hadien ba ki la shah rem lynter haduh lai sien.
Ha kane ka jingïalehkai u Bah Vincent Pala, MP u la long u Kongsan bad wan plie ïa ka jingïalehkai bad u Bah Batskhem Ryntathiang, MDC Mairang, u la long u Kongsan Symbud.
Mawkyrwat, ‘Nailur, 27: Ka Sngap Syiem College, Mawkyrwat kaba dei kawei na ki shlem ai jinghikai ne ka College kaba don hapoh u pud u sam jong ka South West Khasi Hills District ha ka jingwan jngoh ba ar jong ka National Assessment and Accreditation Council (NAAC) ha ka 20 bad 21 tarik u ‘Nailur 2022, mynta ka sngi ka 27 tarik u ‘Nailur 2022, ka la ïoh ïa ka result ne jingpynbna ha ka Grade ‘B’.
Ha ka jingïaid lynti ha ki san tylli ki snem ba ladep, ka kolej ka don ha ka Grade ‘C’ 1.
8 cgpa bad mynta ka la kiew ha ka grade ‘B’ 2.
24 cgpa.
Halor kane ka bynta kum ka kolej baroh kawei ka la ai khublei ïa baroh ki ki kynhun bapher bapher kiba kynthup naduh ki kmie ki kpa, ki samla pule barim jong ka Kolej, ki sengbhalang, ki rangbah shnong, ki dkhot jong ka Governing Body, ki nongmihkhmat na ka skulbah North Eastern Hill University, ki ophisar na ka Rashtriya Uchchatar Shiksha Abhiyan (RUSA) Cell ka Sorkar Meghalaya, ki samla pule bad khamtam ïa ki nonghikai bad ki nongtrei jong ka kolej kiba la ïatrei shitom ban wanrah ïa kane ka burom jong ka kolej.
Kane ka long katkum ka kyrwoh ba la phah da u Principal ka college, u Dr.
K.
K.
Nongsiej.
Ka kam jngoh kai pyrthei ka dei kawei na ki kam ba ka sorkar ka ju ïai pynbna na ka por sha ka por ba kan shim khia ban pynkylla ïa ka kum ka kam karkhana ban pynioh kam ïoh jam ïa ki samla hapoh ka jylla ba kin nym shaniah tang ha ki kam sorkar hynrei ba kin lah ban ïeng ha la ki jong ki kjat da katei ka kam.
Hooid ym lah ban len ki la don bun shisha kiba ïoh jingmyntoi na kane ka kam hynrei kaei kaba donkam ka long ba ka sorkar jylla lyngba ka tnad kam jngohkai pyrthei (Tourism) ka dang donkam shuh shuh ban dang pynbha bad pynjanai ïa kane ka kam bad jaka jngohkai kiba don ha kane ka jylla.
Ka jingpynbha ïa ki jaka jngohkai kam dei eh ban leh tang shisien leh la biang hynrei ban peit bad maramot bad pynbit pynbiang ïa ki kat kum ki jingdonkam bad dawa jongka por.
Ban kyntiew ïa kane ka kam ka donkam ka jingiatrei lang ruh jong kiwei kiwei ki tnad jong ka sorkar bad ka tnad kam jngohkai.
Kata kum ka tnad PWD, PHE, Power, Industries and Commerce , Art and Culture bad kiwei kiwei de ki tnad.
Balei ba donkam ka jingiatrei lang namar ban leit sha ki jaka jngohkai donkam ban don ki surok bad ki lynti ki syngkieng kiba bha.
Ha kito ki jaka ba don ki dam ring um dih kum ha Mawphlang lada pyni tynnad shuh shuh kan long kum kawei na ki jaka jngoh kai ba ithiang tam.
Nalor kata kum ha Umiam, ka Nehru Park, lada don ka jingiatrei lang ka tnad pynmih bor ding bad ka tnad kam jngohkai lah ban shna ïa ki jingpyni tynnad shuh shuh ia katei ka park da kaba buh sa ia ki light bapher bapher ki ban khring ïa ki nongwan jngohkai.
Nalor kane kum ka tnad kam karkhana ki don bun ki tnad shna jingshna kiba don hapoh jongka kiba lah ban die sha ki nongwan jngohkai kumjuh ruh ka tnad art anc culture ka don ka bynta kaba khraw namar ym tang ban pyni ia ka kolshor sha kiwei hynrei lah ruh ban leh shibun ki kam ban kyntiew ïa ka tynrai jong ngi.
Ka sorkar ka dei ban shim khia bha halor kane namar ka donkam ban don noh da ka kynja committee kaba heh ka ban khmih ka jingiatrei lang jong baroh ki tnad sorkar ban kyntiew ïa ka kam jngoh kai hapoh ka jylla.
Ym lah ban len lada la lah da shisha ban kyntiew ïa kane ka kam kan long ka jingmyntoi kaba khraw ïa ka jylla namar ka jingioh lum khajna ruh kan long da ki klur bad phew klur ha ka shisnem tang na kane ka kam.
Nalor kata lada shim khia hi ka sorkar ban kyntiew ïa ki briew jong ngi ka pisa kan neh hapoh ka jylla bad kan ym tuid satia shawei namar ym lah ban len kat haduh mynta ka pisa ka dang tuid beit shabar ka jylla.
Lada ai nuksa wat tang ki kali kiba wan kit ïa ki nongwan jngohkai sha kane ka jylla ruh kiba bun ki dei beit na Assam.
Nalor kata ki don ki nongwan jngohkai ki bym don ki jaka sah kiba biang kumta ki hap ban leit phai bad sah sha Assam ne sha Guwahati.
Kumta tang na kine ruh ka jylla ka dang duh nong bun bah ha ka shisnem shisnem.
Kumta kaba kongsan hi ia ka sorkar ka long ban shim khia bha ban bishar bad jurip kumno ban kyntiew da shisha ïa kane k kam kaba dei ka kam ba riewspah tam ha ka jylla namar lada kane ka kam ka kiew ki khun samla kim donkam shuh ban phai sha ki kam sorkar namar ki la ïoh ïa ki kam bapher bapher na kane ka kam jngohkai pyrthei.
Lada ka sorkar ka shim khia da shisha ïa kane ka tnad ka la dei ban pynlong kum kawei na ki tnad ba heh hapoh ka sorkar khnang ba ki myntri ne ki ophisar kiba dei peit ïa kane ka tnad ruh kin shim khia bha namar kumba long mynta kam pat da don kata ka jignshim khia kaba haduh katta katta ban kyntiew da shisha ïa kane ka kam jngohkai ha ka jylla.
ñiuma mynta ha kine ki arsnem ba la pynwit ka jingpang khlam, ka kam jngohkai pyrthei ka la hiar.
Hynrei ynda la hiar ne jah noh kane ka jingpang, kyrmen ba ka kam jngohkai pyrthei kan kiew biang bad kan long ka jingkyrkhu kaba khraw ïa ka jylla.
Mawkyrwat, ‘Nailur, 27: Ka Khasi Students’ Union (KSU) jong ka South West Khasi Hills District namar ka jingshah pyndik ki nonghikai khasi kiba hikai sha ki thaiñ khappud jong ka South West Khasi Hills District da ka jingsngewkhia kim banse ban pyntip sha ki bor ba dei peit jong ka distrik sha ka Deputy Commissioner, South West Khasi Hills District halor ki jingeh bad ka shongsuk shongshngaiñ ki nonghikai khasi sha ki thaiñ khappud.
Shuh shuh katkum ka dorkhas ba ki la phah sha ka Deputy Commissioner, South West Khasi Hills District ki la pynpaw ba ha kine ki khyndiat sngi ki la don ruh ki Nonghikai kiba la hap ban wan phai ïing noh na ka daw ka jingtieng hadien ba la mih ka kynja jingpynbna (Notice) na ka GSU bad AKHAF kiba kum ka seng hi ka la shim ba ka dei ka jingpyrshang ban pyntieng, pynsmiej bad ïuhroit ïa ka hok jong ki nonghikai khasi hapoh katei ka thaiñ.
Kum ka seng, ka la ïoh ïa kynduh ruh ïa ki katto katne na ki nonghikai bad ka sngewthuh ba kiba bun na ki ki pynpaw ba kim da don ha ka jingsngew shngaiñ haba kin leit ban pyndep ïa la ka kamram jong ki sha ki skul kiba don sha ka thaiñ khappud bad ka Bangladesh na ka daw ki jingjia kiba kum kine.
Namarkata, kum ka Seng ka bym kwah ban mih ki jingïapher jaitbynriew hapdeng ki Khasi bad ki Garo kiba sah ha South West Khasi Hills District, ka la shim ïa kane ka synjam ban ujor bad pynsngew ha ki bor ba dei peit ban kin wad bad peit bha halor kane ka bynta khnang ban tehlakam ïa ki jingjia ba sngewsih hadien habud namar yn nym don hi kiba lah ban shu peit lada ki para ri bad paradoh para snam ki shah pynthud bad pyndik na ka por sha ka por.
Ka Seng kyntu ba ka District Administration kan ban pynthikna ba ki nonghikai khasi kiba hikai ha kitei ki thaiñ kin don ha ka jingshong shngaiñ bad ka dawa ruh ba dei ban pynshitom ruh ïa kiba kum kita ki briew kiba ju wanrah ïa ka jingïapher Jaitbyn-riew da kaba pynbna bad pynshit pher Jaitbynriew ban buh ïa ki nonghikai khasi hapdeng ka jingsngewsyier ka ban ktah ruh ïa ka shongsuk shongshngaiñ hadien habud.
U President ka KSU South West Khasi Hills District, bah Forwardman Nongrem haba kren ha ki lad pathai khubor hadien ka jingleit ïa kynduh ïa ka Deputy Commissioner, South West Khasi Hills District u la ong ba ka jingmih jong kane ka jingpynïapher jaidbynriew da lei lei kum ka seng kan nym pdiang namar ki im hi hapoh u pud u sam jong ka South West Khasi Hills District.
Namarkata, u la ai mynsiem ïa ki nonghikai ba kane ka dei ka jaka jong ka Ri Khasi, kim dei ban tieng ban smiej namar hynrei ki dei ban pyndep beit ïa ka jong ka bynta ba la bynshet bad bun ruh ka jingkyrpad ba lada don kano kano ka jingpynthut kin ai jingtip sha ka seng khnang ba ka seng ruh kan nym ai lad ïa kiba kita ki briew la ki dei ki Garo ne kiwei de ki jaidbynriew.
Shuh shuh u la maham ruh ïa kita kiba shim kabu da kaba thmu ban phiah jaitbynriew bad kiba thmu ban pyndik ba ki dei ban pyrkhat arsien namar, “Ngim ju sdang, hynrei lada ki ki sdang kum ka seng ruh kan nym ai-li da lei lei", ong u President ka KSU South West Khasi Hills District, bah Forwardman Nongrem.
Nongstoiñ, Nailur 27: Haba kylli la ka sorkar kan pynurlong ne em ïa ka 35 kilometer ka surok ban pynpoi naduh Nongstoiñ sha Maweit kaba ki paidbah ki la angnud baroh shikatta, na ka liang u Bah Gigur Myrthong MLA Mawshynrut, u la ong ba ka shong ha ka jingstad jong ki paidbah ka thaiñ Maweit bad lada ki ailad ba un wan biang ha ka bor.
Lada ki ailad te ym don jingartatien ba katei ka surok kan urlong.
U la pynpaw ruh ba kum u nongmihkhmat, um shym la iehbeiñ ïa ka thaiñ Maweit kumba ka la shah iehbeiñ baroh shikatta.
Hynrei u la pyrshang katba lah la i bor ban pynpoi ïa ki scheme sha baroh ki shnong hapoh katei ka thaiñ.
U la ong ruh ba u Myntri Rangbah ka sorkar jylla u Conrak K.
Sangma ha ryngkat u Symbud Myntri Rangbah u ba khmih ruh ïa ka tnad PWD, u Bah Prestone Tynsong, kin hiar sha Maweit ha ka 30 tarik u Nailur 2022 na ka bynta ban leit plie ïa u maw nongrim ban shna noh ïa ka surok Nongstoiñ-Maweit kaba 23 kilometer ïa kaba la mang tyngka haduh 98 klur ram.
U Bah Gigur Myrthong MLA ka thaiñ, u la kyntu ïa ki paidbah nongshong shnong jong ka thaiñ Maweit, ba kin wan sha katei ka jingïalang plie maw nongrim, kum ka dak ka jingsngew burom ïa u Myntri Rangbah bad Symbud Myntri Rangbah, kiba la lah ban pynurlong ïa katei ka surok kaba la shah iehbeiñ mynta la palat 50 snem.
Nongpoh, Nailur 27: Hadien ba u Deputy Commissioner ka Ri-Bhoi District u la pynbna ba yn khang ïaka surok Umling-Patharkhmah shipor naduh ka 26 tarik mynta u bnai naduh ka por 8 baje mynstep haduh 6 baje janmiet man ka sngi, la pyntip ba kino kino ki kali ba kyrkieh kum ki Ambulance, ki Doctor bad ki nongtrei jong ka koit ka khiah kilah ban pyntip sha u Bah Iohborlang Khonglad, Nodal Officer cum Assistant Executive Engineer PWD (R) Patharkhmah Sub Division.
Kum ban shu pynpaw ba baroh ki kali paidbah kim dei shuh ban ïaid lyngba katei ka surok namar ka jingsiang rong bad ba ka jingtrei ka dang ïaid shaid shaid khnang ba ka jingtrei kan long kaba janai kaba la buh ban khang kumba shibnai shiteng naduh ka 26 tarik mynta u bnai.
Nongstoiñ, Nailur, 27: Ki paidbah nongshong shnong nongkyndong ka thaiñ Maweit baroh kawei, ki dap da ka jingsngewkmen shikat-dei eh halor ka khubor ka jingwan buh Maw Nongrim u Chief Minister u Conrad K.
Sangma ïa ka surok Nongstoiñ-Maweit kaba 23 kilometer, ha ka 30 tarik mynta u bnai.
Ki daw jong ka jingsngew kmen ki long ban ïohi markhmat ïa u Chief Minister bad ka Helicopter kiba ju ïohi tang ha suiñ bad ha ki dur.
Kaba ar ka long ba u dei u Chief Minister u ba nyngkong ban wan iuhkjat ha Maweit.
“Kan long ka kabu ksiar ïa ki paidbah Maweit kiba bym ju ïoh lad mynno mynno ruh ban ïakynduh markhmat bad u khlieh duh jong ka jylla, namar ki angnud ban jubab halor ki jingkylli ba ki la pynkhreh ban buh bad ban ïoh jingshai halor ka jingjah rngai noh ka Scheme 2 lane Nongstoiñ-Maweit-Nongjri kaba 75 kilometer bad kiwei ki lad pynroi kiba bun jaid na ki tnad Sorkar, kiba la pynlong ka jingduhnong ïa ki nongshong shnong ka thaiñ baroh kawei", ong u Bah Tonington Tyrsa Adviser, ka Synjuk ki Nongshynshar Shnong Maweit Area, u ba long ruh ha kajuh ka por u General Secretary ka West Khasi Hills Senior Citizens Association.
Une u nongïalam u la ong ruh, “Ha kaba ïadei bad ki mat ban ïoh jingshai na u myntri rangbah duh, kum ki nongshong shnong ngi la pynkhreh ka jingthoh ban pule markhmat shuwa ban aiti ha katei ka sngi.
Hynrei sngewsih ban pynpaw hakhmat ka pyrthei ba yn ym ïoh kum kata ka lad, namar la ïoh jingtip ba ka NPP kan ym pdiang kylluid ïa kiba nabar ban kren ha katei ka sngi".
“Kum ki riew rangbah ka thaiñ kiba ju kren ne ieng na ka bynta ki kup shilliang sem shilliang ka thaiñ, ngi sngew duhnong shikatdei eh ha kum katei ka por jingwan jngoh u CM ïa ka thaiñ.
Kumta, ngi pynpaw lyngba ki lad pathai khubor kiba ju trei na ka bynta ka imlang sahlang, ba un tip ba ki paidbah Maweit ki pan pynshai ba balei bad don daw aiu halor ka jingbym lah ban pyntrei lut ïa ka surok Nongstoiñ- Maweit kaba 35 kilometer (Intermediate Lane) kumba la dep survey.
Hynrei mynta pat tang 23 kilometer, kata ruh ym pat ïohi ïa ka jingsdang lano lano ruh", u la ong.
“Ki paidbah ki kwah eh ban tip ba ka jingbei pisa ka World Bank, yn kheiñ kum ka ram ne shu ai jingïarap ei kumba la pynshai u MLA Nongstoiñ bad ki paidbah ki da kwah ruh ban ïoh jingshai sa na u CM.
Ki paidbah ki kwah ban ïoh jingshai na ka sorkar MDA, shaphang ka pisa Royalty Dewiong na ki Challan ba la ishu katkum ka NGT guideline November 2014-May 2017, ki long, 1,77,297 tylli.
Ba la dep die 1,64,015 tylli Rs 1,90,00,51,282/- bad kaba dang sah ban die 13,926 tylli, kaba la ïoh lum tang na ka Collection Counter Nongstoiñ, kaba u dewiong u wan tang na ka thaiñ Maweit.
Kane ka long katkum ka RTI No.
DMR/NGN/2016-17/11 dt 18/7/2018, kaba la pan da ka Synjuk ki Nongshyn-shar shnong Maweit Area", u la ong bïang.
“Ki paidbah ki kwah ban tip shano katei ka pisa ba kamai hi ka surok Nongstoiñ-Maweit ka jah? bad hap ban da pan pisa nangno nangno, haba la ïohi pylleiñ na ki kot ki sla, katei ka 23.
00 kilometer la mang ban pyllut tang Rs 98,26,14,300/-, bad yn bteng biang ban poi shaduh Maweit da kaei pat ?".
“Ngi kwah tip ïa ka jingbym sngew kwah ka sorkar jylla ïa ka Surok 2 lane kaba na Nongstoiñ-Maweit shaduh Nongjri 75 kilometer, ïa kaba la ïaid shaid shaid ban pynbiang ïa ki kot ki sla bad la tender ruh haduh 3 sien na ka bynta ban ïoh ïa ki Nong survey (Consultants services) ban ïoh ïa ki Details project report (DPR).
Ka jingkwah ban ïoh jingshai ka long ruh, la katei ka scheme ka dang im ne ka la jah duh noh syndon.
Katkum ka jingshisha, ka dei kawei na ki project kaba ka jaidbynriew ka thaiñ, ka khmih lynti eh, ka ban lah ban pynim ïa ka thaiñ bad ka District baroh kawei, namar yn ïasnoh bad ka iew Border Bangladesh".
“Ka jingïai bteng ka jingtrei bad kit dewiong be-aiñ hapoh ka thaiñ, kaba la pynlong ïa ka jingnang pynjot ïa ka surok Nongstoiñ-Maweit khamtam ha ka por lyiur, kaba la pynjynjar sat ha ka leit ka wan ki paidbah, katba ka sorkar ka nang len na ka por sha ka por hapoh Assembly.
Hato ka dei shisha ki jingbym tip ba don kum kita ki jingjia kum ka sorkar bad ki bor pynïaid District.
Ngi kwah ka jingshai na u khlieh duh, namar ki paidbah ki khuslai namar ki jingduh ei ki khajna na ka bynta jong ki".
“Ngi da kwah eh ban tip halor ka jingaibor ïa ki coke factory ha ki jaka ba don par dewiong, kaba la pynlyngngoh ïa ki paidbah namar u dewiong ban poi sha kitei ki factory kin long beit na Quary dewiong sha ki Coke factory.
Ngi kwah ïoh jingshai ba ba mano bad hangno ban siew ïa ka khajna ki ban donkam ki paidbah ne ka sorkar kan khrong beit na ki factory".
“Ka District Selection Committee (DSC) West Khasi Hills ka la ih naduh u snem 1976, mynta la 45 snem, dang long 0 % ha ka result DSC na kane ka thaiñ baroh kawei wat la, la bun bah ki samla pule kiba la ju ïa pyrshang ïaleh exam DSC.
Hato, ka sorkar jylla ka ju don mo ka statistic ne survey kum ïa kine ki jingeh hapoh ka District ne jylla, ban lap ïa ki jingeh ha ki nongkyndong, ba kan long ruh kum ka nuksa ban pynshlur ïa ki samla pule, ne hato kiei ki jingmut jong ka sorkar ha kane ka juk mynta".
“Ka sur ki longkmie ki longkpa hapoh ka thaiñ, ki dap tang ki jingduh jingkyrmen ïa ka lawei ki khun, haba ki ïohi, ba wat tang ban ïoh rung ha ki skul training Nonghikai ruh kim ïoh lad, kumta kumno kin ïoh ban apply kam Nonghikai ha ki shnong ruh.
Kaba kut la shu peitkai tang da ki khmat wat ha ki skul ba la seng ne trei shitom ki kmie ki kpa ruh".
“Ki jingkwah ïoh jingshai na u CM ba la ka sorkar ka ïohi ne em ïa kum kine ki jingjia ba la jia la kham slem ha kane ka thaiñ bad ki para nongkyndong baroh hapoh ka jylla, kumba la kam hapoh Assembly ba kane ka sorkar kaba bha tam", ong ka kyrwoh na u Bah T.
Tyrsa.
Jowai, Nailur 27: U Chief Secretary jong ka sorkar jylla u bah D.
P.
Wahlang, IAS, mynta ka sngi 27 tarik ula wan hair sha nongbah Jowai ban lum ïa ka jingïalang (review meeting) ha Conference Hall jong ka ophis u Deputy Commissioner, West Jaiñtia Hills District, Jowai.
Ha kane ka jingïalang la ïadonlang naduh u bah M.
R.
Synrem, IAS, Commissioner and Secretary, Urban Affairs Department, bah E.
Kharmalki, IAS, Director, Urban Affairs Department, u bah B.
S.
Sohliya, IAS, Deputy Commissioner, West Jaiñtia Hills District, u R.
S.
Gill, IFS, Principal Chief Conservator of Forest and Chairman, MSPCB, lem bad kiwei de ki ophisar sorkar.
La pynlong ïa kane ka jingïalang shi bynta ban ïakren ha kaba ïadei bad ka hukum jong ka National Green Tribunal (NGT) katkum ka O.
A.
172/2016/EZ bala dep ujor pyrshah ïa ka sorkar Meghalaya da uwei na ki nongshong shnong ka Jowai u ma Sajay Laloo.
Na ka liang u Chief Secretary ka jylla uba kyntu ïa ki bor District kumjuh ïa ka Jowai Municipal Board bad ka Urban Affairs Department ba kin jurip bniah ïa kane ka hukum katkum ki kyndon jong ka NGT, kaba ïadei bad ka jingkhuid jingsuba jong ka wah Myntdu River bad ban pyntikna ïa ka jaka theh ñiut ba paka na ka bynta ka sor Jowai.
La khang pyrshah ba ym dei ban don kino kino ki jingtei hapoh ka 50 meter ka jingjngai na ka Wah Muntdu bad dei ban pynduh pyndam noh shi syndon ïa ki.
Ha ka juh ka por ula kyntu ban jurip bniah ba ki jakhlia kim dei ban ïohlad ban tuid sha ki bynta ka wah bad kumjuh ruh ka jingpyntrei ïa ka Faecal Sludge and Septage Management Treatment Plant, la pyntip ruh baroh ki thliewïing hapoh ka sor Jowai ki dei ban don ïa ki septic tanks kiba biang.
Khliehriat nailur 27: Ki pulit jong ka Lumshnong Police Station hynnin ka sngi ki la kem noh ïa ki lai ngut snar nongtuh uba ju lute na ki nongñiah trok kiba ïaid lyngba na ka surok national highway-6 , Narpuh, East Jaiñtia Hills District, kitei nong lute ki dei u R.
sutung, u E.
Rymbai bad u R.
Phyengap, kiba na East Jaiñtia Hills District.
Ki khubor pulit ki ïathuh ba tang shu ïoh jingtip shaphang ka jingshah lute, mar mar ki pulit ki la kthong ïa ki runar ha kaba tang hapoh khyndiat kynta la ïoh ban kem ïa ki lai ngut ki nongtuh nonglute, la rah ïa ki sha thanat bad la register ejahar pyrshah ïa ki ha Lumshnong Police Station bad ka jingtohkit ka dang ïaid.
La ong ruh ba na kitei ki nonglute, ki pulit ki la ïoh kurup kawei ka mobile phone, ka pisa T4500 bad ka kali Alto 800 maruti car kaba ki pyndonkam kitei ki runar nonglute.
Jowai, Nailur 27: Hadien ka jingïakynduh lang mynta ka sngi ka 27 tarik u Nailur hapdeng ki nong ujor u Dame Phawa bad ka Elut Phawa bad ki nongshah ujor u Ohi Shylla bad u Kynmoo Phawa lem bad ka Seng All Hynniewtrep People United Front (AHPUF) haka jingïakren jong ki, kila poi sha ka jingïasngewthuh jingmut bad ka jingïamap kylliang hapdeng ki arliang mamla.
Halor kane ka jingjia kaba la jia ha ka 25 tarik, hadien ka jingïoh jingtip kaba shai bad kaba tikna kitei ki ar sngi shipara ki don ban pynshai ba u Ohi Shylla kum u Rangbah dong Mookymphad, Mihmyntdu um shym la shoh ne ktah kti ïa u Dame Phawa bad ka Elut Phawa hynrei kidei kiwei pat ki riewshim kabu kiba leh ïakane ka kam ha ka por ba ki dang ïakhajia.
Naka liang ka dong Mookymphad ruh kam don daw ei ei shuh bad kine ki nongshah shoh u Dame Phawa bad ka Elut Phawa, na ka liang jong ka seng AHPUF ka kyntu ïa baroh arliang mamla ba kin ïasuk ïasaiñ bad ban ym ïa buh shun shuh hadien habud ha kaba baroh arliang kila ïahun ïasuk noh khlem kano kano ka jingïa buhnud ne jingïa sngewsih.
Ïa kane ka khubor la phah da u Dame Phawa bad ka Elut Phawa.
Jowai, Nailur 27: Ka Khynroo Khyllood Chilliangraij Ñiamtre Committee (KKCNC) ha kane ka 25 tarik kala rakhe ïaka jingdap 10 snem ka jingïaid lynti ban ai jingtip ïa ki khun ka ñiam tynrai shaphang ka jingngeit jong ki longshwa manshwa.
Ïa ka jingïalang la pynlong ha Dorbar Hall jong ka Shnong Chilliangraij ha ryngkat ka jingïasnohkti ki nongïalam Shnong lem bad kiwei de ki dong kiba la wan ban sakhi lang ïa kane ka sngi.
Ha ka prokram la ïoh ruh ki kyntien pdiang na ka Sahakawan Dkhar, ka jingnguh blei da u Boodwanmi, ka Chanlang Pde, Chairperson KKCNC kala pynsngew ïa ka report treikam jong ka Committee, katba u Waheh Shnong ka Chilliangraij u ma Damehiwot Pde ula ai ka sneng ka khraw sha baroh ki khun ka ñiamtrai kiba la wan sha ka jingïalang.
Na ka liang u kongsan jong kane ka sngi u ma Arwotki Sumer, General Secretary Seiñraij bad u ma Sniawbhalang Rangad kum u Symbud kongsan haba kren kila ai ka jingïaroh ïa kane ka seng jong ki samla ka Khynroo Khyllood Chilliangraij Ñiamtre Committee kaba don ïa ka jingthmu ban wanrah ïa ka bha ka miat jong ki khun ka ñiamtrai.
La pynphuh pynphieng ïa kane ka sngi da ki jingshad ki jingrwai tynrai da ki khun samla na ki dong ba kynthup ïa ka Loomiongkjam, Panaliar, Loompyrdi Iongpiah, Khynrookhyllood Committee Seiñraij Jwai, Shlem Hikai Tynre Seiñraij bad ka Seiñtyllilang Ñiamtre Ladthadlaboh.
La sam ruh ia ki khusnam sha ki nongjop ha ka jingïakop nguh blei, ïakop khohpoit, Dat Mooniaw haka juh ka por la pynkup burom kyrpang ïa ka Chanlang Pde, Ka Samum Pde, ka Emhi Pde bad u Lakhon Dkhar kiba long ki nongkyrshan ba hakhmat eh KKCNC ha ka jingïaid lynti.
Khliehriat Nailur 27:Ki nongïalam bad ki dkhot ka Jaiñtia Students Movement da ka jingbitar, mynta ka sngi ki la hiar biang sha Lumshnong bad khang tala biang ïa ka Toll Gate jong ka National Highway Authority of India kaba don ha Lumshnong namar ba ki nongtrei jong katei ka Tollgate ki la plie hi khlem pyntip sha ka seng, ha kaba ka seng hynnin ka sngi ka la leit ban khang tala hynrei tang hadien katto katne kynta ki nongtrei ki la plie ïa ki tala ba la khang ka seng.
Kum ban shu phai dien biang, namar ka jingleh mynthi ka National Highway Authority of India ka bym shym la shim khia ban maramot ïa ka surok national highway ha East Jaiñtia Hills District, ki nongïalam bad ki dkhot jong ka Jaiñtia Students Movement hynnin ka sngi ki la hiar bad khang tala shi syndon ïa ka jaka lum khajna, ka Toll Plaza jong ka NHAI kaba don ha Lumshnong.
Na ka liang u Working President jong ka JSM Central Body, u bah Jimmy Kharmuti, u la ong ba “Na ka liang ka JSM ka phah ïa u kyrwoh sha ka sorkar jylla bad sha u myntri ba dei peit bad ong ba “Ngi ngim kwah ba phin wanrah da ka Casino, ngi kwah ban ïoh ïa ka surok kaba bha, namar ka jinglong jingman ka ne ka surok NH-6 ka la sniew shaba palat, ka la dap sa tang da ki thliew kiba heh kaba buh jingma bad buh jing eh ïa ki paidbah nongleit nongwan, sngewbha u Conrad Sangma bad u Prestone Tyngsong ban pynkloi noh ïa kane ka kam ban ïakren bad ka NHAI namar ba kane ka surok kam i dei shuh kum kata ka surok national highway"Kumjuh ruh, u President Jaintia Students Movement Eastern Region, u samla Wellson RD Siangshai u la ong ba kane ka jinghiar ka seng ban khangtala ïa kane ka Toll Plaza ka long halor ka nongrim namar ka jingsniew palat ka surok national highway ha East Jaiñtia Hills District, u la ïathuh ruh ba na ka liang u Project Manager jong ka NHAI, ha ka shithi ba u la phah sha u Deputy Commissioner ka East Jaiñtia Hills District u la buh ka por ba un maramot ïa kane ka surok hynrei ynda la kut ka por ba la buh ruh ka NHAI ka khlem lah ban pyndep ïa ka kam kumba la kular bad kane ka paw ba ka NHAI ka la shukor ïa ka district “Kumta ngi da ka mynsiem ba sngew khia ngi la wan ban khang tala ïa kane ka Toll Gate kaba lum khajna na ki kali, ngi kren shai mynta sha ka sorkar bad sha ka NHAI ba lada ym maramot ïa ka surok ngi da lei lei ngin nym ailad ïa ki bar jylla ba kin shu wan kamai spah na kane ka ri jong ngi bad na ka district jong ngi namar kam don jingmyntoi eiei ïa ki paidbah" ong u bah Siangshai.
Na ka liang ka seng, ki la dep bthah ruh ba ka Management ha Lumshnong Toll Plaza jong ka NHAI kam dei ban pynduna tulop ïa ki nongtrei kiba trei ha katei ka Toll Gate watla ïa kane ka jaka lum pisa la khang tala da ka seng, na ka liang u Manager katei ka Toll gate, u Hassan Malik u la kular ba un nym pynduna ne ot ïa ka tulop ki nongtrei.
U bah Wellson RD Siangshai, u la ïathuh ba ki nongtrei katei ka toll gate naduh hynnin ka sngi ha ka por mynmiet ki nongtrei ki la plie ïa ki tala ba khang ka seng, kumta ki nongïalam bad ki dkhot ka JSM da ka jingsngew bitar, mynta ka sngi ki la leit hiar biang sha Lumshnong bad khang tala biang ïa katei ka Tollgate bad ong ruh ba ka seng kan nym ailad ban plie ïa katei ka jaka lum khajna katba ka NHAI kam pat maramot bad shna bha ïa ka surok national highway ha East Jaiñtia Hills District.
Nongpoh, Nailur 27: Ka Joint Action Committee jong ki 4 tylli ki kynhun sengbhalang ba kynthup naduh ka KSU, FKJGP, HNYF, bad RBYF mynta ka sngi kila pynrem jur ïa ka jingshah pyniap dusmon jong ka samla Nisha Nongbet naka shnong Iewmawlong ha u bar jylla haka sngi nyngkong ha surok shnong jong ka shnong Pahamsyiem.
Haba kren sha ki lad pathai khubor mynta ka sngi naka liang u Bah Baiashanlang Kharshanlor President bad u Aristone Manbha Ryndongsngi Secretary ka JAC haka jingsynran lang bad kiwei ki dkhot kila pynpaw ka jingsngewsih bad pynrem jur ïa u bar jylla u ba la nud ban shim wat ïaka jingim jong katei ka samla lud haka rukom pyniap kaba shyrkhei kaba pynpar ñiangkhriat ïa kiba bun ki paidbah wat haka por mynsngi mynshai ha surok shnong.
Naka liang kitei ki 4 seng kila buh ruh ka jingmaham ïa kiwei ki bar jylla kiba sah ha kylleng ki jaka ba kim dei ban ktah kti ïaki samla jong ka jaitbynriew bad lada lap nangne shakhmat naka liang jong ki kin sa leh da kaba tyngeh bad kaba donkam bad kyntu ruh ïaki samla khasi ba ki dei ban peit bha ha kaba ïadei bad ka shongkha shongman khamtam bad ki bar jylla.
Halor katei ka bynta kum ka jingpynrem jur ïa katei ka jingshah pyniap jong katei ka samla Khasi, naka liang ka JAC jong ki 4 seng kan sa pynlong da ka jingïaid paidbah (Rally) bad kumjuh ruh ka jingthang monbati haka 30 tarik mynta u bnai ban sdang naduh ka shnong Iewmawlong bad pynkut pat ha Nongpoh Town Shopping Complex.
Naka liang JAC kala kyrpad ruh ïaki paidbah naduh ki nongmihkhmat, Nongïalam shnong, ki longkmie longkpa, ki khun samla, ki skul ban ïa mih ryntih ha katei ka sngi katei ka samla ban pynpaw ïaka jingpynrem jur halor ka jingshah pyniap dusmon katei ka samla ba kum kitei ki jingjia kim dei ban dang jia nangne shakhmat.
Nongpoh, Nailur 27: Kiba haing hasem bad ki bor shnong ka Shnong Iewmawlong mynta ka sngi ryngkat ki ummat bad ki jingsngewsih khtang ki la tep don burom noh ïa ka met ba dangsah jong ka samla kaba la shah pynïap ha la u jong u Baieid hynnin ka sngi nyngkong jong ka taiew ha ka shnong Pahamsyiem ha Ri Bhoi District.
Kum ban pynkynmaw, kane ka samla ba la tip kyrteng kum ka Nisha Nongbet ha ka rta kaba 19 snem na ka shnong Iewmawlong ha Ri Bhoi ka la shah pynïap ha la u jong u Baieid uba dei u Jaid Byrniew Nepali ba la tip kyrteng kum u Dilbahadur Thapa ha ka 26 tarik u Nailur 2022 ha ka shnong Pahamsyiem bad kane ka jingshah pynïap kane ka samla ka pynpar ñiangkhriat shisha ïa ki paidbah ba utei u runar u la nud ban shim ïa ka jingim katei ka samla da kaba dung da ka tari bad ot ruh na ryngdang haduh ba ka la duh syndon ïa ka jingim khlem pat dei por.
Na ka liang kiba haing bad ka shnong mynta ka sngi hadien ba la pyndep ïa ka post mortem ki la leit ban shimti noh ïa katei ka met ba dangsah katei ka samla na ka bynta ban tep don burom ha u lum jingtep ka Shnong Iewmawlong.
Shuwa ban tep ïa ka met jongka, la pynlong ruh ïa ka jingduwai ba kyrpang da ki nongïalam niam ka Balang U Blei na Pahamsyiem.
Hadien ba la dep ban tep noh ïa ka met jong katei ka samla, la ai ka jingkren ban pynrem ïa utei u runar da u Rangbah Shnong, u Bah Vicky Syngkli, uba la dawa ba ki bor ka aiñ ki dei ban pynshitom jur ïa utei u runar bad na ka liang ka bor shnong ruh ki pynrem jur halor kane ka jingjia kaba ym lah ban pdiang ha ka imlang ka sahlang.
Shuh shuh, u la ong ruh ba ka bor shnong ka ai ruh ïa ka khubor sngewlem sha ka ing ka sem jong kane ka samla ba kin dang don hapdeng ka jingkoit jingkhiah bad ruh ba u Blei ka jingsuk un dang pyntngen ïa ka ing ka sem kiba la duh noh ïa kawei na ka dkhot jong ka ing ka sem kaba long ka jingdunong bad ka jingsngewblaw kaba jur.
Haba kren halor utei u runar, une u runar uba la don kti ban shin ïa ka jingim kane ka samla u dei na ka jaid bynriew Nepali ba la tip kyrteng kum u Dilbahadur Thapa bad na ka liang ki pulit ka Ri Bhoi ki la dep ban kem ïa u bad la pynngat ha ka kyndon aiñ jong ka section 302 IPC kaba dei halor ka kam pynïap briew.
Nongpoh, Nailur 27: Tang hadien ka jingshah pyniap dusmon jong ka samla lud naka shnong Iewmawlong ha u bar jylla kaba la jia haka sngi nyngkong jong ka taiew, ka Dorbar Shnong jong ka Iewmawlong mynta ka sngi kala maham tyngeh ïaki thei samla napoh shnong kiba ioh lok bar jylla ba kim dei shuh ban sah ha shnong hynrei ki dei ban mih bad leit bud syndon ïa u.
Haba kren sha ki nongthoh khubor naka liang u Bah Vicky Syngkli Rangbah shnong u la ong ba kum ka shnong kam kwah ba ki thei lud khasi kin shah pynbiej haki bar jylla bad naka liang ka Dorbar Shnong Iewmawlong naduh u snem 2014 kila shim ïaka rai ba yn ym shah ba ki thei khasi naka shnong kin ioh lok bar jylla bad kum ka shnong kan nym don ka jingkitkhlieh shuh ïaki.
U la ong ruh ba ka jingjia haka shnong Pahamsyiem kala pynpar ñiangkhriat ïa kiba bun ki paidbah ïaka rukom pyniap ba shyrkhei jong u bar jylla ïaka samla khasi da kaba ot ryndang bad dung ruh da ka tari wat hakapor mynsngi ha surok shnong, kumta naka liang ka shnong ka maham ïaki samla khasi ha shnong ba ki dei ban da jied janai ïa u briew ha kaba ïadei bad ka shongkha shongman, ba kum kitei ki jingjia kim dei shuh ban dang jia nangne shakhmat bad maham ruh lada kano kano ka kynthei ka ioh lok dkhar ka dei ban mih syndon na katei ka shnong kumba la rai haka Dorbar bad ban leit bud syndon ïa u ba kum ka shnong kan nym don shuh kano kano ka jingkitkhlieh.
Shillong, Nailur: Ka Dorbar jong ka Shnong Laitumkhrah, Shillong kala pynlong ka jingjied ïa ki Rangbah Shnong ba thymmai ha ka 24/09/2022 ha Don Bosco Mini Stadium Laitumkhrah.
ïa kane ka Dorbar la pynbit pynbiang da ka Election committee Laitumkhrah ha kaba palat hajar ngut ki nongshong Shnong ki la wan ïashim bynta.
Kiba la shah jied kum ki Rangbah Shnong ha kane ka kynti ki long I Bah Theory D Myrboh, I Bah P.
Sengborlang Nongkynrih bad I Bah Andrew A Jyrwa.
Na ka liang kine ki laingut ki Rangbah Shnong ki la ai khublei ïa baroh ki nongshong Shnong bad ki la kyrpad ruh ïa ka jingïatreilang na ka bynta ka bit ka biang jong ka Shnong ka thaw hi baroh kawei.
Katkum ka hukum bala pynmih da u District Magistrate, West Jaiñtia Hills ula pyntip ba baroh ki dukan kyiad kynthup ïa kiba dielang (Wholesale) diekhutia (Retail sale), ki Bars, ki Canteen bad ki dukan die ’yiad pyrsi kiba don hapoh ka District ki dei ban khang lut ha ki lai tylli ki sngi kyrpang jong ka ri ki ban rakhe ha u bnai Risaw mynta ka snem.
Kine ki lai sngi ki kynthup ïa ka 2 tarik u Risaw kaba dei ka sngi burom ïa ka sngi kha jong u Mahatma Gandhi ne kaba tip kum ka Gandhi Jayanti, ha ka 4 bad 5 tarik u Risaw kaba dei ka jingrakhe ïa ka jinglehniam Durga Puja.
Kumba dei ka kamram, U MLA ba don burom jong ka 17 North Shillong u la wanrah ïa ka adjournment motion hapoh ïing-Dorbar bad u la pynpaw paidbah ruh ïa ka jingpyrkhat halor kane ka mat.
Hynrei u MLA um shym la lah ban batai shai kaei ban leh na ka bynta ban pynkylla ne pynthymmai ïa ka Reservation.
Katba kiwei pat ki MLA i kumba ki dum buit ne leh bym suidñiew bad ki paidbah (ym baroh) ki ïeng ha ka nongrim ïashah liang jaitbynriew.
Kane kan wanrah ïa ka jingïasngew pher hapdeng ki jaitbynriew kiba ka Reservation Policy ka thmu ban shakri bad kyntiew ïa ki.
Nalor ki jingduna ba bun, kawei ka jingbha ba ngi lah ban pyrto ïa ki Myntri bad MLA ba rim jong ka Jylla, kiba la shakri ha ki snem kiba sdang jong ka Jylla, ka long ba ki lah ban pynneh ïa ka jingïaburom kylliang bad tyngkai ka ktien ka thylliej haba ïatai ia ka policy kaba khluit bad lung mynsiem kum ka reservation.
Ki hukum ne Office Memoranda kiba la pynmih da ka Sorkar Jylla halor ka reservation na ka por sha ka por ki shat phalang ia ka jingïar jingmut, jingkhraw mynsiem bad ka jingngeit ba ka reservation ka dei ban kyntiew ïa kiba duna bad kiba sah dien tam.
Don lai bynta ha ka jingïatai halor ka reservation policy jong ka Jylla; (i) ka history (ii) ki rukom pyntreikam bad (iii) ka Roster.
Lah ban ong ba ka Reservation Policy ha Meghalaya ka dei ka soskular hapdeng ki jaitbynriew kiba heh paid ha Meghalaya, kita ki Hynñiewtrep bad Ackik bad ka dei ruh ka policy kaba la thaw ban kyntiew bad ban pynmyntoi ia ki jaitbynriew bad ki rit paid kiba shong shnong hapoh Meghalaya.
Ka paw shai kdar ba ka Sorkar Jylla ka la wad bniah bad tohkit janai ha shuwa ban rai ban pyntreikam ïa ka Reservation ha ka snem 1972.
Na ki kot ki sla ka paw ba ka Sorkar ka la pule janai ïa ki rai jong ki High Court bad Supreme Court halor ka Reservation.
Kawei na kita ka dei ka rai halor ka mukutduma hapdeng u General Manager, Southern Railway bad Rangachari ha ka snem 1961.
Ha kane ka mukutduma u Nongbishar ka Madars High Court, u Justice Gajendragadkar u la ong, “ba ka Jylla ka dei ban pynshai bad pynhun ¿alade ba ki don ki kynhun jaitbynriew kiba sah dien bad ki bym don nongtrei ha ki tnat Sorkar napdeng jong ki ha shuwa ban pyntreikam ia ka reservation katkum ka Article 16(4) jong ka Riti Synshar ka Ri".
Ka shai kdar ba ka nongrim jong ka reservation policy ka dei ba ki jaitbynriew kiba sah dien ne ki ritpaid ki dei ban ïoh bhah kyrpang khnang ba kin lah ban mihkmat ha ki kam bad tnat Sorkar bapher.
Ka hukum ne Office Memorandum jong ka Sorkar Meghalaya Tarik 12 Kylla Lyngkot 1972 ka thoh kumne-“da kaba shim pyrkhat halor ka jingduna jong ki jaitbynriew kiba trei ha ki kam bad tnat jong ka Sorkar Meghalaya bad ha kajuh ka por ban pynneh ïa ka jingtbit bad jingroi ha ka treikam treijam , la thaw ïa ka bhah thung kam kyrpang ne reservation na ka bynta ki Schedule Tribe bad Schedule Caste…(a) ba kan don ka jingbhah kam kaba 40% na ka bynta ki Khasi bad Jaintia (b) ba kan don ka jingbhah kam kaba 40% na ka bynta ki Garo (c) ba kan don ka jingbhah kam kaba 5% na ka bynta kiwei pat ki Schedule Tribe jong ka Autonomous District Assam kiba hap hapoh ka Jylla Meghalaya bad ia ki Schedule Caste jong ka Assam.
"Ha ka por ba ka Sorkar Jylla ka shim ïa ka rai bhah kam ha ka snem 1972, ka la buh ruh ki kyndon kumno ban pyntreikam ia kane ka policy kaba jyrwit, jyrwat, kaba lung mynsiem bad kaba lah ban pynkhie thma.
Lah ban shem ïa kita ki kyndon ha ki paragraph 2 haduh 6 ha ka Office Memorandum kaba 12 tarik u Kylla lyngkot 1972.
La hukum ruh ba ki tnat treikam sorkar baroh kin bud ryntih haba pyntreikam ïa ka policy bhah kam.
Òiuma ka jingkylli ka mih hato kine ki kyndon ki la lah ban pynpoi sha ka thong ba ka policy ka thmu ban kyntiew ia ki jaitbynriew kiba sah dien? Hato ka la pynmyntoi tang ia kawei ka jaitbynriew ne ar ne ia baroh lang? Hato ka bhah kam ka noh shilliang tang sha kawei ka kynhun? Ym lah ban len ba ki kyndon ba la buh ki dei ban shah tynjuh bad shah thew khamtam eh ha ka ïingbishar.
Ha ka jingpyntreikam ia ka Reservation, ka Sorkar Jylla na ka por sha ka por ka la pynkylla ïa ka rai kaba ïadei bad ka bhah thung kam khnang ban pynbiang ia ka hok jong ki jaitbynriew kiba dei hok ban ïoh myntoi bad ruh ban pyndap ia ki jingduna kiba don ha ki tnat sorkar.
Kawei na ki jingpynkylla ba nyngkong ka long ban pynbeit ia ka jingdkoh ha ka bhah thung kam ha ki ophis kiba don ha ki District bad kaba la wanrah shibun ki jingduna bad ktah jur ia ka treikam treijam.
La shem ba ki nongtrei Sorkar ha ki District ki bym donkam ban pynkynriah kam na kawei bad sha kawei pat ka District ym lah ban ïoh tang na kato ka District.
Kum ka nuksa, ka bhah kaba 40 % jong kawei ka kynhun kaba im ha kawei pat ka District yn ym lah ban pyndap bad ki kam ki sah thylli.
Kane ka pynthut shikatdei ia ka treikam bad ka Sorkar ka la hap ban pynkylla bad rai kumne- “ba kan don ka jingbhah kam kyllum kaba 80% na ka nynta ki Khasi-Jaintia bad Garo, nalor ka bhah thung kam kaba 5 % na ka bynta kiwei pat ki ST bad SC ha ki District (Office aMemoranmdum No.
PER.
272/72/5 Dated Shillong 18 December 1971)La shem ruh ba na ka liang ka Jaitbynriew Garo bunsien kim lah ban pyndap ïa ka bhah kaba 40% kaba la mang kyrpang na ka bynta jong ki.
Kumta khnang ban weng ia ki jingeh kiba mih la pynkylla biang ia ka bhah thung kam ha ka snem 1974.
Ka jingpynkylla ha kane ka kynti ka long ba lah ban thung da kiwei pat ki bym dei ki Garo, tangba ki dei ban long kiba tip bad sngewthuh bha ia ka kolshor jong ki Garo, wat lada dei ban thung da ki Garo kiba na bar ka Jylla Meghalaya.
U ne ka briew la niew ba ki dei kiba tip bad shemphang ia ka kolshor Garo ki dei kiba lah ban pule, thoh bad kren janai ha ka ktien Garo (Office Memorandum Dated 28 May 1974) Lah ban ong ba kane kam dei ka rai shah liang, hynrei ka shat phalang ia kata ka jing¿aksaid lang ba kawei ka jaitbynriew rit paid kam dei ban shah ieh noh shadien.
La batai shai ruh ha ka Office Memorandum kaba la pynmih ha ka 25 tarik November 1976 shaphang kiwei pat ki Tribe/Caste kiba don hok ban kam kynti ia ka bhah thung kam kaba 5%.
Ka hukum ka ong kumne, “ba kan don ka jingbhah kam kaba 5% na ka bynta ki Rabha, Boro-Kachari bad Koch kiba la sah duh ha Meghalaya bad kiwei de ki ST bad SC kiba la batai ha ka bynrap ba saw bad ba ar jong ka aiñ North Eastern Areas (Reorganization) Act 1971 kaba ïasnoh bad ka Meghalaya.
Shuh shuh la pynkylla ïa ka bhah thungkam khnang ban pynlah ïa ka Sorkar ban pynlong ïa ki eksamin thungkam kiba kyrpang na ka bynta ki jaitbynriew ki bym pat don ki nongtrei Sorkar napdeng jong ki.
(Office Memorandum 12 September 1979).
Ha ka snem 1981 pat ka mih sa kawei ka jingkylli, kumno yn leh haba ka jingdon ki kam Sorkar kiba lait ki duna palat ïa ka 9 (khyndai) tylli? Halor kane ka Sorkar ka rai ba haba ki kam ba lait ki don tang hapoh 9 tylli dei ban bhah kyrpang ia ki tang na ka bynta ki jaitbynriew kiba la kdew ha ka rai bad Office Memorandum jong ka Sorkar.
Katba ha ka snem 1986 pat, ka Sorkar ka hap ban pynsangeh ia ka jingpyntreikam ia ka bhah thnung kam ha kaba ïadei bad ki kam kiba dawa ia ki jingtbit ba kyrpang, kum ki kam engineer bad kiwei.
Kane ka jingpynsangeh ka neh tang haduh ka 31 tarik December 1988 (No.
PER (AR) 92/85/205 Dated 16 Jan, 1986)Ha ki snem ba la lah ka Sorkar ka la thaw bun ki lad ban pyntreikam ia ka reservation policy katkum ka jingthmu jong ka.
Nalor nangta ka Sorkar Jylla ka la pynbna ruh ba ki Public Undertaking ne company Sorkar bad ki tnat treikam ba bei tyngka da ka Sorkar ki dei ban bud bad pyntreikam pura ia ka bhah thung kam kumba leh kiwei ki tnat Sorkar.
(No.
PER 222/72/32 Dated 16 June 1973)Ym lah ruh khlem da kdew bad kynthoh jur hangne ba ha kine ki sanphew tylli ki snem, ka Jylla ka la mad shibun ki jingdkoh, jinglah shilliang, jingleh shilliang khmat bad jingbamsap ha kaba ïadei bad ka thungkam thungjam.
Ha u ïaiong mynta ka snem ka Meghalaya High Court ka la tuklar bad hukum ban pynbeit ïa ka rukom pynïaid ïa ka policy thungkam bad kumta ka la hukum ban pyntreikam da ka Roster system lane ka pali thung kam.
Mardor hi ka Meghalaya High Court ka la pyntreikam nyngkong ïa ka Roster system ha baroh ki jingthung kam ha High Court, District Court, Sub-Divisional Court bad kiwei de kiba hap hapoh ka jingkhmih jong ka High Court (Notification No.
HCM.
II/39/2022/Estt Dated Shillong 14 June 2022).
Ki don bun tylli ki lad kumno ban pyntreikam ia ka Roster system bad hap ban peitngor bha kumno kane ka Sorkar bad kiwei kin pyntreikam ia ka da ka jingshemphang.
Hato ka Roster system kan ¿alam sha ka thong ban kyntiew ïa ki jaitbynriew kiba sah dien bad kiba duna? ñiuma, ka Roster system ka dei kawei na ki kyndon kaba lah ban pyndonkam ha kaba pynbeit ia ka bhah thung kam, kaba long ruh ka mat kaba jwat bad jyrwit jyrwat.
Lada dei ban pynkylla bad pynthymmai ïa ka policy bhah kam kyrpang ngi donkam ban pynshongnia halor kine ki mat (i) ka jingduk bad jinglah shilliang (ii) ka jingsah dien jong ki District/Block hapoh ka Jylla bad ka jingbym don ki nongshong shnong jong ki District bad Block kiba dang sah dien ha ki kam Sorkar (iii) ka jingduh noh ïa ka khyndew ka shyiap.
Kawei ka jingkynthoh ha ka file jong ka Sorkar ka long, ba ka jingpynbiang ïa ka hok jong ki jaitbynriew bapher kiba don hok ban ïoh bad myntoi na ka Reservation Policy ka long kaba jwat haduh katta katta.
Hato ngi ïamareh teh kjat ne ngi ïaksaid lang ban myntoi na ka policy thung kam?.
Shillong, Nailur 27 : U Chief Executive Member ka KHADC ba dei ruh u MDC ka Sohra ha ka sngi Ba-ar u la plie paidbah ïa ka iing skul jong ka Village Durbar Higher Secondary School, Swer kaba la tei lyngba ka jingbei tyngka da ka Asian Development Bank.
Ïa katei ka iingskul kaba la tei ha ka jinglut kaba 2 klur tyngka, u Bah Titos u la plie ha ryngkat ka jingdonlang ka District School Education Officer ka East Khasi Hills, Kong M Lyngwa nangta u Principal Babu Dmai S Mawñiuh, ki dkhot ka Managing Committee, ki nongïalam shnong, ki doktor na Swer PHC bad ruh ki kmie ki kpa jong ki khynnah skul.
U CEM haba kren kum u Kongsan u la ong, “Nga kmen haba nga ïohi ba kane ka iingskul ka la dep.
" U la pynpaw ruh ba um pat hun tang ba la dep ka iing skul kaba u pynïoh ha ka por ba u dang long kum u MLA hynrei u thrang ruh ban ïohi ba ha kawei ka sngi, katei ka skul nalor ka Arts kan ïoh ruh ban don wat ïa ka Science Stream ruh.
Namar ka don ka jingkyrpad u Principal ba ki dang donkam ka jingkyrshan ban pyndep pat sa ïa ka jingtei kaba sah shajrong, u CEM u la kular ban ai 15 lak na ka skim khnang ba ki samla pule kin ïoh ban pyndonkam pura ïa ki kamra klas.
U la ai ruh ka burom ïa ki nongïalam shnong kiba shim ïa ka lyngkor ban tynrong ïa ka jingkit bakhia jongka skul bad pynlong ruh wat da ka fete na ka bynta ban pyndap pynbiang ïa ki jingduna kiba bun.
Ha kajuh ka por, u la pyntip ruh ba ka jingwan jong ka DSEO ha katei ka sngi kam dei tang na ka bynta ka prokram hynrei ruh ban wan jurip ïa ka jinglong jingman jong ka skul.
U Bah Titos u la kyntu ruh ïa ki khynnah skul, ba ki khynnah shynrang kim dei satia ban leh kyrkieh ka dih biri sikret tangba la poi klas 10, klas 11 ne 12 kumjuh ruh ïa ki samla kynthei ban kyrkieh thoh shithi ne lapmiet tang ha ka mobile.
“Kynmaw haba phi don ka thong ban long doktor ne engineer minot thop haduh ban da urlong ym ban shu pynper ha suin ïa ki jingangnud jong phi," u la ong.
Ka DSEO pat ka la pynpaw ïa ka jingkmen ban ïohi ba katei ka skul ka la kiew stet bha.
Ka la ïaroh ruh ïa ka jinglong ryntih (discipline) ha ka rukom pynkhreh bad pynbeit ïa katei ka prokram ba ki pynlong ha katei ka sngi.
“Ka long kaba sngewtynnad ban ïohsngew ba yn ai jinghikai computer ei ïa ki khynnah nalor ka jingdon ki smart class," ka la ong.
Nalorkata, ka pyntip ruh ba ka skul Village Durbar kadei kawei na ki 30 tam tylli ki skul ha ka distrik kiba ïoh ïa katei ka iingskul ba kyrshan da ka ADB.
Shwa kane, na ka liang u Principal kumjuh na u Secretary Shnong ki la ïathuh shaphang ka jingïaid lynti jong ka skul kumno ki ïoh kyntiew kyrdan suki pa suki naduh klas 6 ter ter shaduh ka klas 12 mynta hapdeng ki rai-eh rai-dam ha kine ki 30 snem tam.
La pynphuh ïa katei ka sngi da ki jingshad jingrwai bad ruh ki prokram ba harukom na ki khynnah skul.
Shillong, Nailur, 27: Ka Deikisha Lyngdoh Talang kaba long ka puron lamkhmat jong ka phlim “AHOR" ka ban sa mih ha u bnai Risaw, ka la jop ïa ka jingïakop Top Model India, ha ka kyrdan First Runner Up ba la pynlong ha nongbah Delhi.
Ïa kane ka Top Model India la pynlong ha nongbah Delhi naduh ka 19 tarik haduh ka 23tarik u Nailur ban bishar ïa ki nongïashim bynta ba la mihkhmat na kylleng ki Jylla.
Ïa kane ka Top Model India la pynlong da ka Miss Rajni Subba kaba dei ruh ka nongseng jong ka Miss India Exquisite bad ïa kane ka rynsan Top Model India la hikai da u Kaushik Ghosh, uba paw khmat na ki Bollywood Fashion Choreographer bad ha ka rynsan International Fashion Shows.
Ka Deikisha Lyngdoh Talang, ka la jop ruh ïa ka khusnam Miss Personality Top Model India bad ka la shah jied ban kiew ha ka rynsan Fashion Show ha ka India Style Fashion Week ka ban sa long ha ka 14tarik, Risaw, ha New Delhi.
Shillong, Nailur 26 : U Myntri Rangbah ka jylla u Conrad K Sangma u la ong ba un ïakren bad ka sorkar pdeng halor ka jingpynduh ïa ki hok ba kyrpang ba ki ophisar All India Services (AIS) na kane ka thaiñ ki dei ban ïoh.
“ Khlem pep ngan shim khia ïa kane ka kam ban ïakren bad ka sorkar pdeng" ong u Myntri Rangbah.
Ka sorkar pdeng ka la pynduh ïa ki jingsiew ba kyrpang ba ki ophisar IAS, IPS, IFS na ka Assam-Meghalaya, Sikkim, Nagaland, Tripura, Manipur Cadre ki ju ïoh.
Kine ki ju ïoh ïa ka special allowance kaba 25 % na ka basic pay scale jongki bad ki don ruh sa kiwei kiwei ki jingïoh ba ki ju ïoh hynrei mynta la pynduh noh.
ïa kine ki jingsiew ba kyrpang ïaki ophisar na kane ka thaiñ la sdang ha u 2009 hynrei mynta la pynduh noh da kane ka sorkar NDA.
Ka Department of Personnel and Training (DOPT) ka la pynmih ïa kane ka hukum ha ka Sngi Thohdieng ba la dep ba ïa kine ki jingsiew ba ju siew sha ki opisar IAS, IPS, IFS na kane ka thaiñ la pynduh noh nangne shakhmat.
Nalor kane ïa ka pisa ba kyrpang ba ki ju ïoh ha ka por ba ki shongthait ne ka Post Requirement Housing Facility ruh pynduh noh.
Nongpoh, Nailur 27: Tang hadien ka jingshah pyniap dusmon jong ka samla lud naka shnong Iewmawlong ha u bar jylla kaba la jia haka sngi nyngkong jong ka taiew, ka Dorbar Shnong jong ka Iewmawlong mynta ka sngi kala maham tyngeh ïaki thei samla napoh shnong kiba ioh lok bar jylla ba kim dei shuh ban sah ha shnong hynrei ki dei ban mih bad leit bud syndon ïa u.
(Pule bniah ha Sla 4).
Shillong, Nailur 27: Ki 5,000 ngut ki doktor hapoh ka shatri jong ka Cardiological Society of India(CSI) kaba dei ka kynhun jong ki doktor ba sumar ïa ka jingpang klongsnam ha ka sngi Ba-ar ki la shim ïa ka jingkhlei jubanlak ban pynshai paidbah ïa ka jingïap na ka jingpang sahngeh klongsnam {Sudden Cardiac Death (SCD)} bad ki lad jingïada ban lait na ka jingïap na ka daw kane ka jingpang.
Na ka liang kine ki doktor ki la rai ba ha ka 29 tarik Nailur kin sa sdang ïa ka jingpynshai paidbah ïa ki lad ki lynti ban ïada ïa kane ka jingpang khnang ban lah ban pynlait im ïa kiba bun bah ki paidbah namar kane ka jigpang ka lah ban dkhat tang hadien katto kattne kynta hadien ba ka kurup lada ym tip ïa ki lad ai jingsumar kyrkieh.
Katkum u Dr Debabrata Roy, Honorary General Secretary, jong ka CSI uba dei ruh u Senior Consulting Interventional Cardiologist ka jingkiew kiba ïoh ïa ka Coronary Artery Disease (CAD) ki nangkiew kat nangmih ki sngi bad lada ym lah ban shim ki lad jingïada ka jingbthei kynsan ka jingpang sahngeh klongsnam ha kano ma kano ka por.
Shuh shuh u Dr PS Banerjee, President, CSI u la ong ba ha ka ri kumba 53 ngut na man ka shilak ki ïap na ka daw kane ka jingpang.
Na ka liang ka CSI ka buh ïa ka thong ba naduh ka 29 Nailur kaba dei ka sngi rakhe ïa ka World Heart Day na ka liang ka CSI kan pynshai sha ki 10 lak ngut ki paidbah shaphang ka jingma na kane ka jingpang.
Ka CSI ha kine ki laibnai ban wan kan pynlong ruh ki jinghikai kumno ban ïada na ka jingïap haba don kiba ïoh ïa kane ka jingpang.
Shillong, Nailur 27 : ïa ka Blueprint na ka bynta ban kham pynkylluid ïa ka nongbah Shillong la dep phah sha ka Indian Institute of Management (IIM) Shillong na ka bynta ba kan bishar bniah bad ban ai jingmut shuh shuh kumno ban pynïaid shakhmat ïa kane ka projek.
ïa kane la pyntip sha ka ïing bishar High Court jong ka jylla ha ka Sngi Ba Ar da ka sorkar hadien ba la ujor mukotduma PIL da u bah Philip Khrawbok Shati halor kane ka jingdheng kali bad khapngiah hangne ha sor Shillong.
Ka sorkar ka la ïathuh ruh ba ïakane ka blueprint ban pynkylluid ïa ka sor Shillong la pynkhreh da ka tnad kam pohïing ka jylla ha ka jingïamir jingmut lang bad kiwei kiwei ki tnad sorkar da kaba pynshong nongrim ruh na ka kaiphod ba la pynkhreh da ka Dalberg Global Development Advisors ha u Kyllalyngkot 2021.
U Advocate General jongka sorkar u la ïathuh hakhmat ka ïing bishar ba ïa mynta ka sorkar ka dang phah ïa kane ka blueprint sha ka IIM Shillong ban bishar bad ai jingmut shuh shuh sa na ka liang jongka ruh.
Kane ka blueprint ka long halor ki saw tylli ki nongrim kumno ban thaw lad ban pynkylluid ïa ka nongbah na ka jingbun ki kali paidbah bad kumno ban thaw lad ban pynduna noh ïa ka jingmih jong ki kali sha surok.
Ki don ruh bun ki jingbatai bniah naduh ka jingweng ïa kiba shong die jingdie ha ki surok ïaid kjat, ban pynïaid bun ki bus bad kiwei kiwei ki lad ban shong ha ka leit ka wan bad ha ka kit ka bah ruh.
Kane ka jingthmu ban pynkylluid kam dei tang ban pynduna ïa ka jingïaid ki kali hynrei wat ban pynheh ïaki surok ruh bad ban pynbun ruh ïaki bypass ban kiar ka ïaid napdeng ka sor Shillong.
Nalor kane ban buh ruh ïa ki ropeway ban pynkloi ïa ka leit ka wan.
Ha ka hukum ba la pynmih la pynpaw ba namar ka jingpynkhreh ka dang ïaid shakhmat hynrei wat la kumno ban ïoh ïaka pisa pat ym shym la pynpaw kumta la kyrmen ba ka sorkar kan leh hi ïa kaba donkam ban ïoh pisa ban pynïaid ïa kane ka projek hadien ba la dep ïoh ïa ka kaiphod na ka IIM, Shillong.
Ka ïing bishar ka kyrmen ruh ba ka IIM kan bishar bniah bad ai jingmut kaba biang bha ka ban ïarap ban pynkylluid da shisha ïa kane ka nongbah Shillong.
Ka jingshong bishar biang ïa kane ka mukotduma kan long ha ka 28 tarik Risaw 2022.
Shillontg, Nailur 26: Ki nongïalam ka Cncern Citizen of Hynñiewtrep(CCH) ha ka 22 tarik Nailur ki la leit ban ai dorkhas sha ka Sub- Divisional School Education Officer(SDSEO) ban ai ka kaiphot jong ki hadien ba ki la dep ban wan jurip ïa ka skul Nongpiur Upper Primary SSA, School Nongpiur ban pyntip ïa ka ophisar halor ki jingduna kiba bun ha kane ka skul.
Haba kren sha ki lad pathai khubor u President ka seng u Samkupar Tron u la ïathuh ba ka jingleit aiti ka seng ïa ka kaiphot sha ka Opisar ka long ban ai jingtip ïa kiba bun ki jingduna ha kane ka skul ba kynthup naduh ka jingbym don lait, ki paiñkhana ki bym biang, ka jingbym don ki komputor watla kane ka skul ka la ai jinghikai ha kane ka subject, bad ka jingduna palat ki nonghikai bad ki subject.
U la ong ba ha ka jingshisha kane ka skul ka la ai jinghikai ka subject computer hynrei tang kawei ka kor computer kam don satia bad u la ong ruh wat tang ka bording ruh kam don satia.
U la ong ruh ba ka seng ka la lap ïa ka jingbym don ki paiñkhana kiba biang namr ki khynnah skul bad shynraang bad kynthei ki hap leit lang beit ha ka juh ka paiñkhana bad ruh ïa ka jingbym don ki subject kiba dei ban don ha kane ka skul namar ka jingduna palat ki nonghikai ban ai jingshakri ïa ki khynnah.
“Na ka liang ka SDSEO ka la pynpaw ïa ka jingsngewkmen ba ngin leit aiti ïa ka kaiphot namar na ka liang ka ophis kan lah ban shim ïa ki sienjam ban kham pynbiang ka jingdonkam mjontg ki khynnah skul bad ka skul hi baroh kawei" ong u Bah Samkupar.
Shuh shuh u la ïathuh ba na ka liang ka ophis ka la kular ban shimkhia ban phah jingthoh sha ki bor ba dei peit jong kane ka skul khnang ba kin lah ban leh kaba donkam.
Shillong, Nailur, 27: U National Spokesperson jong ka All India Trinamool Congress (AITC) u Saket Gokhale ha ka sngi Baar u la kob ïatai nia ïa u Myntri Rangbah ka Jylla u Conrad K.
Sangma hakhmat ki lad pathai khubor ha kaba ïadei bad ki Smart Electricity Meters, ka jingkhyllem u tnum pyllun ka Ingdorbar Thawaiñ ba thymmai ka jylla, ka jingdkoh pyntreikam ïa ka Shillong Smart City Ltd.
, ka Saubhagya Scheme bad halor ka bamsap thied kali da ka tnat Pulit.
Haba jubab ïa ka jingkren jong u Myntri Rangbah uba ong ba um treh satia ban ïatai nia bad ki khynnah rit, u Gokhale u la pynkynmaw u Myntri Rangbah ha ka jingïakynduh ha ka sngi bamja miet ha New Delhi ha kaba ki la ïakren sani ïa kiba bun ki mat.
U la ong ruh ba u dei u National Spokesperson jong ka Liang Pyrshah kaba wan baar ha ka jingbun paid ha ka Parliament.
U la buh jingkylli ruh ba balei ka Sorkar MDA ka kyiuh that that ban ïatai nia lada kim donkti ban leh ïa ki kam ki bym dei bad lada kim don eiei ban buhrieh.
“Ka dei tang ban ïa tai nia ka long tang halor ka jingbym biang ka synshar ka khadar ha Meghalaya, ha kaba, phim da donkam ban tip ïa nga," u la ong.
Ha ka shithi, u Gokhale u la kdew ruh ba bun ki briew na ka National People’s Party (NPP) ki la pyrshang ban ai daw da kumne kumtai khnang ban lait na ka jingïatai nia halor ka jingbym hok shuh ka synshar ka khadar ha Meghalaya.
kane ka kynthup wat ïa u MP ka Rajya Sabha uba long ruh u State President jong ka National People’s Party (NPP) u Dr.
WR Kharlukhi.
U Gokhale ha ka shithi ba la thoh sha u Myntri Rangbah ka Jylla u la ong, “ngan ap ïa ka jubab jong phi bad buh ïa ka sngi ha kano kano ka por kaba phi sngewbit ha ka taiew ba nyngkong jong u bnai Risaw ban ïatai nia paidbah bad uno uno u Myntri ka Sorkar MDA uba phi jied pyrshah ïa nga.
"Shwa kane, u Gokhale u la kob ruh ïa u Symbud Myntri Rangbah u Bah Prestone Tynsong ban ïatai nia halor kane kajuh ka nongrim.
Ka Trinamool Congress ka la kynnoh ruh ba ka Sorkar MDA ka la pyrshang katba lah ban thaw ïa ki lad ki lynti ban ïai neh ha ka bor synshar ha ka jaka ban peitngor ïa ka jingbym biang ki jaka pule, ka jingkiew ki samla ba ïohkam, ka jingkhyllem ki jingtei hapoh ka jylla.
“Ka Meghalaya TMC kan ïai bteng ban long ka tynghung jong ki paidbah ka jylla Meghalaya," la ong ka party.
Na ka liang u Myntri Rangbah ka jylla u Conrad K Sangma u la ong mynta ka sngi ba i dei i ei ine i Saket Gokhale ba i wan batai stad bad kob pia ban ïatai ñia ha kane ka jylla i tip aiu shaphang kane ka jylla Meghalaya.
U Myntri Rangbah u la ong “ I dei i ei ita i Gokhale, ngam tip satia ïa u, ki lah ban don bun ki briew kiba sah ha ki bynta bapher bapher ka ri India kiba lah ban wan sha kane ka jylla ban shu kob pia ban iatai ñia halor kino kino ki mat ruh ïa kaba ym lah ban pdiang satia".
“ Ka sorkar kam don por ban ïatai ñia bad kino kino ki briew (Tom, Dick bad Harry) bad kam myntoi hi ruh ban ïa bun ktien namar ngam ithuh satia ïa u bad ngam don ei ei ban ïatai bad u.
U Gokhale u la kob ïatai ñia shwa ïa u myntri ka tnad PWD (Building) u ma Dasakhiat Lamare, hadien kane ula kob sa ïa u Symbud Myntri Rangbah bah Prestone Tynsong bad mynta ka sngi sa ïa u Myntri Rangbah u Conrad K Sangma.
Kaba nyngkong halor ka jingkhyllem u Dome jongka Assembly ba thymmai ha Mawdiangdiang, hadien kane sa ka Shillong Smart City Project.
Hynrei u Myntri Rangbah u la kren shai ba ka sorkar kam don por ban ïa pynlut por ha kine ki kam kai namar ka dang don bun ki kam ban leh bad trei na ka bynta u paidbah khamtam sa tang katto katne bnai la poi ka election MLA 2023.
Shillong, Nailur 27: U Sanjay Goyal, IAS, uba la bat teng kum u DC jong ka West Garo Hills bad East Khasi Hills, un shimti noh kum u Chairman cum Managing Director (CMD) jong ka tnad MeECL.
U Goyal uba long ruh ophisar IAS jong ka 2004 Batch, u la wanphai na ka jingleit trei kum u ophisar ka sorkar India ne kata ka Inter State Deputation.
Nalor u CMD jong ka MeECL, u Goyal un long ruh u hehduh jong ki lai tylli kiwei pat ki bor treikam kiba ïadei bad ka kam bording bad kine ki long ka Meghalaya Power Generation Corporation Limited, nangta ka Meghalaya Power Transmission Corporation Limited bad ka Meghalaya Power Distribution Corporation Limited.
Ïa uwei pat u ophisar IAS, u P.
Shakil Ahmmed, la knieh noh ïa ka kam Principal Secretary to the Government of Meghalaya Power Dept, Fisheries Dept bad kiwei kiwei, namar ka jingwan shimti u Sanjay Goyal.
Une u ophisar ba la wanphai un bat ruh kum u Commissioner & Secretary to the Government of Meghalaya ïa ka Revenue and Disaster Management Department, bad un long ruh u Chairman jong ka Board of Revenue.
I Kong R.
Lyngdoh, IAS i la shah knieh noh ka Revenue and Disaster Management Department bad in bat noh kum ka Commissioner & Secretary to the Government of Meghalaya jong ka tnad PWD.
I Kong RM Kurbah, IAS, iba long ka Secretary to the Government of Meghalaya Health and Family Welfare la tynrong shuh sa ka kam Director of School Education and Literacy bad in bat ruh kum ka State Director jong ka Sarva Shisha Abhiyan.
Katba ïa u Ambrose Ch.
Marak, IAS uba ju bat kum u kam Director of School Education and Literacy la knieh noh na u bad un bat noh kum u Chairman jong ka Meghalaya Board of School Education (MBoSE).
Kane ka long katkum ka jingpynbna paidbah mynta ka sngi ba la pynmih da u Bah CVD Diengdoh, IAS uba long u Secretary to the Government of Meghalaya, Personel & AR (A) Department.
Shillong, Nailur 27 : Ka sorkar an sa pyni noh ïa ka Blueprint ha ki Harijan Panchayat Committee (HPC) ha ka 29 tarik Nailur 2022 ha kaba ïadei bad ki ïing paki dulan ba bun mala ba ka sorkar ka pynkhreh ban tei bad pynsah ïa ki khnang ban pynkynriah noh ïaki na Them ïew Mawlong.
Kine ki long ïing ki ban leit sah ha kitei ki ïing bun mala ban tei ka sorkar hajan ka ïing sah u Nongialam ka Liang Pyrshah ki don haduh 342 tylli ki long ïing.
Haba ïathuh ïa kane mynta ka sngi, ka khubor ka ïathuh ba ha kane ka jingïalang yn khot ïa ki nongmihkhmat na ka HPC, bad na ka liang ka sorkar yn don na ka tnad Urban Affairs , Municipal, Chief Secretary bad yn pynïaid ïaka jingïalang da u Symbud Myntri Rangbah bah Prestone Tynsong ha katei ka 29 tarik.
“ ïa kane ka blueprint la dep pynkhreh nadong shadong bad yn sa pyni ha ki nongïalam ka HPC ha katei ka jingïalang.
Kane ka blueprint kan pyni kumno la pynkhreh ïa ka plan ban tei ïa kitei ki ïing paki dulan ba bun mala ban pynsah ïaki 342 tylli ki long ïing ki ban pynkynriah na Them ïew Mawlong" ong ka tyllong khubor.
La ïathuh ba ïa ka Detail Project Report (DPR) la nang pynkhreh mynta.
Ka tnad Urban Affairs ka la pan jaka shuh shuh na ka tnad Revenue nalor kaba la don lypa ha ka Quarter ba la dep pynkhreh ban pynkynriah ïa ki ba la dep thaw da ka Shillong Municipal Board (SMB).
Ha ka 31 tarik Nailar mynta u snem ka sorkar MDA ka la shim ïa ka rai ban pynkynriah noh ïa ki 342 tylli ki long ïing na Them ïew Mawlong sha ki quarter ba la dep tei da ka SMB bad ban pan jaka shuh shuh mar jan bad katei ka jaka ban ïoh pynsah lang ïa ki hajuh.
Ka la rai ruh ban tei ïa ki ïing sah jongki ha katei ka jaka kaba heh 2.
5 acre.
Ka sorkar ka la rai ban pynpra noh ïa kito kiba rim bad ban tei noh da kiba thymmai.
U Symbud Myntri Rangbah u bah Prestone Tynsong uba dei u Chairman jongka High Level Committee u la dep ïa thuh ba ka sorkar ka don ka jingthmu ban tei 12 tylli ki ïing paki dulan ba bun mala khnang ba kine ki 342 tylli ki long ïing kin ngiam ban sah.
U la ïathuh ba ka sorkar kan ym pdiang palat ïa kitei ki 342 tylli ki long ïing bad ïa kine ki list la dep aiti ruh sha ka ïing bishar High Court jongka jylla.
Shillong, Nailur 27: U Bah Ardent Miller Basaïawmoit, President jong ka Voice of the People Party (VPP) u la ong ba ka jingong jong u hehduh ki RSS, u Mohan Bhagwat ba baroh ngi dei ki Hindu namar ba ki shong ki sah ha kata ka Bharat, kadei ka jingkren kaba don bad ka jingthmu sniew kaba na shapoh.
Ha ka jingpyllait khubor mynta ka sngi, u Bah Ardent, u la ong ba ki paidbah kidei ban da pule bad puson bha ïa kane ka jingkren ka thew shano.
“Lada ngi la pule bad pynshong nongrim bha, kane ka thew beit ïa ki Khristan", u la ong.
U hehduh ka VPP, u la ong ba kaba nyngkong, u kwah ban ong ba u Bhagwat u thmu ban ong ba ki trai ri trai muluk jong kane ka jylla kidei mynshuwa ki Hindu kiba hadien ki la shah pynkylla noh sha ka Niam Khristan.
Kaba ar pat, u kwah ban wanrah ïa ka jingïapait hapdeng ki jaidbynriew trai ri jong kane ka jylla lyngba ka jingkren jong u.
Kaba lai pat u pyrshang ban pynngiet ïa ki trai ri trai muluk ba ka niam tynrai jong ki kam don jingïapher eiei bad ka niam Hindu.
“Kumta ngim lah ban shim sting na kane ka jingkren jong u.
Ka long kaba donkam namarkata ïa ki para ri ban long kiba husiar bad kiba peitngor bha bad ban nym shah ïalam bakla ïa kane ka jingkren ba khlem nongrim bad bym shongnia da une u nongïalam ki RSS", la ong u Bah Ardent.
Shuh shuh, ha kane ka kyrwoh, u Bah Ardent u ong ba, ka long kaba dei ban kynmaw ba shuwa ka jingwan ka niam Khristan, ki trai ri trai muluk ki la don la ka jong ka jingngeit bad ka iam ka rukom kaba iapher bak ly bak na ka rukom ngeit bad rukom hikai ka niam Hindu.
Ki trai ri ki mane ïa U Blei ba im ym ïa ki blei thaw.
Kumta ym lah ban pynïasyriem ïa ka jingngeit ka niam Khasi bad ka jingngeit ka niam Hindu wat tang khyndiat ruh.
U la ong ruh ba kum u Khristan, um ju kam mynno mynno ruh ba Meghalaya kadei ka jylla Khristan, namar ba ka jingngeit bad ka niam kadei kam jong u briew shimet bad kam don jingïasnoh bad kano kano ka jaidbynriew ne ka ri.
Ka long ruh kaba beaiñ ban kam ba ka Meghalaya kadei ka jylla Khristan lane ban ong ba ka India kadei ka ri ki Hindu.
“Namarkata to ngin ïeng pyrshah ïa kano kano ka jingthmu ban wanrah ka jingïapait ïapra ha ka kyrteng jong ka Niam.
To ngin nym ïapeit iwei ïa iwei da ka jingsngew niam, hynrei ban ban ïaleh tyngeh ban pynneh pynsah ïa ka jingïalong kawei jong ka jaidbynriew bad ka ri", la pynkut ka kyrwoh na u President ka VPP.
Jowai, Nailur 28 : Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kala sdang mynta ka sngi Balang ha Kiang Nangbah Stadium, Jowai.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar jong ka Association kaba la jam sha mynta u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Ha kane ka sngi sdang ïa ka lympung ïalehkai 1st Division ki ar kynhun kiba la wan ban aireng ki long ka Nangbah Iawmusiang pyrshah ïa ka Moosalyngkat, naka liang ka kynhun jong ka Nangbah Iawmusiang kala lah ban pynliem da 1-0 kol ïa ka Moosalyngkat.
Haba phai sha ka jingïakhun hapdeng kine ki ar kynhun kala long kaba ïakhaid bha na baroh arliang.
Ka jingïakhun hapoh ka por jong ka kylla step ym shem ladon kiba ïoh ban pynkih jar, hynrei dei hashwa ban kut jong ka jingïakhun jong ka kylla miet ka Nangbah Iawmusiang kala thep ïaka shikol lyngba u Manchester Thubru haka minit ba 89 bad kala jop syndon tang shikol.
Ka jingïakhun lashai ka sngi 29.
09.
2022 kan long hapdeng ka Chilliangraij SC pyrshah ïa ka Mukhla Raij SC haka por 2 baje shiteng jong ka nohphai sngi.
Shillong, Nailur 28 : Ka Meghalaya Basketball Association hapoh ka jingpeit jingkhmih jong ka Basketball Federation of India kan sa pynlong ïa ka lympung ïalehkai basketball kaba la tip kum ka 72nd Junior National Basketball Championship 2022.
Katei ka lympung kaban neh saw sngi kan sdang naduh ka 14 tarik haduh ka 17 tarik u Risaw 2022 ha Indoor Basketball Court ha NEIGRIHMS.
Ïa katei ka lympung yn pynïalehkai da ka league system ha kaba ki lai ngut kiba bat kyrdan ba hakhlieh (men/women) kin ïoh ban rung sha ka jingïakhun final kaban sa long ha Bengaluru naduh ka 21 tarik haduh ka 28 tarik Nohprah 2022.
Shwa ban sdang ka jingïalehkai yn pynlong shwa ka jingjied nongïalehkai jong ka kynhun ka jylla ba kynthup shynrang bad kynthei ha ka 1 tarik u Risaw 2022 ha JNS Basketball Court, Polo kaban sdang naduh ka por 6:30 baje mynstep bud pat sa ka jingai jinghikai kaban sdang naduh ka 3 tarik Risaw 2022.
Katkum ka kyrwoh na ka Meghalaya Basketball Association la pyntip ba ki nongïalehkai kiba lah ban ïashim bynta ha ka prokram jied nongïalehkai kidei tang kito kiba kha ha ka 01-01-2003 haduh 01-01-2006.
Shuh shuh ki khynnah kin hap ban rah lang ryngkat ki syrnot sngikha, Adhar Card, ka admit card klas X ban pynshisha ïa ka sngikha.
Shillong, Nailur 28 : Ka Boxing Association of East Khasi Hills District ha ka sngi Balang ka la sdang ïa ka rynsan ïakob ïakura kaba la tip ïa ka kum ka East Khasi Hills District & State Ranking Men and Women Boxing Championshi.
Ïa katei ka lympung ïalehkai ba la pynlong ha ryngkat ka Meghalaya Boxing Association (MBA) la pynlong ha madan ïalehkai jong ka shnong Umlyngka, Upper Shillong.
Ïa katei ka lympung la lah ban pynlong lyngba ka jingïarap pisa ïa ka lyngba ka District Sports Promotion Society bad ka ka ophis jong Deputy Commissioner jong ka East Khasi Hills District.
Ïa katei ka lympung la plie pyrda ïa ka da u BDO ka Mylliem Block u Bah Andrew L.
Myrthong kum u kongsan ha ka jingdonlang u Rangbah Shnong ka Umlyngka u Bah Stephan Lyngdoh.
U Bah Andrew haba kren kum u kongsan u la pynpaw ka jingsngewkmen ba un ïadon bynta lang ha katei ka sngi ban ïoh ban ïa kren shibun bad ki rang ne ki thei ïa kura kiba la poi ban wan ban ïashim bynta sha kane ka jingïakob.
“Ka jingïalehkai ka dei kaba donkam ha ka jingim jong u briew, namar ba kam ai ha u briew tang ïa ka met kaba koit ba khiah hynrei ka ïarap ruh ban tei ïa katta ka jinghikai kaba naduh ka mynsiem," ong u Bah Andrew.
Kumta na ka liang Bah Andrew u kyrmen skhem ba lyngba kane ka jingïakob, kaba ki khun samla ki ïoh ban ïashim bynta ha kum kane ka kynti kaba mynta kan ïarap shuh shuh ban bsut ha ka jingmut jingpyrkhat ïa kane ka mynsiem ïalehkai.
Haba ïadei bad ka jingpyntrei kam ïa ka State Sports Policy, u Bah Andrew u ïathuh ba ha kane ka mat treikam, ka boxing kadei kawei na ki jait jingïalehkai kaba ka sorkar ka la khreh ban ailad ïa ka ba kan kiew hangne hapoh ka jylla.
“Dei lyngba ki rynsan ïakhun ba kum kine, nga khmih lynti ba ka jylla kan dang lah ban sei bad ban pynmih ïa ki nongïalehkai kiba kynsai ne ki khlur na kane ka jylla bad ha ka por ba phin mih khmat ïa ka jylla phin da lah ban wanrah ïa ka nam ka burom ïa ka ïing ka sem, ka kur ka jait bad ïa ka jylla hi baroh kawei," la ong u Bah Andrew.
Ha kane ka sngi plie pyrda la ïa ki jingïakob kiba dei jong ka quarterfinal, bad ki nongjop ha kane ka jingïakob ki long u Bakitbgoklang Nongpyiur bad u Marshal Thongni ha ka 48kg ki shynrang, ha ka kyrdan ïakhun jong ka 51 kg kiba long ki nongjop u Kapil Barman, u Banjop Nongkhlaw lem bad u Khrawbok Marweiñ, katba ha ka kyrdan ïakhun kaba 54 kg ki nongjop ki long u Gaurav Chettri, Wicky Mawlong, bad ha ka kyrdan ïakhun ba 57 kg u nongjop u dei u Sunday Ch Sangma bad ha ka kyrdan 60kg nongjop dei u Biangbok Umbah.
Shillong, Nailur 28 : Ka Seng HYC Shella Area Unit ka lah pynlong ka ka Prokram kitbok kitrwiang ïa ki 3 ngut ki khun samla ka Shnong Shella kiba lah shah jied ban mihkhmat ia ka Jylla Sha ka 36th National Games Aquatic Championship ha Gujarat ka ban long naduh ka 30 tarik September, 2022 haduh 10 tarik October 2022.
Kine ki samla ki ba dei na Shnong Shella ki ban leit ia shim bynta ha katei ka Lympung ki long U Banpynshngaiñ Syngwan, i Mary Jone Syngwan bad i Pdiangsuklang Syngwan.
Ka Seng ha ka Prokram lyngkot kaba lah pynlong ha Shillong Club ka lah ai bai kitbok bai rneng mar 5000 tyngka marwei sha kine ki samla.
Ha ka jingïalang kaba lyngkot lah ïoh ki kyntien kyntu kynpham bad kitbok kitrwiang na u nongialam ka Seng u Samla Rangbah Roy Kupar Synrem, General Secretary, HYC Sengkmie, uba dei ruh u trai Shnong na Shella.
Ha ka jingkren lyngkot une u nongialam u lah ai khublei kyrpang ïa kine ki khun samla ka Shnong kiba lah shah jied ban leit mihkhmat ia ka Jylla.
U sngew ban pynpaw ruh ka jingai khublei kyrpang ïa baroh ki samla bad ki nongpynïaid napoh Shnong Kiba lah kyntiew ïa kane ka jingïalehkai lyngba ka jinglah ban jop takma ha ka Meghalaya Games ka ba dang shu dep kumba 10 tylli bad kumjuh ruh kiba lah lah ban leit ïa shim bynta ha ki Lympung ïalehkai bapher bapher habar Jylla.
U la pynpaw ruh ïa ka jingsngew diaw ba watla kiba bun ki samla ki lah mih na ka dong ka thaiñ kiba don ka sap ka phong ha ka kam jngi hynrei kim lah pat ban pyntbit shuh shuh ïalade khnang ba kin lah ban jop takma ha National level namar ki jingduna ki jaka kilan met bad ki Coach kiba biang.
Na Shella ki hap ban pynlut por lut pisa ban wan kilan met ha Shillong bad sha Guwahati ruh kumjuh tang ban ïoh pyntbit ïalade.
U lah kyntu ïa ka Sorkar ba kan phai shakhmat sha ki Samla ka Shnong Shella kiba donsap bad ban pynbit pynbiang ïa ki jingdonkam jong ki kum ka Swimming Pool bad ki Coach kiba biang khnang ba kin lah ban wanrah nam burom ïa ka Jylla hi baroh kawei.
U lah kyntu ruh ba ka Sorkar ka dei ban pyntreikam hok ïa ki kyndon jong ka State Sports Policy khnang ba kan long ka jingmyntoi ïa ki khun samla jong ka Jylla hi baroh kawei.
Na ka liang une u nongïalam u lah kyntu ïa kine ki samla ba kin trei shitom ban wanrah ka nam ka burom ïa ka Jylla bad ïa ka Shnong Shella khamtam.
U la kitbok ba kin poi suk sha ka jaka ïalehkai bad ba U Blei Un don ryngkat ha ka jingïaid lynti ka jong ki.
Nongstoiñ, Nailur 28 : Ka Sur jong ki nong West ha ka sngi balang jong ka taiew, ka la pynlong ïa ka jingïalang ha sor Nongstoiñ ban pan jingkyrshan ïa ki paidbah ka West Khasi Hill District, kumjuh ïa ka jaidbynriew Hynñiewtrep ban noh jingïarap da ka pisa sha u Samla Hubert Paliar u samla na ka shnong Mawrok Mawliehbah, ha kaba utei u samla u don ka jingangnud ban leit ban ïakhun ha ka lympung International Arm Wrestling 2022 ka ban long ha Turkey ha u bnai Risaw.
Une u samla un mih khmat ïa ka Ri India kumjuh ïa ka jaidbynriew Hynñiewtrep, hynrei kumba long mynta utei u Samla u ba wan na ka longïing kaba duk, kumta um lah ban kyrshan nalade ban leit sha katei ka lympung ïalehkai.
Kumta ka Sur jong ki nong West ka kyrpad sha baroh ki paidbah ban ai jingkyrshan lem ïa utei u Samla.
Ha ka jingïalang kaba la long ha sor Nongstoiñ, u Samla D.
Sun Chairman jong ka Sur ki nong West u la pynïaid ïa ka jingïalang bad la ïoh ka jingduwai na uwei na ki rangbah jong ka thaiñ u Bah Arful Kharbani.
Katba na ka liang u Samla Hamar Lyngkhoi uwei na ki samla rangbah haba ai jingkren u la ong, “Ha ki snem kiba la leit phi la kloi ban noh jingïarap ïa u Amit Paul, hato kan eh aiu ba phin ïarap lem ïa une u Samla.
Namarkata ka dei ka kamram bad ka jingkitkhlieh jong baroh ban noh synñiang lem sha une u samla jong ka dong ka thaiñ bad ka jaidbynriew".
“Hato ngi hun mo ban shu peit ïa une u Samla khlem da ïoh ban leit sha katei ka lympung ïalehkai tang namar u wan na ka longing ba duk.
Lada ma nga bad ma phi ngim kyrshan lem ïa kum kine, ka pynlong ïa kiwei ki Samla jong ka jaidbynriew ba kin duh jingkyrmen ha ka jingïalehkai hadien habud.
Kumta ka jingïasnohkti jong phi kaba rit ruh kan long ka jingmyntoi ïa une u Samla", u la ongU Samla Wanteibok Lyngdoh Secretary ka Sur jong ki nong West u la ong, “Ngi kum ka dong ka thaiñ ngi sngew kmen mynta ba kum ka dong ka thaiñ la mih u samla ba wanrah burom ïa ka thaiñ.
Kumta ngi la kyrpad ïa baroh naduh ki longkmie ki longkpa ki khun samla jong ka dong ka thaiñ, kumjuh jong ka jaidbynriew ban ïarap lem ïa une u Samla u ba wan na ka longïing kaba duk".
Ha kajuh ka por u la ther ïa ka sorkar ba balei ka pynslem ban pyntrei ïa ka Sports Policy hapoh ka jylla.
“Kane ka jingpynslem ka wanrah ka jingeh ïa kiba bun ki Samla jong ka jaidbynriew kong ngi khamtam ki longïing kiba duk kum jong u Samla Hubert Paliar.
Lada lah pyntreikam ïa kane ka policy, kan ai jingmyntoi shibun ïa ki nongïalehkai kiba thrang ban poi sha ka thong.
Ngi kyntu jur ïa ki nongmihkhmat, ki seng mon sngewbha bapher ba kin sngewbha ban mih shakhmat, ban ïarap ïa une u samla".
Hadien kane la ïoh ka jingkren ruh na kiba haïing hasem jong une u Samla.
Na ka liang ka Sur jong ki nong West kan pynlong biang sa ha iew Rambrai ha ka 29 tarik mynta u bnai bad 30 tarik ha iew Riangdo.
Kumta ka Sur jong ki nong West ka kyrpad biang sa shisien ban ïarap lem ïa utei u Samla bad kino kino kiba kwah ban ïarap ïa utei u samla, kin sngewbha ban ïakynduh ïa ki nongïalam jong ka Sur ki nong West.
Mawkyrwat, ‘Nailur, 28: Ka Nongkdait – Nongtwah Integrated Village Co-operative Society Limited (N-NIVCSLtd) ha ka jingphuh jingphieng ka la ïoh ban rakhe ïa ka jingkynjoh ïa u mawmer jong ka jingdap san (5) snem ha ka jingïaid jong ka ban ai jingshakri ha ka imlang ka sahlang ha kaba ïa ka program la pynlong ha phyllaw jong ka Evergreen Lower Primary School, Nongkdait-Nongtwah, South West Khasi Hills District.
Ha kane ka sngi ba kyrpang u bah Pius Marweiñ, MLA/MDC jong ka Ranikor Constituency u la long kum u kongsan ha ryngkat ka jingïadonlang naduh u bah H.
F.
Pariat, General Manager RF Meghalaya Livelihoods and Access to Market Projects (MLAMP), Meghalaya Basin Management Agency (MBMA), u bah A.
Suting, Deputy Project Director, Meghalaya Livelihoods and Access to Market Projects (MLAMP), Meghalaya Basin Management Agency (MBMA) lem bad kiwei kiwei de ki ophisar sorkar jong ka South West Khasi Hills District, ki longkpa longkmie, ki khun samla bad ki hep kiba rit jong ka shnong Nongkdait-Nongtwah.
U bah Pius Marweiñ, nongmihkhmat jong ka Ranikor Constituency haba kren kum u kongsan, u la ong ba kane ka sngi ka dei kum ka sngi ba kyrpang kum ka dak jong ka jingrakhe ïa ka sngi kha namar ka kynjoh ïa u mawmer jong ka jingdap 5 snem ka Nongkdait-Nongtwah IVCS ha ka jingïaid lynti ban pyntyllun ïa ki kam ha ka imlang ka sahlang bad hapoh shnong ‘poh thaw.
U la ong ruh ba da ka jinglah jong ki ban pyntyllun ïa ki kam kiba bun, khamtam eh ban kynshew ïa ka pisa bad ban ai jingïarap lypa ka jingshim ram ka la long shisha ka jingkyrkhu ïa ki para shnong ki para thaw bad ka dei ruh ka bynta ban ai ka burom ïa ki nongïalam ba hakhmat jong kane ka Nongkdait-Nongtwah IVCS kiba la trei shitom met bad mynsiem ha ki por baroh.
Ha ka jingdon jong kane ka Nongkdait-Nongtwah IVCS ha ka kyrdan kaba ar hapoh ka Jylla bad kaba nyngkong hapoh jong ka South West Khasi Hills District, u bah Pius Marweiñ u la ai khublei kyrpang namar ka jingpoi jong ki ha kane ka kyrdan ka dei lyngba ka jinglah jong ki ban treikam bha ryngkat ka jinglongkawei bad long ryntih ha ki liang baroh.
Shuh shuh ha kane ka jingkynjoh ïa ka jingdap 5 snem jong kane ka IVCS, u la ai ka jingkyrkhu kyrdoh bad kitbok kitrwiang ïa ka ba kan nang lah ban ïaid shaphrang ha ki sngi ki ban sa wan baroh.
Ha kajuh ka por u la ai mynsiem ruh ba lyngba ka jingdon jong ka IVCS kan long ruh ka jingïarap ïa ki nongrep ba kin ïoh ban pynïaid ïew ïa ki mar rep jong ki bad ba kin nang ïoh mynsiem ban pyntyllun ïa kam rep kham shakhmat.
Haba kren halor ka dorkhas ba la ai da ka Nongkdait-Nongtwah IVCS lyngba u Secretary ka VLF, bah Pynshngaiñlang Syiemlieh, na ka liang u bah Pius Marweiñ u la ong ba mynta mynta um lah ban ai ka jingkular la un ïarap ne em ïa kane ka bynta, hynrei u buh tang kawei ka kyntien da kaba ong, “Nga sa pyrshang ban thaw ki lad ki lynti halor kane ka jingkyrpad namar ka por jong nga ruh ka la jan kut".
U bah H.
F.
Pariat, General Manager RF MLAMP, Meghalaya Basin Management Agency (MBMA) u la ïathuh ka ‘Integrated Village Co-operative Society (IVCS)’ ka don tang hapoh jong ka Jylla Meghalaya bad ka long ruh ka jingsarong namar kiwei pat ki jylla ki la sdang ban wan wad jingtip ne wan peit thuh haduh katno ba kane ka IVCS ka treikam.
U la pynkynmaw ruh ba ïa kane ka IVCS la sdang ha u snem 2016 – ’17 ei ei bad ha kaba sdang hi u la ïathuh ba ym pat lah ban tip haduh katno kan treikam, hynrei haba ïohi pat ïa kane ka IVCS hapoh Nongkdait-Nongtwah ka la long ka jingkmen bad jingkyrkhu kaba khraw haduh katta katta na ka bynta ki nongshong shnong ba tang hapoh san tylli ki snem ki la ïoh ban pyntyllun ïa shibun bah ki kam la ka long ha kaba ïa dei bad ka jingpynïaid ïew ïa ki mar ki mata ne wat ban pynlong ïa ka kum ka jaka pynlang pisa.
Ha kawei pat ka bynta, u bah H.
F.
Pariat u la ïathuh ba kane ka Nongkdait-Nongtwah IVCSLtd ka dei kawei na ki IVCS kaba wan ba ar (haduh u bnai Jylliew, 2022) napdeng ki 330 tylli ki IVCS kiba hapoh jong ka ‘Project Meghalaya Livelihoods & Access to Market Projects’ (MLAMP) kata 168 sha Garo Hills bad 162 sha Khasi, Jaiñtia bad Ri Bhoi.
Ha kajuh ka por u la ai ruh ka jingïaroh ïa ka Nongkdait-Nongtwah IVCS kaba la ai ruh shibun ki jinghikai namar tang na ki 138 tylli ki longïing la lah ban ïoh haduh 400 ngut ki dkhot bad kane ka la long da shisha ka nuksa kaba khraw ïa kiwei de bad sa kawei dei ka nuksa ba bha ba hapoh ki 18 tylli ki C&RD Block kiba don hapoh jong ka Project MLAMP, kane ka Nongkdait-Nongtwah IVCS ka long kaba nyngkong ha ki rukom treikam.
U bah A.
Suting, Deputy Project Director, MLAMP, Meghalaya Basin Management Agency (MBMA) u kren da kaba ong, “Ngim dei ban shu pan ap sah ïa ki jingmyntoi kiba wan na ka sorkar namar ka sorkar hi ka tip ïa la ka jong ka bynta ban ai ki lad jingïarap, hynrei kum ki paidbah nongshong shnong ki dei ban long bad sdang ban ïeng ha la ki jong ki kjat da kaba pyndonkam hok ïa ki kti ki kjat ban trei da ki kam la jong".
U ong ruh ba ha kine ki jaka jong ngi ngi don bun kyrhai ki spah mariang naduh ki jhur ki jhep, ka khyndew ban rep ban riang bad ki wah duid kiba khuid khlir khlir bad bun kyrhai ruh ka doh um doh wah, pynban kaba sngewsih ka long ba haba khwai na ki wah kiba don ha ki thaiñ ki ïoh da ka maruti, ka dohkha pat ïoh na Andra Pradesh bad kane ka la long kaei kaei kaba pynduh mynsiem bad mynta ka la dei ka por ban hikai bha na ka bynta ki khun ki kti jong kane ka pateng kaba mynta ba kin long ki briew kiba sdang ban pyrkhat thymmai da kaba sdang ban pyntyllun da ki kam la jong ym ban shu ap shah ïa ka jingpynbiang jong kiwei pat.
Ïa kane ka bynta, u la ong ba ka la donkam ban hikai bha naduh dang rit, bad ka long ruh kaba donkam ba kum ki kmie ki kpa kim dei shuh ban shu hikai ïa ki khun ban nang ban stad tang ban wad kam sorkar hynrei ban hikai ruh ïa ki ba kin nang ruh ban ïeng ha la ki jong ki kjat.
U la ong shuh shuh ba mynta ka la dei ba por ban pynkylla noh ‘A un ïeng na ka bynta ka trei ka ktah, ‘B un ïeng na ka bynta ki lad jingkamai bad ‘C un ïeng na ka bynta ka jingpynïasoh ban ïatreilang’.
Ha kajuh ka por u la ai ruh ka jingkyrmen ba lyngba ki lai tylli ki thong ba kane ka IVCS ka don kata ‘Shaniah’, ‘Kyrmen’ bad ‘Phyrnai’ kan sa lah ban pyntyllun ïa ki kam kiba bun ki ban sa long ki jingkyrkhu na ka bynta ki paidbah nongshong shnong.
Haba kren pynkut u la ong ba mynta ka long kaba donkam ba kum ki nongrep ki dei ban tip haei kin pynïaid ïew ïa ki mar jong ki namar lada kim lah ban leh kumta long leh nohei ki jingtrei shitom.
Namarkata, ka long kaba donkam ba kum ki dkhot jong ka IVCS bad ki paidbah nongshong shnong ki dei ban don ka jingïatreilang ha ki liang baroh khnang ba ka jingthmu ban pynïaid shakhmat ïa ki kam kan long kaba ryntih bad long kaba jop.
Ïa ka khana lyngkot jong ka jingïaid lynti ka Nongkdait – Nongtwah Integrated Village Co-operative Society Limited (N-NIVCSLtd) la pule da u bah Markstarwell Langte, Secretary jong ka Nongkdait – Nongtwah IVCSLtd.
La pynshit pynshngaiñ ïa kane ka program da ka jingrwai pdiang na ki samla jong ka Shnong Nongkdait-Nongtwah, ka Choreography na ki khynnah rit, ka jingrwai kyrpang na u bah Y.
Khar-dewsaw bad ka jingshad tynrai na ki longkmie bad ka jingai sngewbha sha ki katto katne ki nong kynshew ba tista tam.
Mar ïa shimti kum u Director General of Police ka Jylla Meghalaya u Dr.
LR Bishnoi u la pynbna ba ka tnat Pulit kan ïakhun thma ban rat dyngkhong ïa ka jingjyllei jong u drok ha kane ka jylla Meghalaya bad ban kdiah ruh ïa u budlum jong ki snar nongkhaii drok kiba wanrah ïa u drok nabar ka jylla bad nabar ka ri India ban shalan ïa drok ha ki jylla ka thaiñ Shatei Lammihngi.
Haduh ka 24 tarik mynta u bnai Nailur, 2022, ka tnat Pulit ka la ïoh ban kurup ïa u drok heroin, u Kynja bad u Opium, ki dawai jyrhoh bad ki dawai kuli Amphetamine kiba shongdor haduh 18.
33 klur.
Ka jylla baroh kawei ka dei ban ai jingïaroh ïa ka tnat Pulit kaba la shimkhia bad kaba la trei shitom ban ïakhun thma pyrshah ban pynduhjait ïa kine ki jingdih kiba sniew kiba la pynswai ïa kiba la im kyrni bad kiba long kum u shiah uba thar ïa kiba bun ki longiing longsem bad kiba la pynisaitmet haduh katta katta ïa ka imlang ka sahlang.
Bun ki longing kiba la ïam kthang haba ki don ki khun ki kti lane ki bahaïing hasem kiba la im kyrni ha u drok.
Ka tnat Pulit ka la lap ba na ki 12 tylli ki District jong ka jylla Meghalaya, ka jingkhaii drok ka kham kynrei bha ha ki phra tylli ki District, kata, ha East Khasi Hills, West Khasi Hills, South West Khasi Hills, South West Khasi Hills, East Jaiñtia bad West Jaiñtia Hills, Ri Bhoi, West Garo Hills bad ka South Garo Hills.
Ka jingkylli kaba mih mynta ka long, hato, ki dorbar shnong ki leh aiu haba ki don kum kine ki jingjia kiba pynsuhjer ïa ka imlang ka sahlang? Ki kmie ki kpa ki hikai aiu ïa ki khun kti haba ki khun ki ïaid lait lan ha la ka jong ka mon ban ïakyrsum ha ka ahor manla ka sngi? Kine ki dei ki jingkylli kiba pynsngew khia bha ïa ka imlang ka sahlang bad ïa ki briew kiba don ka mon bha ban trei shitom na ka bynta kito ki lanot kiba la shah pynngop ha ka jingdih drok.
Toi, ka jingïalap bad ka jingpynshai sha ki khynnah skul bad sha ki samla pule kolej kiba dang khie dang san ban kiar raimaw raidieng na u drok ka dei kawei na ki lad ki lynti kaba suk ban pynsngewthuh da ki tnat treikam ka Sorkar.
Hynrei hato, ki kmie ki kpa kiba long ki nonghikai ba nyngkong eh ki don por neem ban pynsngewthuh bad ban sneng ban kraw ïa la ki khun kti ban kiar raimaw raidieng na ki saikhum jong u drok.
Wei ba la kyrni, la eh ban bthah ïa u kynjri.
Ka jwat haduh katta katta, ïa kito ki lanot kiba la kyrni la ka long u drok, ka kyaid, u kynja ne ha kino kino ki jingdih kiba sniew ban lait.
Ha kiba bun ki khep, ki jingjia shah lute bad shah tuh, ki jingprong tuh ha ki dukan bad ha ki ing briew ki dei na ka daw ka jingjyllei ki nongdih drok khamtam kito kiba wan na ki longing longsem kiba kham duna ka ïoh ka kot haba ki poi ha ka kutlad kim banse ban ieng da ka tuh ka thiem tang ban pynhun ïa la ka jingkwah lajong.
Ha kane ka juk kaba ki samla lud ki ïa beh tang sha ki jingsngewbha ka pyrthei, ki kmie ki kpa ki dei ban buddien bad ban husiar bha ban pyllait lan ïa la ki khun ki kti ban leit shang suwari, ban leit party ne shang sngewbha bad la ki paralok namarba dei kine ki khep ba ki khun ki kti kin shah riam ha ka shrip ba la pynap da ki paralok ba ki shahniah bad kiba ieid thep mynsiem.
Ka tnat Pulit kam dei ban shong kli kti namarba ka jingthaw ïa ka Anti-Narcotic Task Force ha ki district bapher bapher jong ka jylla ka dei hi ka jingthmu ban ïakhun thma pyrshah ïa u drok.
Kumba ka paw hi imat, dei ka jingkhih jingksar jong u Dr.
Bishnoi ba ki Pulit ruh ki hap ban trei minot ïa ka la kamram bad ka jingïoh kurup ïa ki jingdih kiba sniew kiba kot haduh 18.
33 klur ka paw ba ki snem baladep ka tnat Pulit ka shu trei tang dep rukom tang haba ïoh ujor.
Naduh ba u Dr.
Bishnoi u la shimti kum u DGP ba thymmai ka Jylla u la pyrshang hi dalade ban pynïajan ïalade bad ïa ka tnat Pulit sha ki paidbah da kaba leit jurip bad leit jngoh ïa ki shnong ki thaw ha kylleng ka Sor Shillong.
Kane ka sienjam jong une u Khliehduh ki Pulit ka la mih ruh ka jingïaroh na ki Dorbar Shnong kiba ju kloi ban ai ka jingïatreilang bad ki Pulit ha kiba bun ki khep bad na ka por sha ka por.
Nongstoiñ, Nailur, 28: Kum ka jingkynmaw burom ïa ka lyngkhuh snem kaba hynñiew ong ka jingkhlad noh jong u (L) u Maieit Hopingstone Lyngdoh, ki nongïalam jong ka Hynñiewtrep Youth Council Mawthadraishan circle ha ka lah sngi u Blei, ka la pynlong ïa ka prokram ïamareh marathon kaba shiphew kilomitar kaba la sdang na Parïong haduh Nongshilong.
Ha katei ka sngi ki la don haduh laiphew hynriew ngut ki samla kiba la wan ban ïashim bynta.
Ha katei ka jingïamareh, u samla Shainingstar Marweiñ na ka shnong Lawrynjam u la rah ïa ka nam lah duh, u ba wan ba ar u dei u samla Jopkordor Lyngdoh na ka shnong Mawkyllei bad u ba la wan ba lai u dei u samla Banshanlang Kurbah na ka shnong Markasa.
Ha katei ka sngi la pynlong ruh ïa ka jingïalang ba lyngkot ha madan shnong Nongshilong, ha kaba u bah Korbarlang Syiemlieh sordar jong ka shnong Kynshi Mawteijrong u la long u kongsan bad u bah H.
S.
Thabah sordar jong ka shnong Nongshilong u la long u symbud kongsan.
Nalor kata ha katei ka jingïalang la ïadon ryngkat ruh da ka kong S.
Lawriniang vice president ka HYC Women wing North Khasi Hills District.
U bah Korbarlang Syiemlieh haba ai jingkren kum u kongsan ha katei ka sngi, u la ong ba ka HYC ka la leh ïa ka bynta ka donkam haduh katta katta, ban kynmaw burom ïa u bah Hopingstone Lyngdoh, u ba long tang ma u, u nongïalam u ba skhem ka jingmut jingpyrkhat bad uba len lade na ka bynta ka ri bad ka jaitbynriew.
U la ong ruh ba ha kine ki sngi yn ym ïoh shuh ki nongïalam kiba long kum u (L) bah Hoping bad dei tang ma u marwei, u ba dei hok ban ïoh ïa ka nam kum u dieng Bilat ka ri Khasi.
Namar naduh ba sdang haduh ba un da khlad noh um shym la shet kylla ïa ka jaitbynriew.
Hynrei u ïeng skhem hi triang wat hapdeng ki jingtynjuh kiba shyrkhei bad ka umsaw kaba khih phaloh khamtam eh ha ka saiñ pyrthei.
U bah H.
S.
Thabah symbud kongsan haba ai jingkren ha katei ka sngi, u la pynkynmaw ha ki nongshong shnong ïa ki jingdawa jong u (L) bah Hoping na ka sorkar ba ka dei ban pynbeit noh ïa u pud u sam, ka Khasi Jaiñtia state, ban weng noh ïa ka Para 12 A na ka Schedule, ban weng noh ïa ka Joint Cadre hapdeng ka Meghalaya bad Assam kaba dei ha ka kam pulit.
U la pynkynmaw ruh ïa ki lai tylli ki kyntien shong sbai kiba u (L) bah Hoping u bat skhem triang haduh ka sngi ba un da khlad noh na kane ka pyrthei bad kita ki long, “Leh hok, Ïeng skhem halor ka nongrim khlem kylla bad ban ïakhun khlem pyndem.
"U la ong ruh ba u briew kum u Bah Hopingstone u dei shisha u rangbah Khasi uba shisur shidur bad uba ieid ïa la ka jong ka jaidbynriew bad uba len lada ne ka bynta kiwei pat.
Nongstoiñ, Nailur, 28: Ka jingpynmih jong ka sorkar ïa ka jingpynbna ba ïa ka Meghalaya Energy Corporation Limited Riangdo Sub division, kan ai wai noh ha kawei ka kompeni shimet, ka la pynkhih win puk ïa ki paitbah bad ruh ïa ki nongïalam jong ka Meghalaya Youth Federation Mawshynrut circle, ha kaba ka la pynpaw ïa ka jingpyrshah kaba jur halor katei ka jingthmu jong ka sorkar.
Ha u kyrwoh ba la pyllait mynta ka sngi da u samla Pynshai Kharbani President ka Mawshynrut circle, la ong ba kam jingpyrshah jong ka seng halor katei ka jingthmu, ka dei namar ba kim lah satia ban shaniah ïa ki kompeni shimet.
Namar wat mynta ba kitei ki kompeni shimet kim pat shimti ruh, ka bording kam ju biang satia bad ka jinglip ka long khah khah man la ka sngi bad man la ka miet, haduh ba ki paitbah nong pyndonkam bording ki la ud la thnum, namar ka bai thang pat kam ju duna hynrei ka nangkiew katba nang mih ki sngi.
Utei u nongïalam ka seng u la ong ruh ba ka jingpynbna jong ka sorkar ban aiti sha ki kompeni shimet khlem da pynlong kino kino program ban pynshai paitbah, ka long kaba shu leh hak dak khlem da burom satia ïa ki nongpyndonkam bording, kiba pynmih pisa man u bnai ban siew sha ka sorkar lyngba ka MeECL.
Ha kajuh ka por u la ong ba lada ka sorkar ka la ai wai ha ki kompeni shimet, kin sa leh katba mon bad kan wanrah ïa ka jingsngewsih kaba khraw ïa ki paitbah jong ka Mawshynrut Civil Sub division baroh kawei.
Mawsynram, ‘Nailur, 28: Ka Kynhun ki Sengbhalang jong ka Mawsynram C&RD Block (KSMC&RDB) ha ka 27 tarik u ‘Nailur, 2022 namar ka jingbymlad ban rung shapoh phyllaw jong kawei na ki jaka pule (college) hapoh Mawsynram kim banse ban hap ban ap harud surok tang ban ïoh ïa kren bad ai ruh ïa ka Dorkhas ha u Conrad Sangma, Myntri Rangbah jong ka Jylla Meghalaya.
Katkum ka jingai jingpyntip na ka Kynhun ki Sengbhalang jong ka Mawsynram C&RD Block (KSMC&RDB) kiba kynthup ïa ka KSU, FKJGP, HUAM, HYC bad ka HANM ba u Myntri Rangbah ka Jylla Meghalaya, u Conrad Sangma u la hiar sha Mawsynram ha ka jingrakhe dap 25 snem ka Border Area College, Mawsynram ha kaba ma ki ruh ki la don ka jingthmu ban leit ai ïa ka dorkhas hynrei kaba sngewsih ki Sengbhalang kim ïoh lad ban ïa kynduh ha katei ka jingïalang.
“Watla kata ruh kim banse ki hap ap shrip ïa u Myntri Rangbah ha shiteng lynti ha surok tang ban ïoh aiti ïa ka dorkhas na ka bynta ka daw bah jong ka dong ka thaiñ ban dawa ban kyntiew noh ïa ka C&RD Block Mawsynram sha ka Civil Sub Division", ong ka tyllong khubor.
Haba ai jingkren na ki nongïalam ka Kynhun ki Sengbhalang jong ka Mawsynram C&RD Block (KSMC&RDB) ba watla ha ki por ba lyngkot na ki daw bym lah kiar ba kim shah ïa ka Kynhun ki Sengbhalang ban ïa kynduh ïa u Myntri Rangbah ka Jylla, u Conrad Sangma ha katei ka jingïalang hynrei ki la ïoh lad ban ai ïa ka Dorkhas ha shiteng lynti kum ki Kynhun Sengbhalang ki kren shai ba ym ba kane ka jingdawa jong ki ban kyntiew kyrdan ïa ka C&RD Block Mawsynram sha ka Civil Sub Division ka dei tang na ka bynta ki Sengbhalang ne ban leh politik hynrei kane ka dei ka dawbah bad ka jingdawa jong u paidbah.
Mawkyrwat, ‘Nailur, 28: Hadien ka jingjah rngai la saw sngi, ïoh ban sei noh ïa ka met jong uwei u rangbah uba la ngap jyllop na kaba leit khwai doh ha wah Phot-long-on, South West Khasi Hills District.
Katkum ka tyllong khubor ba la ïoh lum, la ong uwei u rangbah uba kyrteng u Syrpailang Sad, 22 snem karta uba na ka shnong Nongkdait Nongtwah, South West Khasi Hills District u ngap jyllop ha wah Phot-long-on naduh ka 21 tarik u ‘Nailur, 2022.
“U Syrpailang Sad bad u Phailand Rngaid ki la mih na ïing ban leit khwai ha wah Phot-long-on ha ka sngi 21 tarik u ‘Nailur, 2022 namar ka jingjur jong u slap bad kim ïoh ban khwai bad ki la sah miet noh ha kane hi ka wah bad dei ha ka step jong ka 22 tarik u ‘Nailur, 2022 ki la sdang ban khwai lynti ban leit phai noh", ong ka tyllong khubor.
Dei ha kajuh ka tarik ha ki por kumba por 9 baje ei ei u Syrpailang u la kum btuid bad hap hapoh um katba u samla Phailand Rngaid um lah shuh ban ïarap, u la mareh ban wan ïathuh briew noh ha shnong bad ki briew jong ka shnong tang mar ïa ïoh ïa kane ka jingtip ba la jia ki la phah pyrta shnong bad phah briew ban leit wat hynrei ha ka jingpyrshang ba nyngkong jong ki paidbah na shnong kim shym la lap ïa ka met jong u.
Hynrei dei tad ha ka sngi jong ka 26 tarik u ‘Nailur, 2022 ha ki por kumba 2 baje ei ei lyngba ka jingtrei shitom jong ka Dorbar Shnong Nongkdait-Nongtwah bad ki para shnong ba marjan ryngkat ka SRT na Shillong bad South West Khasi Hills District ki la lap pat ïa ka met jong u na kawei ka khapmaw kaba u u la sah kut.
Halor kane ka jingjia, katkum ka jingong jong kiba ha ïing ha sem ba kim don kano kano ka jingtharai sniew hynrei ki ngeit ba dei ka jingbakla hi jong u namar katei ka wah kam long kaba shngaiñ ban leh klumar bad ka long kaba riat bad btuid bha ki maw.
Shuh shuh halor kane kiba ha ïing ha sem kim shem buh kano kano ka jingujor pyrshah ïano ïano namar ki ngeit ba ka dei ka jingbakla jong u hi.
Ha kajuh ka por kiba ha ïing ha sem ki ai khublei ïa ki para shnong para thaw bad kumjuh ruh ïa ki SRT na Shillong bad South West Khasi Hills District kiba la ïa mih bad ïa trei shitom na ka bynta ka jingjia.
Nongpoh, Nailur 28: Ka kynhun Young Minds Association kaba dei kawei naki kynhun jong ki Samla naka thaiñ Bhoirymbong kiba ju trei mon sngewbha bad shakri naka bynta ka bha ka miat haka imlang ka sahlang bad khamtam kaba ju leh ïaki kam isynei naka bynta ki longiing ba duk ba rangli kiba donkam ka jingïarap da kaba pynshna iing bad shibun ki kam noh synñiang, mynta ka sngi kala ioh syndon ban pynlait 2 tylli ki Ambulance naka bynta ban ai jingshakri ïa kiba pang ba shitom haka them Ri-Bhoi.
Ïa kitei ki Ambulance la wan ban pynlait paidbah da u Dr T Sutnga Doctor Incharge ka Bhoirymbong CHC, Bah R Thabah Incharge ka Khapmara PIC, haka jingdonlang ki riew Rangbah ba kynthup ïa u Dr D Iongwai, Bah Ailong Pariat Rangbah Shnong Nonglum, Bah ST Rympei Rangbah Shnong Lumdaitkhla, Bah Kronding Nongbsap Rangbah Shnong Syllei U Lar, ki nongialam ñiam ba kynthup ïa I Rev.
R Lamare, Rev JS Muksiar kiba la buh jingduwai ruh ban kyrkhu bad buh jingduwai ïaka kynhun Young Minds ba kan dang lah ban ai ka jingshakri sha ki paidbah ka dong ka thaiñ bad kumjuh ïa katei ka Kali Ambulance ba kin long ka jingkyrkhu ïaki paidbah kiba donkam ïaka haka pang ka shitom.
Ïa kitei ki ambulance la ioh ruh ban pynlait paidbah mynta ka sngi dei namar ka jingtrei shitrhem jong ki nongïalam ka kynhun hapoh ka jingïalam jong u Bah Isynei Hinge President ryngkat ki dkhot kiba don ruh ka jabieng kaba khlaiñ ban trei ban shakri ïaka dong ka thain kum ki khun Samla kiba dang eh dang khlaiñ.
Haba kren maitphang ha katei ka sngi naka liang u Bah Isynei Hinge kum u nongïalam katei ka kynhun u la ïathuh ba ïaka kynhun Young Minds Association la seng ha u snem 2017 tang katto katne ngut ki dkhot kiba dang samla bad kiba dang khlaiñ ka pyrkhat pyrdaiñ da ka jingangnud ban trei bad shakri naka bynta bha ka miat ym tang haka thaiñ Bhoirymbong hynrei wat sha kiwei kiwei ki shnong jong ka dong Ri-Bhoi bad ha kine ki khyndiat snem kila ioh ban leh shibun ki kam isynei ban noh synñiang sha ki longiing ba duk ba rangli ban pynsha iing watla kim kot bor ban pynshna iing paki dulan hynrei da kaba ker da ki siej tang ban lait naka sngi u slap bad lyngba kine ki kam barit jong ki, u Blei um shym la iehnoh ïaki ba kin dang trei naka bynta ka jingbha haka imlang ka sahlang bad shibun ki jingkyrkhu ki wan na lyndet.
U la ïathuh ruh ba ki don tang kumba katto katne ngut ki dkhot ha katei ka kynhun bad kiba bun naki ki dei kiba trei shitom ban bylla bad kyrshan ïalade, bad katei ka kali ka dei kaba ka kynhun ka shu shim da ka ram ban ai ka jingshakri ïaki paidbah da kaba ki siew mar khyndiat ïaka ram kali, bad ka jingsei ïa katei ka kali ka dei ruh hadien ka jingjia aksiden kaba shyrkhei kaba la jia ha surok Shillong Bye Pass ha ki snem bala leit noh ha kaba ki longiing kim shym la ioh Ambulance hynrei la shu kit da ka Bolero Pick Up ban pynpoi sha ki jaka sumar kaba la pynktik ïaki nongïalam bad katei ka kynhun ban sei syndon da ka Ambulance ban shakri sha ki paidbah.
Haba kren ha katei ka sngi kum u kongsan naka liang u Dr T Sutnga u la pynpaw ka jingsngewkmen bad ai ka jingïaroh ïaka kynhun Young Minds wat la ka dei ka kynhun kaba don tang khyndiat ngut ki dkhot pynban ki kam jong ka ki long kiba khraw da ka jingiohi jngai ki nongïalam, da kaba kyrtiang dien ruh ba ka Bhoirymbong CHC ka mad shibun ki jingeh ban phah ïaki nongpang sha kiwei ki jaka sumar namar ka jingduna Ambulance khamtam haka por ka jingwan lyngshop jong ka khlam Covid-19, bad kum ka jaka sumar ha katei ka thaiñ kan pyrshang ruh ban pynrung ïaki skhim ban pyndonkam ïakitei ki Ambulance ha kaba ki nongpang kim donkam ban siew pisa khamtam ki longkmie ba armet bad ki khyllung ba hapoh 1 snem.
Nongpoh, Nailur 28: Nalor ka kam ba ki nongtrei Accredited Social Health Activist (ASHA) ki shakri ban ïarap ïa ka tnad ka koit ka khiah wat ha ka jingsiew ba rit eh ba ki shem jingeh wat ban pyndap ïaki jingdonkam haïing hasem, ki nongtrei ASHA Umsning Association Unit da ka mon sngewbha mynta ka sngi kila mih shakhmat ban shim ïaka sienjam ban pynkhuid ïa ka Umsning baroh kawei da ka jingangnud ban wanrah ïa ka khuid ka suba namar ba phuh syntiew lut da ki plastik harud surok.
Ïa katei ka jingpynkhuid ki ASHA ha Umsning la snohktilang ruh da ka seng RAWA, ka CBTC Guwahati bad kumjuh ruh ki bor shnong ryngkat ka Umsning Town Dorbar ha kaba u Bah Rocky Kylla Chairman ka Umsning Town Dorbar u la wan ban plie ïa katei ka prokram kum u kongsan, u Bah Rocky Marwein Rangbah Shnong Umsning Proper B kum u Symbud kongsan, haka jingdonlang u Dr K Khongsdam Doctor Incharge ka Umsning CHC, ki nongmihkhmat naka Swacch Bharat Mission ba kynthup ïa u Kynjoh Rangtong Block Coordinator ka Umsning, Garland Sun Block Co-Ordinator Bhoirymbong bad kiwei kiwei.
Haba kren ha katei ka sngi naka liang u Bah Rocky Kylla kum u kongsan bad u Bah Rocky Marweiñ kum u symbud kongsan kila ai ka jingïaroh ïaki ASHA kiba la shim ïaka sienjam ban pynkhuid ïaka thaiñ Umsning da ka jingangnud ban wanrah ka khuid ka suba kumba ka jingjaboh kala long kaba shyrkhei bad ki surok kila satah satang da ki plastic naka jingkhlem akor jong ki paidbah nongleit nongwan.
Kila kyrpad ruh ïaki paidbah ha ka thaiñ Umsning bad kumjuh ruh kiba wan nabar ba ki dei ban don ka jingkitkhlieh ha kaba ïadei bad ka khuid ka suba ban wanrah ka jingitynnad khamtam ïaka jingkoit jingkhiah.
Nongpoh, Nailur 28: Ka Dorbar Shnong Pahamsyiem, Nongpoh kala rai ban pynlong ïaka jingpynkhuid shnong ba shisien shisnem, kum shibynta ban wanrah ïaka khuid ka suba jong ka shnong bad ki sawdong sawkun jong ka shnong ryngkat ka mariang kaba itynnad ban lait naki jingpang jingshitom.
Ïa katei ka jingpynkhuid shnong la rai ban pynlong haka 1 tarik Risaw naduh ka por 7:30 baje mynstep ryngkat ki riat ki tar naduh ki mohkhiew, ki wait, ki synsar bad kiwei kiwei ki tiar pynkhuid.
Naka liang ka Dorbar Shnong kala phah ruh ka kyrwoh sha baroh kiba don jaka ha katei ka shnong ba kin wan mih bad ai kyrteng ha katei ka sngi khnang ba katei ka jingpynkhuid shnong kan long kaba ïaid beit ïaid ryntih bad kino kino ki bym wan mih kin ngat ha ka kuna.
Khliehriat, Nailur 28: Ka tnat jong ka rep ka riang, ka ophis jong ka District Agriculture East Jaiñtia Hills District ka pynbna paidbah ba ka tnat Agriculture and Farmers Welfare, Ministry of Agriculture ha ryngkat ka jingïatreilang bad ka tnat ka rep ka riang jong ka jylla Meghalaya, shen kan sa pynlong ïa ka 11th Agriculture Cencus lane ka khana samari jong ki nongrep 2021-2022.
Ïa kane ka khana samari la ju pynlong man la ka san snem bad na kane ka khana samari yn ïoh ban lum jingtip kham bniah ïa ka jingdon ki jaka rep bad ki nongrep hapoh ka District bad ka jingheh jong ka rep, ka jingai wai ïa ki jaka rep, ka rukom rep, ka jingpyndonkam ïa ka sboh bad kiwei kiwei kiba ïadei bad ka rep ka riang.
La ong ruh ba ïa ki Data ba la ïoh na ka khana samari (Agriculture Cencus) la pyndonkam ïa ki ha ka ban thaw ïa ki aiñ bad ki prokram ba thymmai kiba ïadei bad ka rep ka riang.
Kane ka khana samari jong ka 11th Agriculture Cencus, ka dei ka khana samari kaba nyngkong kaba yn pyndonkam da ki smart phone bad ki tablet ha ka ban lum bad pyndap ïa ki jingkheiñ.
Ka ophis jong ka District Agriculture Officer kan lum jingkheiñ ha baroh ki shnong kiba don hapoh ka District kaba da ka jingïatreilang bad ki briew sorkar kiba na ki tnat treikam bapher bapher hapoh ka District.
Nongpoh, Nailur 28: U Myntri Rangbah ka jylla u Conrad K Sangma u la ong ba ka sorkar jylla ka buh hakhmat eh ïaki nongrep bad ka rep ka riang ka dei ka thong ba hakhmat naka bynta ban kyntiew ïaki nongrep haka jylla katkum ka juk stad ba mynta, haba kren haka prokram ba lai sngi lynter bala tip kum ka Interface with Award Winning KVKs- Building of Success bala pynlong da ka Directorate of Extension Education jong ka Central Agriculture University (CAU), Imphal ha ryngkat ka jingïatreilang bad ka Indian Council of Agricultural Research (ICAR)-Agricultural Technology Application Research Institute (ATARI) jong ka Zone-VI na Guwahati bad ka Zone-VII na Umiam mynta sngi ha ICAR Umiam.
U la ong ruh ba kane ka dei ka sien ba nyngkong eh ba la pynlong ïa kum kitei ki jait prokram ban pynithuh ïaki jingtreikam jong ki KVKs lane ki Krishi Vigyan Kendra hapoh ka ri.
U la ong ba nalor ka jingpyntip halor shibun ki kam kiba kiba ki saiantis lane ki stad wadbniah ki ju shakri, kane ka prokram ka iarap ruh ban iasam iaka jingnang ka jingtip ka jongki bad ki kam kiba ki ju leh hala ki KVK ha baroh kawei ka ri, bad khamtam eh ha ka thaiñ shatei lam mihngi na ka bynta ka jingmyntoi jong ki paidbah nongrep.
Naka liang u Myntri Rangbah ka jylla u la ong ba bun naki nongrep ki mad jingeh ha kaba ïadei bad ka jingbym ioh thikna ïaki symbai haka por kaba biang ka jingbymdon jong ka lad ban pynïaid iew ïa ki mar rep, ka jingbymdon ki jaka buh kiba biang ïa ki mar rep bad ruh ka jingbymdon ka jingai jingtip lyngba ka jingstad saian ïaki nongrep bad kiwei kiwei de ki jingeh, kumta u la ong ba ki nongrep ki donkam ïa ki lad jingkyrshan bad ki lad jingiarap ha kiba bun ki bynta bad naka liang ka sorkar ka dang peit thuh bad peit bñiah ban pynioh ki lad jingïarap ïaki nongrep.
Hadien ka jingïalang ba lyngkot ha ICAR Umiam naka liang u Myntri Rangbah u la leit ruh ban jngoh ïaki drone bala shna kyrpang lyngba ka project DHaBReT naka bynta ban pyndonkam ha kaba synreit dawai ïaki jingthung bad ki mar rep, bad kumjuh ruh ki dawai bala shna kyrpang ba ki nongrep ki lah ban pyndonkam naka bynta ki jingthung jingtep jong ki.
Ha kane ka sngi la wan ruh ban shim bynta da u Dr VP Chahal, ADG (AE) ka ICAR New Delhi, u Dr AK Singh, DDG (AE) ka ICAR New Delhi, u Dr Anupam Mishra, Vice Chancellor ka CAU Imphal, lem bad kiwei kiwei ki riew rangbah bad ki ophisar naki tnad sorkar.
Khliehriat nailur 28: Da ka jingkhmihlynti ban wanrah ïa ka roi ka kiew hapoh ka Sutnga Saipung constituency, u MDC ba rim jong uba na ka party Congress lem bad ki nongkyrshan jong u bad shiphew ngut kiwei pat kiba dei ki nongkitkam jong ka United Democratic Party mynta ka sngi ki la pyniasoh noh ïalade bad ka party NPP bad shim ka rai ban kyrshan ïa ka kong Santa Mary Shylla ka ban ïakhun ha kane ka MLA election ka ban wan na ka party NPP na Sutnga Saipung constituency.
Ha ka jingïalang ba la pynlong mynta ka sngi ha shnong Sutnga ba la knot pynlong da ka 5-Sutnga-Saipung Block National People’s Party la pdiang burom ïa kitei kiba pyniasoh sha ka party kiba kynthup u MDC ba rim jong ka Congress u bah Moya Darnei lem bad ki nongkyrshan jong u, kumjuh ruh kiwei pat kiba na ka party UDP ki kynthup u President jong ka UDP, u Kungliana Darnei, Vice president jong ka UDP, u bah Thianga Nampui, General Secretary jong ka UDP, u Sangpuia Nampui, Assistant Secretary jong ka UDP, u Lalrama Nampui lem bad hynriew ngut ki ju bat kum ki Advisers ha ka party UDP, u Zosiama Thianglai, u Neichonga Nampui, u H.
W.
Fowler Darnei, u Lalchonga Nampui, Lalremzoma Nampui bad u Ngailiana Thiate.
Katkum u kyrwoh ba la pyllait da u General Secretary jong ka 5- Sutnga Saipung Block NPP, u bah Heimon Lamare, la ong ba u bah Moya Darnei, u MDC ba rim u la wan ban pynïasoh da kaba u la wanrah lang ruh ïa ki nong kyrshan jong u halor ka jingthmu ba kin kyrshan noh ïa ka kong Santa Mary Shylla ka ban iakhun ha kane ka election ka ban wan.
Kiba la ïa don ryngkat lang ha kane ka sngi ha ka jingïalang ki kynthup ka kong Santa Mary Shylla, kaba la pynïaid ïa ka jingïalang, u MDC jong ka Sutnga Narwan, u bah Seibor Shadap, u bah Joinriwell Pyrtuh, uba dei u MDC ba rim jong ka Bataw Lakadong, u bah Thomas Nongtdu, Nominated MDC, u bah Bankupar Sutnga, Acting Doloi jong ka Elaka Sutnga, la ïa don ryngkat lang ruh ki nongïalam bad ki dkhot jong ka NPP kiba naduh ki Unit bad ki Circle kiba na East Jaiñtia Hills District.
Nongpoh, Nailur 28: Ka Synjuk ki Rangbah Shnong Ri-Bhoi District kala pynrem jur ïa u riew thrang snam u ba dei ruh u bar jylla u ba la nud ban pyniap dusmon ïaka Samla Nisha Nongbet naka shnong Iew Mawlong da kaba rukom pyniap kaba sngewtriem bad sngew ngiew kaba pynpar ñiangkhriat ïa kiba bun ba lang.
Haba kren sha ki lad pathai khubor mynta ka sngi u Bah BB Makdoh Chairman ka Synjuk ki Rangbah Shnong u la ong ba kum ki nongïalam Shnong kim lah satia ban pdiang ïa katei ka jingshah pyniap ka samla khasi haka rukom kaba sngewtriem kaba ot ryndang bad dung na kpoh bad ka pynrem jur ïa utei u bar jylla bala tip kyrteng kum u Dil Bahadur Thapa ba u dei ban ioh ka rai pynrem bad ka jingpynsajia kaba tyngeh naki bor jong ka aiñ.
Kum ka Synjuk ki Rangbah Shnong ka ai ka jingkyrshan ba pura ïa ka jingïaid paidbah bad ka jingthang mombait kum ka jingsngewlem ïaka jingshah pyniap jong ka samla Nisha Nongbet bala rai ban pynlong da ki 4 tylli ki kynhun Sengbhalang ba kynthup ïaka KSU, RBYF, FKJGP, bad HNYF haka 30 tarik mynta u bnai naduh ka por 2 baje janmiet.
U la ong ruh ba kum ki nongïalam shnong ki kyrshan pura ïa katei ka jingiaid paidbah bad kyrpad ruh ïaki paidbah naduh ki nongïalam shnong, ki longkmie, longkpa ki khun samla shynrang bad kynthei ban ïa mih ryntih ha katei ka sngi ban pynrem jur ïa katei ka jingjia, ba kum kitei ki jingjia kim dei shuh ban dang jia nangne shakhmat.
Shillong, Nailur 28 (PIB): Kynhun Myntri ka la mynjur ban bteng biang ïa ka Pradhan Mantri Garib Kalyan Anna Yojana (PMGKAY-Bynta VII) lane ka jingsam khaw reshon ei na ka bynta kiba duk sa 3 bnai kata naduh u Risaw haduh Nohprah, 2022.
Ha ka por ba ka pyrthei baroh kawei ka ïakhun na ki jingshah ktah jong ka Covid ha kaba iadei bad ka jingduna ka jingshong syier namar ki daw bapher bapher, ka India ka la lah ban pynthikna ka jingshngaiñ ka bam na ka bynta ki briew kiba duk bad kiba tlot ha ka imlang sahlang da kaba shim ïa ki sienjam ba donkam ban pynbiang ïa ka bam ha ka dor kaba duna na ka bynta ki riewpaidbah.
Haba ïohi ba ki briew ki iaid lyngba ka por kaba eh namar ka khlam, ka sorkar ka la rai ban bteng biang ïa ka PMGKAY sa lai bnai khnang ba ki briew kiba duk bad kiba tlot ha ka imlang sahlang ki ioh ka jingkyrshan na ka bynta ki jinglehkmen ki ban wan kum ka Navratri, Dussehra, Milad-un-nabi, Deepawali, Chhath pooja, Gurunanak dev Jayanti, Christmas, bad kiwei kiwei khnang ba kin lah ban lehkmen da ka jingsngew shngaiñ.
Da ka jingthmu ban pynthikna ïa kane, ka sorkar ka la mynjur ïa kane ka jing bteng ïa ka PMGKAY sa lai bnai, khnang ba kin lah ban ïoh ïa ki jingmyntoi jong ka jingdon ki mar bam khlem kano kano ka jingeh ha ka jingkyrduh pisa.
Shillong, Nailur: Ka North East India Mission Association (NEIMA) ha u kyrwoh lyngba u Bah DB Ryntathiang Secretary NEIMA Building Committee da kane ka pyntip ba kin pynlong ïa ka “Gospel Musical Evening cum Food Fest," ha ka 6 tarik u Risaw 2022 hapoh Dorbar Hall cum Indoor Stadium, Mission Compound Shillong.
Ka jingthmu ha kaba pynlong ïa kane ka prokram ka long na ka bynta ban pynmih pisa (Fund) na ka bynta ka jingtei ïa ka ‘Multi Purpose Project cum Rehab Centre’ jong ka NEIMA kaba don hapoh Mawlai Mawiong Rim, kaba ka jingpyntrei mynta ka dang ïaid shakhmat.
Kane ka projek kaba dang tei mynta ka long na ka bynta ban ïarap ne pyllait ïa ki briew kiba la hap ha ki jingmlien ba sniew kum ha ka kyiad, u drokbad kiwei kiwei pat ki jait jingdih pynbuaid kiba la wanrah ka jinghiar dor ha ki longïing longsem bad ha ka imlang sahlang.
ïa kane ka prokram yn pynlong ha ki ar bynta, kata ka ‘Food Fest’ naduh ka por 11 baje mynstep ter ter, bad ïa ka ‘Gospel Musical Evening’ yn pynlong naduh ka por 3 baje janmiet haduh 8 baje mynmiet.
Kumta na ka liang ka NEIMA ka wer bad khot sngewbha ïa baroh sha kane ka ‘Gospel Musical Evening cum Food Fest’ bad ïa ki Donor’s Card lah ruh ban ïoh ha katei ka sngi, lane ki lah ruh ban wan mih ha ka ophis jong ka NEIMA ha Mawkhar, Shillong.
Jowai, Nailur 28: Ka seng jong ki nongñiah kali kamai (Local Taxi) ha Jowai kaba la tip kum ka West Jaiñtia Hills Taxi Owner’s & Driver’s Association (WJHTODA) hynnin ka sngi hapoh ka jingïalam u General Secretary ka seng kila leit ban ïa kynduh ïa u Deputy Commissioner ka West Jaiñtia Hills District ban pynsngew halor ka jingeh kaba ki ïakynnduh na ka jingbun palat ki ‘Speed Breaker’ na Newhill haduh Mihmyntdu.
Ka seng ha ka jingïakren bad utei u khliehduh ka District ula kular ban shim khia ïa kane da kaba yn jurip bniah ïa kane ka jingeh bad yn weng noh ïa ki lada donkam.
Shuh shuh ka seng kala ong naduh ba la buh ïa kitei ki Speed Breaker kala wanrah shisha ïa ka jingthut ha ka liang ka wan jong ki paidbah.
Kane kala wanrah ruh ka jingsahkut kali kaba jur bha kaba la ktah lang naduh ki khynnah skul, ki nongtrei ophis bad kiwei de haduh ba kim shem la poi shuh ha ka por kaba biang, ha ka juh ka por la pynsngew ba kane ka la ktah eh ïa kitei ki nongñiah kali kamai Taxi kaba la pynduh nong ïa ka kamai jong ki namar ka jingsah kut kali.
Na ka liang ka seng ka buh ka jingkyrpad na u DC ba un shim khia mardor ïa kane ka jingeh ki paidbah nongleit nongwan, khnang ba kane kan pynsuk ïa baroh lang, pynkut ka kyrwoh na u General Secretary ma Nangteibor Shangpliang.
Williamnagar, Nailur 28: Ka A.
chik Organization for Social Welfare (AOSW) ha ka sngi Balang ka la pynrem jur ïa ki ophisar jong ka Samanda C&RD Block namar ka jingpyndonkam bakla ïa ka pisa kaba la mang jong ka skhim MGNREGA bad ka la ong ba na ka liang jong ka seng kan sa ujor ïa kane ka kam bamsap sha ki bor jong ka aiñ.
Kat kum ka RTI ba la ïoh, la lap ba kat kum ka mang jong kane ka skhim u snem 2020-21 la mang ban shna ïa ka suurok ba long ban ïaid kali na Dengagre sha Matchakolgre, ha ka jingjrong ba 400 meters hynrei ha ka jingshisha la shna tang kumba 200katba ka 200 meter la shu pyni tang ha ki kot ki sla bad la lap ruh kat kum ka mang tyngka la lap ba la mamng na bynta ban shna ïa ki nala hynrei katba ha ka jingjurip ka seng ym shym la shna nala satia.
Haba kren bad u Mawphor u Vice-president ka seng u la ong ba kane ka jingbym pyntrei hok ïa kane ka skhim ka dei ka jingbamsap ïa ka pisa u paidbah bad ka jingknieh ruh ïa ka roi ka par kaba ki dei hok ban ïoh.
“Dei hadien ba ngi la ïoh ka jingujor kaba bun na ki nongshong shnong ba ngi la leit jurip da lade ryngkat ki ophisar ha ka 10 tarik Nailar bad ha kane ka sngi ki la kular ban pyndep ïa kane ka bynta ba dang sah hynrei kat haduh mynta ym don eiei ban pyni dak ba kin pyndep kumba la kular bad wat ki ophisar ruh kim ju wan mih satia ban wan peit ba ka ka kam ka dei ban ïaid sha khmat" u la ong.
“Ngim lah shuh ban shu peit ïa kane ban ban ap ba ki ophisar kin leh eiei hadien bun bun sngi ba ngi la ai por bad na ka liang jong ngin ngi leit ruh wat ban ujor ïa kane sha ka iing kashari khnang ban rat dyngkhong ïa kane ka kam bamsap" u la ong.
Shillong, Nailur 28: Ka seng Hynñiewtrep National Youth Front(HNYF), East Khasi Hills ha ka sngi Balang ka la bteng biang ïa ka jingkhynra ïa ki licence ha ki thaiñ Mawprem, Garikhna bad Ïewduh bad ha kane ka jingkhynra jong ka seng ka la lap ba kiba bun hi ki dukan kiba ym don licence ki dei kiba la longtrai da ki bym dei ki Khasi.
Ka seng hadien ba ka la lap ba kine ki dukan kim don satia ïa ki kot ki sla kiba biang ka la khang noh ban bthah ba kim dei ban plie katba kim pat lah ban pynbiang ïa ki kot ki sla.
Haba kren sha ki lad pathai khubor u bah Tyllibor Swer Assistance General Secretary u la ong ba kane ka jingïohlad khamtam eh kiba na kiwei ki jaidbynriew ban kamai spah khlem pynbiang ïa ki kot ki sla ka dei namar ka jingbym shimkhia ka tnad Taxation ban wan khynra wat hadien ba na ka laing ka seng ka la dep ai jigthoh halor kane la katto katne sien ban pyntip ïa kane.
U la ong ruh ba kane ka jingbym shimkhia ka tnat ka pynlong ïa ka jylla ban duh ei da ki klur ka khajna na ka tim.
Shuh shuh u la ïathuh ba kane ka jingleit khynra jog ka seng ka dei kaba ka buddien biang ïa kaba ka la wan saw bnai eiei mynshuwa sha kine ki thaiñ bad u la ong ba kiba bun hi na ki dukan ba pynïaid da ki trai jylla ki la biang lut ïa ki kot ki sla ym kum ki dukan bar jylla kiba ym shym la pushe ban pynthymai ïa ki kot ki sla jong ki.
U la ong ruh ba ba ka sorkar lyngba ka tnat ba dei peit ïa kane ka kamka dei ban shimkhia ban budien khnang ba kine ki dukan kin pynthymmai ïa ki licence bad ba ka khajna ba ïoh lum na ki kan poi sha ka pla tyngka jong ka sorkar.
Shillong, Nailur, 28: U Myntri Rangbah ka Jylla u Conrad K.
Sangma ha ka sngi Baar u la ong ba ka Sorkar ka la pynlut palat khatsan persen na ka Mang Tyngka jong ka Jylla sha ka pule puthi manla u snem.
U Myntri Rangbah u la pynpaw ïa kane haba kren ha ka jingrakhe ïa ka Jubili Rupa jong ka Mawsynram Border Area College ha Mawsynram, East Khasi Hills.
U la bynrap ba ka Sorkar, wat hapdeng ki jingshah tynjuh kiba bun ha ka pule ka puthi, hynrei ka la buh hakhmat ïa ka thong ban pynjanai ïa ka pule puthi ha ka jylla baroh kawei.
“Ka Pule Puthi ka don lut ha manla ki jaka, kum ka Sorkar, ngi la phaikhmat khyndiat.
Ka dei kawei na ki jingtynhuh kaba kaba khraw bha.
Kam long satia kaba suk ïa ka Sorkar ban pyrshang ban weng lut ïa baroh ki jingeh tang ha i por ba lyngkot.
Hynrei ngi hap ban shim ïa kane kum ka jingtynjuh bad ban trei na ka bynta ban pynjanai ïa ka pule puthi, la ka long ha kaba ïadei bad ka Education Policy, la ka long ïa ka sorkar ban bei pisa na ka bynta ban shna ïa ki iing skul, la ka long ban plie ïa ki People’s College, la ka long ha kaba ïadei bad ka jingai jingkyrshan ban shna ïa ki ing skul bad kolej," u la ong.
“Bun bah ka pisa ba la mang bad shibun ki kam ki la tyllun ha kaba pynbha ïa ka pule ka puthi.
Ka dei kawei na ki mat bakongsan bad kaba jwat bha.
Na ka T.
16,000 klur ka pisa ba ladep mang ka Sorkar Meghalaya ka la pynlut manla u snem palat T.
2500 klur ha kaba pynlut sha ki skul bapher bapher, ki kolej, bad nalor kata, ha kaba ïadei bad ki jingshna ïa ki ing skul manla u snem.
Na ka liang jong ka Sorkar, ka la buh kum ka bynta bakongsan tam ïa ka tnat Pule Puthi ïa kaba lah ban ïohi lyngba ka mang tyngka ba la pynlut ha ka pule puthi," la bynrap u Myntri Rangbah.
U Myntri Rangbah u la ong ruh ba ka Sorkar ka la ïatreilang bad ki kynhun bapher bapher ban don ïa kajuh ka jingkitkhlieh ban ïohi ïa ka jingjanai jong ka pule puthi ha ka jylla.
“Ngi don bun ki kynhun ha ka tnat pule puthi.
Ngi don ïa ka kynhun ki nonghikai, ka imlang ka sahlang, ngi don ïa ka kynhun ki kmie ki kpa.
Manla kawei pa kawei ka kynhun ka don la jong ka thong ban trei na ka bynta ban pynjanai ïa ka pule ka puthi," u la ong.
U la ong ba ka Sorkar ka la pyrshang ruh ban pynrung ïa ka Higher Education wat sha ki jaka nongkyndong da kaba shna ïa ki jaka pule kiba bha lane da kaba plie ïa ki Higher Educational Institute ha ki jaka nongkyndong khnang ban weng ïa ka jingeh jong ki khynnah pule kiba la nang kharoi na ka sngi sha ka sngi.
“Lada ngi peit ïa ka jingdon jong ki Kolej phin ïohi ba ki bun bha ha nongbah Shillong lane ha Tura bad ha kiwei kiwei ki District Heaquarter.
Namarkata, na ka bynta ki samla pule kiba sah ha ki jaka nongkyndong ki duhnong bha ban ïoh jaka pule ha ki jingpule kiba shalor na ka daw ka jingduna ki jaka pule ha ki jaka nongkyndong.
Ka Sorkar ka la trei shitom bha ban wanrah ïa ka jingkylla ban pynthikna ba ki khynnah skul jong ngi kin ym duhlad ban bteng ïa ki jingpule kiba shalor," la ong shuh shuh u Myntri Rangbah.
Ha kane ka sngi, u Myntri Rangbah lem bad u MP ka Rajya Sabha u Dr.
W.
R.
Kharlukhi, u Myntri ka tnat Pule Puthi u Bah Lahkmen Rymbui bad kiwei kiwei ki la plie paidbah ïa u durmot jong u Bah Shrolenson Marbaniang u nongseng ïa ka Mawsynram Border Area College bad ha kajuh ka por la pyllait paidbah ruh ïa ka Souvenir jong ka jingrakhe Jubili Rupa jong ka Kolej.
Shillong, Nailur 28: U President jong ka HYC seng kmie u Samla Robertjune Kharjahrin ha ka sngi Ba-ar u la ong ba ka jingbym treh jong ka sorkar ban pyndam ïa ka Meghalaya Regulation of Gaming Act, 2021 ka dei namar ba u Myntri Rangbah u Conrad Sangma bad u Myntri ka tnat Revenue u James Sangma ka dei namar ki la pynap lupa ban plie ïa ka Casino ha kylleng ki bynta jong ka jylla lada ki wan biang ha ka bor hadien ka ilekshon 2023 namar kumba long mynta ka jingkam ba la weng ïa ka jingthmu buh casino ka dei tang ha ka ktien ym ha ka kot.
Haba kren bad u Mawphor u Bah Robert u la ong ba na ki dak ki shin kiba paw la lah ban sngewthuh ba ka jingbym pyndam ka sorkar ïa ka aiñ Meghalaya Regulation of Gaming Act, 2021 ka dei namar ki la pynap lupa kliaw ban ïoh wanrah ïa ka Casino ha ka jylla lada ka NPP ka dang wan phai ha ka bor khang ba kan long ruh ka lad kamai spah da ki bad ki katto katne ngut da ki lynti kibym dei.
Na ka liang jong u u la ong ruh ba ka jingaidaw ka sorkar ba ka jingbym treh pyndam ïa kane ka aiñ namar ka jingmut hi ka long ban tehlakam ïa ki kam khalai u Bah Robert u la ong ba dei tang ka jingda rapjot suda jong ka sorkar namar ha ka jingshisha ka la don ka aiñ The Meghalaya Prevention of Gambling Act, 1970 kaba don ruh ka bniat ban teh lakam ïa ki kam khalai baroh.
U la ong ruh ba ka jingong u Myntri Rangbah ban ym shah ïa ki trai jylla ban leit sha kine ki ktem khalai u Bah Robert u la ong ka dei tang ka jingïalam bakla suda namar ha ka aiñ la shuh thoh beit ba ki nongpynïaid jong kine ki ktem khalai kin shu thoh ha ki khyrdop ba ïa ki trai jylla ym shah shim bynta hynrei ym don pat kino kino ki bor ban peit ba kin bud ïa kane ka kyndon.
Haba ïadei bad ka jingong ka sorkar ba da kane ka jingwanrah ïa ka khajna sha ka jylla lyngba kine ki kam khalai u Bah robert u la ong ba na ka liang ka sorkar ka jied pynban ïa ka jingjot ki samla ka jylla tang ban rah khajana da kaba ong ruh ba ha ka jingshisha kane ka daw ba ai ka sorkar ruh ka dei tang ki nia ai daw namar u ong tang khyndiat eh ka khajna kaban ïoh da ka jylla namar kiba bun ki khajna kin lait tuh.
U Bah Robert u la ong, “Kat kum ka The Meghalaya Prevention of Gambling Act, 1970 ka ong shai ba ym bit ban ïa khalai hynrei ka sorkar mynta pat ka ong bit ban ïa khalai khnang ban ïoh khajna kaba mut baroh ki kam sniew ka sorkar kan kyrshan ha ka kyrteng ka jingïoh khajna.
Shuh shuh ngi ïohi ba la ong ruh ba ka jingwanrah ka sorkar ïa kane ka aiñ khalai mynta ka dei amar ban teh lakam ïa ki kam khalai kiba la don lupa hato kaba mut ba namar ba la bun ki kam thombor ïa ki kynthei ki khynnah yn pynlong aiñ noh ne hato namar la bun ki kam pynïap briew ka sorkar kan wanrah noh da ka aiñ ban ithuh ba kim dei shuh ki kam be-aiñ ban kumjuh kiwei ki kam be-aiñ kiba la jyllei" bad bynrap, “ka jingmih ki ktem khalai ka dei ka jingbym ler ka sorkar hynrei lada ka tip ba ki don kumta balei kam khang bad pynshitom kat kum ki kyndon ka The Meghalaya Prevention of Gambling Act, 1970".
U la ong ruh ba ka jingkam u Bah Prestone ba lada pyndam ïa kane ka aiñ khalai ki kam thoh tim bad khalai nusib yn ym don aiñ shuh ban tehlakam ka dei tang ka jingkren laplah namar ha ka jingshisha ïa kine ki jait khalai ki la don da kiwei pat ki aiñ kiba kyrpang kiba kane hi ka sorkar ka la wanrah.
Shuh shuh na ka liang jong u u la kynthoh tyngeh ïa ka jingong u Myntri ka tnat Revenue ba kane ka khalai Casino kan wanrah ïa kita ki nongwan jngohkai pyrthei kiba kham don dor ne High Worth ka dei ka jingkren ba pynpoh dor shibun ïa kiwei pat ki ba wan jngoh ïa ka jingitynnad ka jylla ym da ka jingthmu khalai.
“Lada ïa kita kiba wan na shabar ban khalai ka sorkar ka ong ba ki dei kiba don dor kaba khraw hato kamut ba lada don u khynnah uba tuh na bynta ban ïoh leit khalai ka sorkar kan ong ba u dei uba don dor ne lada don u samla pule uba pheil ha ka jingpule namar u lapmiet ban khalai hato ka sorkar kan ong ba u samla pule ba don dor, nakata ka daw ka dei ïa u Myntri ba u dei ban panmap ne withdraw noh ïa kane ka jingkren jong u" u la ongU la ong ruh ba lada ka sorkar ka don ka jingthmu ban tehlakam ïa kita ki kam khalai kumba ki kam ki dei ban wanrah ïa kajuh ka aiñ kaba ka jylla Tamilnadu ka leh ha kaba ka la khang lut ïa baroh ki kam khalai la ki dei online gambling bad online batting hadien ba ki la pynlong ka jingtih bniah ïa ka jingktah jong ka kam khalai baroh.
Shuh shuh u la ïathuh ba kat kum ka jingwad jingtip kaba la ïoh lyngba ka RTI la lap ba na ka liang ka sorkar kam pat shym la pynlong satia ïa kino kino ki jingtihbnïa na ki samla pule, ki kmie ki kpa bad ki nonghikai la kane ka kam khalai ka don jingktah ne em.
Ha kane ka taiew ba la dep ki khubor ki saphriang shaid ba u Deputy Chief Minister ka Jylla Meghalaya u la kop bad kyrhuh la kat u ‘laren ha ki lad pathai khubor pyrshah ïa u National Spokeperson jong ka All India Trinamool Congress u Saket Gokale.
Ka jingïakop ka la mih naduh ki bnai ba ladep ba u Gokhale u la wohkjat pyrshah ïa ki kam umdum kane ka Sorkar ha ki liang baroh naduh ka jingbym ïaid beit ïaid ryntih ha ka Scheme Smart City, ki kam kyllaiñ ha MeECL, bad kiwei kiwei.
Na ka liang u Deputy Chief Minister da ka jingsngew rem bad sngew tip eh, u la dumok tyngeh ïa u nongaiktien ka AITC bad kop syndon ba lada u kwah shisha kum u riewshlur u dei ban wan ïakren bad wan ïatai nia ha Shillong.
Hynrei, utei u nongaiktien ka AITC ruh u la pdiang sngewbha bad kohnguh shisha kumba kwah u Deputy Chief Minister bad u la ai jingmut ban pynlong ha ki taiew ba nyngkong jong u bnai Risaw 2022 ha kano kano ka sngi bad ka por ba u Deputy Chief Minister u lait por.
Utei u nongïalam u la long ruh uba la kloi bad uba la pynkhreh ban ïa pyni nia tangba u ai jingmut pat ba dei ban leh hakhmat ka jingsakhi lang jong ki lad pathai khubor bad ki nongpeit ne nongsngap lang.
Ki paidbah kylleng ka Jylla ki la ïa shongshit shisha ban ïoh peit bad bishar ïa ki jingshisha mano ba dei bad mano ba lait.
Phewse! ka jingkren kyllaiñ jelabi jong u Deputy Chief Minister ka la pynpulom bad kylla kamkai noh katei ka kam shisha.
"Kito ki briew kiba ju kheiñ ‘riewkai bad khawpud ïa kiwei, ki kylla ‘riewkai bad khawpud pynban ïa lade.
"Ha ki ri kiba la shai bad ïaid shakhmat, ki nongsynshar bad ki Candidate kim ju donkam leit Canvas shuh sha u paidbah hynrei ki paidbah ki shu ïa peit bad sngap ban bishar ïa ka jingstad bad jingtbit jong ki nongïalam lyngba ka jingïatai nia ba la pyni ha ki Tv ne ki lad pathai khubor (media).
Hynrei, ka jingkren kyllaiñ jelabi jong u Deputy Chief Minister ka la pynduh mynsiem noh ïa ki paidbah kiba la angnud ban sngap shisha ïa ki jingshisha baroh.
Kane ka jingleh ka ktah mationg ym tang ïa ka Sorkar MDA, ka party ba ki don hynrei ka phalang bad kyrtoh kylla ruh ïa ka burom ka ijot bad ïa ka jinglong jong ki briew kiba shong ha kane ka jylla jong ngi hakhmat ki briew kiba don shabar jong kiwei pat ki jylla ka ri India.
Kumno kiwei ki briew kiba don shabar ka Jylla Meghalaya kin ong ne pyrkhat ïa ki briew ka Meghalaya?Ka jingkylla ktien ban ïakren sha ki kam party pynban ka paw biej hakhmat ki paidbah.
Haba u briew u kwah ban ïakren ïa ki rukom treikam jong ka Sorkar, mynta pat kwah ïa tainia kylla sha ka kam jong ka party NPP.
Hynrei,kaba kham pynglyngngoh shuh shuh ïa ki paidbah ka dei ka jingkwah pynban u State President jong ka NPP uba long ruh u MP ka Meghalaya sha Rayja Sabha ban ïa kop tainia pynban ma u hakhmat u paidbah.
Ha ka jingshisha, ïa u MP la jied khnang ba un leit ïatai nia ha Dorbarbah ha Parliament, la ka long ka Lok Sabha ne Rajya Sabha.
Ki paidbah ki kham kwah bad angnud ban ïohi bad sakhi ïa ka jingtbit u MP jong ngi ban ïasaid bad tainia ha Parliament halor ki mat kiba ktah ïa ka ri bad ka jaitbynriew kum ka ILP, ka jingpynrung ïa ka ktien Khasi ha ka Khyrrnit Baphra, ka ishu ïa pynbeit pud, ki jaka shipai (defence land) ha Shillong nalor bun kiwei pat.
Kam don jingmut ba kat u MP un ïatai nia pynban bad ngi u luk u lak, u paidbah u paidkar.
Shillong, Nailur, 28: Ka Khasi Hills Autonomous District Council kaba la thaw ïa ka Khasi Hills Building Structure Regulatory Authority (KHBSRA) ka la rai ban pyntreikam noh ïa ka Meghalaya Building Bye Laws 2021 lane ka aiñ shna iing hadien ba ladep ïapynbeit bad ka tnat Pynroi Sor jong ka Sorkar Jylla.
U Executive Member ka KHADC u Bah Paul Lyngdoh uba long ruh u Chairman jong ka Khasi Hills Building Structure Regulatory Authority ha ka jingïakren bad ki lad pathai khubor ha ka u la ong ba ïa kane ka aiñ shna ïing yn sa pyntreikam ha baroh ki jaka kiba hap hapoh u pud u sam jong ka District Council hynrei lait noh ki jaka Sorkar ïa kiba la tip kum ka European Wards.
U la ïathuh ruh ba ki longïing kiba kham duna ka ïoh ka kot kiba hap hapoh ka EWS-I bad ka EWS-II ha kaba ka jaka shna ing kam dei ban palat ïa ka 50 mitar kim donkam ban siew eiei bad ka jingsiew na ka bynta ban ïoh jingbit ban shna iing ka kham duna dor ba la buh da ka District Council ban ïa kaba la buh da ka Sorkar.
U Bah Paul u la ïathuh ba ka jingpyntreikam jong ka District Council ïa ka Building Bye Laws ka long ban pyrkhing ïa ka jingshna ïa ki iing ki sem khamtam ha kum kane ka por ba ka kam jngohkai pyrthei ka la nang kiew bha artet.
“Na kata ka daw ka jingmih jong ki iing basa kum ki Home Stay, ki Hotel, ki Guest House ka la donkam ïa ka Council ban pyntreikam noh ïa kane ka aiñ khnang ban tehlakam ïa ka jingshna beaiñ khlem da ïoh jingbit," ong u Bah Paul.
U la ai nuksa ba katkum ka khubor kaba la mih ha ki lad pathai khubor ïa ka Cafe jong u Bah P.
Ïawphniaw bad ka Guest House and Restaurant jong ka Kong B.
Khongwar ladep ai notis da ka Iingbishar Meghalaya High Court ba ki long be-aiñ bad ki bym shym la ïoh jingithuh.
“La ong ïa kine ki trai ba ki dei ban da ïoh jingbit shwa na ki bor jong ka District Council khnang ba kin dup lah ban ïaid shakhmat namarba ki jaka ha Umïam ki dei kiba dang hap hapoh ka jingpeit jingkhmih jong ka Council," u la ong.
U la pyntip ruh ba ki paidbah ki lah ban ïoh ïa ki Form pan jingbit shna iing na ka ophis treikam jong ka KHADC ha Shillong, Mawkyrwat, Nongstoiñ bad Nongpoh.
“Ka District Council kan ym pynslem satia ban ai ïa ka jingai jingbit lada ki jingdonkam jong ki nongpan jingbit ki lah ban pynbiang katkum ki kyndon ba la buh," la bynrap u Bah Paul.
U la pyntip ruh ba ki don haduh 400 tylli tam ki aplikeshon ba la aplai na ka KHADC ban shim ram na ki Bank na ka bynta ban shna iing.
“Ngi la ïoh ban ai jingmynjur na ka tnat Building Bye Laws bad halor ka shithi jong ngi nangne, kiba aplai ki la rah ïa ka shithi kaba long kum ka Letter of Assurance sha ki Bank bad ka Bank kan mynjur ban mang pisa na ka bynta ka ram," u la ong.
Katkum ka jingïathuh jong u Bah Paul, ki don ruh ki jait jingtei kiba bym donkam ban pan jingbit ban shna iing kum ki ïing trep bad ki ïing tap shiliang.
Ki don pat kiba donkam ïa ka jingpan jingbit tangba kim donkam ban siew pisa, kata kum ki jaka mane blei.
“Nalor kane, ka jingkyntu jong nga ka long ba ki paidbah kin bud pyrkhing ïa ka Building Bye Laws jong ka Council namarba ki la don ki khep ba ki jia ki jingjia kiba wanrah ïa ka jingïap ki briew na ka jingkhyllem ki ing ki sem bad don ruh ki khep ba ka jingshna iing ki khang noh ïa ka lynti ïaid jong kiwei pat na ka jingkyntur sha surok, Kiba bun ki shnong lada don ki jingpluh iing, ki kali kim lait rung namarba ki ïing ki sem kim bud ïa ka Building Code," u la ong bad bynrap, “nga kren shai ïoh ki don ka jingkulmar jingmut lada ki don halor ka Bye Laws jong ka MUDA bad ka Bye Laws jong ka District Council.
"Haba kylli, u Bah Paul u la ong, “ngi kham pynleit jingmut bha mynta ïa ki Commercial Building namarba la bun shaba palat ka jingujor ïa ka jingshna da kaba pyntuid jaboh sha ki wah ne ki wahduid lane ki kyntur palat na ka jaka ba la ai ïa ki bad don ruh ki bym biang ki dulir lane ki kot ki sla.
Kata ka dei ka jingsngew khia jong ngi.
Ngin pyntreikam ïa kane (ka Building Bye Laws) katkum ka bor ban la ai ha ngi.
".
Shillong, Nailur 28 : Ka jylla ka don bun bha ki nongïalam radbah bad kiba skhem ka nongrim hynrei ki shah kyntait pat ha ki paidbah tang namar ba kim don pisa, ong u President jong ka HSPDP East Khasi Hills, Bah Martle N Mukhim.
Haba kren bad ki lad pathai khubor hadien ka jingïalang jong ka HSPDP East Khasi Hills, u Bah Martle u la ong, “Jan baroh ki constituency ki don ki nongïalam ba radbah bad kiba kynsai hynrei namar ba kim ïoh ban ai da kata ka pisa ne kano kano ka jingai ki shah kyntait noh sha kyndong.
"Nalorkata, u ong ruh ba ka Jaidbynriew ka don kyrhai ki nongïalam hynrei tang namar ba ki paidbah ba bun kim tip, kim sngewthuh bad kim pynleit jingmut ban jied ïa kum kitei ki briew, kumta ka paw beit ba ki paidbah ki kyntait ïa kum kitei ki briew kiba thrang shisha ban ïalam ïa ka jylla da ka rukom treikam kaba khuid ba suba.
Utei u rangbah uba dei ruh u Myntri barim ka sorkar jylla bad MDC ba mynta ka Mawkynrew u la ong , “Kane kamut ba ngi kyntait ïa ki nongïalam kaba shisha.
"Nalorkata, u ong ruh ba ha ka HSPDP watla bun ki nongïalam ki rung ki mih hynrei kim ju don daw ei ei pat pyrshah ïa ka rukom treikam jong ka party.
Haba kren pat halor ka jingpynkhreh jong ka party na East Khasi Hills, u Bah Martle u la ïathuh ba mynta ka jingwad ïa ki kyrtong ka la ïaid shakhmat bad ki khmih lynti ruh ba ha kine ki khyndiat por ban wan kin sa ïoh ban pynbna paidbah.
Na ka liang u President jong ka HSPDP, Bah KP Pangniang pat u la ong ba ki kubur ba Jaidbynriew ka duna shisha ki nongïalam kiba don ka nongrim ba shisha.
“Ka Jaidbynriew jongngi ka kyrduh palat ïa ki nongïalam kiba skhem ha ka nongrim bad ka jingshisha," u la ong da kaba pynpaw ïa ka jingkyrmen ba khlem artatien ka party kan sa lah ban sei bun shah ki nongïalam kiba skhem nongrim ha kane ka elekshon ban wan.
U Bah Pangniang u la ong ruh ba wat hapdeng bun ki jingeh hynrei ka party kam pat ju pynthylli ïa ka shuki ha Iing Dorbar Thawaiñ ka jylla naduh ba la thaw ïa ka HSPDP.
“Ngi la lah ban sei haduh kumba 40ngut ki MLA, arngut ki MP bad kumba 60 ngut ki MDC ha kine ki 54 snem ba ka party ka don.
Ngi lah ruh ban ong ba ka party kadei ka hynmen rangbah na baroh ki party kiba don ha ka jylla," bynrap biang u President.
Katei ka party ka la rai ruh ban pyntyllun stet ïa ka jingtreikam khnang ba ka jingpynkhreh na ka bynta ka elekshon MLA kaban long ha u 2023 kan long kaba seisoh.
Shillong, Nailur 28 : U Deputy Chief Miniter Dy CM) ne u Symbud Myntri Rangbah ka jylla u bah Prestone Tynsong uba dei ruh u Chairperson ka Ri Bhoi Regional Committee u la kren shai ba kumba la kdew ha kawei na ki mat jongka jingïakren ba kin ieh ha ka mon u paid khappud ban rai la ki kwah ban don ha Meghalaya ne Assam kumta ruh ha kane ka kynti kin leh ïa kata da kaba kin ai lad beit ha ki paid khappud ban jied ha la ka mon jongki.
“ Kane kam dei tang kawei na ki kyndon hynrei ka dei ka jingthrang ruh jong ki ar Myntri Rangbah kata u Myntri Rangbah ka Assam u Himanta Biswa Sarma bad u Myntri Rangbah ka jylla Meghalaya u Conrad K Sangma ba kim kwah da lei lei ruh ban pynsngewsih ïa ki paid khappud kiba dei ki briew jong ngi hi kumta, ka Regional Committee mynta ka kynti ha ka jingleit jurip sha khappud kin ailad ïa ki paidbah ban jied ha la ka mon shano ki kwah ban don la ka long ha Meghalaya ne Assam" ong u bah Prestone Tynsong haba ïakren bad ki lad pathai khubor mynta ka janmiet Sngi Balang.
Nalor kane ula ong kumba ka Block I bad II kim dei kiba jaka ba ïakajia hynrei la pynïasoh ïa ki sha Karbi Anglong ha ka por ba ka Meghalaya ka hap sha Assam tang ban jan ka synshar khadar, kumta ha kane ka kynti ka jingïakren kan long ba ka Assam kan pynphai noh ïa kine ki jaka sha ka Meghalaya tangba hangne ruh kin ai lad ïa ki paidbah la ka dei ka ha Block I ruh kin jied la ki kwah ban wanphai sha Meghalaya ne ban don beit ha Assam bad kumjuh ruh ïa ka Block II ruh yn leh kumjuh.
Shwa ïa kane u Symbud Myntri Rangbah ula ïathuh ba ha kane ka kynti la kynthup ruh ïa ki District Council kata ha Khasi Hills la pynrung dkhot ha ki Regional Committee ïa u Dy CEM, EM Elaka ka KHADC bad ki MDC jong kito ki jaka khappud.
Ha Jaintia Hills ruh ïa u CEM ka JHADC.
Ha kane ka kynti kaba nyngkong eh ka long ba ki dkhot ka Regional Committee kin ïakynduh shwa para ma ki ban ïakren kiei ki mat bad kumno ban pynïaid shakhmat ïa ka kam.
Hadien kane yn sa lum ïa ki bor District Council, ki Syiem, ki Daloi, ki Rangbah Shnong bad lehse yn sa ïakren ruh sa mano mano ban dang ïakhot iawer sha ka jingiamir jingmut.
Kumta kumba la paw ha kine ki khydiat por ba hadien ba la dep ïasoi ia ka MOU ki mih bun ki jingkynnoh bad jingpyrshah da kaba ong ba ki Regional Committee ki khlem ïamir jingmut bad ki bor synshar Hima bad synshar shnong katba ka jingshisha pat shwa ban pynïaid shakhmat la dep ïatai sani bha bad ki da ki dkhot ki Regional Committee bad ym don ka jingïaid lait ïa ki.
Kumta ha kane ka kynti yn khot lut ïa baroh kiba ïadon bynta ha ka synshar ka khadar ban ïadon bynta lang ha kane ka jingïa pynbeit pud.
Halor ka jingkylli balei ba khlem kynthup ïa u CEM ka KHADC ha ki Regional Committee, u bah Prestone u la ong, ha Jaintia Hills ba don tang kawei ka Regional Committee ka suk ban kynthup lang ïa u CEM, hynrei hangne ha Khasi Hills ki don ar tylli kawei ha West Khasi Hills bad kawei ha Ri Bhoi kumta lehse kan eh ïa u CEM ban beh ha baroh ar ki Regional Committee kumta la rai ban kynthup noh da u Dy CEM ha ka West Khasi Hills bad ki MDC bad ïa u EM Elaka bad ki MDC pat ha Ri Bhoi District.
Hynrei lada ka kam ka dawa bad i donkam ban kynthup dkhot ïa u CEM ka KHADC lah ban coopt ne pynrung dkhot ïa u kham hadien ruh.
Ki Regional Committee kin pan ruh ïa ki kot ki sla bad jingpynsabut kiba biang na ki bor synshar District Council, Hima, Elaka bad Shnong shwa ban ïa pynbeit bad ki Regional Committee jongka Assam ban leit jurip ha ki jaka ne shnong ba ïakajia.
Ka jingïakren kan long beit da ka jingïasngewthuh jingmut lang na baroh arliang mamla.
Ha kaba iadei bad ka jingbuh por ïaki Regional Committee ban pyndep hapoh 45 sngi u la ong hooid ka jingbuh por ka long 45 sngi hynrei lah ban ym lah ban pyndep ruh namar ynda la ïakren lehse don ki khep ba ïa kajuh ka mat hap ban ia kynduh bunsien kumta ym pat nang ong ka lah ban kham shim por ruh ban pynkhreh ïa ka kaiphod na baroh arliang.
Khatduh eh u Symbud Myntri Rangbah u la ong ka jingsdang ban ïakynduh bad ïakren kan long hadien ka shuti Puja bad u kyrmen skhem ba kumba ka jingïakren bad ïa pynbeit ka long kaba sei soh ha ka bynta kaba nyngkong kumta ruh kane ka jingïakren ha kane ka bynta kaba ar ruh kan long kaba seisoh.
Ki jaka ban ïakren bad pynbeit ki long Langpih ha West Khasi Hills District; Borduar, Nongwah-Mawtamur, Deshdoomreah, Block-ll ha Ri-Bhoi District; Block-l, Psiar-Khanduli ha West Jaintia Hills District.
ïa ka Regional Committee ka ban peit ïa ka Ri Bhoi yn khlieh da u Symbud Myntri Rangbah bah Prestone Tynsong kum u Chairperson bad ki dkhot ki long ma Dasakhiatbha Lamare, Minister, i/cTransport, etc.
– Member, bah Mayralborn Syiem, MLA, Nongpoh Constituency -bahJambor War, Executive Member, KHADC (Elaka) – Member bah Rangkynsai Kharbuki, MDC, Umroi, KHADC bad Deputy Commissioner, Ri-Bhoi District – Member Convenor.
ïa ka Regional Committee ban peit ïa ka jingpynbeit pud ha West Khasi HIlls la khlieh da u bah Renikton Lyngdoh Tongkhar Myntri ka tnad PHE kum u Chairperson bad ki dkhot ki long bah Macmillan Byrsat, MLA, Nongstoin Constituency – bah Kimfa S.
Marbaniang, MLA, Rambrai – Jyngam Constituency bah Gigur Myrthong, Deputy CEM, KHADC -bah Bajop Pyngrope, MDC, Rambrai -Jyrngam, KHADC – bad Deputy Commissioner, West Khasi Hills District – Member Convenor.
ïa ka Regional Committee pat ka ban peit na ka bynta kane ka jingïapynbeit pud ha West Jaintia Hills yn khlieh da u ma Sniawbhalang Dhar myntri ka tnad Urban Affairs kum u Chairperson bad ki dkhot ki long ma Lahkmen Rymbui, Minister i/c Home, etc.
– ma Comingone Ymbon, MLA,Raliang Constituency – ma Nujorki Sungoh, MLA, Mowkaiaw Constituency – ma Thombor Shiwat, CEM, JHADC bad Deputy Commissioner, West Jaintia Hills District – Member Convenor.
Shillong, Nailur, 28: U Bah Paul Lyngdoh uba long nongïalam jong ka UDP bad Myntri barim ka Sorkar Jylla ha ka sngi Balang u la ong ba ym don mano mano ruh ba kham khraw ne barit ban pynkylla ïa ka pakit ki mynnor lane ka histori tang da ka jingkren kaba shi laiñ.
U Bah Paul u la kren ïa kane haba kynthoh ka jingkren jong u Nongïalam ba hakhliehduh jong ka Rashtriya Swayamsevak Sangh (RSS) u Dr.
Mohan Madhukarrao Bhagwat uba ong ba baroh ki nongshong shnong ha ri India ki dei ki Hindu.
“Ngi ju khot ïalade borabor ba ngi dei ki Khasi, u Khun Hynñiewtrep Hynñiawasa- kata ka dei ka thymmei jong ngi bad ym don mano mano ruh ba kham heh ne ba kham khraw ban pynkylla noh ïa ka lynnong histori da da ka jingkren kaba tang katto katne laiñ," ong u Bah Paul Lyngdoh, uba long ruh u MDC ka Jaïaw Constituency ha ka jingïakren bad ki lad pathai khubor.
Haba kdew ïa ki jingshisha katkum ka histori, une u nongïalam ka UDP, u la ong, “ngi la shah dakhol namarba ki Phareng ki la dakhol ïa ka India haduh Myanmar namarba ki Burmese ki la hap ban ïasoi ïa ka soskular Treaty of Yandaboo ha u snem 1826.
Mynta, ka mat kaba ar ka long naduh mynno ngi la kylla sha ka Niam Khristan.
Bun na ngi, ngi la kylla sha ka Niam Khristan ha ki snem 1841- 42.
Ha u snem 1841 jong ka 2 tarik u bnai Jylliew, u Reverend Thomas Jones u la wan poi ha Sohra.
U la kham shimpor katto katne ban nang ïa ka Ktien Khasi shwa ba un ïalap, namarkata, ngi shim ba ki Khasi banyngkong eh ba la kylla Niam Khristan ki dei ha ki snem 1841 -42.
Nangta, ka la wan sa ka Presidential Order jong ka Schedule Tribes bad ïa ki Khasi la ñiew ba ki dei kiwei na ki ST ha u snem 1950.
Ngi la shah dakhol ha u snem 1826, ngi la long ki nong India ha ki snem 1947-48, shwa kata ngi la long ki Khristan ha ki snem 1841-42 bad ki Scheduled Tribe ha u snem 1950 bad kum ki nong Meghalaya ha ki snem 1970-72.
"Haba kylli, hato ka jingkren jong u heh nongïalam ka RSS kan ktah neem ïa ka BJP ha ka elekshon 2023, u Bah Paul u la ong, “kata ka dei ka jingkylli kaba jwat ïa nga ban jubab namarba ngam lah ban sngewthuh ïa ka jingmut ka jong ki.
