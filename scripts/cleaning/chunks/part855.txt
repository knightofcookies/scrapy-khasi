Kumba long mynta ki don 5 ngut ki MDC Congress ha KHADC bad kitei ki long u bah Process T Sawkmie Dy.
CEM, bah Manstudy Nongrem –Chairman,bah Donevan Kharwanlang Deputy Chairman, bah Lamphrang Blah EM Elaka bad u bah Jansing Tynsong EM ka Labour.
Haduh mynta ka PDF ka don 21 ngut ki MDC na ka 23 ngut bad lada kan duh noh ia ki 5 ngut ki MDC Congress kan sah sa tang 16 ngut, hynrei la ioh jingtip pat ba ka seng Congress ka don sa 5 ngut kiwei pat ki MDC kiba kyrshan ia ki bad lada jia ba kitei ki 5 ngut ruh kin phet noh na ka PDF , ka jingbun paid ka PDF kan sah sa tang 11 ngut.
Lada jia ba 10 ngut kin mih,kheinlang bad 2 ngut ki MDC ka HSPDP ka liang pyrshah kan poi sha ka 13 ngut.
Ki lad khubor ki la iathuh ba lada ka long kumtei khlem pep kan wan ka synshar Administrator (Administrative Rules) ha KHADC.
Shillong, 20 Risaw:Ki MDC ka Congress ba la phet seng ne risain dang shen, kim pat rai shano kano ka seng ba kin leit iasoh hynrei ki dang don mynta hapdeng ka jingkhan jingpyrkhat shwa.
Haba twad jingmut hadien ba ki la dep risain na ka Congress, u MDC ka Mawkynrew u Bah Banteidor Lyngdoh bad u Bah Hadrian Lyngdoh na Mawkyrwat ki la ong ba kim pat shim ia kano kano ka rai ban leit iasoh bad kano kano ka party hynrei kin sah shwa kumba long mynta kum ki MDC shimet.
“Ngam pat rai ban iasoh bad kano kano ka party ne ka kynhun", la ong u Bah Banteidor haba iakren mynta ka sngi.
Katba u Bah Hadrian Lyngdoh u la ong, “Ngan sngap ia ka sur jong ki nongkyrshan jong nga shwa ba ngan leit sha kano kano ka kynhun".
U Bah Hadrian u la ong ba haduh mynta, um pat don ki party ne ki kynhun ba wan ban khroh ia u ban rung namar ba na ka liang jongu ruh, um pat don jingthmu namar ba ka dang kloi than ban shu shim rai kyrkieh.
San ngut ki MDC ka Congress ki la risain noh na ka jinglong dkhot na ka party ha kane ka taiew ban pyrshah ia ka rai ka MPCC ban sospen haduh lai snem ia u Bah Pynshngain N Syiem uba long u CEM ka KHADC mynta.
La ong ba kine ki san ngut ki dei ki synran ba satar jong u Bah Pynshngain kiba la rai kut ban don ha syndah jongu bad ban ieh noh ia ka party Congress.
U Bah Banteidor u la ong ba ha ka konstitwensi jongu ha Mawkynrew, ki paidbah nongkyrshan ka Congress ki bud bad don beit bad u haduh kine ki sngi lait noh tang katto katne ngut kiba don ha ka party.
“Ka party Congress ka dei kaba niew bein ia ki rit ki ria.
Ha ka por ba ka donkam ka wad ia ki hynrei ynda ka la ioh lad, ka noin bein ia ki", la ong u Bah Banteidor bad bynrap, ba ki paidbah ki dei ban sngewthuh shai halor kane.
Jowai, 20 Risaw:Naduh ba la rai ban plie ia ka kam shallan dewiong da ka Supreme Court, bun na ki malik dewiong kim shym la treh satia ban leit siew ia ka pisa bai Challan bad mynta ka sngi ki la don tang ar ngut ki nongkhaii dewiong kiba la wan ban thep pisa bad ka DMR ka la pyllait haduh 485 tylli mynta ka sngi sa kitei ki ar ngut ki nongkhaii.
Bun ruh ki malik dewiong kiba sngewthuh bakla ia ka hukum jong ka Supreme Court namar ka la buh kyndon ba dei ban siew ia ka bai dewiong lada ym dei ka hok jong ki.
La iathuh ba ka seng ki nongkhaii bad trai par dewiong na West Khasi Hills kiba la ujor sha ka iing bishar kaba ha khlieh duh ki la ong ba ha jylla Meghalaya, baroh kiba don shalor kyndew bad kiba don shapoh kyndew ki long trai hi da ki riew paidbah, hynrei katkum ka hukum ka Supreme Court ka la ong ba la ai lad ia phi ban shallan ia u Dewiong, hynrei lada jia ba u Dewiong u dei u jong ka sorkar jylla, phi hap ban siew sha ka sorkar jylla lada ka mih ka hukum hadien ka jingbishar.
Hynrei na ka liang ki ba bun ki nongkhaii dewiong kim shai ia kane bad ki la sheptieng ban thep challan kaba kynthup ia ka 675 ka royalty, 485 tyngka na ka bynta ban iada ia ka mariang, 241 tyngka na ka bynta ka Sale Tax bad ruh 1 percent na ka bynta ka Central Excise Duty.
Kumba long mynta hadien ba la khang ka NGT ban shallan naduh u bnai May bad hadien ba la pyllait ka Supreme Court ym pat don satia ba wan ban thep Challan lane wan siew ban shallan dewiong tang mynta ka sngi ba la wan thep haduh 485 trok ki ban 9 ton shi sien kit.
Shillong, 20 Risaw:Ka MLA ka East Shillong ka Kong Ampareen Lyngdoh ka la pynpaw ba ka jingphet seng jong u MDC ka Laitumkhrah u Bah Neil Antonio War ka long ka bym sngew dei tang namar ba u ieid bad kyrshan palat ia u Bah Pynshngain N Syiem kum u paralok.
Haba iakren mynta ka sngi, ka Kong Ampareen ka la ong, “Hato lada shah beh kam u paralok jong phi, phi ruh phin risain noh na ka kam?.
Ka por kan sa batai".
“Tangba ha ka ri synshar paidbah, kaba ai laitluid ia u briew, te, ka shong ha u (Antonio)", la ong biang ka Kong Ampareen.
Ka la ong ba ka jingphet seng jong u Bah Antonio ka dei kaba shu syndet khlem kano kano ka jingkynjoh ktien sha ka, kum ka hynmen bad ka party kaba la pynheh pynsan ia u.
“U la phet hi khlem don ba beh, ha ka jingshisha, lada kwah ban phet bym sngew synnad shuh ia ki nongialam ka party, la dei ban leh kumba ma nga, ban leit phai biang sha u paidbah", kala ong.
“Ha ka por elekshon ngi iatreilang, ngi ia durut, u khun ba la pynheh u shu mih lyndet, lehse ki don ka jong plan hynrei ngi sah ha ka umdum", ka la bynrap.
Ka la ong ba kaba sngewsih ka long ba haba jop na kawei ka seng, leit phet sha kawei pat.
“Kum ka hymmen ka pait dohnud hynrei ngi sah umdum, ngi la sara hynrei da la seisoh, u long u para jong nga, u phet pynban", ka la pynpaw.
Ka la ong ba ka Block Congress ruh kam shym la ioh shithi eiei na u ba la phet seng bad la sah baroh mynta ha ka umdum.
Ha kane ka taiew, san ngut ki MDC ka Congress kynthup u Bah Antonio, Bah Hadrian Lyngdoh, Bah Banteidor Lyngdoh, Bah Albinus Lyngdoh bad u Bah Victor Rani ki la pynkut noh ia ka jingiadei bad ka party Congress da kaba ki la risain noh hadien ba u nongialam jongki, u Bah Pynshngain N Syiem u la shah sospen haduh lai snem ha ka party halor ki kam pyrshah seng jongu.
Shillong, 20 Risaw:Hadien ba la paw ha ki kotkhubor ba ka pisa ba la ioh lum lyngba ki Professional Tax na Nongpoh bad Nongstoiñ ki la rung ruh ha ka Account jong ka KHCF, bluit la mih ka jingshisha napoh KHADC ba katei ka tyngka ba la rung sha ka KHCF dei ka ram ba ka KHADC ka la ai sha ka KHCF.
U EM ba peit ia ka pla tyngka ka KHADC uba dei ruh u Chairman jong ka Khasi Heritage Conservation Forum ( KHCF) u bah Neil Antonio War u la ong ba ka KHCF ka la thoh mynshuwa sha u CEM (bah Pynshngaiñ) ba ka donkam kyrkieh ha katei ka jingpynlong ia ka Monolith Festival namarba ka dei ha u bnai Lber bad Iaiong bad ka dei ruh ka por ba ki nongbei tyngka ki shem jingeh ban ai pisa ha kitei ki bnai, kumta hadien ba la thoh sha u CEM u la ong ba la ioh ia katei ka pisa T.
35 lak tyngka, bad ia katei ka pisa la phah na ka Account ki riew shimet bad u nangpyrkhat ba ka dei kaba la iaid katkum ki kyndon na KHADC naba ka dei ka ram.
Ha kawei pat ka phang haba ia kren bad ki nongthohkhubor ha kaba ia dei bad ka jingrung ka pisa sha ka account ki riew shimet, u bah Antonio u la ong ba baroh ki pisa kiba iaid lyngba ka account department u don ka jingtip hynrei ia kitei ki pisa kiba la mih khubor um don jingtip eiei, “ka dei beit ka jingpyndonkam bakla tang da uwei u briew" u la ong.
U Chief Executive Member ka KHADC ruh u bah Pynshngaiñ N Syiem u la ong ba haba u ioh jingthoh na ka KHCF ba ka donkam pisa kyrkieh u la thoh sha u Secretary hynrei u Secretary u la siew ia katei ka pisa da ka lynti ka bym dei ban siew, “Ka khlem iaid na ka tnad ba dei ban iaid" u la ong.
U bah Pynshngaiñ u la ong ba ka KHADC ka la mang pisa T.
40 lak tyngka na bynta ban pynlong ia ka Monolith Festival katba katei ka T.
35 lak dei ka ram ( loan).
La kylli na u bah Pynshngaiñ kaei ka jingiateh hapdeng ka KHADC bad ka KHCF na bynta katei ka ram, ka KHCF ka hap ban siew hapoh katno snem bad katno ka jingiakut na bynta ka sut, “Ki kot ki sla kim don shuh bad nga" ong u bah Pynshngaiñ bad dang hap ban khura biang.
Ha kaba ia dei bad katei ka pisa kaba la ioh lum na ka Professional Tax kaba la rung sha ka Account ki riew shimet u bah Pynshngaiñ u la ong “Ka rukom treikam u Secretary ka pheil".
U bah Pynshngaiñ u la ong ba katkum ki rukom treikam jong ka District Council ki pisa pilaiñ baroh kim dei ban leit na u Secretary khlem da iaid ki phail lyngba ka tnad pla tyngka.
Hynrei ia mynta u la ong ba un ym pat ong eiei namarba la dep thung ia ka kynhun tohkit ban tohkit ia katei ka kynnoh bamsap ha KHADC.
U la pyntip ba ia katei ka kam yn tohkit da u nongbishar ka District Council Court u Dr.
S.
Kharsyntiew bad ka kong S.
B Lait-thma ka 1st Class Magistrate bad la ai por ia ki 2 bnai ban pyndep ia katei ka kam.
Katei ka kynhun tohkit kan tohkit ruh halor ka jingkynnoh ba ka pisa ka KHADC kaba T.
23 lak tyngka ka la jah klep kaba dei na ka bai lutksan ba la ioh na ka NHAI ha ka jingpynheh surok.
U la ong ba la pynkham kyrkieh ia ka kynhun tohkit ba kan pyndep noh kham kloi ia ka jingkynnoh bamsap kaba dei na bynta ka pisa jong ka Council kaba la lum lyngba ka Professional Tax na Nongpoh bad Nongstoiñ.
Shillong, 21 Risaw:Mynta ka sngi u bah Pynshngaiñ N Syiem , Chief Executive Member ka KHADC bad u MLA ka Mawsynram konstitwensi u la lum jingialang ia ki nongkitkam bad ki dkhot jong ka Mawsynram Block Congress Committee ( MBCC) ha ophis jong u kaba don ha Nongrim Hills, Shillong.
Ha katei ka jingialang ki don kumba 200 ngut eiei kiba la wan ban ia shim bynta.
Ia katei ka jingialang la pyniaid da u bah P.
N Syiem.
Ha katei ka jingialang kitei ki dkhot bad ki nongkitkam jong ka Congress Mawsynram ki la shim ia ka rai ban kheiñ noh ialade kum ki dkhot ba la shah sospon ha ka seng Congress namarba ia u nongialam jong ki la sospon da katei ka seng haduh 3 snem.
“Ngi la shim ia ka rai ban khein ialade kum ki dkhot ba la shah sospon kum ka dak ka jingpynrem ia ka seng Congress" ong u bah Banraplang Hynniewta haba kren sha ki nongthohkhubor.
U la ong ba katei ka seng ka la pynduh pyndam ia ka MBCC khlem da kynjoh ktien ia ki nongkitkam jong katei ka seng ha Mawsynram.
Shuh shuh u la ong ba ka jingthung ia u bah Khelor Kharnaior kum u President ka MBCC ka dei kaba la leh khlem ka jingtiplang jong ki nongtrei shitrhem ka seng Congress ha katei ka konstitwensi kiba la pynjop ar samoi lynter ia u bah Pynshngaiñ N Syiem na ka seng Congress.
U la kynnoh ruh ba kiba bun ki nongkitkam bad ki nongialam jong ka MBCC ba mynta ki dei ki briew kiba nabar jong ka konstitwensi.
Ki nongialam barim jong ka MBCC ki la pynpaw shai sha ki nongthohkhubor ba kin ieng beit triang ha ka nongrim jong ki kata ban bud ha ka lynti kaba u bah Pynshngaiñ un ialam ia ki.
“Aiba un ia khun kum u kyrtong shimet ne na kano kano ka sengsaiñpyrthei bym dei Congress, hynrei ngin pynthikna pat ba u dei ban ioh ia ka jingjop ha u 2018" ong u bah Banraplang Hynniewta.
Nongpoh, 21 Risaw:Na ka bynta ban wanrah ia ka roi ka par ha ki 6 tylli ki shnong ha ka thain Shakhoikuna kaba dei ruh ka thain ba dang sahdien ha ka them Ri Bhoi, ka Shakhoikuna Area of Interstate Border Development Organization (SAIBDO), ka la tynrong syndon ia kane ka jingeh ki paidbah sha u Ma Vincent H.
Pala MP ka Shillong Parliamentary Constituency.
Kane ka la paw pyrthei ha ka 16 tarik mynta u Bnai, ha kaba ka SAIBDO, ka la khot syndon ia u Ma Vincent H.
Pala ba un donlang ha ka jingialang kaba la pynlong da ki nongialam ka SAIBDO.
Ha katei ka jingialang, nalor u Ma Vincent H.
Pala, la sakhi lang ruh u Bah C.
B Syiem, CEM barim ka KHADC, u Bah George Kharmujar, Joint Director ka Soil & Water Conservation, ki rangbah shnong, ki Rangbah Balang, ki dkhot ka SAIBDO lem bad ki paidbah nongshong shnong ha katei ka thain.
Haba iakren bad u Bah Liander Nongshli, Chairman ka SAIBDO, u la ong ba ha katei ka sngi ka la don ka jingiatai halor ka jingeh kaba ki paidbah ha katei ka thain, ki iakynduh na ka por sha ka por, khamatam eh haba iadei bad ki lynti synkien ne surok lane ha ka liang ki jaka sumar na ka bynta ki paidbah.
Ha katei ka jingiakren, na ka liang u Ma Vincent H.
Pala, u la kular ruh ban iakren ia u Myntri bad Chief Engineer ka PWD, na ka bynta ban siangrong ia ka surok Umdapdumu-Shakhoikuna, kaba don ia ka jingjngai ba tang 1.
6 km, ha kajuh ruh ka por u la kular ruh ban iakren bad u Myntri ka koit ka khiah na ka bynta ban wanrah ia ka Sub-Center ha Shakhoikuna, ka madan ialehkaibol ha Umdaprangi bad u la kular ruh ban iarap haduh T.
5 Lak, sha ka Balang Catholic Umdap na ka bynta ba kan rakhe ia ka Silver Jubilee bad ka jingpynkyntang ia u Phadar Kmenlang Nongrum, ong u Bah Liander Nongshli.
Kumta haba iadei bad kitei ki jingkular Ma Vincent H.
Pala, na ka liang ka SAIBDO lem bad ki paidbah nongshong shnong ha katei ka thain, ki la pynpaw ia ka jingkmen kaba khraw halor katei ka jingkular bad ka jingwan jngoh da u MP ia katei ka thain, u la bynrap.
Shillong, 21 Risaw:U Myntri Rangbah ka jylla u Dr Mukul Sangma u la ong ba ka jingduna slap mynta u snem ka la pynlong ia ka tnad sam ding ka jylla ka MeECL ba kan iakynduh jingeh shuh ha ka jingsam ding ha ka jylla.
Haba kren mynta ka sngi sha ki lad pathai khubor, u Dr Mukul u la ong ba ka jylla Meghalaya ka dei kaba shaniah haka jingioh slap ban pynmih ding hynrei ka jingduna slap ka la ktah shuh ia kane ka tnad sam ding kaba la don lypa ha ka jingeh ban pynbiang ding ia ki paidbah ka jylla.
“Ngi shaniah ha ka mariang ban ioh slap hynrei mynta u slap u duna bha bad kane ka la ktah ia ka tnad sam ding ka jylla", la ong u Dr Mukul haba kylli shaphang ka jingpynlip ding ha ka jylla.
U la ong ba ka sorkar kam banse ha ka jingkutlad ban pynlip ding katto katne kynta ban tem ia kane ka jingkyrduh ding ha ka jylla baroh kawei.
U la ong shuh ba ka sorkar jylla kan shim kabu ruh na ka bhah ba ka sorkar pdeng ka la ai ia ki jylla ban shim bording na ki kompeni ban pynioh ding ia ka jylla kum na ka NEEPCO bad na kiwei ki kompeni pynmih ding.
U la ong ba ka sorkar ka la shim ruh ia ka lynti ban pynshlur ia ki paidbah ban pyndonkam noh da ki ding ba ioh na ka sngi ka lyer, na ki sboh mariang khnang ban iarap ia ka MeECL ban pynlait na ka jingban khia kane ka jingsam ding sha ki paidbah.
“Ngi la sam lentern kumba 20 hajar tylli sha ki samla pule ha ki jaka nongkyndong bad kane kan long ka jingpynshlur ba ki paidbah kin pyndonkam ia kane ka jait ding", la ong u Myntri Rangbah.
U la ong ba ka sorkar kan pynshlur ruh ia ki paidbah ban pyndonkam da ki biomass ban pynmih ding ha ki shnong nongkyndong bad ha kito ki shnong ba la lah ban pynmih ding na kum kine, ka sorkar ka lah ban pynduna ban sam ding MeCEL.
Ha kawei ka por, u la iathuh ba ka sorkar ka la pynkylla kyrteng noh ia ka Meghalaya Non-Conventional Renewable Engery sha ka Meghalaya Renewable Energy Development Agency ka ban pynsaphriang ia kane ka kam.
Nongpoh, 21 Risaw:Ka long shisha kaei kaei kaba sngewkhia ban iohi ia ka jingdon jong ki briew kiba pynlong ia ki kam khalai beain ha ki thain Baridua bad Khanapara, Ri Bhoi District, kiba dei ruh ki shnong ba khappud bad ka jylla Assam.
Ia kane ka jingdon jong ka jingkhalai beain ha kitei ki jaka, la sakhi hynnin ka sngi ha ka jingleit jurip ba jar jar da ka kynhun ki nongthoh khubor na Ri Bhoi bad ha kane ka jingleit jurip ki nongthohkhubor, ki la sakhi da la ki jong ki khmat ba don ki briew kiba pynlong ia ka jingkhalai beain kaba la tip kum ka ‘Khalai khruh khruh’ bad bun tylli ki jaka kaba ki la iakhalai lyngba ki khalai kot.
Kaba kham pynlyngngoh eh ia ki nongthoh khubor ban iohi, ka long hadien ba la lap ba katei ka jaka kaba la pynlong ia katei ka jingkhalai beain, la pynlong hapdeng shnong bad ka jaka kaba bun paid bad kaba kaba kham pynlyngoh ka long ba katei ka jaka kaba la pynlong ia katei ka kam khalai beain, kam jngai na ka Khanapara Police Outpost.
Haba wad jingtip halor kane, ki nongthoh khubor ki la ioh ban iakren bad u Bah John Nongrum, General Secretary ka shnong Baridua, ha kaba na ka liang utei u rangbah u la pynpaw ia ka jingsngewkhia halor ka jingdon jong katei ka kam khalai beain ha poh u pud u sam ka shnong.
U la iathuh ruh, ba kitei ki briew kiba la pynlong ia katei ka kam khalai beain, kim shem la ioh jingbit satia na ka shnong, hynrei ka dei ka jingleh beain da ki briew kiba pynlong ia katei ka kam khalai.
Kumta na ka liang jong u Bah John Nongrum, u la kyntu ia ki bor ka ain ba kin shimkhia na ka bynta ban tehlakam noh shisyndon ia katei ka kam khalai ha katei ka jaka, u la bynrap.
Hynrei haba ka kynhun ki nongthoh khubor, ki la pyrshang ban wad jingtip na u C.
P Gotmare, Deputy Commissioner ka Ri Bhoi, ha kaba na ka liang u DC, u la iathuh ba ia katei ka kam khalai ha katei ka jaka, la shu pynlong beain da ki katto katne ki kiba khlem da ioh jingbit na ki bor Distrik.
Kumta na ka liang jong u DC, u la kyntu ia ki paidbah nongshong shnong ha katei ka thain ba ki dei ban ai jingtip sha ki bor ka ain lada ki lap ia kino kino ki kam khalai beain, namar ka sorkar hi kam ju shah ban pynlong ia kino kino ki kam khalai beain bad lada lap ia ki briew kiba donkti ha kaban pynlong ia ki kam khalai beain, kin shah kem bad kin ngat ha ki jingpynshitom ba katkum ki kyndon ain, u la bynrap.
Shillong,21risaw:Ka jingiaid ialap elekshon MDC shiteng samoi mynta ka la sdang ban shongshit bha ha kylleng ki konstitwensi kiba hap ban ia leh ha katei ka elekshon.
La ong ba ka elekshon kaba kham shongshit bha mynta ka kynti ka dei ha Nongkrem konstitwensi bad kawei pat ka konstitwensi kaba kham shongshit ka dei ka Mairang konstitwensi.
Ha Mairang konstitwensi ka jingiakhun mynta ka long hapdeng u Counsellor, u Equator bad u Alexander.
U Counsellor Wahlang u dei u kyrtong ka BJP, u Equator L Nongrang u kyrtong ka UDP bad u Alexander Kharsyntiew u dei u kyrtong ka seng HSPDP bad u kyrtong ka seng Congress pat u Lambok nongrang.
La ong ba ka jingiakhun hapdeng kitei ki kyrtong ha katei ka konstitwensi kan tdem hi thui.
Ha Mawthadraishan ka seng HSPDP ka dei da u World Champion Paliar.
Shillong, 21 Risaw:Ka Meghalaya Pradesh Congress Committee ( MPCC) ka la hukum ia ki MDC jong ka ba ki dei ban weng noh ialade na ka People Democratic Forum ( PDF) kaba ialam da u bah Pynshngaiñ N Syiem , u dkhot ba la shah sospon katei ka seng.
Mynhynnin ka miet ka la don ka jingialang jong ka MPCC ban shong pyrkhat na bynta ka saiñpyrthei ha KHADC bad ha katei ka jingialang la shim ia ka rai ba ka seng Congress ka dei ban weng noh ialade na ka PDF.
“Kaei kaba la paw ha ki kotkhubor mynta ka sngi ki dei kiba shisha ba ka MPCC ka la bthah ia ki MDC ban weng noh na ka PDF" ong u bah Manstudy Nongrem, MDC na Langrin konstitwensi uba dei ruh u Chairman jong ka KHADC.
U bah Man u la iathuh ba ki don ar tylli ki jingialang mynhynin ka sngi ban pyrkhat na bynta katei ka kam, “Hadien ba la wai ka jingialang MPCC, ka la don sa kawei pat ka jingialang kaba kham kyrpang bad hangtei la bthah ia nga ba nga dei ban pyntip sha ki 3 ngut ki MDC ka Congress ba ki dei ban risaiñ noh na ka kam Executive Member" u la ong.
U bah Manstudy Nongrem u la ong ba ka daw ba ka seng Congress ka la weng noh ialade kum ka dkhot bad ka bynta jong ka PDF ka dei namarba kam sngew don hok shuh ban kyrshan ia ka EC kaba ialam da u briew uba ka Party ka la sospon.
“Ka Party ka la sospon ia u bah Pynshngaiñ,ngim dei hok shuh ban kyrshan ia ka EC ba ialam da uta u briew" ong u bah Manstudy.
La kylli na u bah Mam hato un risaiñ noh kum u Chairman jong ka KHADC ruh , “Ia ka shuki Chairman bad Dy.
Chairman dei kaba la jied da ki dkhot jong ka Council baroh kawei ym da ka PDF, ia kane ngin sa peit kaei ban jia shakhmat" u la ong.
U la iathuh ba haduh mynta um pat lah ban pynpoi sha u CEM ia ka shithi risaiñ jong ki 3 ngut ki MDC namarba u hap ban leit jingleit shabar Shillong bad un hap ban poi ha ka lah sngi u blei, hynrei ia katei ka kam u la ong ba un sa pyndep la kumno kumno hapoh ka sngi balang jong ka taiew ban wan.
Mynta ka miet u bah Manstudy Nongrem u la phah kyrwoh khubor ba ka Congress ka la weng noh ialade na ka PDF kumba la hukum da ka MPCC bad ia katei ka shithi la phah sha u bah P.
N Syiem ( CEM).
Shillong 21 Risaw:Ka sorkar jylla ka la aiti ia ka jaka sha ka dorbar shnong Wahing-doh kaba don ha Wah-ingdoh kaba hap ha ka Plot No.
121 bad 122.
Haba pyntip ia kane, u Symbud Myntri Rangbah ba peit ia ka tnad Revenue u Dr RC Laloo u la ong ba kane ka jaka ka dei jong ka sorkar bad hadien ba la bishar bniah, ka sorkar ka la pynthikna syndon ban aiti sha ka dorbar shnong.
“Ki la don lypa ki jingtei kum ka skul, ka iing dorbar hall ka shnong ha kane ka jaka bad namar ba ki dei na ka bynta ki jingdonkam paidbah, la rai ban aiti syndon ia kine ki jaka", la ong u Dr Laloo.
Jowai, 21 Risaw:Ki dkhot bad nongialam ka KSU- JHDU ki la ngat ha ka kyndon 447/506/34 IPC halor ka jingrung jubor jong ki ha kamra treikam u CEM ka JHADC bad ban byrngem byrsit ia u CEM bad ia kiwei pat ki MDC kiba don ha katei ka por.
Ka KSU lyngba ka khubor kaba la pyllait paidbah hadien ka jingrung jubor ka la pynshisha ia kane ka jingkynnoh jong u Joint Secretary ka JHADC katkum ba la ujor ha ka Ejahar.
Na ka liang ki pulit kin sa khot ban tohkit ia kitei ki nongialam bad ki dkhot jong ka KSU bad kin shah kem ruh ban shah bishar katkum ka ain lada lap ba ki la leh shisha ia katei ka kam, la ong uwei na ki heh pulit ka West Jaintia Hills.
Shillong, 21 Risaw:Ka UDP ka la kob ba kan jop ha ki saw tylli ki konstitwensi ha kane ka elekshon MDC shiteng samoi ka ban long ha ka 13 tarik u nohprah mynta u snem.
Ka UDP ka la kob ba kan jop da kaba suk na Nongkrem konstitwensi kaba u kyrtong jong ka dei u bah H.
S Shylla, na Mairang konstitwensi kaba ia khun da u bah Equator L Nongrang, na Mawthadraishan konstitwensi kaba ia khun da u bah Jambor War bad na Sohiong konstitwensi ban ia khun da u bah Wankupar Syiemlieh.
Na kitei ki 4 tylli ki konstitwensi-ar tylli ki dei kiba ka UDP ka la don lypa ki MLA ba mynta ki ban trei na bynta kito ki kyrtong ka seng.
Na Mairang u don u MLA jong ka u bah Metbah Lyngdoh bad na Mawthadraishan u don u bah Brolding H Nongsiej.
Haba twad jingmut na u MLA ka Mawthadraishan u la ong ba kam don jingeh eiei ia ka UDP ban jop na katei ka konstitwensi kaba u mihkhmat ma u bad ka jingjop ka UDP na Mawthadraishan kan pynthikna ruh ia ka jingjop jong u ha u 2018.
Haba twad jingmut na ki nongialam ka UDP kano ka konstitwensi kaba ki sngewthikna ban jop beit da kaba suk , ki la ong ba ka Nongkrem kaba ia khun da u bah H.
S Shylla ka dei kaba la tikna lypa, nangta sa ar tylli ki konstitwensi ba ki don lypa ki MLA bad ki la ong ba ka don ka jingiakhun kaba jur bha ha Sohiong.
Ka shnong Tyrso ka don noh ha ka Map jong ki Tourist jong ka pyrthei namar ka jingwan buhai shnong shipor jong ki Sim Kbeit jong ka Siberia, Mongolia bad ki bynta shatei jong ka China, la ong u Bah R.
Khar-bihkhiew, u BDO jong ka Block Umling.
U Bah B.
Khar-bihkhiew u la poi ha shnong Tyrso, kum uwei na ki nongshah khot ba kongsan, ha ka Awarness Programme ba la pynlong da ka seng Tyrso Valley Wildlife Protection Society, ban iada ia ki Sim ki Doh bad ki jynthaw ba-im ba la buh da u Blei ha ka pyrthei.
Kane ka prokram ba la pynlong ha ka 20.
10.
2016 ha madan shnong Tyrso ka la long kaba shongkun bad kaba ryntih bha da ka jingiashim bynta da ki nongshongshnong jong ka Tyrso bad kiba marjan, bad khamtam eh da ka jingiashim bynta jong ki skul nad ki nonghikai ruh.
Ki khynnah skul ba la synran lang bad ki nonghikai ki dei na ka Govt.
L.
P School Tyrso, L.
P School na Lum Mawtha, Umtngam R.
C L.
P, Iingsaw Govt.
U.
P- L.
P bad ka Umsynrem L.
P School.
Ka la don ruh ka Marathon, ka Jingiakop Dro Dur jong ki Sim Kbeit bad ka Thoh Essay halor ki Sim Kbeit bad ki nongjop ki la ioh da ka bainong Peisa bad ki Cerificate bad la sam da U Bah D.
Hynniewta, ADM bad PD jong ka Ri Bhoi District, U Bah Peter Khonglah, BDO, Umsning bad da u ADM Ri Bhoi District, u Bah D.
P Kharsati.
Ha ka jingkren, u Bah D.
Hynniewta u la ban jur ban ym kem, pyniap ne pynduh jait ia ki Sim Kbeit ne kiwei kiwei ki jait sim, ki mrad ki mreng bad ban ym pom ne lute naphang ia ki dieng ki siej bad ki jingthung bapher ha ki lum ki them ne ha ki khlaw.
U kyntu jur ïa ki nongshongshnong bad ki khynnah skul ban sumar bha ïa ka mariang bad ki sawdong sawkun jong ka – ki jynthaw ha ki um ki wah bad ki jynthaw ha ka ryngkew- ban ym syrtok u khun bynriew.
U la ban jur ban ym kem, pyniap ne pyndik ia ki Sim Kbeit kiba wan buhai shnong shipor ha Tyrso bad ki jaka bamarjan, khnang ba kin wan borabor kum ki paralok jong kane ka thaiñ.
Ki Tourist ruh na kylleng ka India bad pyrthei kin wan sha Tyrso ban wan khmih ia kine ki Sim bad ka jingroi ruh kan wan ha kane ka thaiñ.
Kumne, ka shnong Tyrso bad marjan kan paw nam ha ka pyrthei bad da ka jingwan ki nongwei shisngi, ar sngi ne shi taiew ruh, ki wan ban pynlut peisa ha Tyrso bad ka shnong ruh kan roi stet.
Ki surok ruh kin kham bha ban suk ka leit ka wan, ki mar-rep bad kiwei ki jingmih na ka thaiñ kin sa iaid iew bha, bad ka sorkar ruh, lyngba ki tnat bapher, kan sa leh iala ka jong ka kam, u la ong.
Ki shnong kiba don marjan bad ka Tyrso ki sdang na Umpowin, Mawlasnai, ter ter sha Tyrso, Umtngam, Umru, Umshaktat, Umsder, Umsynrem, Umlatara, Sohphoh, Ingsaw bad Mawrathud bad kiwei kiba don ha ka Tyrso Valley ba la ker da ka Wah Umlet bad Umïam.
Kine ki shnong ki don hapdeng ba la ker da ki syntai lum na mihngi bad na sepngi.
Shillong, 23 Risaw:Mynhynnin ka sngi ha ka por 1 baje nohphai sngi kawei ka trok kaba kit maw maw na Ryng-ngaiñ ban leit sha Pynursla-Dawki ka la hap ha ka riat Ryng-ngaiñ kaba jrong kumba 400 phut eiei.
Ha katei ka jingjia ar ngut kiba don hapoh ka trok ki la iap ha shen.
Uwei na kiwei kiba la iap u dei u bah Khrawbor Syiem-Shangoi khun jong u bah Telsong Marngar ba shong ba sah ha Nongkasen bad uwei pat dei u bah Banteiskhem Kharngi khun jong ka Lina Kharngi na Nongkasen.
Katei ka trok kaba la hap shariat ka dei kaba don ia u nombar ML-09A-4398.
Ia kitei ki ar tylli ki metiap la pyniti sha Civil Hospital na bynta ka Post Morten hynrei la pyllait noh ia ki na ka post Mortem bad la aiti sha ki bahaing hasem.
Haba ia kren bad u bah Rymbai OC ka Pynursla PS u la iathuh ba haduh mynta ym pat shym la lah ban sei ia ka trok namarba ka la hap ha ka riat kaba jylliew bha bad ka la pra lyngkhot lyngkhai.
U la iathuh ba ki briew kiba don ha katei ka trok ki la sahkut ha shiteng riat , ia uwei la sei ha ka por 5 baje janiet katba ia u wei pat la sei ha ka por 6 baje janmiet.
Shillong, 23 Risaw:Ka BB Lyngdoh Memorial Committee ryngkat ka jingiatreilang bad kiba haiing hasem jong u (L) BB Lyngdoh kan pynlong ia ka jingialang kynmaw burom kaba rit ia ka lyngkhuh Dap Snem ba 13 jong I Bah BB Lyngdoh ha ka 26 tarik Risaw, 2016 ha Dorbar Hall Nenggate, Pynursla por 11 baje mynstep.
Ha kane ka sngi, u MLA ka Sohra Bah TW Chyne lem bad kiwei pat kin iadon lang kum ki kongsan ha katei ka sngi.
Kan don ruh ka jingpyni ia ka phlim jong I Bah BB Lyngdoh ha katei ka sngi.
Na ka liang ka komiti bad ka iing ka sem k khot sngewbha ia kito kiba sngew ieid sngew jan bad u Bah BB Lyngdoh ba kin iawan sha kane ka jingialang ban pynshngain lang ha katei ka sngi bad kin shim ia kane kum ka jingpyntip, la ong u Secretary-cum-convener ka BB Lyngdoh Memorial Committee Babu Kular Khongjirem bad Kong Syrpailin Khonglah I Khun jong u Bah BB Lyngdoh.
Nongstoin, 23 Risaw:“Ka jingbym don jong ka ain kaba tikna kala pynlong ia ka Ri bad ka Jaitbynriew jong ngi ban shah iuh roit bad shah mushlia ia ki riti ki dustur" ong u CEM ka KHADC u bah PN Syiem haba ai jingkren ha ka jingialang paidbah jong ka synjuk ki Rangbah Shnong jong ka Hima Rambrai.
Ia katei ka jingialang la pynlong ha ka sngi Saitjain jong ka taiew bala lah ha Iew Rambrai ban ai jingpynshai sha ki nongshynshar shnong jong ka thain Rambrai halor ki rukom pyniad ia ka shynshar ka khadar ha ki shnong ki thaw bad ha ka It ka Hima, namar kumba ka long mynta kiba bun ki piadbah kila sah ha ka um dum halor ki rukom shynshar khadar hadien ba la wan ban mushlia noh da ki bor sorkar.
Shuh shuh u bah P.
N.
Syiem u la ong ruh ba kitei kiei kiei ki wan jia namar ba kiba bun ki nongshna ain kim don por shuh ban ia shna ain namar kila iabunkam ban iapein ia ka lashai, tang na ka jingbha bad jingmyntoi shimet shimet ki kloi ruh ban ia die ia thied noh ia ka lawei kaba lashai, kumta kaba donkam ia ngi mynta ka long ba ngin ia ieng rangbah ban iakhun khnang ba ngin iohi ba ka Ri Khasi Jaintia ka jong ngin ka don ia ka jingkyrnen.
“Ka mei sorkar ka long kum ka umsaw kaba la wan ban tyllep ia ka jaitbynriew ka jong ngi bad lada ma ngi ngin ieng rangbah da kaba iasnoh kti lang ka jingsarong jong ka mei sorkar kum ka umsaw ka nymlah dalei lei ban rong noh ia ngi, ka jaitbynriew jong ngi ka don ia ka jinglong ba kyrpang ha ki riti dustur, synshar khadar bad kiwei kiwei kumta la wanrah ruh ia ka 6th Schedule ba kan kdup ia kitei kiei kiei baroh hynrei kaba sngewsih ka long ba ia ka District Council la pynlong kamkai noh kyngba ka jingpynmih ia kiba bun ki ain kiba ktah ia ka Riti ka dustur u khun Khasi khara" ong biang u CEM.
U CEM u la ong ruh ba ka sorkar kam sngewthuh ban shna ia ki ain bad katei ka paw shai ruh lyngba ki jingmih jong ki ain khang tih maw tih shyiap, khang bat ar kam, khang tih dewiong bad kiwei kiwei, bad kata ka mei sorkar kam sngewthuh iala ka tynrai lajong namar ba kala shu shna ia ki ain Assam nad Bihar hapoh ka Jylla Meghalaya.
“Kumta ngi donkam ia ki nongmih khmat kiba lah ban shna ain bad kita ki ain kidei ban iahap bad ka tynrai lajong, bad kiba hap ruh ban sngewthuh ba ki dei ki nongpynbit pynbiang ia ki paidbah ym jongno re jongno bad lada ngim lah ban shna ia ki ain ki ban iada ia ka jinglong kyrpang ka jaitbynriew ka kong ngi khlem pep shisien ka sngi ka jaitbynriew Khasi kansa don hapdeng ka jingma kaba khraw" ong biang u bah SyiemHa kajuh kapor u la kyntu ruh ia ki nongsynshar shong jong ka thain Rambrai ba kim dei ban don ka jingartatien namar ia ka jingai sanad la ithuh da ka ain, nalor u CEM ki nongai jingkren ha katei ka sngi ki kynthup ia u bah M.
Mawaor MDC ka Mawshynrut, u President ki 110 shnong bad kiwei kiwei.
Ha katei ka sngi la sakhi ruh ia ki hajar ngut ki paidbah ka thain Rambrai kiba la ialum lang khrui ha ka iew na ka bynta ban sngap ia ki jingpynshai bala ai da u CEM ha ryngkat ki katto katne ki riew rangbah kiba dei ruh ki dkhot bad nongkit kam jong ka synjuk.
Jowai, 23 Risaw:Ki Dolloi ka ri Khad-ar Dolloi kan long lahshai ka sngi ban iakren halor ka jingshah weng kam  ki 3 ngut ki Dolloi ba shu thung (Acting Dolloi) ha ryngkat bad ki Dolloi ba shah jied  ha Jowai, ha Ophis u Dolloi Puramon Kynjing Acting Dolloi ka Jowai na ka bynta ban pyrkhat halor ka jingshah weng kam jong ki ha ka EC jong ka JHADC.
“Ngim pat ioh jingtip, ka shithi kam pat poi satia sha ngi la ong u wei na ki Dolloi ka Jaintia hills haba iakrem bad  une u nongthoh khubor.
Utei u Dolloi u bym dei satia u nongialam jong ka DOrbar ki Dolloi ka Ri Jaintia u la krren bynniaw ruh halor ka jingsngap jar jar jong ki ban kren sha ki paidbah ka ri lum Jaintia halor ka jingkhrong lane lum khajna jong ki ha shi lynter u surok bah NH-206 lane NH-44 ba la tip mynshwa.
“Nga ruh  nga la shah sospon dei namar ba nga la shah ialam bakla ha ki para dolloi", u la ong.
Une u nongthoh khubor u la pyrshang ban phone ia u Chairman jong u Dolloi u ma Chawas Lyngdoh hynrei um treh satia ban shim ne Pick up, kumjuh u ma Manbha KYndoh Secreatary jong ki Dolloi u ba dei  Dolloi ka Narpuh Elaka,Ha ka juh ka por ka High Court jong ka Meghalaya ka pdiang ia ka jingujor jong ka Jaintia Hills Cement Manufacturing Association bad ka la pdiang iaka mukotduma bad ha kane ka mutkotduma, la jer kyrteng ia u Chief Secretary ka jylla, u SP ka WJH, bad u DC ka WJH ha ryngkat u Scretary ka Dorkar ki Dolloi ka Ri Jaintia, u Manbha Kyndoh.
Shillong, 23 Risaw:U MDC ka KHNAM na Jaiaw u Bah Adelbert Nongrum u la ong ba u MP ka jylla u Bah Vincent H Pala um dei ban bunkam ban leit iasaid bad ka sorkar pdeng ban tih uranium, ban wanrah lynti rel ha kane ka jylla hynrei u dei ban iasaid ban pynkhlain ia ka jaibynriew.
“Haba nga ong kumne, kam mut ba ngi pyrshah ia ka roi ka par hynrei ngi sngew khia ia ka jaitbynriew", la ong u Bah Adelbert haba iakren hynne ka sngi.
U la takrain ia u MP namar ba u bunkam ban iakren ia u uranium, ia ka lynti rel katba ka jaitbynriew ka la don ha ka jingma.
“U MP um dei ban bunkam ban iasaid ban tih uranium, ban wanrah lynti rel hynrei u dei ban iasaid ha parliament ban pynkylla ia ka riti synshar ka ri ban pynkhlain bor ia ki district council, ki Scheduled Tribe jong ngi ha kane ka jylla", la ong u Bah Adelbert.
U la ong ba ka la dei ka por ba ki district council kin iasaid ban shimti biang ban ai Scheduled Tribe sertiphiket namar ba kane ka dei ka kamram jong ka district council.
“Nga la ong ia u CEM ba ka district council ka dei ban thoh sha ka sorkar jylla bad wat sha ka sorkar pdeng bad sha u MP ba ia ka Scheduled Tribes sertiphiket dei ban ai ban leh da ka district council", la ong u Bah Adelbert.
U la ong ba kaba ka long mynta ba dang don kiba heh ba trei ha tnad sorkar kum ha DC ophis ki tip ia ka jingai sertiphiket ia ki scheduled tribe hynrei lashai lashi, kaei kaban jia kim don ki para Khasi.
U la ong ba u MP ruh u dei ban rah ha parliament ban iasaid ban pynkylla ia ki jingdkoh jong ka Constitional for Schedule Tribe, Schedule Caste 1950 ban pynkup shuh ia ka jaitbynriew.
Jowai, 21 Risaw:Ka Executive Committee ka JHADC hapoh ka jingialam u ma Thom-bor Shiwat kum u CEM ka la shim ia ka rai ban weng kam noh ia 3 ngut ki Acting Dolloi bad ban weng kam shipor (Sospon) ia ki 7 ngut ki Dolloi ha Jaintia Hills.
Ka tyllong khubor kaba tikna ba la iohlum na JHADC, la iathuh ba ka EC ka la shim ia kane ka rai hynnin ka sngi hadien ba la bishar bha ia ka kam jong ki ha kaba iadei bad ka jingbuh khyrdop khrong khajna jong ki ha surok bah.
Ki lai ngut ki Acting kiba la shah pynduh noh ia ka kam kum ki Acting Dolloi ki kynthup ia u Acting Dolloi ka Jowai, u ma Puramon Kynjing, u Acting Dolloi ka Shang-pung, MuskutKatba ki 7 ngut ki Dolloi pat ki kynthup ia u ma Manbha Kyndoh, President ka Dorbar ki Dolloi Ri Jaintia na Narpuh Elaka bad u ma Chawas Lyngdoh, President ka Dorbar ki Dolloi Ri Jaintia na Raliang Elaka, u Dolloi ka Sutnga, u ma Erodit Sutnga, u Dolloi ka Nongjngi – u ma Corpius Daw, u Dolloi ka Shangpung u ma Wandame Dhar, u Dolloi ka Nongbah, u ma Moon Garod.
Nalor kine la sospon ruh ia u Dolloi ka Nongtalang Elaka bad ia u Dolloi ka Bataw-Lakadong.
Ka tyllong khubor na JHADC ka la iathuh ba kane kadei ka rai kaba nyngkong jong ka EC bad kin dang don shuh ki Dolloi ki ban sa shah pynshitom ha ka bor jong ka JHADC halor ka jingpyndonkam bakla jong ki ia ka bor.
Ki Dolloi ha ri Lum Jaintia hadien ba la mih ka hukum na ka Supreme court kaba ong ba ki lah ban bteng ia ka rukom treikam jong ki katkum ki kyndon ba la thaw da ka District Council, hynrei ki la shim kabu ia kane ka kabu da kaba lum khajna katkum ha ka kyrteng ka Riti ka Dustur da kaba pyndonkam bakla ia katei ka hukum jong ka Supreme Court la kynnoh ka JHADC bad dei halor kane ka jingpyndonkam bakla jong ki ia ka bor ban buh syndon da ki khyrdop lum khajna ha Rattacherra, Mookyndur, Saphai, Dawki haduh san tylli.
Jowai, 23 Risaw:Kawei ka longkmie kaba 20 snem ka rta ka la jah rngai na iing ha ryngkat u khun shynrang ba 2 snem tam naduh ka 13 tarik une u bnai.
Katei ka longkmie kadei kaba la tip kyrteng kum ka Rosamystica Siangshai bad u khon jong ka u Adrian Siangshai, 2 snem shiteng ki la jah rngai na iing ka Meiheh jongki na Lumpariat Jowai ha ka por dang step pyrngap jong ka 13 tarik une u bnai.
Katei ka khynnah ba la don khun ka dei ka khun ka dei kaba dang ia pher jingmut bad u lok jong ka ha kine ki khyndiat taiew.
Hadien ka 10 sngi katei ka longkmie kaba duna jingnang jingstad ka la wan ban ujor sha ki Pulit ha Jowai bad ka la kyrpad ia ki pulit  mynta ka sngi U Blei bad ka la kyrpad ruh ba kin shim khia ban iarap ia ka ban tip shano katei ka khun jong ka ka don.
Shillong, 23 Risaw:Ka Joint Action Committee jong ka Hima Jirang ka pynpaw ia ka jinglyngngoh ba ki ophisar ka tnad khlaw jong ka KHADC kiba la leit jurip ia ki sawmill hapoh ka Jirang ki la ioh ban kem bad kurup tang hynriew tylli ki dieng na kitei ki sawmill.
Katkum ka kyrwoh ba la phah da u President ka JAC bah O Thangkhiew bad Secretary bah M Sangkli, ki la ong ha ka 14 tarik mynta u bnai ki ophisar jong ka tnad khlaw ka KHADC ryngkat ki briew u Syiem kynthup ki Myntri ki la leit ban jurip ia ka thain Jirang ban wad ia ki dieng ioh don kiba pom dieng tuh ha kaba ki la ioh ban kem tang hynriew tylli ki dieng ba la pom tuh da ki briew.
Ka JAC ka sngew lyngngoh ba ha katei ka jingleit ki jurip ki ophisar ka KHADC kim shym la kem ne cise ia ki dieng ba la ioh kem da ka hima bad la iohi pyllein da ki paidbah kiba don da ki trok ha phyllaw jong ka ophis ka Hima ha Iew New Jirang bad la kynnoh ba ka lah ban don eiei sha lyndet ba kim shym la kem ia kitei ki dieng.
Ka pynpaw katkum ka riti synshar hima naduh ki syiem barim haba ka hima ka ioh ban kem ia ki dieng tuh ki ju pyntip mar mar sha ki bor ka KHADC, bad ka District Council kan wan ban cise ban pyndep ia kaba donkam, hynrei kaba sngewsih ba ki bor ka KHADC kim shym la leh eiei ia kitei ki dieng tuh ba la ioh kem da ka hima bad shu ieh kumto.
Na ka liang ha JAC ka pynpaw ba kane ka jingleh ki ophisar ka KHADC ka lah ban don eiei sha lyndet hapdeng ki briew u Syiem bad ka District Council bad lada jia eiei hadien habud ka KHADC kan hab ban kit khlieh.
Shillong,23 Risaw:“U haram u khlem-raiñ" ong ka Pyndensoh-saw Polling Booth Youth Congress ia u bah Pynshngaiñ N Syiem ha ka kyrwoh khubor ba la pyllait paidbah mynta ka sngi.
Katei ka seng ka la kam ba dei ka seng Congress kaba la pynlong MLA bad MDC ia u bah Pynshngaiñ haduh ba u la kiew ha ka kyrdan CEM.
Ka kyrwoh khubor na u Babatskhem Wanniang, President bad u samla Ashel Wanniang ka Pyndensohsaw Polling Booth Youth Congress (PPBYC) kaba hap ha Hima Bhowal, ka shim ba ka rai jong ka MPCC ka dei kaba la leh janai bad tohkit bniah ia kaei kaba u MLA/MDC ka thain u la leh pyrshah ia ka seng kaba la pynkiew skong ia u ban long kum u CEM ka KHADC.
Katei ka seng ka laong ruh ba lada u bah Pynshngaiñ un ym don hapoh ka seng Congress un ym jop ia ka MLA bad MDC ruh.
Ha ka juh ka por ka kyntu ia ki nongkitkam ki nongkyrshan ba radbah jong ka seng Congress hapoh ka thain bad hapoh ka Mawsynram constituency ba kim dei ban shah ialam bakla ha kum kine ki por hynrei ka PPBYC kan dang iai trei shitom ban pynkhlain ia ka seng Congress.
Nongpoh, 23 Risaw:Shi bynta ban wanrah ia ka khuid ka suba ha shnong ha thaw, ka Seng Kynthei Shnong, Upper Nongjri, mynha ka sngi Saitjain, da ka jingiashim bynta da baroh ki longkmie ki la pynlong ia ka ka jingpynkhuid shnong.
Ia kane ka jingpynkhuid shnong la ialam da ka Kong Wensida Malieh, kaba dei ruh ka President ka Seng Kynthei Shnong, Upper Nongjri bad ha katei ka sngi la iohi ruh ia ka jingtrei ba shitrhem da ki longkmie ha katei ka shnong, ha kajuh ruh ka por hadien ba ki la dep ban pynkhuid ki la ber shun ruh harud jong ki lynti synkien.
Ki longkmie ki la pynkhuid ruh ia ka Iing Durbar Shnong, kaba la tei ha ka jinglut kaba T.
2.
50 (Ar lak Sanphew hajar) ia kaba la plie paidbah dang shen da u Bah Julius Dorphang, MLA ka Mawhati Constituency.
Shillong 23 Risaw:Ka BJP ka la sei da u Bah Smenlang Kyndait kum u kyrtong na ka bynta ban iakhun ia ka elekshon MDC shiteng samoi na 7 War-East constituency kaba hap ha ka JHADC.
Ia ka kyrteng jong u Bah Kmenlang la pynbna bad pynskhem ha ka jingialang jong ka party kaba long ha kane ka sngi Saitjain ha nongbah Shillong da u President ka party u Bah Shibun Lyngdoh ba la donlang ki nongialam ka party.
Ka elekshon MDC shiteng samoi kan long ha ka 13 tarik Nohprah,2016 hadien ba la risain noh 7 ngut ki MDC kynthup 6 tylli ha KHADC bad kawei ha JHADC.
Haba kren ha kane ka jingialang, u Bah Shibun u la ong ba ki paidbah kin ailad ia ka BJP ha kane ka elekshon shiteng samoi ba kan pyni ia ki kam sha ki.
U la ong ba kane ka elekshon MDC shiteng samoi kan long kum ka jingtynjuh kaba kthang ia ka party Congress kaba la nang stait bad shah kyntait ha kylleng ki jaka jong ka ri ha kine ki sngi bad kyrmen ba ha kane ka jylla ruh kan urlong.
Tura, 23 Risaw:Ka Garo National Liberation Army (GNLA), ka pyndonkam da ki social media ban khring ia ki samla ba kin pyniasoh bad katei ka seng kaikhlaw bad katei ka seng, ka byrngem ruh ia ki nong-ialam balang bad ki seng-bhalang, kiba khanglad ia ki samla ba kin pyniasoh ialade bad katei ka seng kaikhlaw, ong ka khubor.
Ki pulit jong ka North Garo Hills, ki iathuh ba ki dkhot jong ka GNLA, ki ju pyndonkam da ka Facebook, WhatsApp ban khring ia ki samla bad la iathuh ba mynta, ki la lap ruh ia uwei u samla, uba 22snem ka rta, U Bukarstone G.
Momin of Bajengdoba, ha kaba u pynrung dkhot ia shibun ki samla, kiba na Rari, Gokol, Mendal bad Raja-Apal.
La iathuh ruh ba uwei na ki nongaiktien jong ka GNLA, U Gongbin Marak, ula byrngem ia kiba bun ki nongialam niam bad ki nongialam sengbhalang, kiba khanglad ia ki samla ba kin leit sha katei ka seng.
Ha kitei ki jingthoh, la byrngem ba u nongialam ba heh duh ka GNLA, U Sohan D Shira un phah ia ki briew jongu ban pyniap ia kito kiba ialeh pyrshah ia u bad kiba donkti ruh ha kaba pynlong ia shibun ki dkhot, ba kin pyndem wait noh ialade bad la iathuh ba ka GNLA, ka dang thwet jur ruh mynta ia ka Jaynie N Sangma, kaba dei ka nongialam jong ki seng kynthei ha Tura, namar ba ka dei kaba don bynta ban ialam ia ki samla, ba kin pyndem wait ialade.
Shillong, 23 Risaw:Ha ka 21 tarik mynta u bnai ki shipai BSF kiba don ha Gumaghat, South West Khasi Hills district ki la ioh kem 5 ngut ki nong Bangladesh kiba dang ryngkang pud ha u pud u sam ka India.
Kitei ki 5 ngut kiba shah kem ki dei kiba la tip kyrteng kum u Gopal Marak (52 snem), Tanay Marak (15 snem), Nirupi Sangma (28 snem) bad u Milition Sangma (18 snem), kitei ki dei ki nongshong shnong jong ka Aanandpur ka Sunamganj District, Bangladesh.
Hab ki shipai BSF ki tohkit ki lap ba u Tanay Marak, Nirupi Sangma bad Milition Sangma kila phla ba dei u Gopal Marak bad u Piliban Sangma kiba la pynshlur ia ki ban wan bylla tih dewiong ha Rajaju bad ban ryngkang pud.
Kham hadien ki shipai ki la ioh jingtip ba kitei 2 ngut kui dei kiba ju wanrah briew na Bangladesh ban trei ha ki par dewiong ha katei ka thaiñ.
Laioh jingtip ba u Gopal Marak u la trei ha 4 Basti kaba don ha Barsora la 3bnai eie mynta katba u Piliban Sangma pat u la trei kumba 2 snem eiei mynta.
U Nirupi Sangma u la trei kumba 10 bnai eiei ha Rajaju,South West Khasi Hills District,katba ar ngu tkiwei pa tki dei kiba dang thymmai.
Laioh ban kurup ia ki mobile phone bad ki sim card India bad baroh ki ba la sha kem bad ki tiar kumjuh la aiti sha ki tnad ba dei peit.
Ha kawei pat ka khubor, ki BSF ba don ha Shella, East Khasi Hills Distt bad Gopinathkilla, South West Garo Hills District ki la ioh kurup 23 tylli ki masi ba thmu ban khaii tuh sha Bangladesh.
Ha katei ka jingjia ki nongkhaii tuh ki la lait phet katba ia ki masi pat la ioh kurup.
Jowai, 24 Risaw:Kawei ka trok kaba phail brake ka la tynrah ia katei pat ka trok kaba dang wan markhmat bad baroh ar ki la hap sha synrang ha Jowai Bypass hajan GMH Hotel ha kaba baroh saw ngut kiba don ha kitei ki trok ki la mynsaw jur bad la kit ia ki mar mar sha Jowai District Hospital, Ialong ban ioh jingsumar.
Kane ka la jia mynta ka janmiet ha ka por kumba 4 baje eiei.
Katkum ka khubor, ka trok kit mar PB 11 BY 7001 kaba niah da u Yespalsingh  (58 snem) na Rajapara , Punjab ha ryngkat u khun jong u ki dang wan na Mizoram bad ynda poi ha katei ka jaka katei ka trok jong ki ka la phail brake bad ka la tynrah ia ka trok thylli (AS 01 GC  0107) kaba niah da u Ajay Basumatary (32) uba na Tilakgaon Assam ha ryngkat bad u Handiman jong u, u Sukra Sanjay Boro (22) na Jagi road Assam kaba dang wan na Guwahati bad baroh ar ki la hap sha synrang bad baroh saw ngut ki la mynsaw jur.
Shillong, 23 Risaw:Ka KHNAM ka la ong ba ka jingkyrshan jongka ia ka PDF kam dei na kano ka daw hynrei na ka bynta ki ishu (mat) kiba u Bah Pynshngain N Syiem kum u CEM u la iakhun na ka bynta ka jaitbynriew bad kam don bynta ban dawa shuki.
“Ngi la kyrshan ia u Bah Pynshngain kum u nongialam namar ki ishu (ki mat) ba u la iakhun ban iada ia ka jaitbgynriew.
Ngam kyrshan ban ioh shuki hynrei mynta namar ba ka la thylli, ka shong ha u CEM ba un leh", la ong u MDC ka KHNAM na Jaiaw uba long teng u CEM barim u Bah Adelbert Nongrum haba iakren hynne ka sngi.
U Bah Nongrum u la ong ba mynta ba la lait thylli lai tylli ki shuki, ka shong beit ha u CEM ba un leh ia kaba donkam hynrei na ka liang ka KHNAM kan nym dawa satia.
Katkum ka jingong u Bah Nongrum lada u CEM u bynshet ha ka KHNAM ia ka kam EM ruh ka kloi ban shim na ka bynta ka jaitbynriew hynrei ym na ka bynta ka politik.
“Ngi kyrshan ia ka PDF hapoh ka jingialam u Bah Pynshngain ym na ka bynta ka politik hynrei na ka bynta ka jaitbynriew", la bynrap u Bah Nongrum.
Lah ban kdew ba ka shuki EM ha ka KHADC ka la lait thylli lai tylli hadien ki MDC ka Congress ki la risain noh hadien ba ka party ka la sospon ia u Bah Pynshngain N Syiem kum u dkhot ka Congress.
Kiba risain ki kynhup ia u Bah Lamphrang Blah, Bah Jansing Tynsong bad Bah Proces T Sawkmie.
Ha kawei ka liang, u Bah Pynshngian u la ong ba un sa pynmih ia ka rai jongu ha kane ka sngi Nyngkong iano un bynshet ia ki kam EM lai tylli hadien ba la risain noh jong kine ki EM.
U CEM un hap ban phah ia ki shithi ienoh kam jong kine ki lai ngut sha u Lat jong ka jylla, bad ia kane yn sa leh hi ha ka sngi nyngkong, ynda la dep ban shim ia ka rai.
Shillong, 23 Risaw:Kiba bun ki Executive Committee kiba la leit bad wan ha KHADC bad kiba bun ki Executive Member ki la leit leit la wan ha la ki tnad treikam bapher bapher jong ki.
Naduh u snem 2013 haduh kine ki sngi ki EM ba peit ia ka tnad Professional Tax kim shym la lap ia ka jyrsieh bamsap kaba shyrkhei bha ha KHADc hynrei dei tad haduh kine ki sngi ba u EM na ka seng UDP u bah Donkupar Sumer u la lap ba ka tyngka ka KHADC kaba la iohlum na ka Professional Tax ka la kylla tyngka pliah pynban.
Utei u EM u bah Donkupar Sumer u la kren shai hapoh ing dorbar ba tang mar ia shimti kum u EM ba peit ia katei ka tnad u la lap ba ka don ka jingsepei bad ka jinglehkamkai kaba jur bah ia ka pisa ka Council kaba dei ban wan lyngba katei ka tnad.
Dei ha ute iu EM ba la paw mynta ki jjyrsieh bamsap jong katei ka tnad haduh ba la poi u pud ba hap ban thung oh da ka tohkit Majistor kaba ngim tip katei ka tohkti kan poi shaei ne ioh kan khuid pynban kumba khuid ka tohkit Monolith Festival.
Shisien pyrkhat ka la dei ka ka burom ia utei u EM ka UDP uba la lah ban sei ia katei ka jyrsieh kaba la buhrieh la kumba lai snem mynta hynrei haba ia kren halor katei ka bynta u Chief Executive Member ka KHADC u bah Pynshngaiñ N syiem u la ong ba ka dei ka dei ka kam kam jong ka PDF bad kam dei satia ka kam jong ka UDP marwei namarba ka UDP ruh ka dei ka dkhot jong ka PDF.
Lah ban kdew ba u CEM ka KHADC ha ka jingiakren bad ki nongthohkhubor u laong ba ka UDP kam dei ban kwah burom ia katei ka jinglap ia ka kam jyrsieh bamsap bad u la ong ba ka dei ka kam jong ka PDF, namarba ma ka ruh ka donlang hapoh katei ka kynhun bad u laong ruh ba la shibnai ka EC ka la dep lap ia katei ka kam hynrei kam kwah ban pynpaw shabar.
Katkum ki tyllong khubor ba la ioh lum la ong ba katei ka jingkren saitmet u CEM ia ka UDP ka la pynsat ia ka mynsiem jong ki bad mynta la ong ba ka UDP ka lah ban weng noh ha kano kano ma ka por ia ka jingkyrshan jong ki ia ka PDF.
“Aiu kan jia lada jia ba ka UDP kam lap ia katei ka kam bamsap, hato ki mut ban shu buhrieh sah ia ka kumto, ngim ngeit ba lada ym lap ma ngi kin sei madan ia katei ka jyrsieh-don jingmut aiu ba ngin kyrshan ia ka EC kaba kyrshan ia ka kam bamsap, ngi kwah ba ka jingshisha kan paw ha ka tohkit" ong uwei na ki nongialam ka UDP u bym kwah ban pynpaw kyrteng.
Nongpoh, 24 Risaw:Wat la ka Khasi Hills Autonomous District Council (KHADC), ka buh ia ka jaka khrong khajna ne Toll Gate, ha Baridua, Ri Bhoi District, ka long ban teh lakam tang ia ki nongkhaii bar jylla ki bym don ia ka Trading License, katba na ka liang ki nongialam shnong ka Baridua, ki la pynpaw ia ka jingpyrshah da kaba kynnoh ba katei ka jaka khrong khajna kaba la buh da ka KHADC, ka shim khajna wat ia ki trai ri trai muluk.
Kane ka la paw pyrthei mynta ka sngi, ha kaba ki nongialam shnong ka Baridua, ba kynthup ia u Bah Ioanis Narleng, rangbah shnong ka Baridua, ha ryngkat u Bah John Nongrum, Secretary Shnong lem bad ki katto katne ngut ki dkhot ka Dorbar Shnong, ki la leit ban jurip ia ki ar-tylli ki jaka khrong khajna kaba la buh da ka KHADC ha katei ka shnong.
Haba kren sha ki Nongthohkhubor, u Bah Ioanis Narleng, Rangbah Shnong ka Baridua, u la ong, ba ka shnong hi ka pyrshah halor kane ka jingwan buh Toll Gate ka KHADC bad ha ka jingshisha shwa ba kan buh ia kitei ki khyrdop lum khajna, ka la dei ban pyntip sha ka Dorbar Shnong, namar katei ka jaka kaba la buh ia kitei ki jaka khrong khajna ki dang hap hapoh u pud u sam ka shnong Baridua.
U la ong ruh, ba ka KHADC ka buh ia kitei ki Toll Gate khlem ka NOC ne ioh jingbit na ka shnong bad haba ka shnong kam don jingtip ei ei halor kitei ki jaka khrong khajna, mano pat ban bahkhlieh lada jia ba mih kino kino ki jingkulmar, la bynrap u Bah Ioanis Narleng.
“Hooid, ngi tip ba ka KHADC ka buh ia kane ka jaka khrong khajna, ka long ban khanglad ia ki Nongkhaii bar jylla (Non-Tribal), ki bym don Trading License kiba wan ban kit ia ki Shyiap, Maw, Khyndew bad kiwei kiwei, na ka bynta ban shalan sha ka jylla Assam, hynrei ngi dap pat da ka jingsngewkhia ban tip ba kane ka jaka khrong khajna kam mab wat ia ki nongkhaii kiba dei ki trai shnong, da kaba shim haduh T.
200 (Ar spah) kawei kali kum ka bai khajna" ong u Bah Ioanis Narleng.
Namarkata, haba iadei bad kitei ki jaka khyrdop lum khajna, na ka liang ka Dorbar Shnong, ka la dep ruh ban phah da ka jingthoh sha u DC ka Ri Bhoi, hynrei kat haduh mynta ym la leh ei ei, u la bynrap.
Shillong, 24 Risaw:U nongialam ka UDP ha KHADC u Bah Teinwel Dkhar u la ong ba ka jingthung EM na ka bynta lai tylli ki shuki ba lait ha KHADC hadien ba la risain noh ki lai ngut, kam dei ban noh shiliang shano shano hynrei dei ban iasam lang ia ki MDC ba iaskyrshan ia ka PDF hapoh ka jingialamg u Bah Pynshngain N Syiem kum u CEM.
“Ngin iashong jingialang ha ka PDF namar ba mynta ngim pat iakren ia u CEM halor kine ki lai tylli ki jaka ba lait ban thung EM", la ong u Bah Dkhar.
U la ong ba ia ka PDF la thaw khlem kano kano ka jingiateh hapdeng ki dkhot ba kyrshan bad namar kata, ka donkam ban iakren iapynbeit halor kane.
Ha ka jingsngew jong ngi, donkam ban bishar lang namar ba don ki MDC ba kyrshan kum u Bah LG Nongsiej, Bah Morningstar Mawsor, Bah Latiplang Kharkongor, ka KHNAM kiba la donlang.
Haba kylli hato ka UDP kan pan EM shuh, u la ong ba ym pat lah ban ong mynta namar ba ngi dang hap ban iakren ia kane", la ong u Bah Dkhar.
Ka PDF ka don 16 ngut kynthup ka UDP 3 ngut ki MDC, KHNAM 2 ngut, 10 ngut ki MDC shimet bad u Bah Pynshngain ba la shah sospon ha ka party na ka jingdon briew kaba 23 ngut.
Ha kawei ka liang, la sngewthuh ba ka PDF kan sa weng noh ia u chairman u Bah Mansturdy Nongrem bad u Deputy Chairman u Bah Donevan Kharwanlang namar ba mynta ki la don ha ka liangpyrshah.
“Lada kim risain hi, ka PDF kan sa shong jingialang halor kane", la ong u Bah Teinwel.
Hynrei la sngewthuh ba lada u Bah Nongrem bad u Bah Kharwanlang kim risain hi, ka PDF kam banse ban shu weng noh ia ki da kaba khot dorbar kyrpang.
Shillong, 24 Risaw:Ka tnad ka koit ka khiah mynta ka sngi ka lapynlong ia ka jingbishar ia ka jingiaid ki kam ki jam jong kane ka tnad ha ka Conference Hall, Shillong Club ha kaba ki heh sorkar, kynthup ka myntri ka Kong Roshan ka iadonlang.
Haba kren ha kane ka jingialang, u Additional Chief Secretary, u Y.
Tsering u la ong ba ka tnad ka koit ka khiah ka la iakynduh jingeh bha bad kaba kongsan ka dei ka jingduna ki nongtrei.
“Nalor bun kiwei ki jingeh, ka jingkyrduh nongtrei ka dei kawei kaba ktah bha ia ka jingiaid ki kam ki jam ha ka tnad ka koit ka khiah", laing u Tsering.
U la ban jur ban pyndonkam pura ia ki tiar ki tar na ka bynta ka jingmyntoi ki paidbah ki paidbah.
Katba ka myntri ka Kong Roshan Warjri ha ka jingkren plie jongka, ka la ong ba donkam ban trei shitom ban aiti na ka bynta ban tem ia ki jingeh ba ka tnad iakynduh.
“Ban shakri ia ki paidbah, donkam ban don ka jingiatreilang kum ka kynhun", ka la ong.
Ka la ong ba kum kane ka jingialang ban bishar bniah ia ka jingiaid ki kam ki jam, donkam ban pynlong ruh ha man ki district khnang ban lah ban tem ia ki jingeh jong ki paidbah.
Ha kane ka sngi la don lang ruh u Bah H.
M.
Shangpliang uba long u Secretary ka tnad ka koit ka khiah bad u Mission Director ka NHM, Dr.
R.
O.
Budnah u Director ka Health Services (MCH & FW) uba long ruh u Joint Mission Director, NHM, u Bah K.
W.
Marbaniang u Secretary ka tnad ka koit ka khiah bad kiwei.
Nongstoiñ, 24 Risaw:U Dr.
A.
Pariong u la shah pdiang burom kum u dkhot ba pura sha ka party HSPDP, ha ka jingialang ba la pynlong da ka Primary Unit Ladweitang ha ka sngi sait jain jong ka taiew bala lah ha ryngkat ka jingiadon lang ki secretary, president na ki unit bapher bapher la donlang ruh u bah D.
Sun President ka Unit Ladweitang , u bah D.
Jyndiang MLA ka Nongstoin, ki nongkitkam na ka Nongstoin Area Unit , ki paitbah bad ki wei ki wei.
Katei ka jingpdiang jong katei ka PU ia u Dr.
A.
Pariong sha ka party ka long ruh ka kum ka jingnang pynskhem ia u kum u dkhot ba pura hadien ba u President ba rangbah duh jong ka party u bah Ardent Basaiawmoit u la ioh ban pdiang burom ia u ha ka 9 tarik u bnai November 2015 u bala ai ka jingkyrshan ia ia u bah D.
Jyndiang u bala jop don burom ha ka election shiteng samoi kum u MLA ban mih bujli ha ka jaka jong u Ma ieit Hoping bam kwah ha duwar u Blei.
Ha katei ka sngi la ioh ruh ia ka jingkren na ka liang ki riewrangbah ki ba la kren shaphang ki nongrim jong ka party HSPDP ia kaba u Ma Hoping u la ialam kum ha ka khyndew ka shyiap, ka shynshar ka khadar bad ki wei ki wei.
La ioh ruh ia ka jingkren na u MLA ka Nongstoin u bah D.
Jyndiang ha kaba u la pynpaw ka jingai ai khublei kyrpang ia u Dr.
A.
Pariong u ba la wan phai bad rung biang sha ka party bad u la ong ka jingrung jong u ne u rangbah kan nang pynlong shuh shuh ia ka party ba kan nang ioh bor bad nang khlain hapoh ka Nongstoin Constituency.
Jowai, 24 Risaw:Uwei u briew uba la tip kyrteng kum u Shilas Sten na ka shnong Mukroh u la shah kem mynta ka sngi ha ki pulit Jowai da ka jingiatreilang ki Pulit Nartiang halor ka jingdonkti jong u ban bat tnga jubor ia la ka kur lajong ha katei ka shnong Mukroh khyndiat taiew mynshwa.
Utei u briew u la don bun tylli ki kes ha Jowai bad kynthup ia ka kes byrngem pyniap briew ha kaba u la ioh ruh ia ka jamin shwa ban shah kem halor katei ka jingbyrngem briew jong u.
Halor katei ka kes ba u la ioh jamin lypa, u la wan mih mynta ka sngi ha khmat u IC ka Nartiang bad namar ba u dang don sa katei ka kes bat tnga jubor, ki pulit Nartiang ki la pyntip sha ki pulit Jowai ban wan kem ia u bad mynta u dang don ha kti ki pulit JOwai ban tohkit bniah ia u.
Shillong, 24 Risaw:Mynta ka step ha ka por 9:30 baje, kawei ka nong Shillong ka la shah dung iap ha uwei u nongniah Auto Rickshaw ha Station Rel ha M.
G Road Delhi.
Utei u nongniah Rickshaw u dei uba la tip kyrteng kum u Jitendra, u la dung kput ia katei ka longkmie bun bunsien na ki bynta u ryndang, dur khmat,kpoh bad na ki bynta jong ki kti.
La ioh kynrup ia u da ki paidbah kiba don ha katei ka jaka bad kiba iohi ia katei ka jingjia bad shuwa ba ki pulit kin poi ban kem ia u, ki paidbah ki la ioh ban patrong bad ban bom jem shuwa.
Katei ka longkmie kaba la sha pyniap ka dei kaba la shu khot ka Pinky bad ka trei ha Beauty Parlour ha Rohini, bad ha katei ka por ba jia katei ka jingjia ka dang thmu ban leit sha jaka trei jong ka da ka Rel hynrei kyndit kyndit u Jitendra uba la bud lypa ia ka nadien nadien u la dung ia ka da ki kynja tiar kiba nep.
Katei ka longkmie ka dei kaba shong basah ha ka shnong Sirhaul bad la pynkit ia ka sha Civil hospital hynrei ki doktor ki la pynbna ba ka la iap shuwa ban poi sha hospital.
U lok jong katei ka longkmie u ba la tip kyrteng kum u Man Singh u la iathuh ba u Jitendra u ju buddien bad pyndik ia ka lok jong u man ka por , u ju phone ia ka man ka por bad u ju phone ruh ia u, bad u ju byrngem ban knieh noh na u ia ka Pinky , ong u Man Singh uba trei ha Gurugram.
U la iathuh ba la kumba ar bnai eiei ka la mih ka jingiania hapdeng jong u bad u Jitendra hynrei um shym la pyntip pulit satia, bad kato katne minit shuwa ba ka lok jong u kan shah dung u la ong ba ka la phone sha u bad ka iathuh ba u Jitendra u buddien ia ka.
U Man Singh u dei u lo ba-ar jong ka Pinky bad ki la ia shong ia sah lang la kumba 3 snem eiei bad ka la ia phet bad u lok nyngkong.
Ka dei ka longkmie kaba na Shillong bad ki hynmen para jong ka baroh ki sah ha Delhi, ka la ioh uwei u khun shynrang na u lok nyngkong.
Jowai, 25 Risaw:Mynta ka sngi por janmiet 4:30 eiei, u driver jong ka trok khwai kali, u la khlad noh hashen hadien ba ka trok jong u ka la shah tynrah ha kawei pat ka trok 12 shaka kaba la wan sted ha ka por katba utei u driver u dang tan ia kawei ka trok kaba kylla ha Jowai Bypass naduh hynnin ka sngi nyngkong.
Ka khubor na ki pulit ki la iathuh ba katei ka trok 12 shaka (AS 01FC 0847) kaba kit clinker ka dang wan na thain Lumshnong ban leit sha Guwahati bad ynda poi ha Jowai bypass ka la tynrah ia ka trok khwai (NL 02K 9774) ba niah da u Pawan Basumatri baroh ar ki la hap sha riat kaba jrong kumba 150 ft.
Ha kane ka jingjia u driver ka trok khwai u Pawan u la khlad noh hashen.
Nongpoh, 25 Risaw:Kawei ka khynnah kaba la tip kyrteng kum ka Sanphidondor warjri, kaba dang 15 snem na ka shnong Rtiang, Ri Bhoi District, ka la jah naduh ka 11 tarik mynta u bnai bad kat haduh mynta kam pat wanphai satia sha la iing.
Kumta haba iadei bad kane, na ka liang ki kmie ki kpa lem bad kiba ha iing ki la kyrpang ia kino kino ki briew kiba iohi ia katei ka khynnah, ba kin sngewbha ban ai jingtip mar mar sha kiba ha iing hasem da kaba phun sha ki number 8575985294, 9612640811 bad 9863017995, kane ka long katkum ka kyrwoh ba la phah da ka Kong Merishisha (Kmie) bad Kong Ritngen Shadap (Khaduh) jong katei ka khynnah.
Shillong, 24 Risaw:Ka MP ka Rajya Sabha ka Congress na Andhra Pradesh ka Renuka Chowdhury ka la ong ba ka jingphet seng jong ki briew na ka party Congress ka dei namar ba ki kwah ban leit sha ka party kaba don ha ka bor ban leh sngewbha.
Haba kren mynta ka sngi sha ki lad pathai khubor halor ka jingwan jngoh ia ka jylla kum ka chairperson ka Parliament Standing Committee ba peit ia ka mariang, ka saian bad teknoloji, ka la ong ba ka jingphet jong ki briew sha ka BJP da kaba kdew kti ia ki nongialam ka Congress kum u Rahul Gandhi ka dei tang namar ba ki kwah ban ai daw.
“Ki briew ki kwah ban kylla hadien ba la ioh leh kmen bad kaba suk ban kynnoh ia ki nongialam tang ban ioh daw hynrei ka dei ka jingshet kylla.
Lada don ka jingeh, ki dei ban iakren ha ka party ban iapynbeit", ka la ong.
Ka la kam ba ka jinglong nongialam ka party ka long kaba khlain bad kan nym shah jem haba don ka jingshah kynthah.
Lah ban kdew ba ki nongialam ka Congress ki la phet krad sha kawei pat ka party hadien ba ka BJP ka la wan ha ka bor ha sorkar pdeng kaba kynthup wat ka jinghuri hura ha kane ka jylla hapoh kane ka party.
Kumba long mynta ka Congress ha kane ka jylla bad ha kiwei, ka la kynduh jingeh bha hadien ba bun ki nongialam ki la phet krad sha kiwei ki seng naduh ba la wan ka BJP ha ka bor ha Delhi.
Watla kam pat jia kaba heh kum sha kiwei ki jylla, hynrei ka jingphet seng ki san ngut ki MDC ha kane ka jylla,ka la pynduh nong jur ia ka Congress kabasynshar ha kane ka jylla bun snem.
Shillong, 24 Risaw:U MDC ka Jirang konstitwensi uba la risaiñ noh na ka seng Congress u bah Victor Rani u la ong ba ia ka Congress ha Jirang ne ka Jirang Block Congress Committee (JBCC) la pynduh pyndam noh shuwa ba un risaiñ na katei ka seng.
“La pynduh pyndam noh da ka District Congress Committee ia ka JBCC shuwa ba ngan risaiñ, ki ong ba ki nongkitkam jong ka Party kim ler kam eiei" ong u bah Victor Rani haba u Rupang u la kylli na u kumno la pynduh ne –em ia ka Congress ha Jirang hadien ka jingrisaiñ jong u kumba la leh ia ka Mawkynrew konstitwensi kaba katei ka seng kam don MLA hynrei ka don ia u MDC bad uba la risaiñ noh pat na ka Party Congress.
U bah Victor u la ong ba la pynduh pyndam noh ia ka JBCC ha ka jingialang kaba la long ha ka 9 tarik u nailur ha Patharkhmah bad ha katei ka jingialang la wan ki nongwan peit pyrman na ka DCC kaba la wan ruh u bah Rangkynsai Mawkdoh bad ar ngut kiwei pat ki nongialam Congress bad ha katei ka jingialang ki la pynduh noh ia ka Congress da kaba ong ba ki nongialam kim ler kam eiei.
Lah ban kdew ba ia ka Congress barim ha Mawsynram ka MPCC ka la pynduh pyndam noh namar ka jingshah sospon u MLA bad MDC katei ka seng na Mawsynram u bah Pynshngaiñ N Syiem bad kumjuh ruh ia ka Mawkynrew la pynduh pyndam noh hadien ka jingphet seng u MDC jong ka u bah Banteidor Lyngdoh ( Paidang).
Kiwei pat ki konstitwensi kum ka Umroi kaba u MDC u la phet seng , ka seng Congress ka don ia u MLA jong ka hangtei u ma Ngaitlang Dhar, ha Mawkyrwat konstitwensi watla la risaiñ noh u bah Hadrian Lyngdoh u dang don pat u bah Rowell Lyngdoh MLA, ha Laitumkhrah konstitwensi watla risaiñ noh u bah Antonio War ka don ka kong Ampareen Lyngdoh ka peit ba ri ba sumar ia katei ka seng.
Shillong, 24 Risaw:Ka Mawlai Block Congress Committee (MBCC) ka kyrpad ia u Lat ka jylla Meghalaya ba un peit lem ia ka jinglong jingman jong ka Khasi Hills Autonomous District Council kaba la duh ei T.
2 klur tyngka na ka kam bamsap.
Ka kyrwoh khubor na u General Secretary F.
Massar ka la kyrpad ia u Lat ban pan ia ka ripod jong ka tohkit Majistor hadien ba la dep pynbiang nadong sha dong,bad ba ki ophisar kiba khlieh ia katei ka jingtohkit ki dei ban phah ia ka ripod sha u Lat.
Ka kyrwoh ka la ong ba ki District Council kiba don hapoh ka jylla ki hap hapoh ka jing peit u Lat namar kumta u don ka hok ban pan ia kino kino ki ripod kiba u sngew donkam.
Ka ai khublei kyrpang ia u Dr D.
D.
Lapang President MPCC ba u lah phah weng noh ia ki san ngut ki MDC Congress na ka PDF khnang ba ki MDC ka party kin nym ia don bynta lang ha ka jingpyndonkam bakla ia ka pisa jong ka Council.
Jowai, 24 Risaw:Ki 10 ngut ki Dolloi ka rilum Jaintia mynta ka sngi ki la shim ia ka rai ha ka jingialang kaba la long ha Jowai ban khang khyrdep shwa shipor ia ki khyrdop lum khajna jong ki kaba la buh ha man la ki lad mih bad rung shapoh District ka Jaintia Hills.
Mynta ka sngi ki dolloi ki la shong jingialang ha Jowai ha kaba 11 ngut ki la wan por sha katei ka jingialang bad ki la rai ban sangeh shipor ia ka jingkhrong khajna jong ki ha ki surok bah.
10 ngut ki dolloi ki la soi ia ka shithi ba la phah sha u CEM ka JHADC ban pynpaw ia ka jinglong la kloi jong ki ban wan iakren sngewthuh jingmut halor ka jingkhrong khajna jong ki bad na ka bynta ban iaid beit ka jingiakren ki la rai ban pynsangeh shwa shipor ia kitei ki khyrdop lum khajna.
Napdeng ki 11 ngut ki dolloi kiba la wan sha ka jingialang, 10 ngut ki la soi ia katei ka shithi katba u Acting Dolloi ka Jowai Elaka u ma Puramon Kynjing u la kyntait ban soi bad u la phah ia ka shithi shimet jong u ban pynpaw sha ka JHADC ba u la weng ia lade na ka jingiadonkti ban lum khajna lyngba kitei ki san tylli ki khyrdop.
Ki Dolloi kiba la wanpoi sha katei ka jingialang ki kynthup ia u Dolloi Raliang Elaka, Chawas Lyngdoh, Dolloi Narpuh, Manbha Kyndoh, Dolloi Satpator, D Lakashiang, Dolloi Sutnga, Erodit Sutnga, Dolloi Nangbah, RM Garod, Dolloi Shilliang Myntang, K.
Sariang, Dolloi Lakadong, Oldwing Shadong, Dolloi Darang, B Khongwang bad u Dolloi Amwi-Sohmynting, u ma Jemiwel Pyrtuh ha ryngkat u Acting Dolloi Jowai, Puramon Kynjing bad Acting Dolloi Shangpung, Mandame Dhar.
Ha katei ka shithi ba la soi da ki 10 ngut ki DOlloi ki la pynpaw ba ki DOlloi ha ri Jaintia kim ju lum khajna satia na ki trok kit mar khaii hynrei ki la lum khajna tang ia ki mar ba la pynmih na ki Elaka bapher bapher ka Jaintia Hills.
“Ngin ju pynkhein ruh ia ki kyndon ka JHADC bad ngi treikam katkum ka Riti ka Dustur kaba iadei bad ka tynrai bad culture jong ka jaitbynriew ha Jaintia Hills", la pynpaw ki dolloi ha katei ka shithi.
KItei ki Dolloi ki pynpaw shuh shuh ba ki ai khublei ia ka JHADC kaba la don ka jingkwah ban iakren sngewthuh jingmut bad ki Dolloi bad halor kane ka nongrim khnang ba ka jingiakren kan long kaba iaid beit iaid ryntih ki la rai ban khang kyrdep shwa shipor ia ki khyrdop jong ki.
Ha kawei pat ka khubor, nalor u Acting Dolloi ka JOwai Elaka, u Dolloi ka Nongtalang ruh, u ma Chui Pohlynjar u la wan ban pyndem ha khmat ka JHADC da kaba ai ia ka shithi ban pan map bad ban thet kti ia lade ba un ym iadon bynta shuh ha kaba khrong khajna lyngba kitei ki khyrdop ba la ai wai da ka Dorbar ki Dolloi Ri Jaintia sha ki riew shimet.
Haba iakren bad u CEM ka JHADC u ma Thombor Shiwat ha kamra treikam jong u, u la iathuh ba ia ka shithi ban pyntip sha kito ki Dolloi kiba la shah weng bad shah sospon yn sa pynpoi la shai ka sngi ba-ar namar ba ka EC ka la ai por ia ki ban weng ia lade na ka jingdonkti lum khajna tad haduh mynta ka sngi.
Ka EC hi kan sa shim ia ka rai ban weng ia kito ki DOlloi kiba la wan pyndep bad kumjuh ia kito ki Dolloi kiba rai ban iaid shakhmat haba lum khajna lyngba ki khyrdop kiba ki la buh Naduh Rattacherra, Mookyndur, Dawki, Saphai bad Khanduli.
Jowai, 25 Risaw:Ka JHADC mynta ka sngi ka la pynmih ia ka hukum ban sospon ia ki 7 ngut ki Dolloi bad 3 ngut ki Acting Dolloi bad ha ka juh ka por ka la thung ia ki Acting Dolloi ha ki katto katne ki Elaka bad ha ki katto katne pat la aiti hi ban khmih shipor ha ka Administrative Officer ka JHADC.
Ka JHADC ka la thung ia u Atiar Bamon kum u acting Dolloi ha ka jah u ma Manbha Kyndoh, ia u Bnai Dkhar ha ka jaka jong u Dolloi Chawas Lyngdoh Raliang Elakaia u Prospol Samati ha ka jaka u Dolloi Copiusness Daw jong ka Nongjngi Elaka, ia u Allosius Shilliang-am ha ka jaka u ma Oldwing Shadong jong ka Bataw-Lakadong Elakabad ia u ma Patric Pala kum u acting Dolloi ha ka jaka u Erodit Sutnga jong ka Sutnga Elaka uba la shah sospon.
Katba ia ka Shangpung Elaka bad Jowai Elaka la aiti ha ka Administrative Officer, ka JHADC ban peit shipor kumjuh ia ka Elaka shangpung la aiti ha ka Elaka Muskut ha ka Planning Officer ka kong K.
Synkon bad ia ka Elaka Nangbah ha u Assistant AO, F Lathong.
Ka JHADC ka la hukum ia baroh ki Dolloi kiba la shah sospon bad shah weng ban pynphai ia ki kot ki sla bad ia ki seal sha kitei ki Acting Dolloi bala thung da ka Council bad sha ka Administrative Officer ka JHADC.
Shillong,25 Risaw:Ka Meghalaya High Court kan pynmih hukum noh lashai ka sngi balang jong ka tiew halor ka jingkynnoh ba la leh tuh ia ka jingthung kam ha ki 34 tylli ki kam jong ka Meghalaya Police Service Officer.
Ka high Court kan pynmih ia kate ka rai hadien ba ka la pynkut noh ia baroh kijingtian bishar mynta ka sngi hat majai.
Lah ban kdew ba ha ka lah sngi u Blei, ka CBI ka la dep phah ia ka ripod jong ka halor ka jingkynnoh ba la leh tuh ia ki mark da ka MPSC.
Lahr uh ban kdew ba ia katei ka kam ka High Court ka la hukum da ka tohkit CBI ia katei ka jingthung kam hadien ba ak la don jingsma ba ka jingpynrung kam MPS ba la leh da ka MPSC ka don jingartatien.
Ia kate ka hukum ka High Court ka la pynmih hadien ba uwei na ki nong aplai ia katei ka kam u Millon Ch, Momin, uba la lah lut ban pyndep ia ka physical efficiency test, preliminary written examination, bad kawei pat ka written test kaba la pynlong naduh ka 8 tarik haduh ka 16 tarik u nailur,hynrei um shym la ioh rung ha katei ka kam.
La khot personal interview ia utei ha ka 15 tarik u nohprah, 2014 hynrei haba la pynbna ia kiba ioh kam ki don 34 ngut bad ka kyrteng jong u kam paw satia.
Kham hadien u la lap ba u ioh mark 874 mark kaba kham heh ban ia ka mark ba ioh da ki 4 ngut kiba ioh kam kata 867, 820, 815 bad 814 mark.
Shillong, 25 Risaw:U MDC ka UDP u Bah Teinwel Dkhar ula pynshai ba ka jingmih khubor hynne ka sngi ba yn pynhiar shuki ia u Charman bad Deputy Chairman ka KHADClada kim risain, kam dei ka jingkren jongu hynrei ka dei ka jingpynmih bakla ha ka lad pathai khubor.
“Ngam shym la kren kynthah iano iano, ka jingmih khubor kam dei ka jingkren jong nga ban kren pyrshah ia u Chairman ne Deputy Chairman ka KHADC", la ong u Teinwel.
Shillong, 25 Risaw:Haka step lah sngi u Blei ha ka por 7 baje eiei kala don ka jingiather kuli hapdeng ki pulit SWAT bad ki dkhot ka GNLA.
Katei ka jingjia ka la jia ha ka khlaw kaba don hajan ka shnong Andamari kaba don ha ki thaiñ Chokpot.
Ki pulit ki la ioh jingtip na ki bor syntiat ba ka GNLA ka thmu ban wan thaw ktem ha thaiñ Chokpot ha ka shnong kaba don hapdeng ka Sibbari bad ka Rongrikkimgre ha South Garo Hills bad ki la ioh jingtip ba ki dkhot ka GNLA ki la don ha katei ka jaka la kumba ar sngi eiei.
Tang mar ia ioh jingtip ki pulit SWAT ki la hiar sha katei ka jaka, bad katei ka dei artad ka por ba ki dkhot ka GNLA ki dang khreh ban dih sha step hynrei kyndit u nongpahara jong ki u iohi ia ki pulit Commando, bad kumta hi u la ther kuli sha ka liang ki pulit.
Hangtei ka la mih ka jingiather kuli mar kylliang kaba la neh la katto katne minit hynrei ki dkhot ka GNLA ki la phet krad ha ki khlaw ba rben.
Kam shym la don kano kano ka jingmynsaw na baroh arliang, ka khubor na ki pulit ka la iathuh ba ia katei ka kynhun ka GNLA la ialam da u Kamdat –Commander.
Shillong, 26 Risaw:U Myntri Rangbah ka jylla u Dr Mukul M Sangma hynne ka sngi Balang u la sam baibam sha ki 110 ngut ki samla pule lyngba ka skhim Chief Minister’s Career Guidance & Counseling Scheme ha ka jingialang kaba long ha U Soso Tham auditorium, Shillong.
Haba kren ha kane ka jingialang, u Dr Mukul u la ong ba ka Chief Minister’s Career Guidance & Counseling Scheme, ka iaid sha lyndet u pud jong ka jinghikai, kaba thew ban saindur ia ki samla pule ban seng nongrim ialada na ka bynta ka lawei jongki.
U la ong ban weng ia ki jingeh jong ki samla, ka long lyngba ka jingwanrah da ki buit treikam thymmai ban pynkylla ia ka jinglong ban ai bor ia ki paidbah.
U Myntri Rangbah u la ong ba ka prokram kan plie lad ia ki samla ban tur shaphrang ia ka lynti iaid jongki da kaba btin lynti ia ka lynti iaid jongki ban jied ia ka kam kaba dei bad kaba myntoi ha ka jingim jongki.
U la iathuh ba ka jingthmu jong kane ka prokram ka long ban thaw dur ban pynlong ia ka, kaba larkam na ka bynta ki samla kaba long kum ka jubab ia ka jingangnud jongki bad ban pynpoi sha baroh ki bynta jong ka jylla.
“La donkam ban ai ia ka jinghikai kaba biang ia ki samla ha ka pule puthi bad ha ka kam ka jam khnang ba kin lait na ka jingialam bakla", la ong u Myntri Rangbah.
U la ong ba ka sorkar jylla ka la pyrshang ban pynbeit ia ki jingdkoh ha ka thungkam thungkam ha ki tnad namar ba ka la long kawei ka mat kaba la pynduh mynsiem ia ki briew ha kane ka jylla, khnang ban ai mynsiem biang ia ki.
“Haba pynbeit ia ka jingdkoh ka rukom thungkam ha ki tnad sorkar ban ai jingkyrmen khnang ban khang lad ia ka bamsap kaba la pynjngut ia ka jingmut jingpyrkhat jong ki samla", u la ong.
U la kyntu ia ki samla ban shim kabu na kane ka skhim khnang ban sain dur ia ka lawei jongki ha ka lynti iaid kaban sa wan ha ki jingim jongki.
Shwa ia kane, la ioh ruh ia ka jingkren na u myntri tnad ialehkai ka jylla u Zenith M Sangma uba la ong ba kane ka skhim ka la ai jingmyntoi bha shibun ia ki samla ka jylla.
Ia ka Chief Minister’s Career Guidance & Counseling Scheme la pyntreikam ha u snem 2012 ban ai jinghikai ia ki samla pule kiba kwah ban ialeh ia ki kam Medical Entrance Exam, Engineering Entrance Exam, Banking Exams bad IAS.
Shillong, 25 Risaw:Ka Kong Deisy Fairlyne Rynjah na shnong Lyngkyrdem, ka la ai pleader notice sha u Mahavir Singhania halor ka jingkynnoh ba u la wan ban khlong maw jubor khlem da tip na jaka ba ka la shim wai ha Lum Saman (Laitkhnum Kynroh Arliang) kaba don hajan Rngain ka surokbah Shillong-Dawki.
Ha ka pleader notice ba ka la ai sha u Singhania, ka Kong Deisy ka la kam ba ia katei ka jaka ka la dep shim wai na u trai jaka u Bah Sweetyjune Kharshandi ba kan pyndonkam ia katei ka jaka.
Ka la ong ba shwa ia kane, ha ka 1 tarik Naitung, 2016, ka la phah pleader notice sha uwei u briew uba la tip kyrteng kum u Samlang Marbaniang na Pynursla ba u dei ban siew ia ka pisa bai buria kaba T.
5 lak namar ba u la wan ban khlong maw jubor na katei ka jaka khlem kano kano ka jingtip, ka jingai bor jongka kum ka trai nongshim wai ia katei ka jaka.
Katkum ka jingiakren bad ka Kong Deisy hynne ka sngi, ka la ong ba hadien ba la ai pleader notice, u une u Samlang Marbaniang u la jubab, ha ka pleader notice ba um dei satia uba leh hynrei u dei tang u nongbylla jong u Mahavir Singhania bad la kam ba u trai katei ka jaka, u la ai wai sha u (Mahavir Singhania).
‘Halor kane ka jingjubab, nga bad u trai jaka (Sweetjune Kharshandi) ngi la phah jingthoh (pleader notice) sha u Mahavir Singhania ba un pynshisha ia ka jingkam jongu, ba la shim wai ia katei ka jaka hynrei haduh mynta um pat ai jubab", la ong ka Kong Deisy.
Ha ka jingthoh, ka Kong Deisy bad u Bah Sweetjune kila ong ba, hato ka long kaba shisha ne em ba u trai jaka ba ka la shim wai ia katei ka jaka, u la ai wai sha u (Singhania) kumba la kam da u Samlang Marbaniang bad lada ka long kumta, u dei ban sei ia ki kot ki sla ban pynshisha.
Ki la buh jingkylli ruh, la ka jingwan dakhor ia katei ka jaka da u Samlang Marbaniang ka long na ka bynta ban shna ia ka surok bad lada ka dei kumta, dei ban sei ia ki kot ki sla ba iadei ba ka sorkar ka la pynshisha halor kane, namar ba la leh khlem kano kano ka jingmynjur jongka bad u trai jaka.
Halor kane ka jingwan thombor ia katei ka jaka, ka Kong Deisy bad u trai jaka Bah Sweetjune ki la dawa ba u dei ban siew ia ka bai buria kaba T.
5 lak namar ba, kila kynnoh, ka jingleh jongki, ka la pynktha khlieh, ka ktah ia ka bor ka sor bad ka jingmut jingpyrkhat jongki bad ka jingmong ka jaka ka puta.
“Lada kim lah ban leh ia kaba la buh, ngim banse ban leh ia kaba donkamban leit sha ki bor ba halor ban pan ia ka hok katkum ka ain", la ong ka jingthoh ba la soi da ka Kong Deisy bad u Bah Sweetjune.
Ha kawei ka liang, ka Kong Deisy ka la ong ba katei ka jaka ka la shim wai ia katei ka jaka kaba dei ka par maw na ka bynta ba kan tih maw bad ka la ioh ia ka jingmynjur ruh na u Rangbah Shnong Nongblai ba kam don kano kano ka jingujor halor kane ka jingtih maw.
Jowai, 25 Risaw:Mynta ka sngi, ka Meghalaya State Pollution Control Board (MSPCB) ka la pynlong ia ka jingpynsngew paidbah halor ka jingpan jingbit ka Ms.
Adhunik Cement Ltd kaba don ha Thangskai ban tih mawshun na ka par kaba la ka dep thied kaba heh haduh 4.
90 Hectare kaba don ha Umsoo-Motang, Thangskai.
Ia kane ka jingpyn-sngew paidbah la pyniaid da u ADC ka East Jaintia Hills, u bah LK Nongbri ha ka jingiadonlang u ADC SS Syiemlieh bad u Asst.
Engineer ka MSPCB, u  bah S.
Syiem.
Na ka liang ki heh company ki la pynshai sha ki paidbah halor ki kam pynroi ba la leh bad ki ba yn sa pyndep na ka bynta ka bha ka miat ka mariang ha katei ka thain bad ruh ka la batai shaphang ka rukom tih ia u Mawshun kaba ym don jingktah ia ka um bam um dih lane ia ka lyer bad wat ia ki mrad ki mreng.
Ha katei ka jingpynsngew paidbah ki la don haduh 105 ngut kiba la wan buh kyrteng ban ai jingkren hynrei tang 71 ki la ai jingkren katba kiba sah ki jahrngai noh.
Napdeng ki 71 ngut kiba la kren, 12 ngut kiba dei ki nongialam ba la mih khmat na ki seng bapher bapher kynthup ia ka FKJGP, KSU Narpuh Circle, NEIPF bad kiwei kiwei.
Kitei ki 12 ngut ki nongialam sengbhalang ki la ieng skhem ban pyrshah ia katei ka jingthmu jong ka Company halor ka nongrim ba kane ka jingkhlong ne tih mawshuh kan ktah ia ka mariang.
Shuh shuh ki don haduh 51 tylli ki shithi kiba la ioh pdiang da ka MSPCB kiba la thoh da kiba bun tylli ki sengbhalang ban ai ka jingkyrshan ia katei ka company.
Nalor ki sengbhalang ki la don ruh ki shithi ba la thoh da ki MDC bad ex- MDC.
Napdeng ki 51 tylli ki shithi, tang 4 tylli kiba pyrshah ia katei ka jingthmu jong katei ka Company pynmih dewbilat ha Narpuh Elaka.
Ka KSU Narpuh Circle ba la ai jingkren da u samla  Chaprang Pynkhlong, President KSU Narpuh Circle u la ong ba ha ki jaka ban ai bus skul ban buh skul ia ki khynnah pule na Lumshnong sha Khliehriat, ka Company ka ladei ban thaw da ka skul kaba bha ha katei ka thain.
Kawei na ka nongshong shnong ka thain, ka kong Rinaroi Bareh ka la kyntu ia ki paidbah ba ha skul ki nonghikai ki la ju hikai, ban iada ia ka mariang hynrei kaba lyngngoh pat ba bun ki nonghikai hangne ki la pynshlur pynban ia ki paidbah ban pynjot ia ka mariang.
Shillong, 25 Risaw:Ka Synjuk ki nongsynshar Shnong ka thaiñ Upper Shillong mynta ka sngi ki la leit ia kynduh ia u myntri ka tnad pynroi sor u ba R.
V.
Lyngdoh uba dei ruh u MLA katei ka thaiñ bad katei ka jingiakynduh jong ki ka dei halor ka jingkyntur pud ka MUDA sha ki thaiñ Upper Shillong kaba kim pat da ioh jingshai bha haduh kine ki sngi.
U bah Gilbert Laloo General Secretary katei ka Synjuk, haba ia kren bad ki nongthohkhubor u la ong ba ki khlieh nongsynshar na ka thaiñ Upper Shillong ki kwah ban pan jingshai na u myntri ka tnad pynroi sor halor ka jingkyntur pud ka MUDA sha ki shnong kiba hap shabar ka Shillong Municipal board ban pyntreikam ia ka aiñ shna ing ba la tip kum ka Meghalaya Building Bye Law 2011.
Ha katei ka jingiakynduh jong ki, u bah Gilbert u la ong ba ka thaiñ Upper Shillong da lei lei ruh kan ym hap hapoh ka jaka Municipal hynrei la pynngat pat katto katne tylli ki shnong hapoh ka Master Plan Areas.
U bah Gilbert u la ong ruh ba u myntri u la pyntip sha ki ba ki paidbah kim donkam ia ka Occupancy Certificate na ka MUDA haba ki shna ia ki ingrim (Assam type) hynrei tang haba ki shna ia ki ingmaw bun mala ki G+3 ki donkam ban siew bad ka jingsiew ka long ha ka dor barit kaba tang 40 naia shi sq ft.
Halor ka jingud ki Rangbah Shnong ba ka MUDA ka pan pisa kaba heh ban ioh ia ka Occupancy Certificate, u Bah Gilbert u la ong ba u bah Ronnie u la ong ia ki ba ki heh ka MUDA ki tip ia ki aiñ ne ki kyndon tangba kim pyntreikam katkum ka kyndon.
Ula ong ba ka sorkar kan shong jingialang ban ym ailad ba ki paidbah ka thaiñ Upper Shillong kin ngat ha ka jingsiew kaba heh.
Ia ka khajna kaba 1% pat kaba dei na bynta ki shnong kiba ha ka Municipal u bah Laloo u la ong ba ba u myntri u la pynshai ba ia katei ka khajna ki dei ki kontraktor kiba pynshna ing ki ban hap siew.
U Myntri u la pynshai ruh ba kam don satia kano kano ka jingkyntur pud jong ka MUDA sha ki shnong kiba don shabar u pud u sam ka Municipal namar ba ka dei ka kamram jong ka Khasi Hills Autonomous District Council (KHADC) ban kan thaw ia ka Agency ban peit ia u pud u sam jong ka.
“Hynrei haduh mynta ka District Council kam shym pat shna kano kano ka Agency na bynta ban peit ia u pud u sam jong ka," la ong u bah Laloo.
Shillong, 25 Risaw:Ka Them Metor mynta ka la kylla kum ka ktem bah jong ka khaii pateng ha kaba la iohi la mih bun tylli ki dukan hangtei kiba die ia ki jingdie bapher bapher, haba shu peit ia ka jingdon jong ki dukan ha shi lynter surok naduh na Iew Mawlong shaduh Bimola, i kumba la don da ki spah tylli ki dukan, hynrei katkum ka rikod jong ka District Council ki don tang 36 tylli ki dukan hangtei.
Ha ka sngi long dorbar ka KHADC ha ka taiew ba la dep, u MDC ka HSPDP na Sohryngkham u bah Pyniaid Sing Syiem u la wanrah ia ka jingkylli hato ki bar jylla kiba shong basah ha Them Metor ki ioh laisen khaii ne-em ( Trading License) , u bah Pynshngaiñ N Syiem –CEM uba bat ruh ia ka tnad khaii pateng ka KHADC u la jubab ‘ho,oid’.
U bah Pyniaid u la kylli biang katno tylli ki laisen la ai ha katei ka jaka, u CEM u la jubab ba ki don 36 tylli ki laisen ba la dep ai hangtei.
Hangtei u bah Pyniaid u la kylli biang balei ba ka district Council ka ai laisen khaii ha katei ka jaka haba ka tip ba ka de itang ka jaka shong jaka sah jong ki nongsar surok, bad kam dei satia ka jaka ban ia thaw kam khaii pateng,u bah Pynshngaiñ u la ong ba la ai ia ka laisen lyngba ka NOC ba la ioh na u Syiem ka Hima Mylliem.
Tura, 26 Risaw:Uwei u dkhot jong ka GNLA u la kyllon iap ha ka jingther kuli kaba la neh shi kynta duna bad ki pulit.
Ki pulit ki la ioh jingtip kaba thikna ba ki don ki dkhot ba lapait na ka GNLA kiba thmu ban thaw ktem ha ki thaiñ ka Nangalbibra, South Garo Hills,kumta ki la hiar sha katei ka jaka ban leit khynra.
Ka jingkhynra ka la sdang ha ka por 10 baje mynstep bad ha ka por 11 baje ka la mih ka jingiather kuli kaba mar kylliang kaba la neh kumba shi kynta duna, hadien katto katne por, katei ka kynhun kaba la suba ba ka dei kaba ialam da u Salman u Area Commander barim ka GNLA, hynrei uba laphet seng noh ban seng la ka jongka kynhun.
Hadien ba la kynjah jar,ki pulit ki la rung ha katei ka jaka ia siat bad ki lalapia kawei ka metiap jong uwei u dkhot uba thiah lyngkrang ryngkat ka AK Rifle kaba u bat ha kti,ki pulit ki la ioh kurup bun ki tiar siat kiba khlain bor kum ka HK Rifle, ka SLR, ka Magazine, ki kuli, mobile bad kiwei pat kynthup ki shithi dawa pisa ka GNLA.
Shillong, 26 Risaw:Hadien ka jingrisaiñ noh u Chairman bad Deputy Chairman ka KHADC, ka la mih ka jingiakren mano ban pyniaid ia ki kam ka ing dorbar ka KHADC.
U Rupang u la twad jingmut na ki chairman barim ka KHADC kiba la shong teng ha katei ka shuki aiu kan jia ia ki kam ka ing dorbar haba ym don nongpeit shuh.
Ka kong Teilinia Thangkhiew,Chairperson barim ka la ong ba haba ym don Chairman bad Dy.
Chairman shuh baroh ka shong ha u Lat ka jylla, bad ka la ong ba ym don ba lah ban khot dorbar dano dano ruh lait na u Lat ka jylla, hynrei shipor ar por ia ki kam ka ing dorbar hap ban peit da u Secretary jong ka Legislative.
U bah Martamlin Pyrbot u la ong ba kumba ju long haba risaiñ u Chairman u don u Deputy Chairman bad ia ka shithi risaiñ u hap ban ai sha u Dy.
Chairman bad kumjuh ruh haba risaiñ u Dy.
Chairman u hap ban ai sha u chairman hynrei ha kane ka jingjia kaba jia mynta ba baroh ngut ki risaiñ ki hap ban phah ia ka shithi risaiñ jong ki sha u Lat ka jylla.
U la ong ba hadien katei u Lat un sa thung Protem Chairman da uwei napdeng ki MDC uba u sngewbit bad utei u Protem Chairman un peit shipor ia ki kam ki jam ka ing dorbar haduh ban da lah ban pynlong dorbar kyrpang ban jied Chairman.
U la ong ba haba jia kumtei ka Executive Committee ka hap ban kyntur wut wut sha u Lat lyngba ka sorkar jylla ban pyntip ia katei ka jingjia,haba kylli hato ka Executive Committee ka lah ne-em ban leit sha u Lat khlem da iaid lyngba ka sorkar jylla, u bah Martamlin u la ong ba kumba la ju leh ha ki por ba la dep la ju iaid lyngba ka sorkar jylla.
Pynursla, 26 Risaw:Ki khun ki ksiew jong u nongsain dur ia ka ‘sorkar synrop’ (coalition government) bad ka MLA Skhim, u Bah Brington Buhai Lyngdoh ryngkat ka BB Lyngdoh Memorial Committee mynta ka sngi kala pynlong ia ka jingrakhe burom ia ka lyngkhuh snem sngi iap kaba 13 jong une u rangbah ha Pynursla kaba dei ka constituency kaba u la mih khmat sha ka iing dorbar thawain ka jylla.
U Bah BB Lyngdoh, u la long u myntri rangbah u ba san sien ha ka jylla Meghalaya bad kum u myntri rangbah u la pynsah nam ialade ha kiba bun ki liang ban kyntiew ia ka roi ka par ha ka jylla kum ka jingthaw ia ka MLA skhim, u nongthaw ia ka sorkar synrop kaba nyngkong duh ha India, kiba la trei kambha ha duh kine ki sngi bad kane ka dei na nuksa ba wat ka sorkar pdeng kala shim ban pyntrei kam, MP skhim kaba ngi khot mynta.
Ha kane ka sngi kynmaw burom ia ka lyngkhuh sngi iap jong une u rangbah, la pynlong hapdeng ka jingiadon lang ki khun ki ksiew, ki kur bad ryngkat ki nongialam ka UDP ka seng kaba u don ha ki snem shwa ba un khlad.
Na ka liang ka Kong Syrpailin Khonglah, ka khun jong u Bah Bring, ka la pynpaw ia ka jingsngew myllung ban ioh ban rakhe biang ia kane ka sngi ban kynmaw ieid ia u kpa jong ka iing hadien palat phew snem ba la khlad noh na kane ka pyrthei.
Kala ong ba kane ka jingrakhe ia ka lyngkhuh sngi khlad noh jong i Bah Bring la rakhe mynta la lai snem kynthih lyngba ka Committee bad haba iohi ia ki nongkyrshan kiba la poilang la sngew kumba i pa i dang don lang.
“Nga kynmaw ba haba ipa i wan jngoh ia ka Langkyrdem Constituency tang mar shu poi ha Laitlyngkot i ju rwai ia ka jingrwai ieid ri bad kum i nongialam ila ialeh na ka bynta ban ioh ia ka jylla Meghalaya la 50 snem mynshwa, i ieng beit thik ha la ka nongrim ba tang ka jingshisha ka ban jop ha ka jingim," ong i kong Syrpai.
Katba u Bah Titosstarwell Chyne u MLA jong ka Sohra, u la kular ban noh syniang saw lak tyngka na ka bynta ban tei ia ka Memorial Hall ha ka kyrteng jong u BB Lyngdoh bad ban shna ia ka  Durmot  ban pynsah kynmaw ia une u riew rangbah ha shnong Laitlyngkot, kaba dei ka shnong ba kha ia u.
U Bah Titos u la ong ba ka jingkynmaw burom ia u Bah Bring ka don ka daw bah, kum ka jaidbynriew kala sei shibun ki nongialam, hynrei u Bah Bring u long u ba khraw ka jingmut pyrkhat bad kumba ka long haduh mynta ym pat don hapoh ka jylla ban ia ryngkat ha ka pyrkhat pyrdain bad une u riew rangbah.
Kaei kaba la pynsah nam kyrpang ka long ba u Bah Bring u dei u kpa jong ka ‘sorkar khleh khaw lang’, u ‘nongthaw ia ka MLA skhim’ bad u la hikai ruh ban long u ba shlur ban “Ong hooid ia kaba dei, bad ban ong em ia kaba dei ban ong Em".
U Bah Chyne u la ong ha kine ki sngi pat, bun ki nongmihkhmat mynta ki kwah beit tang ban iaroh ha ki lad pathai khubor.
Ha kane ka sngi u Dr Jemino Mawthoh MLA jong ka Nongthymmai ruh u la ai jingkren, ki la don ki paidbah ka thain Pynursla, Lyngkyrdem, Laitlyngkot bad na kiba bun ki shnong kiba ieid bad kynmaw ia une u rangbah, kila wan ban sakhi lang ha kane ka sngi,  nalor ki khun jongu, kynthup u Bah Kynsai M Khonglah, ka Kong Syrpailin Khonglah bad shibun kiwei kiwei ki riew rangbah kiba la wan bania shimbynta ha kane ka jingkynmaw burom ia une u riew rangbah jong ka jaidbynriew Khasi.
Ia ka jingialang la pyniaid da u Bah Control Marbaniang uba dei u nongkyrshan radbah jong u Bah Bring ha ki snem ba la dep katba ia ka jingkhublei ia ki paidbah la ai da u Babu Kular Khongjirem u secretary ka BB Lyngdoh Memorial Committee.
Shillong, 26 Risaw:Ha ka 29 tarik mynta u bnai ka Bharatiya Janata Party kan pdiang burom ia ar ngut ki nongmih-khmat barim ka ri Lum Jaintia kiba la wan ban ia soh bad katei ka seng, katei ka jingialang kan long ha Tpep Pale Community Hall ha ka por 11 baje mynstep.
Ki 2 ngut ki nong-mihkhmat barim ka ri Lum Jaintia kiba la leit ia soh sha ka BJP ki long u ma Ma Sing Mulieh, MLA barim ka Jowai uba lalong teng u myntri sorkar jylla-u MDC barim uba la long teng ruh u CEM ka JHADC.
Uwei pat u dei u Ma Marki Mulieh, u MDC ka Jowai North.
Shillong 26, Risaw:Ka FKJGP hynne ka sngi ka la bynshet ia kam president ha u Bah Wilbert Rani ban ialam ia ka seng hadien ba u president jongka, u Bah Joe Marwein  u la rai ban shong thait noh na ka kam shakri sengbhalang bad ban leit phai noh sha ka jylli sain pyrthei.
Ka jingialang bah ka seng hynne ha Jaiaw LumPyllon, Shillong ka la bynshet ruh ia ka kam general secretary ha u Bah Dundee C Khongsit.
Ha ka jingialang jong kaseng kaba la long ha iing dorbar jong ka Jaiaw Lum Pyllon mynta ka sngi la ia poi lut na baroh ki shnat jong k aka seng kiba don ha kane ka jylla baroh kawei, kum ka seng kala ibit ban jied ia u Bah Rani ban ialam ia ka seng.
Haba kren sha ki nongthoh khubor hadien ba la shah jied, u Bah Rani u la ong “kum u nongialam ba thymmai, ka thong ba kongsan jongu ka long ban wanrah ia ka jingiatylli jong ki briew bad ki sengbhalang ha ka jylla".
U la ong ba don ki khep ba ka jingiatylli ka jah ha kaba kawei ka seng ka shim ia kano kano ka ishu, tang ha ka sngi ba bud, ka jah noh ha kaba kawei ka seng ka wohnia ia kano kano ka ishu bad kane ka la wanrah ia ka jingkulmar hapdeng ki padbah, bad ka jingiatylli ka long kaba donkam bha.
“Lada ngi ia bunkam ban wohnia kawei ia kawei pat, kan wanrah tang ka jingduh nong bad ngi donkam ban pynsngewthuh ia ki paidbah ba ka la dei ka por ba ngin long tylli halor kano kano ka mat", la ong u Bah Rani.
Halor ka Inner Line Permet (ILP), u Bah Rani u la ong  "nga dei shi bynta na ka kynhun jong ki 13 seng ban dawa ia ka ILP bad mynta kum u president  ngin buddien ia kane ka kam bad ngin nym shong thait haduh ban urlong".
U la ong ba ka jaka mih bad ka jaka rung ne  entry bad exit point ka sorkar ka slem bad ka daw halor kane ka sorkar ka tip kham bha.
“Ngi la dep jurip ia ki jaka mih jaka rung bad ngi lap ba ka la don ka jingpynslem na ka liang ka sorkarbad ngin sa leit ban kynduh ia u Myntri Rangbah halor kane", u la ong.
U la kren ruh ba ka seng kan sa pynsngew ia ka sorkar halor ka jingjur ki kam thombor ia ki kynthei ha kane ka jylla.
U Bah Rani, u la ong ha kane ka seng FKJGP naduh u snem 1997 bad u la iai beteng ban don ha ka seng haduh kine ki sngi, hapoh jong ka seng u la bat bun ki kam, kane kajingianeh jong u hapoh jong ka seng kala pynlong ia ki para dkhot ban bynshet noh ia kane ka kam ptrsident ha dien ba u Bah Joe Marwein u la shim ia ka rai ban poi noh sha ka sain pyrthei.
U Joe u la don ka jingthmu ban leit rung noh sha ka sain pyrthei ha kane ka kynti bad katkum ka khubor, u la don ka jingkwah ban leit iasoh bad ka UDP bad un pan tiket na North Shillong ha ka 2018.
Shillong, 25 Risaw:Ka jingialap elekshon MDC shiteng samoi kam pat da shongshit bha mynta, watla ki don katto katne tylli ki seng saiñpyrthei kiba la sdang ha ki katto katne tylli ki jaka jong ki konstitwensi.
Hynrei la sngewthuh ba naduh ka taiew ba nyngkong u naiwieng ka jingialap elekshon kan sdang shongshit noh bad bun na ki seng saiñpyrthei kiba la pynkhreh ia ki prokram bapher jong ki ban leit tur sha ki konstitwensi kiba hap ban ia khun ha katei ka elekshon shiteng samoi.
U Rupang u la wad jingtip na ki seng saiñpyrthei bapher bapher ban tip da kino ki sim pah simsong kin phah hiar sha kylleng ki konstitwensi ban pynjop ia u kyrtong ka seng jong ki.
Haba twad jingmut na ki nongialam ka seng Congress ki la ong ba ia ka jing kanbas elekshon ym shym la dei ba pynbeit da ka Party hynrei ka shong ha ka jingpynbeit u kyrtong uba ia khun da uno u briew u kham kwah ban leit ialap ha ka konstitwensi jong u.
Ki la iathuh ba ki peit katkum ka konstitwensi iano ki paidbah ki kham sngewtynnad ia u bah D.
D Lapang,bah Prestone Tynsong , bah HDR Lyngdoh ne da kiwei pat bad katei ka shong ha la ki jaka jaka katkum ka jingpynbeit jong u kyrtong ka seng Congress.
Hynrei la sngewthuh pat ba ki nong kanbas ba kham hakhmat jong ka seng Congress ha katei ka elekshon shiteng samoi kin long u bah Lapang,bah Prestone bad u bah HDR Lyngdoh watla la iathuh ba kin don katto katne ki jaka kiba u myntri rangbah ka jylla u Dr.
Mukul Sangma ruh un hiar ialap elekshon.
La sngewthuh ba na bynta ka Nongkrem konstitwensi u nong kanbas ba hakhmat eh jong ka seng Congress un dei u bah Prestone bad bah Lapang, ha Sohiong bad thaiñ West Khasi Hills u bah HDR Lyngdoh bad kiwei pat kynthup ia u myntri rangbah ka jylla.
Ha katei ka jingiakren bad ki nongialam ka seng Congress kam shym la mih satia ka kyrteng u MP ka Shillong u Ma Vincent H Pala kum uwei na ki nong kanbas, haba kylli hato la buh prokram ne-em ia u ma Pala , ki la jubab ba ka shong ha u kandidet ba un pynbeit prokram.
Na bynta ka seng BJP u nongialam katei ka seng u bah David Kharsati , General Secretary haba ia kren bad u Rupang u la ong ba nalor ki nongialam na kane ka jylla, la thikna ba kin don bun bah ki heh BJP na ka jylla Assam ki ban wan ban ialap elekshon na bynta ki kyrtong MDC jong katei ka seng ha kane ka elekshon shiteng samoi.
U la ong ba nalor ki heh na Assam kiba la pynthikna , katei ka seng ka dang ap mynta ia ki heh na Delhi ba kin pynthikna.
U bah Witting Mawsor General Secretary ka HSPDP u la ong ba ki radbah jong katei ka seng ban leit kanbas ha ki 6 tylli ki konstitwensi kin dei hi ki nongialam ka Central body naduh u bah Ardent M Basaiawmoit-President , ma u bad kiwei pat ki nongialam kynthup ia ki MLA bad MDC katei ka seng.
U la ong ba ka suk bha ban beh tang 6 tylli ki konstitwensi.
Ka UDP dei ka seng kaba la iaid shaid shaid mynta ha ka jingialap elekshon ha kiba bun ki konstitwensi watla kam pat da don ka jingialang paidbah, haba ia kren bad ki nongialam katei ka seng ki la ong ba ki nong kanbas ba hakhmat jong ki ki kynthup ia u President –u Dr.
Donkupar Roy, u General Secretary u Dr.
Jemino Mawthoh, bah Titos W Chyne MLA bad bun kiwei pat ki nongialam jong ka kiba pnah ktien pnah thylliej.
Shillong, 27 Risaw:Ka UDP Shillong city ka la pynpaw ia ka jingsngew shaiong ngain ban iohi ba ki kali saw (SPTS) kiba pyniaid ka sorkar ban kit briew ha nongbah Shillong, ki la kylla pyut pynban ha jaka set.
Ha ka jingpynlait khubor mynta ka sngi, ka UDP Shillong City lyngba u Allantry Franklin Dkhar u General Secretary u la ong ba ka party ka sngew lyngngoh shibun ban iohi ia ka jinglong ki kali saw kynthup ki bos bad taki kiba shu shong ei khynreng ha kaka buh khlem pyndonkam, ha jaka ban iaid ban ieng ban kit ia ki nongleit nongwan.
U la ong ba ka jingduna ki kali ban kit ia ki nongleit nongwan la iohi ba ki duna bha bad la iohi ba ki nongleit nongwan ki la thngian ban ap kali na Motphran, Khyndailad bad Laitumkhrah.
Ha kawei ka liang, ka Shillong City District ka UDP kan pynlong ia General Council ha ka 29 tarik Risaw ha Deva Kumar Das Memorial Hall ha Sankar Dev College por 10 baje emynstep bad ha kane ka jingialang kan iakren ia ki mat ba ktah ia ki paidbah.
Jowai, 27 Risaw:U Suba donkti ban leh be-ijot ia kawei ka samla lud kaba dang hapoh ka rta u la shah bom shnong ha u paidbhur ka shnong Nartiang Pohshnong ha West Jaintia Hills District mynta ka sngi.
Utei  u runar uba la tip kyrteng kum Wan-O Dhar uba dei uba la don bun tylli ki kes pyrshah ia u kynthup ia ka kes thong pisa ban pyniap u la shah khang kerkut ha u paid bhur mynta ka sngi ha kaba ki la bom la tied ia u haduh ba u la mynsaw.
Donbok ba ki nongialam shnong ki la ioh ban pyllait ia u na kitei ki paid bhur bad set ia u hapoh iing dorbar shnong tad haduh ban da poi ki pulit ban wan shimti  bad ban kem ia u bad rah syndon ia u sha Jowai Police Station.
Utei u briew u la leh be-ijot ia katei ka samla lud da kaba pynap da ka tari na ryngdang ban ialam iaka sha kawei ka iingtrep sah bri ha kawei ka pynthor kba kaba don hajan katei ka shnong.
Utei u runar u la phla ruh ba u la leh ia katei ka kam pohjait bad na ka liang ki pulit ki dang tohkit bniah ia u ymtang ha katei ka kam hynrei halor kiwei kiwei de ki kam runar ba shyrkhei jong u.
Shillong, 27 Risaw:Ka Select Committee (SC) kaba la khlieh da u Myntri Rangbah Dr Mukul Sangma ka la wad briew shuh ban sieh dkhot ha ka Meghalaya State Human Rights Commission (MSHRC) bad ka la bthah ia ka tnad Political ban iit briew na ka bynta kane ka ka.
Haba kren mynta ka sngi hadien ba la wai ka jingialang, u Myntri Rangbah la ong ba ka Commission ka donkam shuh sa uwei u dkhot ban thung bad la bthah ia ka tnad Political ba kan leh ia kane ban phah ia ka kyrteng sha ka Committee ba kan leh ia kaba donkam.
Ka sorkar jylla ka la pynmih ia ka jingpynbna ban thaw ia ka Commission ha ka 7 tarik Jyllew ha kaba u Chief Justice barim u Aftab H Saikia u la shah thung kum u Chairman bad u DGP barim u Bah PJP Hanaman kum u dkhot.
U Aftab H.
Saikia u dei u Chief Justice ka High Court ka Jammu & Kashmir, u la long teng ruh u khlieh ka Assam State Human Rights Commission.
U Dr Mukul u la ong ba ka Committee ka la pyndep ia ki jingdonkam baroh ban ioh ia u chairman bad ruh ia u dkhot.
U la ong ba ia mynta, ki don tang ar ngut ki kyrteng bad ka donkam sa uwei ban long u dkhot katkum ki kyndon.
Shillong, 27 Risaw:Ha kaba iadei bad ka jingshah sospon ki Dolloi, u bah John F Kharshiing, ha ka 26 tarik Risaw 2016, u ioh lad ban la kren da ka phone ia u Bah Thombor Shiwat, MDC, CEM, JHADC ban kyntu ia u bad ka Executive Committee, JHADC, ban thaw lad thaw lynti ban shim khia ban pynbeit ia kane ka kam da ka jingiasngewthuh jingmut khnang ban kan nym don ka jingktah ia ka synshar khadar, khamtam ka niam ka rukom ha ki Elaka Dolloi.
Na ka liang u CEM, JHADC u la ong ba ka EC jong u ka long kaba kloi ban ia pynbeit ia kitei ki jingeh.
U Bah John Kharshiing, u pynsngew shuh shuh, ba u la pynpaw ba u la leit ia kynduh bun sien ia ki CEM ha Khasi, Jaintia bad Garo Hills ban pynsngew ia kane ka phang, hynrei sngewsih kim don por, namar kumba ka long ia ki District Council la ia shim bynta da ki Seng Sain Hima (Party) kiba synshar ia ki jingsynshar tynrai kiba shong nongrim ha ka jingbym don liang lane ym don opposition lane Ruling ha ki Shnong, Raid bad Hima /Elaka.
Ka jingsuki palat ki District Council ban pynlong AIN ia ki jingsynshar tynrai ka long ka daw bah kaba wanrah ia ki jingeh ha kane ka Ri, kumjuh ka jingbym don ka jingia sngewthuh jingmut hapdeng ki District Council bad ka Sorkar Jylla ruh ka long ka daw kaba ktah ia ka jingpynlong ain ia ki Riti Dustur, katno kan jinglada bha lada ki District Council kin long noh kiba khlem Party, namar kumba long mynta ki riewshimet ki long ka kynhun kaba heh tam.
Shillong, 27 Risaw:Ka jingialang ba kyrkieh jong ki D.
El.
Ed trainees (Batch 2013) kiba kynthup ia ki nonghikai Govt, SSA, Deficit, Adhoc kiba hap hapoh East Jaintia Hills bad West Jaintia Hills District kan long ha ka 29 tarik mynta u bnai ha District Library Auditorium Mynthong Jowai ha ka por 10 baje mynstep.
Ha katei ka jingialang yn ai ia ka ripod jong ka jingiakynduh bad U Uday Kumar Khanikar Regional Director ka NIOS regional centre Guwahati myn ha ka 25 tarik mynta u bnai kumjuh ruh yn iakren ia shibun ki kam kiba ia dei halor ka jubab bala ioh na utei u Regional Director.
Ka kyrwoh khubor ka la kyrpad ia ki dkhot jong ka ban ia poi lang sha katei ka jingialang.
Shillong, 26 Risaw:Ka Dorbar ki Daloi ka Ri Jaintia, ka la phah ia ka jing ujor mynta ka sngi sha U Secretery ka tnat pynneh mariang jong ka sorkar India bad kumjuh sha U Chairperson jong ka National Green Tribunal, New Delhi, ha kaba ki la ujor halor ka jingpyniap pathar ia ki dohkha, kiba don da ki phew metric ton, ba la leh ia katei ka kam, da ka Executive Committee jong ka Jaintia Hills District Council.
U Ma Manbha Kyndiah lem bad U Ma Oldwing Shadong, ki pyntip ba ki la shondur ha ka 25tarik Risaw, na kawei ka wah, ha kaba la pyniap pathar ia kitei ki dohkha, da ki briew, kiba la thung da ka Executive Committee.
Ka jingjia, ka dei kaba khia shibun eh bad la bthah ia kitei ki tnat sorkar, ba kin leh da kaba tyngeh bad kem ia kitei kiba donkti halor katei ka kam beain.
La buh ruh ha katei ka jing ujor ia ka jing pynbna, kaba 8tarik Nailar 2016, kaba dei halor ka jing ai wai tong dohkha jong ka Council, ha kaba la buh dor T.
1lak ban tong dohkha na Wah Umngot, T.
1.
21lak na Wah Lukha, na Umtyrngai T.
27,000, na Lakroh naduh khlieh ka kjat ka Thwei Pachum haduh pud Bangladesh, kaba T.
1,25lak bad sa kiwei de ki Wah.
Ha kawei pat ka khubor, kaba la pynmih da ka Borghat Jaliakhola Aquatic Life Welfare Association, ka pynpaw ia ka jingsngew pyrshah jur jongka, halor ka jingleh thombor jong U Markos Syrti, na ka Shnong Chiehruphi, uba la siat bad bom pathar ia ki dohkha ha ka Wah Prang, ha ka 23tarik mynta u bnai.
Ka seng, ka la leit mar mar ha ka 24tarik mynta u bnai bad ka la lap ia bun bah ki dohkha, kiba la shu per ha jrong um, naduh ki dohkha heh bad haduh ki dohkha rit ruh kumjuh.
Katei ka seng, ka iathuh ba U Markos Syrti, u dei uba la ioh kontrak na ka Jaintia District Council, ban tong dohkha na ka Wah Tisang, Pyrhung bad ka Wah Prang, ha kaba ka bai wai ka long T.
38hajar, na ka bynta kitei ki lai tylli ki Wah, ong ka khubor ba la pynmih da U President bad General Secretery jong katei ka seng, ha kaba ki la dawa ruh, ba dei ban pynduh noh ia ka kontrak jong utei u briew.
Shillong, 27 Risaw:Ha ka jingpynmih hukum ha ka 25 tarik mynta u bnai u Judicial Magistrate First Class, Shillong u la rai pynrem ia 3 ngut ki briew u Bishal Syiemlieh, Sanborlang Jana bad u Franklinton Mawlieh katkum ka kyndon U/S 110(1)(b) Meghalaya Police Act bad la daiñ kuna ia ki T.
5000 tyngka marwei namarba ki hylla kyrkait bad ka bu-aid kyiad ha Khyndailad,Shillong.
Nongpoh, 26 Risaw:Ka Dorbar Raid Nongkylla bad ka Nong-poh Elaka Sirdarship, ha ka jingialang kaba la long hynnin ka sngi ha Nongpoh, ki la pynpaw ia ka jingpyrshah halor ka jingthmu ka sorkar ban shim ia ka jaka kaba don ha 19Mer na ka bynta ban shna ia ka Entry & Exit point, namar ba ka sorkar ka la leh lyndet khlem da pyntip sha ka Dorbar Shnong, Dorbar Raid bad Dorbar Hima.
Katkum ka kyrwoh ba la phah da u Bah Phrangsngi Syngkli, uba dei u Lyngdoh ka Raid Nongkylla bad u Bah SR Syngkli, Secretary ka Nongpoh Sirdarship Elaka, la kynnoh ba kane ka jingleh da ka sorkar ka long kum ka jinglehdonbor bad iuhroit ia ka kata ka Riti Dustur bat khyndew ha ka Bri u Hynniewtrep, namar kat haduh mynta ka na ka liang ka bor sorkar kam shem la kynjoh ktien la ka long na ka Dorbar Shnong, Dorbar Raid bad Dorbar Hima.
Ki la ong ruh, ba kim don kano kano ka jingpyrshah ia ka sorkar ba kan shim ia katei ka jaka lada ki wan da ka lynti, namar katkum ka Riti Dustur Ri Raid ha ka Elaka Nongpoh Sirdarship, ka la kdew shai ba kim lah ban leh ia kano kano ka jaitkam kaba iadei bad kiwei pat ki shaphang ka khyndew ka shyiap khlem ka jingtip u Rangbah Shnong, ka Raid bad Hima.
Kumta haba iadei bad kane, ki la buh ruh ia ka jingkyrpad sha ka Ri Bhoi Youth Federation (RBYF), ba kan wan ban tuklar lem halor kane ka kam, ki la bynrap.
Nongstoiñ, 28 Risaw:Ka Khasi Student Union (KSU), Mawshyn-rut Circle, mynta ka sngi kala ioh ban kurup noh ia kawei ka kali pick up kaba don ia u Registration No.
ML 06 6037, kaba la kit ia u khaw reshon ha ryngkat ka jingthmu ban leit die ia u tei u khaw sha ka wei na ki dukan ha Riangdo.
Na ka liang jong u President ka KSU Mawshynrut Circle haba iakren bad ki nongthoh khubor u la ong ba katkum ka jingtohkit bniah na ka liang jong ka seng la lap ba ia u tei u khaw reshon ba la thmu ban leit die, u dei u khaw jong ki 5 tylli ki skul kiba kynthup ia ka skul Jynru Niangbrak LPS, Riangshiang Pres.
LPS, Daso Pres LPS, Rev.
S.
W.
Memo LPS bad ka skul Iew Jynru LPS kiba hap hapoh Jynru Niangbrak Fair Price Shop.
Shuh shuh na ka liang jong u samla Armstrong Sohshang u la iathuh ruh ba haba pyrshang ban kylli ia u Dealer balei ba u thmu ban leit die ia u tei u khaw skul sha dukan, na ka liang jong u tei u Dealer u la ong ba u shu mut tang ban leit buh namar ba ym don jaka buh.
Shuh shuh u tei u nongialam ka KSU u la ong ruh ba na ka liang jong ka seng kam pdiang ia katei ka jingaidaw jong u tei u Dealer namar ka jing jngai jong ka stock ka long tang kumba 300 metre sha dukan bad kaba sngew lyngngoh ka long ba u tei u Dealer u la ong ba u shu mut ban leit pynbuh hynrei ia u tei u khaw la dep ban thew shwa ban buh ha dukan.
Ha kaba iadei bad katei ka bynta na ka liang jong ka seng ka pynpaw ia ka jingsngew khia kaba jur ha lor katei ka kam beain kaba la pynduh pat ia ka hok jong ki khynnah skul kham tam kito ki ba wan na ki long ing ba duk, bad ka seng ka maham da kaba tyngeh ruh ia kito ki wei pat ki ba ju mlien ha ka ban die tuh ia u khaw, shini rashon sha ki dukan khlem da pynpoi sha kiba dei ban ioh,khamtam sha ki skul kiba kham sha kyndong ki bym ju ai Mid Day Meal sha ki khynnah skul.
Na ka liang jong ka seng ka kyntu jur ruh ia ka ophis jong u DI ban phah tohkit halor katei ka kam bad ban pynshitom da kaba tyngeh ia ki ba don kti.
Shillong, 26 Risaw:U Chairman ka KHADC u bah Manstudy Nongrem bad u Deputy Chairman u bah Donevan Khar wanlang ki la risaiñ noh mynta ka sngi ia ka kam ba ki bat, ia ka shithi risaiñ ki la phah sha u Lat ka jylla lyngba u Secretary jong ka Legislative Committee.
Kitei ki 2 ngut ki risaiñ halor ki ar tylli ki nongrim,kawei ka dei namarba ka seng Congress ka la rai ban weng noh ia ka jingkyrshan ia ka PDF ka kynhun synrop ha KHADC kaba ialam da u bah Pynshngaiñ N Syiem kum u CEM uba la shah sopon 3 snem kynthih ha ka seng Congress bad kawei pat ka daw ka dei namar ka jyrsieh bamsap jong ka Executive Committee ka KHADC kaba dang iaid hapdeng ka jingtohkit mynta.
Kitei ar ngut ki la pynpaw ba kim sngew dei shuh ban dang bat ia ka kam jong ki hadien ba ki weng noh ialade na ka PDF.
Halor katei ka jingrisaiñ jong ki u bah Manstudy Nongrem u la ong ba katkumka AD rules la shah ia ki ban hiar shuki bad ki hap ban phah ia ka shithi risaiñ sha u Secretary jong ka Legislative.
Lah ban kdew ba shuwa ba kitei ki 2 ngut kin risaiñ, 3 ngut ki EM u bah Pynshngaiñ na ka seng Congress ki la risaiñ bad kitei ki kynthup ia u bah Process T Sawkmie MDC ka Mawlai konstitwensi uba bat ia ka kam Dy.
CEM, u bah Lamphrang Blah MDC ka Mawphlang EM ka tnad Elaka bad u bah Jansing Tynsong EM ka tnad Labour.
Da ka jingrisaiñ noh kitei ki 5 ngut mynta ki don 5 tylli ki shuki kiba sah thylli ha KHADC.
Shillong, 27 Risaw:U lyoh ba dum u la wan tap kyndit kyndit ha kawei ka longing mynta ka sngi ha kaba tang hapdeng ki khyndiat minit 7 ngut ki mynsiem briew ki la duh ei.
Katei ka jingjia ka la jia mynta ka sngi ka 27 tarik u risaw ha ka shnong Nongthymmai-Neng, Lyngiong ka shnong kaba hap ban iaid lynti ban leit sha Tyrsad.
Ka jingjia ka la jia ha ka por 2 baje nohphai sngi.
Ki 7 ngut kiba la iap na kajuh katei ka ing ki dei ka kmie kaba la tip kyrteng kum ka kong Trisdalin Shangpliang kaba don hapdeng ka 45 haduh 50 snem karta, nangta ki khun rit jong ka kiba la tip kyrteng kum u Kamurstar Shangpliang (9 snem karta), ka Sngewbhalang Shangpliang (6 snem karta), u Beddingstar Shangpliang (5 snem karta),ka Shishalin Shangpliang ( 2 snem shiteng karta), u khyllung ba dang 7 bnai u bym pat shym la buh kyrteng bad iwei pat i dei iba dang don ha kpoh ka kmie kaba dang armet i dang don 4 bnai.
Ha ka por ba jia katei ka jingjia u kpa jong kitei ki khynnah uba la tip kyrteng kum u Tirot Sing Khyriem um don ha ing,hynrei u don sha Lyngkha ryngkat bad 6 ngut ki khun heh jong u.
Ka kong Trisdalin bad u bah Tirotsing ki don 11 ngut kikhun bad haba kheinlang bad iba hakpoh ki long 12 ngut.
Katkum ka khubor ba la iohlum na ki pulit la iathuh ba ha ka por ba jia katei ka jingjia ka dei ruh ka por ba u slap u la sdang rang, hynrei kyndit ka don ka jingthud ka bor ding ilektrik bad ka don ka jingkynshait ding ha ka jaka ba buh meter bad ha katei ka por kitei ki briew kiba don hapoh ing ki la mih shabar.
Shabar jong katei ka ing tin kaba ki shong ka jaka ka dang jhieh naba dang shu hap slap bad dei hangtei ba ka nbording ilektrik ka la lympat ia kitei baroh shiing haduh ba kin da iap hashen,la ong ba ym don ba iohi ia katei ka jingjia hynrei ki kyndit ban lappynban ia ki metiap kiba thiah lyngktar shabar jong ka ing.
Tang mar ia ioh jingtip ia katei ka jingjia ki pulit ryngkat ki majistor ki la hiar sha katei ka shnong bad la pyllait noh na ka post mortem kumba la kyrpad da kiba haing.
Katkum ki dak kiba paw ha ka met jong kitei kiba iap la iohi ba ka don ka jinging ding ha ki bynta bapher ka met jong ki ,don kiba ing na bynta ki kjat, durkhmat.
Ia ka metiap jong ki yn pynkhuid lashai ka sngi.
La iathuh ba ha katei ka por ba jia katei ka jingjia , ka ding ilektrik ka la pur ym tang ha katei ka ing hynrei ka la jia ruh ha kiwei pat ki ing hynrei kam shym la don kano kano ka jingjia ba sngewsih ha kiwei pat ki ing.
Shillong, 27 Risaw:Ka Meghalaya High Court ka la kyntait ia ka jingkyrpad ka Kong Agnes Kharshiing ka President ka CSWO ba ka Kashari ka dei ban pynmih ia ka hukum ban pynngat kam runar (criminal case) ia kiba donkti jyrisieh thungkam sia lieh ha ki skul LP Skul sorkar jylla.
Ka Kashari ka la kyntait ban pdiang ia ka jingkyrpad ha ka jingshim bishar kaba long mynta ka sngi, bad ka la ai ba kane ka mukotduma ka dang don ha kti ka Supreme Court.
Haba kren bad ka Kong Agnes ka la ong ba Kashari ka la kyntait ia ka jingkyrpad jongka, bad mynta kam banse ban thaw lad ban leit tied jingkhang noh sha ka Supreme Court ka ri.
Ka la ong ba ka jingkyrpad jongka, ka iapher na ka kam kaba la don ha ka Supreme Court namar ba ka kwah ba dei ban pynngat kam runar ia kiba donkti ha kane ka kam bad ban aiti ban tohkit sa ka CBI katba ka mukotduma kaba dang don ha Supreme Court ka dei ka kam ba la ujor ha ka dur ka Civil case.
“Ngam banse ngan hap ban peit ban leit noh ban ujor sha ka Supreme Court halor kane ka kam", la ong ka Kong Agnes.
Kham mynshwa ha ka 3 tarik Risaw, ka Meghalaya High Court ba la khlieh da u nongbishar SR Sen, ka la pynkut noh ia ka jingbishar ia ka ejahar halor ka kam sia lieh ne ka bamsap thungkam nonghikai LP Skul ha ka jylla halor ka nongrim ba kane ka mukotduma ka dang don ha ka kti ka Supreme Court.
Ka Kong Agnes kala ujor ejahar halor ka jingbym leh eiei ki pulit bad ban aiti ia kane kam ha ka jingtohkit ka CBI.
Ka Kashari ka la pynkut namar ba u Commissioner ka tnad kam pohiing u EP Kharbhih uba dei ruh u dkhot ka High Level Scrutiny Committee u la thep da ka Affidavit da kaba ong ba kane ka mukotduma ka iasyriem ha ka jinglong jong kaba dang don ha ka Supreme Court.
Na ka liang ka Kong Kharshiing ka la ong ba ka don jingthmu ban ujor biang halor kane.
Ha ka kaiphod tohkit ka CBI, na ki 350 ngut ki kyrtong ba iakhun ia ka kam nonghikai LP skul kum ki Assistant teacher, 255 ngut la ai jingthoh da ki MLA ban thungkam ia ki.
Nongpoh, 27 Risaw:Ki paidbah nong-shong shnong ka Umsaw-nongkharai, ba hap hapoh ka Hima 12 Lyngdoh Nongpoh Sirdarship Elaka, Ri Bhoi District, mynta ka sngi ki la mih paidbah ban pynpaw ia ka jingpyrshah kaba jur halor ka jingleh donbor ka Khasi Hills Autonomous District Council (KHADC), kaba la thung Acting Rangbah shnong ia u Bah Joseph Lyngdoh bad kyntait ia u Bah Anjelus Sun ia uba la jied da ki paidbah nongshong shnong.
Kane ka la paw pyrthei mynta ka sngi, hadien ba utei u Acting Rangbah Shnong, ha ryngkat ka jingiadonlang ki briew ka Raid Umsawnongkharai, ki la khot jingialang paidbah ha katei ka shnong, ha kaba kane ka jingialang ym shem la lah ban pyniaid beit, namar ki paidbah ha katei ka shnong kim pdiang ia kane ka jingialang bad ka daw hi ka dei namar ba kim hun ia utei u Acting Rangbah shnong ba la thung jubor da ka KHADC.
Haba ki nongthohkhubor ki la hiar sha katei ka shnong, la lap ba ka liang u Bah Joseph Lyngdoh kaba la khot ia katei ka jingialang paidbah kam don shuh bad na ka liang ki paidbah ki la ong, ba katei ka kynhun ka la phet iam rem noh ba duna ki nongkyrshan, namar jan baroh ki nongshong shnong kim hun ia ka jingthung Acting ka KHADC ia u Bah Joseph Lyngdoh.
Lah ruh ban pynkynmaw hangne, ba ka Dorbar Shnong Umsawnongkharai ka la pynlong ia ka jingjied Rangbah Shnong ha ka 10 tarik u Nailur mynta u snem bad ha katei ka sngi ba la pynlong ia katei ka jingjied Rangbah shnong, jan baroh ki paidbah nongshong shnong ki la jied ia u Bah Anjelus Sun, ban long kum u Rangbah Shnong.
Ki la pynpaw ruh ia ka jingsngew lyngoh halor ka jingleh donbor da ka KHADC, ka thung Acting ia u Bah Joseph Lyngdoh, katba ki la iehnoh ia u Bah Anjelus Sun ia uba la jied da ki paidbah bad ki la kynnoh ruh ba ia kane la leh da ki katto katne ngut ki briew kynthup ia ki Politician, khlem da pyntip sha ki paidbah nongshong shnong, ki la ong.
Shuh shuh, ki la ong ruh ba ki la leit ban iakynduh ia u Bah P.
N Syiem, CEM, ka KHADC ha ka 24 tarik mynta u bnai, ha kaba na ka liang u CEM u la kular ban khot ia ki ophisar ban pynbeit ia kane ka kynrum kynram bad ha katei ka jingiakynduh ki la aipor shitaiew ia u CEM ban phah pynbeit.
Kumta ka sur kaba mih na ki paidbah nongshong shnong, ha kane ka sngi ka la long ba ki dawa na ka KHADC ba kan weng noh shisyndon ia u Bah Joseph Lyngdoh kum u Acting Rangbah shnong bad lada ka KHADC kam sngap ia ka sur u paidbah nongshong shnong, ki la rai ruh ba kin leit tur syndon sha District Council ban pynpaw ia ka jingpyrshah halor ka jingleh donbor ka KHADC, ki la bynrap.
Hynrei haba iakren bad u Bah Moses Syngkli, Lyngdoh ka Raid Umsawnongkharai, uba la leit sha ka jingialang kaba la khot da u Bah Joseph Lyngdoh, u la pynpaw ba um don jingtip halor kata ka jingioh Acting u Bah Joseph, hynrei ngi leit sha katei ka jaka ka long ban kyntu ia ki paidbah ba lada kim hun ia une u Acting ba la thung da ka KHADC, kan khambha ba kin pynlong biang da ka Fresh Election khnang ban ioh ia ka jingshai, ha kaba uba ioh bun paid uta hi un long kum u Rangbah shnong.
Shillong 27, Risaw:Ka sorkar jylla ka la kwah ba ka surok Two Lane na Shillong sha Dawki ban pynsted khnang ban pynsuk ia ka leit ka wan jong ki paidbah.
Ia kane ka surok ba la mang.
T 1251 klur na ka bynta 71.
5 km, la sdang ban iaid shaid shaid ban thew ia ki jaka ban shim na ka bynta kane ka jingthmu ban sa pyntreikam da ka kompeni na ri Japan ka Japanese International Cooperation Agency (JICA) lada ka treh, kaban shna ruh ia ka jingkieng Dawki ha Wah Umngot.
Kane ka kompeni khaduh mynta kam pat rai ban shimti ban pyntrei ia kane ka surok namar ba ia mynta ka dang pule bniah shwa ia ka jingwad bad surbe jongka, ia kane ka surok.
U myntri ka tnad PWD u MM Danggo hynne ka sngi u la khot jingialang bad ki heh kane ka kompeni JICA ba la don lang u myntri ka PHE Bah Prestone Tynsong, u myntri sor u Bah Ronnie V Lyngdoh bad ki heh ka NHIDCL.
“Da ka jingiatreilang jong ki paidbah, ki nongmihkhmat paidbah jong ki thain, ngin sa lah ban pynbeit noh ia ka jingshim jaka ban shna ia kane ka surok", la ong u Danggo.
U myntri ka PWD u la ong ba ki bor shipai ki la pynpaw ruh iaka jingkloi ban ai jaka ban shna ia kane ka surok, hadien ba la iakren bad ki heh ka National Highways and Infrastructure Development Corporation Limited (NHIDCL).
U la ong ba na Umshyrpi sha Hynniewmer yn shna da ka Four Lane katba kaba sah yn shna da ka Two Lane kata naduh Mylliem sha Dawki-Tamabil.
U la ong ba yn shna ruh ia ka lynti suin ne flyover ha Umshyrpi ha kaba ka KHADC ruh ka la pdiang ban ai no objection certificate (NOC).
U la ong ba ka jingkieng Dawki ha wah Umngot yn shna kaban Two Lane namar ba kane ka jingkieng ka la rim bha ba la shna naduh u snem 1932, kaba jrong 368 meter.
Ia mynta ka sorkar ka dang pynkhreh ia ka detailed project report (DPR) bad hadien ba la pdiang kan sa shim jaka bad la buh thong ban pyndep ia kane ka kam hapoh lai snem.
Katba u Nakamura Jun na JICA u la ong ba ka JICA kam pat rai la kan leh ne em namar ba ka dang pule bniah ia ka rukom bei pisa, la ka long kaba lah ne em.
“Ka JICA kam pat rai halor kane, ka dang pule bniah ia ka", la ong u Jun.
U la ong ba u la don lai bnai ban pule ban surbe ia kane ka surok ha kane ka jylla.
Shillong, 27 Risaw:Ki nongkhaii dewiong ka thaiñ Jaintia ki la kynnoh ba ki nongpyniaid ia ka jingkieng thew kali kaba don ha shnong Sohkha West Jaintia Hills District ki leh shilliangkhmat da kaba pyrkhing tang ia ki kali kit dewiong katba kipyllait lan pat ia ki kali kit mawshun bad kali kit mawum.
Ki la ong ba ia ki kali kit dewiong la shah ba kin kit beit thik tang 9 ton katba ki kali kit mawshun,mawum pat ki kit 30 ton bad ki da ioh ruh ia ka Challan.
U bah B.
Tariang uwei na ki nongkhaii u la pynpaw ka jinglyngngoh ia katei ka jingshah leh shilliang khmat, u bah K Myrchiang bad u bah L Manner kila ong ba ka jingpyntreikam ia kane ka weigh bridge ban phah thew ia baroh ki trok ka long ka bym iahap satia namar tang ki nongkhaii na ki thaiñ Nongtalang ki hap ban siew ia ka pisa haba kila pyndep ia ka jingthew katba ki nongkhaii na ki thaiñ Pynursla kim donkam ban iaid lyngba kano kano ka weighbridge ban pyndep iaka jingthew ia ka mar kaba ki khaii hynrei ki ioh iaid laitlan ban ki shu shah khmih bad shah thew ha ka tnad khlaw (Forest) shwa ba kin leit khaii ia ki mar sha Bangladesh.
Ki la ong ruh ba dei tang ki nongkhaii kiba iaid lyngba ka Sohkha ki hap ban iaid lyngba ka Weigh Bridge katba ha rilum Khasi pat ym shym la don kano kano ka weigh bridge katba ia ujuh hi u mar la khaii sha Bnagladesh.
U Beat Officer jong ka tnad Forest kaba don ha Dawki u bah W Wet ula ong ba shwa ban pyllait ia kino kino ki trok kiba khaii ia ki mar sha Bnagladesh ki pyndep ia ka jingthew jingwoh ba kidei ban kit tang 9 ton bad hadien ba kila dep pynthikna kin sa ai challan ba kin ioh leit khaii sha Bangladesh.
U la iathuh ba haduh mynta ka Forest ka dang thew ia ki mar ki matta da ka Volume Metric katkum ka hukum kaba la pynmih da ka sorkar ha kaba ki shah ia ki trok 6 shaka ban kit 9 ton ha ka jingthew ba kadei ban long 2 phut 7 inshi, ia ki trok 10 shaka ban kit 15 ton ha ka jingthew ba kadei ban long 3 phut 4 inshi, ki trok S type 4×4 ban kit 9 ton ha ka jingthew ba kadei ban long 2 phut bad ki LP trok ban kit 9 ton ha ka jingthew ba kadei ban long 1phut 9 inshi.
Ula ong ruh ba ki trok kiba wan na rilum Jiantia watla kila pyndep iaka jingshah thew ia ki mar hapoh ka weigh bridge ha Sohkha kim lah ban pyllait wat haba kila ioh challan na ka tnad Transport namar ka sorkar kam pat pynmih ia kano kano ka hukum ban pyllait noh ia kitei ki trok kiba la dep thew na katei ka weigh bridge bad haduh mynta ki hap beit ban thew ia kitei ki trok kiba wan na ri lum Jaintia.
U T Bhutia uba dei u Inspector jong ka Custom, ula ong ba kane ka tnad kam ju thew ia kino kino ki trok kiba kit mar sha Bangladesh hynrei ka hap ban pyllait beit ia ki hadien ba ki la iohpdiang ia ka challan na ka tnad Forest kumba la ia pynbeit bad ka sorkar jylla.
Une u ophisar ula ong ruh ba ka tnad Custom kam lah ban pyllait ia kino kino ki trok kiba la wanrah da ka challan ba kila pyndep iaka jingthew ka jongki na ka weigh bridge ha Sohkha namar haduh mynta ki hap ban bud ia ka hukum ban pdiang thik tang ia ki challan ba wanrah na ka tnad Forest.
Ki nongkhaii pat ki la ong ba kam don jingmut ban buh ia ka Weight Bridge ha Sohkha lada ka long ha katei ka dur bad ka jingdon katei ka WB ka long pynban tang kum ka jaka kjit pisa na ki nongkhaii.
Shillong, 27 Risaw:Ka Joint Action Committee of All Megha-laya Farmer Union (JA CAMFU) ka la pynpaw ia ka jingsngewkmen halor ka kren jong u bah PN Syiem CEM uba la pynpaw halor ki jingeh jong ki nongrep hapoh ka jylla.
Lah ban kdew hangne ba haba ai jingkren ha ka jingialang ha Jongksha, u Bah PN Syiem u la ong, kum ki paidbah ka jylla ki la mad ia ka jingeh bad ka jingjynjar kaba har rukom khamtam lei ki nongrep, kiba lada duh bad sniew noh ki mar rep ki hap ban mad ia ka jingeh naba ym don ba phai khmat sha ki bad ba ka sorkar ka la pynlut da ki klur ban ai subsidy ia ki karkhana katba haba shem jingjynjar bad duhnong ki nongrep pat ym ju don ba ai subsidy ne ban pyllait ia ki na ka jingeh.
Katkum ka kyrwoh khubor ba la phah da u bah Commander Shangpliang uba dei u President jong ka Joint Action Committee of All Meghalaya Farmer Union (JACAMFU) kaba dei ka seng kaba dawa na ka sorkar ban wanrah bad pyntreikam noh ia ka policy halor ka rep ka riang ka ban long ka jingmyntoi na ka bynta ki paidbah nongrep ka jylla u la ong, ka seng ka dap da ka jingkmen ban iohi ia u bah PN Syiem uba la pynpaw bad kren halor ka jingeh jong ki nongrep.
U bah Commander u la ong ba u kyrmen ba u bah PN Syiem un iakren ruh ia ka jingeh jong ki nongrep ha Iingdorbar bad kumjuh ruh ban iarpa ban pynbor ia ka sorkar ba kan wanrah noh ia ka agriculture policy bad kumjuh ruh ban pyntreikam ia ki mat jingdawa bapher bapher kiba ka seng ka la phah sha u Mukul Sangma Myntri Rangbah hynrei u bym la leh ei ei haduh mynta.
U bah Commander Shangpliang u la ong ba, lada ka sorkar kam leh ei ei halor ki jingeh ki nongrep ka seng ban leit ban pynshai sha ki paidbah da kaba pynlong ia ki jingialang paidbah bad shuwa ban pynlong da ki prokram iakhih bad u la ong ba ka seng ka pan ia ka jingkyrshan na ki paidbah na kylleng ka jylla khnang ba yn lah ban pyntreikam ia kiba bun ki jingeh jong ki nongrep.
Shillong, 27 Risaw:Ka Coordination Committee on International Boundary (CCIB) ka la sangeh ia ka jingthmu leit tur sha Secretariat kaba ka la pynbna kham mynshuwa ba kan leit tur lashai ka sngi ka 28 tarik u risaw.
Katei ka jingiaid paidbah kaba lapynbeit ban mih na motphran sha Secretariat la pynsangeh noh namarba kim shym la ioh jingbit na u Deputy Commissioner ka East Khasi Hills District.
U bah Kmen Myrchiang Secretary ka CCIB u la ong ba la pynsangeh namarba ym shym la ioh jingbit na ka ophis u DC namarba kan don ka jingleh niam Diwali ki riew ngeit Hindu.
U la ong ba ka CCIB kan sa pyntip ia ka tarik ban pynlong ia katei ka jingiaid paidbah sha Secretariat hadien ba ki la ioh jingbit na ki bor sorkar.
Nongpoh, 30 Risaw:Da kaba sngewkhia halor ka jingsniew ka surok naduh Umsawnongbri sha Umklai ban mih sha Nongpoh, kaba la wan rah jingeh shi kat dei eh ia ki nongleit nongwan, kumta na ka liang ki trai kali bad ki nongniah kali, na ka Umsawnongbri Circle, da kawei ka jingmut ki la mih paidbah ban maramot hi ia ki katno katne bynta ba la sniew palat.
Kane ka dei ka sien ba ar ba ki trai bad nongniah kali jong katei ka thain ki la mih paidbah ban maramot hi ia ki bynta ba la sniew palat, namar ba bun na ki bynta ha katei ka surok ki la jot la pra.
Haba iakren bad uwei na ki nongshong shnong ka Umsawnongbri, u la ong ba kim banse ban maramot hi hi ia kane ka surok, namar ki nongmihkhmat kiba la jied ba kin peit ia ka khia ka shon ki paidbah kim treh ban shim ia ka jingkitkhlieh, u la bynrap ruh da kaba ong “Ngi la khmih lynti ban ioh ka jingiarap na ki nongmihkhmat na ka bynta ban maramot ia kane ka surok hadien ba la kut ka Election, hynrei sngewsih ban ong ba kat haduh mynta ym pat leh ei ei", u la ong.
Kumta u la kyntu ia ka sorkar bad nongmihkhmat ba kin phai khmat lem sha katei ka jaka da kaba pynmang lem ia ki skim bad jingiarap na ka bynta ban kyntiew ia katei ka thain, khnag ban iaryngkat kumba long lem kiwei pat ki shnong ha ka jylla, u la bynrap.
Shillong, 30 Risaw:Kum shi bynta ka jingrakhe ia ka National Disaster Reduction Day ka District Disaster Management Authority West Jaintia Hills ha ryngkat ka jingia trei lang bad ka Medical Superintendent Jowai Civil Hospital mynta ka sngi ki la pynlong da ka da ka Mock Drill halor kumno ban leh lada don kino kino ki jingjia kum ki jingpynjot ki bor mariang bad kiwei kiwei.
Ia kane ka Muck drill la pynlong ha phyllaw iing jong ka Jowai Civil Hospital Ialong.
Ka jingthmu ban pynlong ia kane ka ka Mock drill ka long shi bynta ban pynkhreh ban iarap ialade bad ruh ban long kiba la kloi ban iarap lem ia kiwei.
La pynkhreh iaka Mock Drill halor ka jingjia khie jumai kaba la jia haka por 9.
baje ha kaba ha thain WJHD kala don ka jingkhyllem jong ka Hospital bad ha kane ka jingjia la don ki briew kiba mynsaw don ruh kiba iap, nalorkata kala don ruh ka jingkem ding kaba shyrkhei.
Mar sin jia kane ka jingjia ka Medical Superintendent Jowai Civil Hospital Ialong ka Dr Paswet, ka la pyntip wut wut sha ki bor pyniaid Distrct, bad dei hangne la sdang ia ka Mock Drill ha kane ka sngi.
Ki kynhun Search & rescue teams jong ka Hospital, ryngkat bad ki Rescue Operation Team kiba kynthup iaki Home Guard kila iarap iaki briew kiba mynsaw kiba don hapoh Hospital bad la sei iaki shabar ka hospital ban pynpoi iaki shaka jaka ai jingsumar bala pynieng daki Camp bad ia kito kiba la mynsaw jur la pynkit iaki da ka kali Ambulance ban ioh jingsamar na kiwei pat ki jaka ai jingsumar, la iohi ruh ba ka Fire & Emergency Service kaba la pynlip iaka ding kaba la rhem hajan kane ka hospital.
Hadien ba la dep ban ia chim bynta ha ka Mock Drill, kala don ka jingialang lyngkot bala pyniaid da u ma SC.
Laloo Additional Deputy Commissioner, haka jingdonlang ryngkat u bah ADM.
Wallang, ka Dr.
A.
Paswet, ki doctor, ki nurse, bad kiwei kiwei.
Shillong, 30 Risaw:U Senior Working President ka UDP u Bah Bindo Lanong  u la ong ba ka jingpyneh pathaw bad kam ki nongialam ka Congress ha kane ka jylla ban jop biang ha ka elekshon 2018, kan long thik kumba pyneh u Tarun Gogoi ha Assam, uba koppia ban rah beit ia ka thong hynrei shah syllad syndon ha ka BJP.
“U Gogoi shwa ka elekshon ha Assam u la kren kop ba ka Congress kan sar naphang hynrei ka jubab u paidbah ka long da khongpong", la ong u Bah Bindo bad bynrap, hangne ha Meghalaya ruh ka jingkren kop ka Congress kan wan jia thik kumba jia ia u Gogoi ha kaba kin ai ia ka jubab.
Haba kren hadien ba la wai ka jingialang jong ka UDP Shillong City ha kane ka sngi Saitjain, u Bah Bindo u la ong “Ki paidbah ha kane ka jylla Meghalaya ki la tip ia ka jinglong ka Congress.
Hato kin bakla ia kane ban pynjop biang ia ka Congress ha 2018?,".
Halor ka jingiateh bad kiwei ki seng sain pyrthei, u Bah Bindo u la ong ba ka por ka dang don bad ka party kan sa iashong jingialang ban iakren ban iapyrkhat halor kane ka kam.
Ha kajuh ka por, ka UDP ka la ther ia kane ka sorkar kaba la iada bad pynrieh tngen ia ki riew bamsap kumba la jia ha ka jyrsieh sialieh ha ka thungkam nonghikai haka jylla, ka bamsap u CEM ka JHADC u Madonbai Rymbai haduh T.
1.
18 klur ia ka pisa jong ki paidbah ban ioh na ka bai khyndew.
“Hato ka sorkar ka dang leh matlah ia kat kane ka bamsap", la ong u Bah Bindo.
“Ngi la iakren ia ka bamsap jyrsieh sielieh bad ngi la sngew khia jur ia kane halor ka jingsuki ban pynshitom ia ki briew kiba donkti ban pynlong langknia bein ia ki nonghikai", la ong u Bah Lanong.
Ha kane ka sngi, ka UDP Shillong City ka la bynshet ruh ia ka kam Joint Secretary ia u Bah Joe Marwein uba la wan ban pyniasoh bad ka UDP hadien ba u la shong thait noh na ka kam shakri ha ka FKJGP.
Nongstoiñ, 30 Risaw:Ka skul Pingbah UPS Nonglwai ban nang kham ai shuh shuh ia ka jingshakri kaba janai ia ki khynnah skul ha katei ka thain, kala ialeh ruh ban nang kyntiew ia katei ka skul sa sha kawei pat ka kyrdan bad kata ka long ban kyntiew noh sha Secondary school ha kaba kala ioh ruh ban buh ia u maw nongrim jong katei ka secondary school.
Ia u tei u Maw nongrim jong katei ka skul la wan ban plied a u Ma Vincent H Pala MP ka Shillong ha ka sngi Saitjain jong ka taiew ba la lah ha ryngkat ka jingiadon lang u MLA ka thain u bah D.
Jyndiang, u bah L.
G.
Nongsiej MDC ka Nongstoin bad kumjuh ki bor pyniaid jong katei ka skul.
U kongsan haba ai jingkren ha katei ka jingialang plie ia u maw nongrim jong katei ka skul u la ong ba ka jingnang jingstad kam myntoi lada ngim don ia ka roi ka par ha ka dong bad ka thain, namar ba kiba bun ki briew kiba la don ia ka jingnang jingstad kaba biang kin hap ban mih na la ka jong ka shnong bad ka thain ban leit wad ia ki kam ki jam jong ki shabar wat na ka Jylla bad ka Ri hi kumjuh.
Shuh shuh u la ong ruh ba ka jingnang jingstad ka iaid ryngkat ruh bad ka jingshlur la ha kino kino ki liang bad ka jingnang jingstad kam mut ruh tang ha ka pule puthi lane ha ka thoh ka tar hynrei ka kynthup lang ruh ia ka pyrkhat ka pyrdain ka roi ka par bad kiwei kiwei.
Ka jingwan jong ka roi ka par ha ki dong bad ki thain ka long kaba donkam haduh katta katta namar ba ka roi ka par ruh kadei shi bynta jong ka jingnang jingstad ong u bah Pala da kaba u la kyntu ruh ia ki paidbah jong ka thain ba kim dei ban shu ia pyrshah klumar ia ka roi ka par kaba wan sha ki dong bad ki thain.
Ha katei ka sngi kum ka dak ban iasnoh kti lang bad ka jingthmu jong katei ka skul ban nang kyntiew kyrdan na ka liang jong u ma Pala u la kular ruh ban noh synniang kumba 5 lak tyngka na ka bynta ban tei ia ka iing skul kaba thymmai.
Katba na ka liang jong u MLA/MDC ka thain kila kular ruh ban ai ka jingiatrei lang bad ka jingthmu ba bha jong katei ka skul na ka bynta ban pynurlong ia ka jingangnud jong katei ka skul.
Nalor kitei ki kynrem ki lyndan ha katei ka sngi la iadon lang ruh ki nonghikai ki khynnah skul bad kumjuh ki riew paidbah jong ka thain Nonglwai ban pynshit pynshngain ia katei ka jingialang plie ia u maw nongrim jong katei ka skul.
Shillong, 30 Risaw:Ka CSWO  ka la pynrem jur ia ka MeECL halor ka jingkhlad noh ki 7 ngut ha ka jingshah lympat ha ka ding kane ka kompeni sorkar, da kaba kynnoh ba ka dei ka jingleh torti  bad leh thurmur jong kane ka kompeni sam ding ka sorkar jylla.
Ha ka jingpynlait kyrwoh ha kane ka sngi Blei, ka President ka CSWO ka Kong Agnes Kharshiing kaba la wan jurip ia katei ka jaka ba la jia ha shnong Lyngiong, Nongthymmai, ka la ong ba ka sorkar ka dei ban siew bailutksan kaba biang ia ka longiing kaba shah ktah ha kane ka jingjia apot sepsngi.
“Ngi la leit sha ka jaka ba la jia, ban iakynduh ia kiba haiing, kiba la iakynduh ia kane ka apot sepsngi bad la iohi ba ka dei ka jingleh torti jong ka MeECL",la kynnoh ka CSWO.
Ka la ong ba ym tang kawei ka iing kaba shah ktah hynrei ka la jia, ka jingkem ding, ka la jia ruh ha kiwei ki longiing.
U transformer ruh khlem ker bha bad ym don fuse ha u transformer, la ong ka CSWO.
Ka CSWO  ka la ong ba u  linesmen ruh u dei ba shu thung casual hadien ba la shong thait jong u Linesmen.
, uba hap ban leit peit bun shnong khlem  ioh TA lane DA eiei.
Ym tang une u transaformer ha kane ka shnong, hynrei ki don ha kiwei ki shnong ruh kiba la rim bad don jingma.
“Ka CSWO ka dawa ba ka sorkar kam deie ban pynlut kai ia ka por ban siew bai buria sha ki longiing ba shah ktah ha kane ka jingjia bad dei ban pynlait wut wut bad ka jingiarap ruh kam dei ban long tang malu mala namar ba ka jingjia ka bym lah shuh ban muutdur ban duh haduh 7 ngut ki mynsiem briew", la ong ka Kong Agnes.
Ka la dawa ruh ba dei ban pynshitom ia ki briew ka MeECL ki bym kit khia ia ka kam bad ban leit jurip man ka por ia ki  transformer ban pynthikna ban lait na ka jingma.
Ka CSWO ka la dawa ruh ba ka MeECL ka dei ban pynphai ia baroh ka pisa na ki nongthang ding katei ka shnong namar ka jingshim kabu jongu na ka jingsahdien ki briew.
"Ia kane ka pisa, dei ban shim na ki nongtrei ka MeECL, la ong ka Kong Agnes bad ka KongEvangelyn Thabah.
Shillong, 30 Risaw:Ki paidbah nongshong shnong ka Umsaw Nongkharai, Ri-Bhoi ki la pynshai ba ka jingmih khubor ha u Rupang bad ha kiwei ki kot khubor Khasi kaba ong, “Byrngem tur ki paidbah sha KHADC na u Acting Rangbah Shnong ka Umsaw Nongkharai’.
Ha ka jingpynshai ba la soi kumba 24 ngut eiei ki nongshong shnong, ki la ong ba ka kynhun hapoh ka jingialam jong u Bah Joseph Lyngdoh, Acting Rangbah Shnong, u shah la thung da ka KHADC ha ka 18 tarik Risaw, 2016 bad ka KHADC kam banse ban tuklar bad shim khia ia ka kam namar ki jingleh thombor jong u A Sun, uba kam jubor kum u Rangbah Shnong.
Ki la ong ba ka jingkynnoh ba donkti ki politishian ka long bym nongrimnamar ba ka KHADC ka sngewthuh bad tip ban bishar katkum ki kot ki sla, ki la ong.
Ki la pynpaw ia ka jingsngew lyngngoh ruh ba u A Sun bad ki briew jongu, ki kren khliehbiej ia kajuh shi kajuh da kaba ong ba la dep jied Rangbah Shnong ia u ha ka 10 tarik Nailur, 2016, wat ki paidbah ki la dep pynshai ha ki lad pathai khubor namar ba kam don satia kano kano ka jingjied Rangbah Shnong ia u.
“Hynrei ha ka 8 tarik Nailur, 2016, u la shu phah pynbna ba kan don ka dorbar pyllun ha ka 10 tarik, Nailur, 2016 bad ha katei ka sngi, shwa ban  wai ka dorbar, la shu ong beit rah kti kiba dang mon ia nga bad don tang katto katne ngut kiba rah kti kiba dang mon ia u bad u la shu ong nga la long Rangbah Shnong thymmai", la kynnoh kine ki paidbah ka shnong Umsaw Nongkharai ha ka kyrwoh ba la pynlait.
Ki la kynnoh ruh ba kumno u A Sun u la kynnoh khlem nongrim ia u Bah KS Nongrum ban ong ba u la rem ha ka jingjied Rangbah Shnong haba wat ha ka dorbar ha katei ka sngi, ruh u Bah Nongrum um shym la wan.
“Ka kynhun ka ai ia ka jingmaham ia u A Sun ba lada u dang pynmih biang ia ka kyrteng jong u Bah KS Nongrum khlem nongrim, ka kynhun kan leh da kaba tyngeh ia u", kila maham.
Kine ki nongshong shnong ki la kynnoh ruh ba u A Sun u la leh donbor ha ka por ba u dang long rangbah shnong la ar term bad u la thung ia ka lok lajong ka Therisia Timung kum ka nongsam pisa MGNREGS katba ia u pyrsa kurim jongu u Goerge Dominic Timung la thung kum u secretary ka VEC Umsawnongkharai, kiba dei shi iing shi sem, ka bym don koit ha kiwei ki jaka kum ha kane ka shnong.
“U Bah Josepth Lyngdoh u Acting Rangbah Shnong bad ka kynhun jongu, ka ieng skhem beit halor ka hukum ba la pynmih da ka KHADC ha ka 18 tarik, Risaw, 2016 na ka bynta ka jingshisha bad ka hok jong u paidbah nongshong shnong Umsawkharai",ki la pynkut ka kyrwoh.
Jowai, 30 Risaw:U ma Phervision Nongtdu Pricipal ka Eastern College Khliehriat, ula plie paidbah, ha ka 28 tarik mynta u bnai, ia kawei na ki shlem ai jinghikai ia ki khun samla kaba tip kum ka “Winner Mind Foundation" Centre for Coaching Learning, Training and Research kaba don ha ka Thluwania Newhill Jowai.
Ki kyntien imsngi jong kane ka shlem ai jinghikai ki long Saiñdur ia ka jingmut jingpyrkhat, saiñdur ia ka lawei “Shape the Mind, Shape the Future".
Ha kane ka sngi, nalor u ma Phervision Nongtdu la wan ban ia don ryngkat u ma Nehemaya Tyngkan, kum u symbud kongsan.
U bah Terence Sawian u ba long u nongseng bad u ba long ruh u President ka WMF, haba kren maitphang ha kane ka sngi, ula ong ba ka Winner Mind Foundation kam dei ka seng niam ne ka seng sain hima sima, hynrei ka dei ka shlem ka ban ai ka jingshakri bad ka ban saindur iaka lawei ki khun samla ha kiba bun ki liang.
U Bah Terence, u ong “Haba ki briew ki khie thiah mynstep ki don shibun ki jingmut jingpyrkhat, kaba nyngkong ki pyrkhat kumno kan long ka lawei jong nga lashai lashisngi, shano ngan poi, kane ka dei ka jingkylli kaba ktah haduh katta katta khamtam ia ki khun samla kane ka pateng kaba mynta kiba ka lawei jong ki ka long tang ha ka jingartatien".
Ka thong jong ka Winner Mind Foundation ka long ba kumno ban saidur ia ka lawei jong kiba kum kine ki khynnah kiba don ka jingartatien ha ka ki jingmut jingpyrkhat ki jong ki.
U bah Sawian u da ong ruh “Lada ngim leh eiei mynta ha ka ban btin lynti ia kum kine ki khynnah shano ka lawei jong ka jaitbynriew jong ngi kan poi".
U ma PhervisionNongtdu kum u kongsan ha ka jingialang plie paidbah, u la ong ka la dei ka por ia ki khun samla, ba ki dei ban don noh ha ki ia ka thong ba ym dei ban nang tang ia kawei ka jingstad, hynrei dei ban buh ka thong ban nang ha kiba bun ki liang bad ruh ban long kiba iar ka jingmut ka jingpyrkhat, baka lawei jong ki kan long kaba phyrnai.
La plie paidbah ia kane ka shlem ai jinghikai da u kongsan da kaba thang ia u mombati kum ka dak ban tbeh ia kane ka jingshai ba kiwei ruh kin ioh jingshai.
Kane ka shlem ai jinghikai kan sdang ia ka klass naduh ka sngi nyngkong ha ka 1st level.
Lyngiong, 28 Risaw:Da ki hajar ngut ki paidbah najan bad na jngai ki la tuid mynta ka sngi sha Nongthymmai-Neng,Lyngiong ban leit sngewlem bad ban leit on tep ia ki shi kmie shi khun kiba la khlad noh namar ka jingshah lympat ha ka bor ding ilektrik kaba la jia mynhynin ka sngi ha ka por 2 baje nohphai sngi.
Shuwa ban poi ha katei ka ing kaba don kham pajih na surok bah ban hiar sha Tyrsad, une u nongthoh-khubor u la lap ba da ki spah ngut ki briew kiba la wan sngewlem kiba rung ba mih ha katei ka ing bad kiba la leit ban peit ia kitei ki metiap kiba la pynthiah hapoh ka dara kaba ker ha phyllaw ing.
Ki kur ki kha, ki lok ki jor ki la leit ban pyntngen ia kiba haing hasem bad u kpa jong katei ka ing uba la pait dohnud ha katei ka jingduhnoh ia ka lok bad ki khun ha ka por ka bym shym la poi pyrkhat.
Kaba kham sngewmyllung kaba une u nongthohkhubor u la iohi ka long ba tang mar ia sei ia ki hynriew tylli ki synduk iap napoh katei ka dara, ka sur iam briew kaba jam ka la sawa ha katei ka jaka ha kaba la iohi ba baroh ki paidbah naduh ki khyllung khynnah, ki longkmie, ki longkpa kiba la ker tawiar ia ki synduk buh metiap ki la tuid ummat bad ki iam pangnud.
Kaba la pynpait ia ka dohnud jong ki paidbah ba don ha katei ka jaka ka dei haba ki iohi ia ki khun jong katei ka ing ba ki iam paitdohnud namar ka jingduhnoh ia ka kmie bad ki para rit jong ki.
Shuwa ban rah ia ka metiap jong kitei ki 6 ngut kiba dei na ka niam Khasi Tynrai, ka la don ka jingkren lyngkot na u rangbah jong ka Seng Khasi u bah Pran uba la ai khublei ia baroh kiba la wan pyntngen ha katei ka jingjia ba sngewsih, hadien katei la pyndep ia ka niam ka rukom jong ka Niam Tynrai da ki riew rangbah bad la ra hia ki synduk iap sha lum jingtep.
Lah ban pynkynmaw ba mynhynnin ka sngi ka 27 tarik u risaw ha ka por 2 baje eiei ka la don ka jingthud ka bording ilektrik ha ka shnong Nongthymmai-Neng, Lyngiong bad ha katei ka jingjia 5 ngut ki khun bad ka kmie kaba dang ar met ki la iap hashen.
Kiba la iap ki dei kiba la kyrteng kum ka kong Trisdalin Shangpliang ( kmie) ryngkat bad i khun ha kpoh iba dang 4 bnai, nangta ki khun rit jong ka kiba la tip kyrteng kum u Kamurstar Shangpliang (9 snem karta), ka Sngewbhalang Shangpliang (6 snem karta), u Beddingstar Shangpliang (5 snem karta), ka Shishalin Shangpliang (2 snem shiteng karta), u khyllung ba dang 7 bnai u bym pat shym la buh kyrteng.
Lah ban kdew ba baroh kiba don ha katei ka ing iap briew kumjuh ki nongthohkhubor kiba la poi ha katei ka jaka ki la khmih lynti ba kin don kiba ai jingkren sngewlem na ka liang ka MeECL, ha katei ka jinglehburom khadduh ia kiba la iap namar ka jingshah lympat bording, hynrei haba u bah Pran u nongkren lamphang u la tyrwa ioh don kiba kwah ai jingkren na ka liang ka MeECL, la iohi ba ym shym la don ban wan ai shikyntien arkyntien ruh na ka liang katei ka tnad bording.
Kiba donlang ha katei ka jingleit on tep mynta ka sngi ki kynthup ruh ia u bah Kennedy Khyriem,MLA Mawphlang, u MDC u bah Lamphrang Blah uba la leit sngewlem mynhynnin ka sngi, u bah S.
K sun-chief Engineer PHE, u bah Pynshai Manik Syiem, u bah Skor Jala bad kiwei pat kynthup ka kynhun pulit na Mawngap Outpost.
Lyngiong, 28 Risaw:Haba une u nongthohkhubor u la poi ha ka ing iap briew kaba don ha ka shnong Nongthymmai-Neng, Lyngiong la iathuh da ki briew kiba sah marjan bad katei ka ing ba ka jingiap kam dei tang ka mynsiem briew hynrei ki mrad ruh ki la iap lang ha katei ka jingjia.
La iathuh ba ki la lap ha ka por mynstep ba ha khrum jong katei ka ing tin kaba rim bha ki don ar tylli ki ksew kiba iap bad la ong ba la ithuh ba ha katei ka por ba jia katei ka jingjia kitei ki ksew ki pyrshang ban phet bad ka dang mih dang ka khmut jong ki shabar jong ka khrum hynrei ki la sahkut noh sbak ha ban da iap syndon.
Nangta la iathuh ba la lap sa ia ar tylli ki miaw kiba la thiah iap lyngktar ha phyllaw ing bad kumjuh ruh la lap sa ia ar tylli ki syiar kiba ing kumba la thang ha ka ding.
Ki briew kiba don ha katei ka jaka ha ka jingiakren mynta ka sngi bad u nongthohkhubor shuwa ban leit on tep kim pat shym la lah ban pynthikna la kitei ki jingri ki dei ki jongno, hynrei ki la antad ba ki lah ban dei ka jong ki trai ing khleh lang bad ki jingri jong ki para marjan ruh, ki la ong ba kim shym la iohlad ban pynthikna namar ba tang shu jia katei ka jingjia la shu bunkam noh khlem da pynleit jingmut than ia kitei ki jingri.
Une u nongthohkhubor u la ioh ruh ban ia kren bad uwei na kiba ba ha ing uba shong marsyndah bad katei ka ing, uba dei hynmen kynsi ia ka kong Trisdalin Shangpliang kaba la iap ha katei ka jingjia, utei u rangbah u la iathuh ba ha ka por ba jia katei ka jingjia ha ka por 2 baje eiei kaba dei ruh ka por sdang rang ka bneng kynsan kynsan ka la don ka jingthut ka bording bad u la ong ba la iohi ia ki ding kiba thaba kum ka ‘lei lieh bad ka jingsawa kaba jam kum ka thma bah, “La shu lieh hi shaid, la sawa kumba siat suloi ha ka thma bah’ ong utei u rangbah.
Utei u rangbah u la iathuh ba tang mar ia jia kumta bran bran u la mareh bad u shim ia ki khun ban leit rah sha pajih kaba don shajan surok bah, u la ong ba ha ka por ba ka ilektrik ka lympat ia ki 6 ngut kiba la iap ,don uwei u khun ruit jong ka kong Shangpliang uba la kham heh bad u la iohi ia katei ka jingjia bad u la pyrshang ruh ban iarap ban tan ia iwei i khyllung ba dang rit hynrei ka ding ka tan pynban ia u, u la ong ba utei u samla u la pyrshang arsien ka tan kumjuh hi, kumta don noh kiba ong ia u ban nym tur shajan.
Utei u rangbah u la iathuh biang ba la kumba phah ka maian aiu re u kpa uba don ha lyngkha ruh u la wan phai ing ha katei ka por bad u la iohi ia katei ka jingjia bad u la mut ban noh ban iarap ia la ka lok ki khun, hynrei la don kiba bat ia u.
Shuh shuh utei u rangbah u la iathuh ba don kiwei pat ki khun jong ki kiba dang shu wan na skul ki mut ban leit sha ing, hynrei la ioh noh ban bat ia ki bad ym shah ban tur ha katei ka jaka.
Dei tad ha ka por 3 baje eiei hadien ba la dep ban ot ia ka bording ilektrik ba ki marjan marpa ki nud ban tur sha katei ka jaka.
Shillong, 31 Risaw:Ka All Meghalaya Dancer Association, ka la ioh ban pynkut sa ia ka jing ia knieh nam lah duh jong ka West Khasi hills got talent, ha kaba la sakhi lang da ki 700 tam ki paidbah.
Ha kane ka sngi U Samla Phyllahunlang K.
Kharsyntiew na Nongkasen, Nongstoin u la ioh ia ka nam lahduh kum u riew don sap kyrpang na ka thain west bad u dei ruh u nong shad ba triem tam bad u la ioh ruh ia ka song pisa kaba heh ryngkat bad ka Cheque certificate bad la ioh ia ka nam ba ar da U Bah Sanjes Marbaniang U ba long uwei na ki nong rwai ba tbit bha na ka shnong Mission Mairang bad ia ka nam ba lai, la ioh rah da I Effylisia Lyngkhoi I ba dei iwei ruh I nong ia shim bynta ba rit tam I ba long ruh I nong shad ba tbit tam.
Kine baroh lai ngut ki la ioh rah ia ka song pisa ryngkat bad ka Cheque certificate bad kiwei ki nongshim bynta ba hadien kiba ioh ia ki consolation Prize ba ioh ia ki certificate.
Shillong, 31 Risaw:Ka Sorkar Megha-laya mynta ka sngi ka la thung ia u Dr.
S.
B Singh kum u Director General of Police (DGP) ba shipor hadien ka jing-shongthait noh jong u S.
K Jain.
U Dr.
Singh u dei uba la shimti ia ka kam pulit IPS naduh u snem 1986 bad utei un iai bteng ia ka kam jong u haduh ban da ioh ia u DGP ba pura ong ka khubor.
Shillong, 30 Risaw:U Lat ka Jylla, la sngewthuh ba u lah ban thung ia u lamphang dorbar ba shipor, ha kine ki sngi, na ka bynta ba kan nym sah thylli ka iing dorbar District Council, khlem da don u lamphang dorbar ba shipor, kat haduh ba kan da don ka jingjied ia u lamphang dorbar ba thymmai, ong ka khubor.
Kat haduh mynta, ym lah ban sngewthuh, la U Lat un jied ia u dkhot na ka liang synshar ne na ka liang pyrshah, ba un pyniaid shipor ia ka dorbar, lada ka don kano kano ka jingdonkam ba kyrkieh.
Lada jia ba U Lat, un jied ia u dkhot ba rim tam, un hap ban jied ia U Bah MS Nongrem, uba dei u lamphang, uba dang shu hiar shuki shen bad utei un dei na ka seng Congress bad lait nangta, un hap jied sa ia U Bah Teinwell Dkhar, uba dei sa uwei pat u MDC, uba la kham rim bad uba dei na ka seng UDP, katba lada un jied ia ka dkhot, kaba la long lamphang dorbar teng ruh, un hap ban jied ia ka Kong Teilinia Thangkhiew, kaba la long ka lamphang dorbar ha u snem 2014-15, ha shwa ba un shimti U bah MS Nongrem, na ka Congress.
Katba kum ka Rule 12 (1) jong ka Assam Meghalaya District Council Rules, U Lat u lah ban jied ia u dkhot ba shipor; tangba hangtei, ym lah ban tip, la un hap ban shim ia ka jingmynjur lang jong ka sorkar Jylla lyngba ka District Council Affairs lane un hap ban sngap ia ka jing ai jingmut jong U Chief Executive Member jong ka KHADC bad lada jia ba un hap ban sngap ia ka sorkar Jylla lane ia U CEM ka District Council, kan sa nang jan shi nang jlan slem katei ka kam, namar ba kan don ka jing ia tan tyllai kaba jur bha, kumba la jied ia u dkhot shu thung hi U Lat, u bym shym la lah ban thung haduh mynta.
Shillog, 30 Risaw:Ka MDC ka Mylliem ka Kong Teilinia Thangkhiew ka la ong ba haduh mynta u snem naduh u 2014, kam pat ioh skhim eiei ban sam sha ki paidbah namar ba ka sorkar jylla kam pat pynlait ia ka pisa.
Haba kren ha kane ka sngi Saitjain ha ka jingrakhe pynkut 25 snem ka Umlyngpung 12 Mer Sports Club, ha 12 Mer,ka Kong Teilinia, ka la ong, “Naduh ba nga la jop MDC ha u snem 2014 haduh mynta, ngim pat ioh skhim eiei ban ai sha ki paidbah bad ka daw,ka dei namar ba ka sorkar jylla kam shym la pynlait pisa haduh mynta".
Ka la ong ba mynta ka dang ap khmih lynti ba ka sorkar kan sa pynlait noh ia ka pisa kaba la ai da ka sorkar pdeng sha ki district council bad mar ia ioh, kan sa pynlait ia ka pisa sha ki paidbah.
Ha ka jingshisha, ka sorkar pdeng, ka la dep ban pynlait ia ka pisa naduh u bnai Rymphang ha une u snem hynrei kane ka pisa ka dang sahkut ha pla ka sorkar jylla, ka bym pat shym la pynlait satia haduh kine ki sngi.
Ha kawei ka liang, ka Kong Teilinia, ka la sneng tyngeh ia ki paidbah khamtam ia ki kmie ki kpa ba ki dei ban bate ia ka por ban sneng ban kraw ia ki khun ki kti jongki, namar ba ka akor ka burom ha kine ki sngi kala nang ring swai ha kane ka jaitbynriew.
“Katba shaba leit, ki kmie ki kpa bad ki briew ba la khamsan, kila kren ia ka jingnang hiar arsut ka akor ka burom ha kane ka jaitbynriew jong ngi", la bynniaw ka kong MDC ka Mylliem.
Ym tang kane, hynrei ka jingshongkha khynnah ruh ka dei kawei ka dawbah kaba la pyntroin ia ka jaitbynriew.
“Ki khynnah kiba  pule tang ha ka klas IX, X, ki la ioh lok noh bad kane ka la ktah ia ka lawei jongki, kiba dang dei ban san", ka la ong.
Shillong, 30 Risaw:U Lat ka Jylla, la sngewthuh ba u lah ban thung ia u lamphang dorbar ba shipor, ha kine ki sngi, na ka bynta ba kan nym sah thylli ka iing dorbar District Council, khlem da don u lamphang dorbar ba shipor, kat haduh ba kan da don ka jingjied ia u lamphang dorbar ba thymmai, ong ka khubor.
Kat haduh mynta, ym lah ban sngewthuh, la U Lat un jied ia u dkhot na ka liang synshar ne na ka liang pyrshah, ba un pyniaid shipor ia ka dorbar, lada ka don kano kano ka jingdonkam ba kyrkieh.
Lada jia ba U Lat, un jied ia u dkhot ba rim tam, un hap ban jied ia U Bah MS Nongrem, uba dei u lamphang, uba dang shu hiar shuki shen bad utei un dei na ka seng Congress bad lait nangta, un hap jied sa ia U Bah Teinwell Dkhar, uba dei sa uwei pat u MDC, uba la kham rim bad uba dei na ka seng UDP, katba lada un jied ia ka dkhot, kaba la long lamphang dorbar teng ruh, un hap ban jied ia ka Kong Teilinia Thangkhiew, kaba la long ka lamphang dorbar ha u snem 2014-15, ha shwa ba un shimti U bah MS Nongrem, na ka Congress.
Katba kum ka Rule 12 (1) jong ka Assam Meghalaya District Council Rules, U Lat u lah ban jied ia u dkhot ba shipor; tangba hangtei, ym lah ban tip, la un hap ban shim ia ka jingmynjur lang jong ka sorkar Jylla lyngba ka District Council Affairs lane un hap ban sngap ia ka jing ai jingmut jong U Chief Executive Member jong ka KHADC bad lada jia ba un hap ban sngap ia ka sorkar Jylla lane ia U CEM ka District Council, kan sa nang jan shi nang jlan slem katei ka kam, namar ba kan don ka jing ia tan tyllai kaba jur bha, kumba la jied ia u dkhot shu thung hi U Lat, u bym shym la lah ban thung haduh mynta.
Shillong, 31 Risaw:U Secretary ka North Eastern Council (NEC) u Ram Muivah u la ud ba ka jingmang pisa ka sorkar pdeng ia ka NEC kaba peit ia baroh ki jylla ka thain mihngi ka long kaba rit palat bad namar kata, bun ki kam ba heh, la shem jingeh ban bei pisa.
“Ka mang pisa ka sorkar pdeng ia ka NEC ka la long kumjuh haduh mynta la 44 snem.
Ka jingmang pisa ka long tang 700 spah klur ha ka shi snem bad mynta ka la kiew sha ka 800 klur", la ong u Muivah.
Na kane ka pisa, T.
50 klur la ai ia ka Airport Authority of India, T.
47 klur ia ka jingiarap ban pyniaid helicopter, T.
70 klur la ai ia ka NERCOMP kaba leh ia ki kam ban kyntiew ia ka ioh ka kot jong ki briew ka thain, T.
3 klur la ai ia ka Border Road Organisation, bad kaba sah la mang ia kiwei ki projek.
Ka pisa kaba mang ia ki kam ba thymmai ka long tang kumba 20-30percent eiei hynrei bun na ka jingmang tyngka ba la hap ban bei ia ki projek rim.
U la ong ba ka jingduna palat ka jingmang pisa ka la buh jingeh ia ka NEC ba kan bei pisa ban pyntrei ia ki kam ha kane ka thain jong ki 8 tylli ki jylla.
Baroh ka pisa ka sorkar pdeng ka la ju mang, la pynlut beit plain man u snem hynrei dei tang ha ka por ba long myntri DoNER u VK Singh ba ka sahkut haduh T.
200 klur, la ong u Secretary ka NEC.
U la ong ba haduh mynta, ka NEC ka la shna 10500 km ki surok ha kane ka thain, 2540.
41 km la shna ia ki line pyniaid ding, 694.
5 MW la shna ia ki jaka ne steshon bording ha kane ka thain.
Nongpoh, 31 Risaw:Kum ka jingkyrshan ia ka jingkyrpad kaba la buh da ki khlieh nong-synshar ka Hima 12 Lyngdoh Nongpoh Sir-darship Elaka bad ka Raid Nongkyrla ha Ri Bhoi District, kiba la pynpaw ia ka jingpyrshah halor ka jingleh donbor ka sorkar haba iadei bad ka jingthmu ban shna ia ka jaka talasi mynder ha 19Mer, mynta ka sngi ka Ri Bhoi Youth Federation (RBYF), Sengkmie, ka la phah syndon da ka jingthoh sha u Deputy Commissioner ka Ri Bhoi, na ka bynta ban wad ia ka jingshisha halor katei ka jaka.
Kumban shu pynkynmaw hangne, ka sorkar jylla ka la don ia ka jingthmu ban shna ia ka jaka talasi mynder, ha katei ka jaka kaba don ha 19 mile, kaba hap ruh hapoh ka jingpeit jingkhmieh ka Hima 12 Lyngdoh, Nongpoh Sirdarship Elaka and Raid Nongkyrla, hynrei ka daw kaba la pynlong ban mih katei ka jingpyrshah ka dei halor ka nongrim ba ka sorkar kam shem la pan kano kano ka jingbit ne NOC na ki nongshynshar, kaba long ruh kum ka jingpynkhein ia ka Riti Dustur ka rukom bat khyndew ha ka jylla.
Kumba la mih ka jingpyrshah da ki nongsynshar Raid bad Hima, ka RBYF ruh ka la pynpaw ia ka jingkyndit bad sngewlyngoh ba kumno ka sorkar kaba tip khambha ia ka rukom bat khyndew ha ka jylla, hynrei ka leh lyndet pynban khlem da pyntip sha ki nongialam ka Raid bad Hima, kaba lon ruh kum ka jingiuhroit ia ka rukom synshar khaddar u khun Khasi Khara ia kaba la buh naduh mynshwa.
Ha kajuh ka por, ka RBYF ka la pynpaw ruh ia ka jingsngewlyngoh halor ka jingthmu ka sorkar ba shim ia katei ka jaka kaba don ha 19Mer, namar ba katkum ka hukum jong section 4(2) ha ka Right to Fair Compensation and Transparency in Land acquisition, Rehabilitation and resettlement Act, 2013 ba la pynmih ha ka the Meghalaya Gazette ha ka 12.
02.
2016, namar kat haduh mynta kitei ki nongsynshar Raid bad Hima kim pat ioh jingtip ei ei halor katei ka jingthmu ka sorkar.
Ha kane ka jingthoh kaba la phah sha u DC ka Ri Bhoi, ka RBYF ka la kyrpad ia ka sorkar ba ka dei ban pynsangeh noh shwa ia katei ka jingthmu ban shna ia katei ka Entry & Exit bad tad haduh ban da ioh ban iakren bad ia pynbeit shwa bad ki nongshynshar ka Raid bad Hima, khnang ba kan poi sha ka jingbeit jingryntih lang na baroh arliang.
Shillong, 31 Risaw:Ka North Eastern Council (NEC) ka la mang pisa haduh T.
112 klur na ka bynta ki kam jong ka sorkar Meghalaya ha une u snem mang tyngka 2016-17.
Ha ka jingiakynduh jong ki dkhot ka Meghalaya Publishers and Editors Association (MEPA) hynne ka sngi bad u Secretary ka NEC u Ram Muivah u la iathuh ba ia kine ki kam ne projek ba ka sorkar Meghalaya ka la phah la pdiang bad mynjur da ka NEC ban kyrshan pisa kynthup ki kam ba iadei bad ka jngohkai pyrthei, ki karkhana, bad ki rep ka riang.
“Ngi la pdiang ban kyrshan ia ki kam ka sorkar Meghalaya T.
112 klur jong une u snem 2016-17.
Kine ki kam ki kynthup ia ka jingshna ia ka kali waiar (cable car) na Pongtung sha Pynter kaba hap ha thain Pynursla, ban pyniar ia ka jingrep jingpynbha ia u sying Lakadong ha Jaintia Hills, ban shna ia ki Resource Centre kiba iadei ban kyntiew ia ki kam seng kam seng jam nalor kiwei pat", la ong u Muivah.
Ha kawei ka liang, u la ong ba ka sorkar Meghalaya ka dei kawei kaba suki tam ban phah ia ki projek ne ki kam ba ka kwah ban kyrshan pisa ka NEC bad ka jingpoi slem ki jingtyrwa, ka la buh jingeh ia ka NEC ban bishar ban pdiang ia ki namar ka jingdier palat ka por.
“Ka Meghalaya ka dei ka jylla kaba slem bha ban phah ia ki jingtyrwa sha ka NEC bad na kata ka daw, bun ki jingtyrwa ba ka la phah, kim ju ioh jaka shuh", la ong u Secretary ka NEC haba jubab ia ka jingkylli ba kam ju bei pisa ia ki projek ha Meghalaya.
Katkum ka jingong u Secretary ka NEC, dei tang ha kine ki shi snem eiei ba ka sorkar Meghalaya ka la kham pynsted ban phah ia ki projek jongka sha ka NEC bad ka la kham lah ruh ban pynbiang ia ki Utilisation certificate (UC).
Jowai, 31 Risaw:Ki Waheh Shnong Khad Ar Nor Elaka Shangpung West Jaintia Hills District, kiba dei peit ia ka dustur riti bad ia ka synshar khaddar naduh kulong kumah, ki la kyndit haduh katta ia ka jingweng kynsan ka Executive Committee jong ka Jaintia Hills Autonomous District Council (JHADC) ia u Mandame Dhar Acting Doloi jong ka Elaka Shangpung.
Ia kane ka la paw ha ki khubor bapher bapher, kane ka jingleh jong ka District Council ka la ktah mat iong ia ka jingiaid beit iaid ryntih jong ka Dustur riti kumba la buh da u longshwa man shwa.
Na ka liang U Ma C Lanngbang, Assistant Secretary Waheh Shnong Khad Ar NOR Elaka Shangpung ,u la pynkynmaw ba hadien ba u (L) Wenly Dhar u la khlad, ki Khad Ar Nor ki la jied don burom ia u Acting doloi ryngkat ka jingkubur ka District Council.
Ha ka juh ka por ki bor jong ka District Council ki la pyntip sha ki Khad Ar Nor ba ki la mynjur ia une u Acting Doloi, pynban yn da la weng jubor ia u kum u Acting Doloi, ka District Council ka pynsah umdum ia ki Waheh Khad Ar Nor Elaka Shangpung.
Shillong, 31 Risaw:Ka Meghalaya Energy Corporation Limited (MeECL) ka la tyrwa ban buh noh da ka ‘Village Level Anti-Theft Committee’ ha man ki shnong ban khang lad ia ka jingtuh ding ki briew kaba buh jingeh ia kane ka tnad sam ding ka sorkar.
U chairman ka MeECL u Bah PS Thangkhiew u la ong ba ka tnad ka la tyrwa ban buh noh da ka ‘Village Level Anti-Theft Committee’ khnang ban iatreilang bad ki bor pyniaid shnong ban khang lad ia ka jingtuh ding ki briew.
Kane ka komiti kaba la thmu ban thaw, kan kynthup ia u Rangbah Shnong, ki briw na ka MeECL bad ki bor synshar na district.
Kane ka komiti kan nym peit ioh don kiba tuh ding hynrei kan peit ruh ia ki jingtreikam jong ki transformers, ki waiar bad kiwei kiba don hapoh ka jaka jong kata ka shnong.
“Lada don kano kano ka jingpyntip ba don kano kano, ka MeECL ka dei ban leh wut wut ban iada na kano kano ka jingjia", u la ong.
U la ong la bynshet ha u SDO ka MeECL ban peit ia kane khnang ba kan nym don shuh ka jingjia hadien habud.
Shillong, 31 Risaw:Ka kynhun Chinese Christian Prayer Fellowship, ba la ialam da U Pastor Ye Xingwang, na ka balang Hongguioo, ha kaba la synran ruh da ka Wan Acai, ka nongialam jong ka Women Prayer Group, nangta U Chen Shun, Secretary, ha ryngkat bad U Phadar Baby Thomas, ki la ia kynduh ia U bah DD Lapang, President MPCC bad u nongai jingmut ba rangbah jong ka sorkar Meghalaya mynta ka sngi.
Katei ka kynhun, ka dang shu wan na Israel bad mynta ki don ha Meghalaya bad kin leit sha Bangladesh bad sha kiwei de ki Ri jong ka pyrthei.
Ka jingiaid lynti jongki, ka long ban wan rah ia ka jingsuk, ka jingia tylli bad ban pynbna ba U Jisu Krist, u dei u nongpynim jong ka pyrthei.
Katei ka kynhun, ka iathuh ba ha China, ki don 10 percent ki Kristan lane kiba don 100million ngut bad ki iathuh ba ka balang, kaba don ha Hongguioo, ka la don 75snem ka rta bad ki iathuh ba ki don bun bah ki iingmane kiba heh ha China.
U Bah DD Lapang lem bad katei ka kynhun, ki la don ka jing ia duwai lang bad ula kit bok ba kin leit suk ha ka jingiaid lynti jongki bad ba kin duwai ruh na bynta ka Meghalaya bad ka India.
Shillong, 31 Risaw:Ka Nationalist Congress Party (NCP), Meghalaya State, ka la rai ban pyn ialeh MDC, da U Bah Ricky Shullai, na bynta ka elekshon MDC jong ka 15-Mawprem-Laban Constituency.
La rai ruh ba kin sdang noh shakhmat, ia ka jingiaid kanbas, ba u kandidet jongki, un ioh ia ka nam jop, ha ka jingialeh ha kane ka kynti.
Jowai, 31 Risaw:U samla Chanmeki Sayoo, u khun jong u Ma Jerbiang Dkhar bad ka Kong Blessing Sayoo, ba dei na ka shnong Nongkynrih, West Jaintia Hills District, u la pyndep ia ka kyrdan pule jong u, kum uwei na ki Doctor ha ka Aryabhatta Knowledge University, Bihar, Department of ENT, da kaba ioh rah ia ka Nam Gold Medallist napdeng ki 600 ngut kiba ialeh examination, bad dei tang ma u na baroh ba ioh mark 525 napdeng kiba ia khun eksamin jong ka University.
Ka JYF ka pynpaw ia ka jingsngewnguh bad sngew sarong shi katdei eh ia une u samla uba la lah shisha ban ia khun pyrshah bad kiwei pat ki jaidbynriew jong ka Ri India kiba don ha ka juh ka jaka jingpule kaba don ha ka Jylla Bihar.
Nongpoh, 01 Naiwieng:Da kaba sngewkhia halor ka jingkyrduh um ka shnong Pahammawlein 20Mer, Ri Bhoi District, mynta ka sngi ka KSU 20Mer, Unit, ka la dawa na ka tnat PHE ba ka dei ban pynbiang um ha katei ka shnong.
Haba iadei bad kane, na ka liang u samla James Sylliang, President ka KSU 20Mer Unit bad u samla Anthony Mawa General Secretary, ki la ong ba katei ka shnong kaba don ia ka kumba 200 iing ei ei, hynrei ka long pat kaei kaei kaba sngewkhia ba na ka liang ka tnad PHE kam shym la shimkhia ban pynbiang um, namar kumba ka long mynta katei ka shnong ka don tang 2 tylli ki tyllong umdih.
Ki la iathuh ruh ba u Rangbah Shnong, u la dep ruh ban leit mih sha ophis ka tnad PHE ban iakren halor katei ka jingeh kaba la kynduh da ki paidbah nongshong shnong, namar ba ki tanky um kiba don ha katei ka shnong ki la sniew noh bad kumjuh ruh u filter ban pynkhuid ia ka um u la sniew bad khlem treikam shuh mynta la kumba shisnem, hynrei kat haduh mynta ka tnad PHE kam pat leh ei ei.
