Nongstoiñ, 10 Lber:Ka jingnang jingstad ha Kane ka juk kaba mynta ka long kaba donkam haduh katta katta, bad kiba bun na ki kmie ki kpa na ki thain nong-kyndong ruh kila sdang ban sngewthuh ia ka jingkordor jong ka jingpule bad kila iabeh ban phah iala ki jong ki khun ki kti sha ki skul khang ba kin ioh ia ka jingnang jingstad khlem da khein watla ka skul ka long tang ha I iing skum.
Katei ka pawshai ha ka shnong Nongjyndiang kawei na ki shnong kyndong kaba don ha ka thain West Khasi Hills, ha kaba ka skul Persara Uppet Primary School kala ialeh shitom ban sam ia ka jingnang jingstad sha ki khynnah katei ka shnong tang ha i iing skum bad katei ka skul kala mad shisha ia ki jingeh namar ka jingbym don ia ka iing skul kaba bit ba biang.
Hadien ba ka seng Khasi Student Union West Khasi Hills District Unit ka la iohi ia ki jingeh ba katei skul kala ia kynduh na ka liang jong ka seng kala pyrshang ban leh ia ka kam kaba bha eh na ka byntn ban pyntei syndon da ka iing skul kaba thymmai lyngba ka jingianoh synniang lem na ki para dkhot jong ka seng.
Shuh shuh hadien ka jingianoh synniang lem da ki para dkhot jong ka seng KSU ia ka iing skul ba thymmai jong katei ka skul la ioh ban plie paidbah noh hynne ka sngi Thohdieng jong ka taiew da ka Khasi Student Union sengkmie bad West Khasi Hills District Unit.
U president barim ka KSU sengkmie haba ai jingkren ha ka jingialang ba lyngkot kaba la long ha katei ka sngi u la ong ba ka jaitbynriew jongngi ka dang bun ki jingeh jingduna bad lada ngi phai khmat tang sha ka sorkar lehse kan dier palat ka por ha kaba ki heprit ki jongngi ki lah ban iehnoh ia ki jingpule ki jongki namar ba kim don ia ki jaka pule ki ba biang.
Shim ia kane ka khyllipmat ba mynta ba hapoh ka jingialam u samla Lambok Marngar, President ba thymmai ka KSU sengkmie yn lah ban sei shuh shuh ban pynmih ia ki skul ki ban long ki jingkyrkhu ia ka ia ka ri bad jairtbynriew baroh kawei, ong u Bah Daniel u ba la ai mynsiem ruh ia ki nonghikai da kaba ong ba ka ka jinglen lade jong ki nonghikai kan ym long sepei hynrei u Blei trai kynrad un kyrkhu iaki bad ka iing ka sem jongki ha man la ki bynta ka jingim jongki.
Katba na ka liang jong u samla Lambok Marngar President ka KSU u la ong ba ka jinglah ban pynieng ia kane ka skul ka dei na ka jingtrei shitom jong ki para dkhot kiba la ieng skhem ban pynurlong ia kane ka thong, u la ong ruh ba ai ba kane kan long kum ki maw bynna ki ban long ki sakhi hadien habud bad shim ia kane kum ka umpohliew na kabynta kine ki hep kiba rit ba kin dih bad tei ia ka jingpyrkhat pyrdain nangne shakhmat.
Lada ka jingnang jingstad kam ioh ban suhthied ha ki hep kiba rit jongngi , nga sngew ban ong ba ka jaitbynriew ka sa nang hiar dor na ka sngi sha ka ngi, u la ong.
Shillong, 10 Lber:U Myntri rangbah u Dr Mukul Sangma u la ong ba ka kam ban khang ia ka jingshalan tuh ia ki masi sha Bangladesh ka dei ka kamram jong ki Border Security Force (BSF) bad ka tnad Custom ka sorkar India, ym ki Pulit ka jylla.
Haba jubab ha ing dorbar halor ka jingkylli ba wanrah da u MLA ka Nongkrem u bah Ardent M Basaiawmoit mynta ka sngi, u Dr Mukul ula ong ba lada ki pulit kin leit ban tuklar man ki jaka ba kit masi ka long kumba pyndik bein ia ki nongkhaii ha jylla.
U la long ba ki don bun bah ki paidbah kiba thied masi, namar ba ka jylla Meghalaya ka dei ka jylla bamdoh.
“Kumno ngin khang ia ka jingthied masi, ka jingbam ki briew.
Ia ki masi la shalan kylleng ki jaka ka meghalaya.
Hynrei lada shalan sha Bangladesh, kan dei ka kamram ka sorkar pdeng", u la ong.
U la ong ba naduh 2011-16, la kurup masi ba thmu shalan tuh sha Bangladesh tang 8000 tylli na ki 28 tylli ki jinglap bad ia kane ka jingtip la ai da ki BSF sha ki pulit ka jylla".
Ula ong ruh ba ka kamram ka sorkar jylla ka long tang ban kyntu ia ka sorkar pdeng ba kan pynkhlain ia ka jingpahara ha khappud.
“Ngi la kyrpad ia ka sorkar pdeng ba kan phikir bha ia ki khappud bad na ka liang ka sorkar pdeng ka la kyrpad ia ngi ban ai jaka ban buh ia ka Battalion ban pynkhlain pahara", la ong u Dr Mukul.
Na ka liang u bah Ardent u la ong ba ka sorkar kam lah ban thet kti halor kane, hynrei ka dei ban shim khia.
Shillong, 10 Lber:U myntri rangbah ka jylla u Dr.
Mukul Sangma u la plie paidbah ia ka Dialysis Unit ha Shillong Civil Hospital mynta ka sngi ha ryngkat ka jingdonlang ka myntri ka koit ka khiah ka sorkar jylla ka kong Roshan Warjri.
Ha katei ka jingialang u Dr.
Mukul u la pynpaw ka jingsngewkmen ba la lah ban pynurlong ia katei ka jingangnud ki paidbah bad u la ong ba da ka jingbiang ki tiar ki tar bad ki lad jingsumar bapher bapher kan pynlong ia ki paidbah ban phai khmat sha ki jaka sumar sorkar.
U la ong ba ka sorkar ka pyrshang ban wanrah ia kiba bun ki jingdonkam ha ki lad jingsumar ban pynsuk ia ki paidbah khnang ba kin ym donkam shuh ban mareh shaduh Shillong ne ki nongbah jong ki District haba ki pang ki shitom bad kan pyllait ruh na ka jinglut phut ha ka iaid ka ieng.
U la a khublei ia ka North Eastern Council (NEC) kaba la bei tyngka ia ka Dialysis Unit bad u la pynpaw ia ka jingkhublei namar ka jingkloi ka NEC ka tnad ba dei peit ia ka thain shatei Lam mihngi ban kner ia ki kti jong ka ha ka roi ka par.
Lah ban pynkynmaw ba kham mynshuwa u Secretary ka NEC u Ram Muivah u la pyntip ba ka NEC ka bei tyngka T.
4.
98 klur tyngka ban wanrah ia ki saw tylli ki lad sumar ha Civil Hospital, Shillong bad kitei ki kynthup ia ka Dialysis Unit, Endoscopic Unit, Major Operation Theatre Unit bad ban tei ia ka Emergency and Casualty Ward kaba 10 jingthiah, bad la ong ba na kitei 3 tylli la dep ban pyndep.
Kiwei pat kiba la kren ha katei ka jingialang ki kynthup ia ka myntri ka koit ka khiah kong Roshan, Additional Chief Secretary, Health & Family Welfare, Y Tsering, IAS bad Director of Health Services (MI) Dr R O Budnah.
Shillong, 10 Lber:Ka Kopili Hydro Electric People Affected People Association (KHEPAPA) West Bank ha ryngkat ka jingiatrei lang bad ka NEEPCO Umrangro ka la pynlong ia ka jingsumar ei ha ka Shnong Iooksi Kyan-mynsar Thlongmoo, West Jaintia Hills District.
Ha kane ka sngi la ia don ryngkat lang u General Manager, Deputy General Manager, u Senior Manager ka HR department, ki doktor bad ki nongtrei ka NEEPCO Umrangro bad u General Secretary, u President jong ka seng KHEPAPA West Bank bad ki dkhot jong ka.
Shuwa ban sdang ka jingsumar rei ka la don ka jingialang lyngkot ba la pyniaid da u President ka seng u ma Dapbiang Lapasam bad la ioh jingkren na ki heh jong ka NEEPCO.
Ha katei ka jingsumar ei ki la poi da ki spah ngut ki briew ba wan na kylleng ki shnong kiba marjan bad katei ka Kopili Hydro Electric Plant jong ka NEEPCO ,ong ka kyrwoh ba la pyllait da u General Secretary Ioanis Manar.
Shillong, 10 Lber:Ha ka 9 tarik mynta u bnai ha ka por 8:30 baje eie mynmiet ki pulit ki la kem ia u Peter Nongkynrih na Motphran, Shillong bad na utei ki la ioh kurup saw tylli ki tin duma Golden kiba don haduh 1.
88 kram u kynja powder ba la suba ba u dei u drok heroine, la kurup 26 tylli ki nar injek bad 19 tylli ki antiseptic swab.
Shillong, 10 Lber:U Myntri ka tnad pynroi sor u Bah Ronnie V Lyngdoh u la iathuh mynta hapoh ka iing dorbar ba ki don sa 11 tylli ki shnong kiba hap shabar ka Shillong Municipal Board (SMB) kiba la mynjur ban wan kit niut da ka kali Municipal.
“Kine ki shnong ki la mynjur ban iasoi ia ka jingiateh bad ka sorkar ba kan pyntreikam ia ka skhim pynkhuid ia ka sor kaba la bei pisa da ka Asian Development Bank (ADB)" la ong u Bah Ronie haba jubab ia ka jingkylli ba la wanrah da u MLA ka Nongthymmai u Dr Jemino Mawthoh hapoh ka iing dorbar mynta ka sngi.
U Bah Ronnie u la iathuh ba kine ki shnong kiba la pynpaw ba ki kloi ban iasoi ia ka Memorandum of Understanding (MOU) ki long ka Mawlai Mawiong, Lapalang, Lawjynriew, Lumsohphoh, Nongmensong, RR Colony, Rynjah, Umpling bad na ka thain Nongthymmai".
Hynrei ha kajuh ka por, u Bah Ronnie u la ong ba ka sorkar kan nym tuklar ban pynrung ia ki ha ka jaka ka Municipal hynrei kin neh haka jingpeit ka district council ha ka Scheduled Area.
“Ka sorkar kan nym tuklar eiei ia ka jingdon jongki shabar ka Municipal ne kan pynrung sha ka Municipal hynrei kan shu pyntreikam ia ka skhim na ka bynta ban wanrah ia ka jingkhuid", la ong u Bah Ronnie.
U la ong ba kane ka skhim pynkhuid ia ka sor ka long ban pyniakhlad ia ki jaboh ba pyut bad ki bym pyut ha kaba ka ADB ka la bei pisa na ka bynta kane.
U la ong ba nalor kine ki shnong ba la mynjur, ka sorkar ka kloi ruh ban khot lang ia kiwei kiba hap hapoh u pud u sam ka Master Plan ka sor Shillong ba kin pyntreikam ia kane ka skhim jingkhuid.
Nongpoh, 10 Lber:Ki paidbah nongshong shnong jong palat 6 tylli ki shnong ha ka thain Umtyrnga, kaba hap hapoh ka Pilingkata Police Outpost, Ri Bhoi District, mynta ka sngi ki la pynlong ia ka jingialang paidbah ha shnong Umlathu, kum ka jingpyrshah jur ia uwei u riew shimet, uba la thmu ban die ia ka jaka kaba don ha katei ka shnong.
Kum ban shu kdew hangne, ka daw kaba la pynlong ia ki paidbah jong kitei ki 6 shnong ban pynshah ia utei u riew shimet ia kaba la tip kum u Aisail N.
Sangma, ka dei namar ba katkum ki kot ki sla ia kaba la ioh ban kurup da ka shnong, la iohi shai ba une u briew uba la thmu ban die ia ar tylli ki jaka kiba rit ki jongu, katba ha ki kot ki sla kaba ula phah tyrwa ia ka jaka, kaba la poi sha ka 654 Akar bad kaba la shah kynthup ruh wat ia ki shnong kiba don ha katei ka thain bad kaba la pynpaw shai ba ki dei tang ki kam thok kam shukor suda.
Ha kane ka jingialang paidbah, kaba la wan ban iashimbynta da ki spah ngut ki paidbah jong kitei ki 6 shnong, ha ryngkat ka jingdonlang ki nongialam ba hakhmat ka HNYF, Northern Region, ha kaba ka sur kaba mih na ki paidbah la kynnoh ba u Aisail N.
Sangma, u la kam ba baroh katei ka jaka ka dang dei ka jongu bad kaba kham pynbitar eh ia ki paidbah ka dei namar ba u Aisail N.
Sangma, u la ong ba baroh kiba shong ha katei ka shnong ki dei tang ki nongshongwai ha katei ka jaka jongu.
Haba pynrem halor katei ka jingshimkabu da u Aisail N.
Sangma, ki Rangbah shnong na kitei ki 6 shnong, ki la pynrem jur ruh ia ki briew kiba la donkti ha katei ka kam, namar ia katei ka jingthmu ban die ia katei ka jaka la shu leh sop sop tang da ki katto katne ngut ki briew, kiba la iaid lait bad khlem da pan jingbit na ki rangbah shnong kiba don ha katei ka thain.
Katba na ka liang u Bah Marcus Marten, President ka HNYF, Northern Region, u la ong ba ka seng ka la pynrem jur halor kane ka jingshim kabu da u Aisail N.
Sangma, ha ryngkat bad ki Agent kiba la thmu ban die ia ka jaka ka bym dei hok.
“Da lei lei ka seng kan nym ailad ia kiba kum kine ki khwan myntoi shimet ba kin shu shimkabu ia ki paidbah bad halor jong kane ka seng kan ieng halor ka nongrim jong u paidbah, namar ha ka jinglap da ka seng la iohi shai ba katei ka jingkam trai da u Asail N.
Sangma ba u dei trai ia katei ka jaka, ka dei tang ka kam thok kam shukor suda" ong u Bah Marcus marten.
Namarkata, ka seng kan sa shimkhia da kaba leit ruh ban kynduh syndon sha ki bor bahalor, da kaba dawa ba ki dei ban pynsangeh noh shisyndon ia katei ka jingkam trai da u Aisail N.
Sangma ia katei ka jaka kaba don ha katei ka thain, u la bynrap.
Shillong, 10 Lber:“Ngam don tang ka suloi ruh, kumno ngan pynap bad byrngem siat ia u" ong U Sengam N Marak, MLA ka Rongjeng Constituency, East Garo Hills, haba iakren bad U Rupang mynta ka miet da ka mobile.
“Ngi ia shong jingialang ha ka jaka sahmiet ha Rongjeng bad ha katei ka por, nga don bad 3ngut ki paralok jongnga bad nga khot ia uwei u doktor, uba na Assam, namar ba u dei u bym don kot don sla, kiba biang, kiba pyni ba u dei shisha u doktor" ong shuh U Marak.
“Hadien ba um lah ban pyni, la ki kot ki sla, kumta nga la khot ia ki pulit ba kin kylli bniah shaphang jong utei u doktor" ong shuh U Sengam.
“Nga lyngngoh, ba hadien ba nga la mih na ka jaka sahmiet ha Rongjeng, ha ka por 10baje eiei mynstep, nga ioh jingtip, ba la ujor pyrshah ianga ha ki pulit.
Hynrei nga ruh, ynda nga la wan phai sha Shillong, nga la ujor kylla pyrshah ia utei u doktor" ong shuh U MLA.
Ha kawei pat ka khubor, na ka liang U Dr.
Sandipani Malla Bujar Baruah u la ujor sha ki pulit ba ha ka 5 tarik mynta u bnai ha ka por shiteng synnia u MLA ka Rongjeng u Sengnam N Marak ryngkat ki paralok jong u, ki la khot ia u ha kawei ka kamra kaba don marjan bad ka IB PWD ha Rongjeng, East Garo Hills.
U la ujor ba u MLA ryngkat ki paralok jong u ki la shongshit kyiad bad ki la phah sah jubor ia u ryngkat bad ki ha katei ka kamra bad khlem daw ki la pynshitom bein ia u haduh ka por 3:30 baje mynstep bad katba kiwei pat ki dang pynshitom u MLA ka Rongjeng.
u nang pynap da ka suloi.
Jowai, 10 Lber:Ka Balang Presbyterian Mihmyntdu, lyngba u Secretary Balang jong ka, u Tymmen Basan D Passah ka la ai khublei kyrpang ia baroh ki paid riew ngeit kiba la wan poi sha ka jingiaseng ha katei ka Balang kaba la long ha kane ka Sngi U Blei ba la lah.
“Ngi ai khublei ia ka Dorbar Shnong Mihmyn-tdu, ia ka Balang Catholic Mihmyntdu bad ia ki tnad sorkar bapher bapher naduh ka tnad PWD, PHE, ka tnad Health Department, MeECL bad kumjuh ia ka Soil and Water Conservation bad ruh ia ka tnad Forest kiba la iarap ia ngi kum ka balang ban pynlong ia ka jingiaseng Synod Samla kaba jop", la ong u kyrwoh na ka Balang.
Ha kajuh ka por ka Balang ka ai khublei kyrpang ruh ia ki Pulit ka Jowai bad West Jaintia Hills kiba la trei shitom naduh dang step naduh ban da miet ban pyniaid ryntih ia ki kali kiba la wanpoi sha katei ka jingiaseng.
“Ngin duwai ba U Blei un kyrkhu ia phi baroh", la pynkut u kyrwoh khubor na ka Balang.
Shillong, 10 Lber:Ki pulit ka nongbah Shillong, ki pynshai ba ka don ka jingphah jingtip kylleng kylleng, lyngba ka whatsapp, ba ka don kawei ka kali Maruti Van, kaba pyrshang ban rahbor ia ki khynnah, na ki katto katne ki dong ka nongbah Shilong, hynrei ki pulit, kim pat ioh jing ujor satia halor katei ka phang, haduh mynta.
Halor kane ka phang, la kyrpad namarkata ia ki paidbah, ba kin nym pdiang, ia kitei ki jingtip kiba ialam bakla ban pyn kulmar khlieh ia ki briew.
Shillong, 10 Lber:U symbud Myntri rangbah ka jylla u Dr RC Laloo u la ong ba ki nongsam khaw reshon kin ioh ka baikit T.
1.
43/- na u khaw na ka shi kilo.
U Dr Laloo u la ong ia kane halor jingkylli ba la wanrah da u MLA u Dr Donkupar Roy ha ing dorbar hynne Ka sngi.
Ha kajuh ka por u la ong ba ka jingpynrung kyrteng ia ki briew ka dang iaid bad haduh mynta ki don 21 lak tam ki nongshong shnong ha Ka jylla.
U Dr Laloo u la ong ba ha baroh kawei ka jylla ki don 280 ngut ki nongdielang ne wholeseller bad ka jingjied ia kine la leh katkum ka kyndon ba la pruid dak ha ka Meghalaya Foodgrains Control Order.
Kawei na ki kyndon jong kane ka long ba ki nongdielang ki dei ban buh ia ka security deposit kaba T.
1 lak ia ki trai jylla bad T.
2 lak ia ki bym dei trai jylla.
Ki dei ruh ban pynrung ia ka jingdon ki marbam bad ka jingsam ha ka internet ban pyni sha ka sorkar.
Shwa ia kane u Dr Don u la ong ba lada ka sorkar kam ai bainong ia ki nongsam kan pynlong ia ki ban die tuh pynban ia u khaw.
Shillong, 10 Lber:U MLA ka West Shillong u Bah Paul Lyngdoh u la ujor ha ka iing dorbar mynta ka sngi ia ka jingkynrei u drok ha ka thain Mawprem bad ha ka nongbah Shillong kaba la pyntroin shoin ia ka jingim jong ki samla.
Haba shim bynta ha ka jingiatainia halor ka jingkren jong u Lat ka jylla, u Bah Paul Lyngdoh u la ong ba u drok u kham ma shibun ban ia ki kam lehnoh.
“Ka jingioh suk ia ki jingdih drok ha ka nongbah ka long kaba ma shi katdei eh kaba la ialam ia ki samla ban ngat ha u shrip jong u drok hynrei kaba sngew lyngngoh ka long ba ki pulit kim ju ioh kem ia ki briew ba donkti ha kane kam ba shyrkhei", la ong u Bah Paul.
U la ong ba u drok u jubor bha wat ha ka thain Mawprem kaba u mihkhmat bad ka dorbar shnong ka la khuslai shibun ia kane.
Katkum ka jingong u Bah Paul, u drok u dei ka daw jong ka jingmih ki kam sniew ba shyrkhei ha ka nongbah Shillong haduh ba ki khynnah kynthei, ki kynthei ki la shong syier thot thot namar ka jingkynrei ki kam sniew.
“La jan baroh ki longiing ki don ki nongdih drok, kam don shuh ka jingshngain ia ki kynthei bad kane ka dei ka kam kaba khia shibun", u la ong bad bynrap, ka jingkynrei u drok ha ka thain Mawprem ka long kaba ma bad ishyrkhei haduh katta katta.
Ha kajuh ka por, u la pynpaw ba kaba sngewsih ka long ba ki pulit kim ju ioh kem ia ki briew kiba donkti ha kane ka kam hynrei ki kem pynban tang ia kiba rit baria.
Ki nongkhaii drok kim dei shuh tang ki samla, wat ki kynthei bad kiba la kham tymmen ruh ki don bynta ha kane hynrei aiu ki pulit ki la leh halor kane, u la ong.
U la kren ruh ia ka jingtlot ka ain ban pynshitom ia ki briew ba donkti ha kaba shalan bad pyniaid iew ia u drok.
“Haba ia ki nongbuaid ba iakajia, la set along san sngi, haei pat la pynshitom ia kiba donkti ha ki kam ban khaii bad u drok", u la ong.
Shillong, 10 Lber:Ki Sengbhalang na ri Lum Garo ba kynthup ia ka Garo Student Union (GSU), ka ADE, ka FKJGP bad ka AYWO ki la thoh shithi sha u myntri tnad pohing ka sorkar jylla ban pyntip ia ka daw ka jingjia ha ka 6 tarik u lber ha Resubelpara bad ha katei ka jingthoh ki la dawa na u myntri ka tnad pohing u bah HDR Lyngdoh ba dei ban pynkynriah kam noh ia u SP ka North Garo Hills, dei ban weng kam shisyndon ia ki pulit kiba donkti ban siat ia ki riew lui lui bad ba ia ka jinglut jingsep ban pynsumar ia kitei kiba mynsaw dei ban bei da ka sorkar, ki la dawa ruh ba dei ban thungkam ia kitei kiba mynsaw ba kin lah ban kyrshan ia ka ing ka sem jong ki.
Ha katei ka shithi kitei ki 4 seng ki la pynpaw ha u myntri ka tnad pohing ba katei ka jingjia ka mih na ka daw ba ki nongniah kali ki la ngiah ki la kdang ia ka jingdawa pisa jubor ki pulit bad dei na katei ka daw ba kim patiaw shuh lada ki pulit ki pynieng ia ka kali jong ki naba ki tip lypa ba lada ieng kin shah dawa pisa bad lada kim don pisa ruh ki pulit ki knieh ia ki tiar ba ki kit hapoh kali, kynnoh ki 4 seng.
Ki la ong ba ha ka 6 tarik u Jamrak Sangma ( nongniah kali) , u Milseng T Sangma, u Tumbul A Sangma bad uwei pat ki la leit ban buh kwai sha Assam bad hadien ba la dep ki kam jong ki -ki la wan phai noh lyngba ka Kaldang.
Haba ka kali kitei ki briew ka la poi hajan jingkieng Rereng ki pulit ki la siat khlem da maham eiei, ki 4 seng ki la iathuh ba kitei 3 ngut ki la mynsaw hynrei kim shym la sangeh ia ka kali bad ki la iaid beit beit da kaba thmu ban leit sha Hospital, watla ki la mynsaw ki la pynher beit ia ka kali sha Hospital bad ki pulit ruh ki la kthong ia ki shaduh Hospital.
Ki 4 seng ki la ong ba haba la poi ha hospital ki pulit ki la patan ia kitei ki ba mynsaw napoh kali bad la pynthiah ha madan ha kaba la don ruh katto katne ngut ki pulit kiba la kyrdem da ka kjat ba ki jaka ba mynsawryngkat bad ka pynap suloi bad ka byrngem siat iap syndon.
Kham hadien la ong ba ki paidbah ki la wan ban pynithuh ba kitei kiba shah siat kim dei ki runar hynrei ki dei ki trai shnong.
Ki la iathuh ba u Jamrak bad u Mileng u la mynsaw jur na shadem bad u shah siat na ksang kti,u Tumbul u la mynsaw jur naba u kuli u la ksam sha u dohnud jong u bad u la mynsaw ruh na ksang kti.
Shillong, 10 Lber:U Myntri ka tnad sam ding ka jylla u Bah Sniawbhalang Dhar, u la ong ba ka dam pynmih bording ka MeECL ka Myntdu Leshka Project ka la twa kynsan ha ka 22tarik Rymphang namar ka jingwan u slap bym poi pyrkhat.
U la pyntip ia kane hapoh ka iing dorbar mynta ka sngi halor ka jingkylli ba la wanrah da u MLA ka Nongthymmai u Dr Jemino Mawthoh uba kylli la ka don ne em ka jingduh kaba jur na kane ka jingtwa.
“Ka jingjulor na kane ka jingtwa ym pat lah ban tip namar ba ki bor ba dei peit ki dang leit jurip ia kane ka jaka bad shen yn sa tip ia ka dor jong ka jingjulor", la ong u Myntri.
U la ong ba ka jingtwa ka dam kam dei kaba jubor, namar ba ka dei tang ka jingkiew kynsan ka um na ka jinghap u slap ha katei ka sngi ka long hapdeng 170 haduh 300 mm.
Nongstoiñ, 10 Lber:“Ka jingbym lah jong ka sorkar ban shna bad wanrah ia ki ain bad ki rukom treikam kiba biang la ka long ha ka lad ioh kam ioh kam, ka khaii ka pateng, ka rep ka rang ka koit ka khiah, ki lynti ki syngkien bad kiwei kiwei ka la long ka daw bah jong ka jingsahdien dien ka Jylla ka jong ngi naduh ba ngi la ioh iala ka jong ka Jylla 44 snem mynshwa" ong u samla Suspicious L Mawphlang ha ka rynsan ialap ban wanrah ia ka jingkylla (Campaign for Change) kaba la long ha ka sngi Thohdieng jong ka taiew ha iew Riangdo.
Na ka liang jong u bah Milan Warjri Information Secretary ka Campaign for Change haba ai jingkren ha katei ka jingialang u la ong ban saindur ia ka Jaitbynriew ym dei ba lah tang kiba shong hapoh Secretariat, hynrei dei ban lah da ki paidbah bad ban leh ia kata ka kynhun nongialam ia ka CFC, ka iaid ban pynsngewthuh paidbah, ban wanrah ia ka jingkylla ngi donkam ia kum kine ki rynsan pynshai paidbah.
Ha katei ka jingialang nalor kitei ki samla pule la ioh ruh ia ka jingkren na u bah P.
N.
Syiem CEM ka KHADC, u ba la wan ban iashim bynta lang ha katei ka rynsan ialap ban wanrah ia ka jingkylla bad haba ai jingkren ha katei ka jingialang na ka liang jong u CEM u la kdew ruh ba ka jingeh kaba khraw ba ki paidbah ka Jylla ki iakynduh ka long namar ka jingbym lah jong ka sorkar Jylla ban thaw ia ki rukom treikam kiba biang.
Shuh shuh u CEM u la ong ruh ka Jylla la jong, ka long ban thaw ia ki ain na ka bynta ban iada ia ka jaitbynriew bad ban shna ruh ia ki rukom treikam (policy) kiba biang, hynrei kaba sngewsih haduh mynta ym pat don kita ki ain kiba biang ban iada ia ka jaitbynriew, ka jingdon jong ki marpoh khyndew ha kane ka jylla ka jong ngi, ki dei ki nong kynti jong ki paidbah hynrei ha kiwei ki jylla jong ka ri India ki marpoh khyndew ki dei ki nong kynti jong ka sorkar.
“Ka jingdon jong ka District Council kaba la pynkup bor lyngba ka 6th Schedule ka long ban iada bad pynkhlain ia ka hok long trai ha ka khyndew ka shyiap ha ka synshar ka khadar bad kiwei kiwei ki jinglong ba kyrpang jong ka jaitbynriew, hynrei ka sorkar jylla ka thmu ban khniot ia ka District Council ban pyntroin noh ia kitei ki jinglong ba kyrpang bad ia ka hok long trai, bad ngi long pat kiba donbok ba ngi don ia ka 6th Scedule ka dang lah ban pyniapher ia kane ka jylla ka jong ngi bad kiwei pat ki jylla ha ka ri" ong biang u CEM.
La pyniaid ia katei ka jingialang da u bah A.
L.
Nonglait Secretary shnong Riangdo ha ryngkat ka jingiadon lang u bah Banteidor Lyngdoh MDC ka Mawkynrew, bah Emlang Lytan nongialam barim ka seng FKJGP, u bah M.
Mawsor MDC ka Mawshynrut, ki Samla pule kiba dei ki dkhot ka CFC kiba la ai jingkren ruh ha katei ka jingialang.
Shillong 10 Lber:U MLA ka South Shillong u bah Sanbor Shullai u la kyntu ia ka sorkar ba dei ban dawa na ka sorkar India ban thaw ain thymmai kaba khlain ia ka Kashari halor ki kam thombor ia ki khynnah, kynthei.
Haba shim bynta ha ka dorbar mynta ka sngi, u bah Sanbor u la ong ba ha ki 30 snem mynshwa ha kawei ka shnong ha Jaintia hills, ia u nongleh beijot la pynshitom da kaba thep ha byrni bad tied haduh ba un iap bad sa bret sha riat.
U la ong ba don ki shnong kiba pynieng ha jaka paidbah, kiba pyndait tala na shkor bad ki bynta jinglong shynrang ban pynthngad ia ki nongleh beijot, hynrei ha kine ki sngi kam don shuh bad ka la pynshlur ia ki riew bymman.
Kane ka jingkren jong u Bah Sanbor ka la pynrkhie lut khait ia ki MLA bad ka iing dorbar, namar ba ka long kumba kren biria, wat la u kren ia ka jinglap jongu.
“Ha kiwei ki ri, kum ha Iraq ia ki nongleh beijot la shu siat, ha Afghanistan la shu phasi hynrei ha ri India la shu pynlait jem", la ong u bah Sanbor.
“Ha India ia ki nongleh beijot la pyrkhat,sa bishar, pynbam pisa 2000, la kut khlem pynshitom.
Ka jinglehrain ia ngi" la ong bah Sanbor.
Ha kajuh ka por, u la dawa ba dei ban pynthaw skhim lem ia ki kpa ba shah ieh ha ka tnga namar kumba ka long mynta ki don tang ki skhim ia ki longkmie ba shah ieh lok.
“Ha ka konstitwensi jong nga don shibun ki kpa ba shah ieh ha ka tnga namar ba ka lok ka leit lok da uwei bad ki hap ban peit ia ki khun jong ki", la ong u bah Sanbor.
U la ong ba kine ki longkpa ki la wan ud ia u ba un sam jingiarap bad kyntu ia ka sorkar ba kan thaw lem ka skhim jingiarap ia ki longkpa khnang ba kan long ka jingiarap ia ki.
Jowai, 15 Lber:Ha ka Sngi U Trai, ki nongsam ia ka ktien U Blei ha ka jingiaseng ka ba 10:30 AM da u Rev.
B.
B.
Lamin; ha ka por 1:30 PM da U Rev.
Dr.
M.
J.
Hynniewta bad ha ka por 6:30 PM, U Rev.
S.
P.
Dkhar un kren halor ka subject Balang ‘Ka Balang kaba shah synshar ha U Trai’ (Jingpynpaw 19:6).
Na ka byna ka jingiaid beit iaid ryntih ka Jingiaseng, ka jingpynbeit ia ki kali wan Jingiaseng ha ka Sngi U Trai, 19.
03.
2017 ka long kumne; Entry No.
1: Na ka bynta ki Official Synod, VIP, Car Pass, Choir na surok hajan CHC Ummulong kumjuh ki kali rit (light vehicle) kiba wan ka thain Jowai kin rung lang na kane ka juh ka entry sha ki jaka parking ha Thangsamynting, Lumthangbru bad Lumwalieh.
Entry No.
2: Ki kali heh (heavy vehicle) ba wan na ka thain Jowai kin buh kali (parking) ha Thlu Ummulong.
Entry No.
3: Ki kali heh (heavy vehicle) ba wan na ka thain Nartiang kin buh kali ha Iewpynsin Wahiajer.
Entry No.
4: Ki kali ba wan na thain Bamkamar Tyrshang kin rung na lad Chutwakhu bad kin iaid lyngba ka Ingmane Katholik shaduh ki jaka parking.
Entry No.
5: Ki kali rit (light vehicle) ki ba wan na ka thain Shillong kin rung na la Moodymmai bad kin iaid lyngba ka shnong Moodymmai haduh lad Lumsalah shaduh ki jaka parking.
Entry No.
6: Ki kali heh (heavy vehicle) kiba wan na ka thain Shillong kin rung na lad Chutwakhu bad kin iaid lyngba ka Ingmane Balang Katholik shaduh ki jaka parking.
Entry No.
7: Ki kali kiba wan na ka thain Sohmynting- Madur kin rung na lad Lumsalah shaduh ki jaka parking.
Kumta la kyrpad ia baroh ki nongwan Jingiaseng ba kin sngewbha ban kohnguh bad ia treilang bad kajingpyniaid jong ki traffic police bad ki volunteers.
Ka Balang ka kyntu ruh ïa ki nongwan jingïaseng bakin ym bret pathar ïa kino kino ki ba lah ban pynjaboh ia ka mariang.
Kiba wan ïalam ia ki khunlung, ki khynnah ki dei ban da sumar bha khnang ba kin ym sakma ban lait na kano kano ka jingeh.
Kane ka longkatkum u kyrwoh u Secretary, Balang Presbyterian Ummulong.
Shillong, 15 Lber:Kane ka jingjurip, kaba long mynta ka sngi, ka la long kaba iaid beit iaid ryntih bha namar la wan ban ia shim bynta lang naduh ki Executive Engineer jong ka tnad PHE (Electrical, Distribution, Division II), SDO jong ka PWD, National Highway, Engineer Company BSC, Rangbah Shnong jong ka Shnong Lad Mawreng, Mawkalum bad kumjuh ruh na ki Dkhot jong ka Committee Shnong.
Ha kane ka jing ia leit jurip, la lap ba na ka liang jong ka PHE Department ka la shimkhia shisha namar ba mynta ka sngi ki la lah lut ban pyndep ia ki nar um baroh ban sam um sha ki paidbah Nong Shong Shnong jong ka Shnong Lad Mawreng bad Mawkalum, wat la ka long makna ka jing pynbiang kaba tang shipor (Temporary) ia mynta hi, katba ka dang iaid ka jing shna ia ka Surok.
Na ka liang jong ki Executive Engineer jong ka tnad PHE (Electrical, Distribution, Division II) ki la pyntikna ba nangne shakhmat ki paidbah kin ym mad shuh ia kine ki jingeh lyngba ka jingiatreilang, ka PWD, National Highway bad Company BSC pat ki la ai ka jingkular ba nalor ka Surok yn pynshna ruh ia ki lynti iaid kjat, ha baroh ki jaka kiba i donkam hadien ba na ka liang jong ki nongialam jong ka FKJGP Upper Shillong Circle & KSU Upper Shillong Circle ha ryngkat ki Rangbah Shnong kila pynpaw ba ka don ka jingma ia ki paidbah lada ym don ki lynti iaid kjat kiba shngain.
Jowai, 15 Lber:U SP ka WJH u la iathuh ba ka jingioh kurup ia kitei ki masi ka long ha ka por ba ka kynhun pulit hapoh ka jingialam u OC ka Amlarem ki dang iaid pahara sha katei ka thain.
La iathuh ba ki nongbeh ia kitei ki masi mar syn iohi ia ki pulit ki la phet noh.
Ia kitei ki masi kiba la ioh kurup yn aiti sha ka tnad Custom na ka bynta ban leh ia kaba donkam.
Shillong, 15 Lber:Haba wanrah ia kane mynta ka sngi hapoh ka iing dorbar thawain, u Bah Chyne u la ong ba ka CHC Sohra kaba don ha Civil Sub-division kaba rim ha ka jylla, kam lah shu ban shakri da ka bor jongka mynta namar ba ka jingduna ki jingthiah kaba tang 30 jingthiah bad ka la donkam ia ka sorkar ba kan kyntiew kyrdan noh sha ka 50 jingthiah.
U la ong ba ka Sohra kam dei shuh ka nongkyndong ha kaba ki jaka pule bapher bapher kin wan bad ia ka NIT ruh yn sa plie shen bad khlem pep ka jingdonkam kan dawa kaba jur.
“Ka sorkar ka dei ban kyntiew kyrdan noh ia kane ka jaka sumar da kaba buh hakhmat eh", la ong u Bah Chyne.
Ha kajuh ka por, u la ong ba ka Laitlyngkot ruh ka la don kumba 20 snem eiei ka jingshakri ia ki paidbah ka thain hynrei ka don tang 10 jingthiah katba ka jingdonkam ka dawa kaba iar bha ha kine ki sngi bad ka la donkam ban pynbha bad ban pynheh ia ka da kaba pynkiew ia ka jingdon ka jingthiah sha ka 30 tylli.
Katkum ka jingong u MLA ka Sohra, ka koit ka khiah ka dei kaba donkam tam ha ka jingim briew bad ka dei ia ka sorkar ba kan shim khia ia ka.
Haba jubab halor kane, ka myntri ka koit ka khiah ka Kong Roshan Warjri ka la ong ba ka sorkar kan peit ia ka jingdawa u MLA bad kan leh ia kaba donkam.
Nongstoiñ, 15 Lber:Shuh shuh u DC u la bthah ruh ba baroh ki skul ki jaka pule kidei ban pynlong skul ha kitei ki sngi bad kumjuh ki ophis sorkar kidei ban pynlong trei ha kitei ki tarik kaba long ruh ka tarik bala ia bujli bad ka 28th & 29th December, 2016.
Ha kajuh kapor u tei u khlieh duh jong ka District u la kyntu ia ki paidbah jong ka thain ba kkidei ban shim ia Kane kum ka jingpynbna bad pyntip lypa.
Nongstoiñ, 15 Lber:Ki katto katne ngut ki paidbah katei ka thain kiba don Account ha katei ka Bank, haba iakren bad ki katto katne ki nongthoh khubor, ki la ong ba ka jingbym lah jong katei ka bank ban pynbiang ia ki pisa khutia ka la pynlam wir ia ki paitbah ka thain Shallang, kaba la pynjynjar ha ka thied ka ka pet bad ki wei ki wei.
Nalor katei ka jingbym biang pisa khutia katei ka Bank ka dang don ruh ia shibun ki wei pat ki jingdkoh trei kham kum ha ka jing bymtikna ki kor ki bor hapoh jong katei ka Bank kaba la pynlong shuh shuh ia ki paidbah jong katei ka thain ban nang ia kynduh shibun ki jingeh la pynpaw da u bah Robert Sohbar u wei na ki riew rangbah jong katei ka thain.
U bah Sohbar ha ryngkat ki paidbah jong katei ka thain kila kyntu ia katei ka bank ba ka dei ban ialeh la kumno kumno ba kan pynbiang ia ki pisa 500 bad 100 bad ki wei ki wei ki jingdon kam khnang ba kan long ka jingsuk bad jingmyntoi ia ki paitbah.
Nongpoh, 15 Lber:Haba shimkhia halor jong kane ka jingpyrshah, na ka liang ki nong shong shnong ka Umsning Proper-B ia kaba la ialam khamt da u Bah Wonding Thawbri, u Bah T Mylliem bad u Bah D Kharmaw, ha kaba ka daw kaba la pynlong ia ki paidbah ban pyrshah halor katei ka jingthmu ban rah ia ka Iew Umsning sha Patarim, ka dei namar ka jingleh lyndet da ki nongialam shnong, khlem da kynjoh ktien ia ki paidbah nongshong shnong.
Kumta haba iadei bad katei ka jingthmu, na ka liang ki paidbah nongshong shnong ki la kynntu ia u Paiem Ricky lem bad ia ki myntri ba kim dei ban ailad halor katei ka jingthmu jong ka UTD bad KHADC ban rah ia ka Iew Umsning sha Patarim.
Kum ka jingpyrshah halor katei ka jingthmu ban rah ia ka Iew Umsning sha Patarim, na ka liang ki paidbah nongshong shnong ka Umsning Proper-B, ki la rai ruh ba kin pynlong da ka jingiaiaid paidbah ha ka 18 Tarik mynta u Bnai, kaba long kum ka jingpyrshah namar ha katei ka sngi ka la don ka jingthmu ban iateh soskular hapdeng ki nongialam ka UTD bad KHADC.
Shillong, 15 Lber:La iathuh shuh shuh u myntri rangbah, ba ka sorkar Jylla, ka dang shu dep pynkhreh ia ka syllabus, na ka bynta kiba ialeh MCS bad kumta, ka dei ha ka 6tarik Lber 2017, ba ki dang pyntip sha ka MPSC, na ka bynta ba kan sdang ban jied noh ia ki MCS.
La iathuh shuh shuh u myntri rangbah, ba ka jingjied ia ki MCS nangne shakhmat, kan iapher, na ka jingjied ia ki MPS.
U Bah Paul Lyngdoh, ula kylli, ba ka jingailad ia kiba pass MPS, ba kin leit sha ka MCS, ka lah ban ktah ia ka jingkiew kyrdan jong kito kiba wan beit na ka jingialeh eksamin MCS bad halor kane u myntri rangbah, u ong ba kito kiba jop ia ka eksamin MPS ruh, ki lah ban rung sha ka MCS, tangba ka sorkar, ka peit ba kan nym ktah pat halor ka jingkiew kyrdan jong kito kiba la nang shah jied kham ha shwa.
Ha kawei pat ka phang, U Bah Paul Lyngdoh UDP, u la ujor ba ki pulit, kim ju don satia ha ki surok bah jong ka sor, hadien ka 8baje janmiet bad halor katei u myntri kam poh iing, u ong ba ki pulit, ki don beit baroh shimiet shi sngi, tangba ki dei ki pulit kiba iaid lane kiba ki ong ki flying squad.
U myntri, u iathuh ba ki pulit, kiba don ha ki kam jongki, ki sdang naduh ka por 7baje mynstep haduh 1 baje nohsngi bad nangta, kiba naduh 1baje nohsngi, haduh ka por 8baje janmiet.
U bah Paul, ula ai jingmut ia u myntri kam poh iing, U Bah HDR Lyngdoh, ba un buh pulit ha ka por mynmiet ruh, namar ba ki don bun ki briew, kiba iaid ba ieng haduh ka por shiteng synnia ruh.
Kwah kam any.
Shillong, 15 Lber:Haba wanrah ia kane ka mat hapoh ka iing dorbar ha ka cut motion, u bah Paul Lyngdoh u la ong ba katkum ka jingkhein ka jingjyllei ki kam sniew ha ka nongbah bad ka East Khasi Hills ka la buh jingma ia ka jylla hynrei ka sorkar namar ka jingphiel ka tnad pulit hynrei kaba sngew lyngngoh ka long ba ka sorkar ka la pynshong syiad ia uwei u ophisar u Bah Vivek Syiem haduh 10 snem tam naduh u 2007 haduh mynta ha kane ka district.
“Kaei ka polisi ka sorkar ban buh ia uwei u briew haduh 10 snem haba ki kam sniew ki nang kharoi", la ong u Bah Paul.
U la ong, “Balei ia kiwei ka sorkar ka pynshong ar ne lai snem la shah kynriah katba ia une uwei la leh kyrpang.
Kaei ka daw ban pynshong haduh 10 snem ia uwei u briew hajuh?, ka sorkar ka la leh bym hok",.
Katkum ka jingong u Bah Paul, kane ka lah ban don eiei ha lyndet ban pynshong ia ujuh u ophisar ha kajuh ka jaka da ki phew snem bad lada kam dei, balei ka jia.
U la kdew ia ka jingjia ba shah pyniap ka khynnah na Sawmer kaba la kam ki pulit ba la kem ia u runar haba ka jingshisha ka long ba ia utei uba donkti la pyntip ka kmie jongu ban kem hadien ba u la phla hi, ym da ka jingtrei shitom jongki pulit ban kem.
U la ong ruh ba ka jingjia ha Laimer ha kaba ka khynnah ka la shah pyniap sha thain Umiam hynrei haduh mynta kam pat ioh kem satia.
“Ha u 2016, ki don 228 tylli ki kam runar ba la rejister hynrei khlem don kawei ruh ba la pynshitom ne rai pynrem", la ong u Bah Paul.
U la ong ba kaba sngewsih ioh ba ki paidbah kin leit pan jingiarap na ki seng lehnoh ban pynshitom ia ki nongleh bymman kumba jia ha ki 15 snem mynshwa lada ka tnad pulit kam lah ban leh eiei ban pynshitom ia ki briew ba donkti.
Haba jubab halor kane, na ka liang u myntri kam pohing ka jylla u Bah HDR Lyngdoh u la ong ba ka sorkar kan sa bishar ia kane ka kam ban kynriah kam ia u ophisar.
U la kyntait ba ki pulit ki la phiel ban tehlakam ia ki kam sniew ha ka jylla.
“Ha u 2015, na ki 91 tylli ki jingjia, 84 la pynngat ha ki kyndon ain ia kiba donkti ha ki kam sniew", la ong u Bah HDR Lyngdoh.
U la ong ba ka sorkar kan bishar ban kynriah kam ia ki ophisar kumba dei man ka por katkum ki kyndon ka sorkar.
Shillong, 15 Lber:Haba wanrah ia kane ka mang tyngka hapoh ka iing dorbar hynne ka sngi, u Dr Mukul u la tyrwa ia ka mang tyngka kaba T.
12873 klur ban pynlut ha une snem 2017-18 ban wan na ka bynta ban siew tulop ia ki nongtrei sorkar bad ban pyntrei ia ki kam pynroi ka sorkar.
Katkum ka mang tyngka, u Myntri Rangbah u la khein antad ba ka sorkar kan ioh pdiang pisa T.
12,510 klur, ha kaba ka khajna yn ioh T.
11,280 klur, bad ka capital T.
1230 klur.
Lait noh ka jingpan kylliang, ka jingioh pdiang la buh antad ba kan long T.
11,302 klur.
Ha ka jingpynlut u la antad ba kan long T.
12,873 klur ha kaba ka jingpynlut na ka khajna kan long T.
10,648 klur bad ka jingpynlut ia ka capital ka long T.
2225 klur.
Lait noh ka ram, ka jingpynlut kan long T.
12,538 klur.
Ka jingsiew ram ha une u snem kan long T.
589 klur bad ka baibam tymmen kan long T.
730 klur.
Kane ka mang tyngka ka duna pisa T.
1236 klur kaba long 3.
8 percent na ka Gross State Domestic Product (GSDP).
Ha ka jingkren mang tyngka, u Dr Mukul u la ong ba ka sorkar kan pynthymmai biang ia ka khajna na ka kyaid bad kiwei ki jait jingdih ba iasyriem bad ka kyaid.
Ka sorkar kan pynthymmai ruh ia ka jingai license ia ki jaka shna kyiad hynrei kan pynhiar ia ka khajna na ka kyaid ban pynjur ia ka jingshalan sha ka jylla.
U la ong ba ka sorkar kan pynthymmai ruh ia ki license ban song, ban tah bad ban shna ia ki kyiad.
Ka sorkar kan pynthymmai ruh ia ka khajna ka VAT ia ka kyaid, ban bishar biang ban ailad ban khang slem ki jaka dih kyiad.
U la ong ruh ba ka sorkar kan pynkiew ia ka khajna jong baroh kiba hap ha ka Meghalaya Passengers and Goods Tax Act.
Kan pynshong nongrim bha ruh ban shim khajna na u sikret, bad biris.
Ha kajuh ka por, u Dr Mukul u la ong ba ka sorkar pdeng ka la pyniasoh lang noh ia ka mang tyngka ka Non-plan bad ka Plan jong u snem 2017-18 ban wanrah ia ka jingkylla ha ka rukom pyniaid pisa ha kaba lum khajna bad ka jingpynlut.
U la ong ba ia kane ka mang tyngka la wanrah ban pyniadei dur bad ka mang tyngka ka sorkar pdeng.
U la ong ba ka jingkhang ka Supreme Court ia ki dukan kyiad, ka la ktah jur ia ka khajna ka jylla nalor ka jingkhang dewiong ha kane ka jylla da ka NGT.
Katkum ka jingong jong u Dr Mukul, ka jingkiew jong ki kam rep kam riang ha ka jylla ka long 11.
93 percent katba kiwei ki kam trei kam ktah ka long 9.
38 percent bad ha ki kam primary ka long 7.
51 percent jong u snem 2016-17.
Ka jingkamai jong ki briew ha ka jylla shimet shimet ka long T.
88,497 katkum ka jingkhein antad na kaba rim kaba T.
81,498 jong u snem 2015-16 kaba pyni ba ka la don ka jingkiew sha ka 8.
26 percent na ka snem ba la dep, la ong u Dr Mukul.
U myntri rangbah ha kane ka jingkren jong u, ula mang ia kawei pa kawei ka tnad sorkar bad ka jingmang pisa ia ki tand sorkar ka long kumne.
Law & order T.
42.
20 klur, Judiciary T.
60 klur, District Council Affairs T.
1.
05 klur, Agriculture T.
287.
94 klur, Animals husbandry & veterinary T.
57.
38 klur, Fisheries T.
45.
50 klur, Sericulture & Weaving T.
37.
20 klur, Waters Resources T.
199.
20 klur, Forest & environment T.
48.
01 klur, Soil & Water conservation T.
193.
87 klur, Community Development T.
1731.
57 klur, Housing T.
60 klur.
Haka tnad Border Areas Development T.
59.
96 klur, Urban Development T.
267.
07 klur, Health & family welfare T.
420.
93 klur, Education T.
909.
94 klur, Sport & Youth Affairs T.
51.
20 klur, Tourism T.
51.
19 klur, Art & Culture T.
41 klur, Labour & Employment T.
26.
61 klur, Social welfare T.
386.
10 klur, Water Supply & Sanitation T.
350.
80 klur, Food Civil Supplies T.
106.
11 klur, Road Bridges T.
712.
80 klur, Power T.
131.
40 klur, Transport T.
17 klur, Commerce & Industries T.
27.
91 klur, Mining & Geology T.
3.
69 klur , Information Technology T.
61.
95 klur, Information & Public Relation T.
9.
80 klur.
Shillong, 15 Lber:La pynkhreh ia ki syntiew, ki jain spong, ki jain ryndia, ki ksing ki dhah kiba la pynap ryngkat ka tynghung ha kali ban pynsawa bad pdiang burom ia u Sordar ka Mawryngkneng.
U tang mar ia mih na phatok ryngkat ka spong bad ka riam khasi tynrai la sawa ka ksing dhah, ki paidbah ki la risa ki la kynhoi bad bun na ki longkmie ki la tur sha u ban leit kdup ieit ia u bad ka jaw ummat.
Shuwa ba un kiew noh sha kali ban leit sha Mawryngkneng , ki nongthohkhubor ki la ioh ban ia kren bad u bah Peter hakhmat ka khyrdop phatok.
Ha katei ka jingiakren u la ong ba kam dei kaei kaei ruh kaba u la shah kem hynrei ka dei beit tang na ka daw ka jingiabuh shun namar ki kam shnong, “Ngam leh bakla eiei, dei tang ka jingiashun daw shnong bad ki rukom treikam hapoh shnong da ka jingthmu ban pynpait pynpra khamtam ba la jan ka elekshon 2018" u la ong.
Shuh shuh u la ong ba ka daw ka jingsha kem jong u kam dei na ki bahaing hasem jong ka khynnah kaba la shah batbor hynrei ka dei ka jingkynshoit jong kiwei pat kiba shun ia u, “Dei ka jingkynshoit mano re mano nadien ban wanrah jingiapait ia pra, ngi la kren shai kdar sha ki bahaing hasem kaba shah batbor ba ym lah banpyniasuk da lei lei ruh ia katei ka kam namarba ka dei ka bynta jong ki pulit bad ka aiñ, hynrei nga la shu ong ha ki ba ai ba ka aiñ kan leh ia kaba donkam hynrei kam dei pat ban don ka jingbuh shun para nongshong shnong" u la ong biang.
Katkum ka jingiathuh u bah Peter u la ong ba ka jingjia shah batbor ka la jia nadhu ka 1 tarik u kyllalyngkot hynrei la phone bad pyntip sha u haduh ka 2 tarik u kyllalyngkot ha ka por 5 baje eiei janmiet, “Nga la ong ia ki ban leit ujor FIR sha ki pulit hynrei kim treh ki ong ba kin leit phah sumar shuwa sha Shillong, hadien ki la pyntip ba kim treh ban sumar hapoh Hospital bad nga la pynbor biang ia ki ban ujor ejahar, hynrei kim treh biang ki ong bym pat tip lut kiba haing hasem, ngi la leit sha Mawryngkneng Police Station ha ka 3 tarik ban ujor ejahar, hynrei ki pulit kim treh , nga la pan kot sada ki pulit ki phah wan pat ha ka 4 tarik, kumno ngan ialam ia ki nongbatbor sha ki pulit haba ym don ba ujor ia ki, nga shu ong ia ki khie leit sha ing tangba wat phet.
Ia ka ejahar ba mut ban ujor ruh nga la phah draft ha ka kong Bell Kharsati, nga kylli ka la biang ne-em ka ong la biang, nga sngewlyngngoh kumno ka kynnoh kylla pynban ia nga" ong u bah Peter J Lawai.
U la pynpaw ruh ka jinglyngngoh halor ka jingshah kem jong u ryngkat kiwei pat ki rangbah nongialam shnong jong ka Mawryngkneng ha kaba u la ong ba ym don ba ujor FIR eiei pyrshah ia u , hynrei ki pulit ki la khot ki ong ba kin shim statement hynrei tang mar ia poi ha Sadar Police Station ki la knieh noh ia ki mobile phone bad la iathuh ba ngi la sha kem, “Ka jingshah kem ruh kaba ngam sngewthuh sngewthaw shuh hynrei ngan ong kumno shuh ha katei ka por ba la shah kem , ka lynti ia ngi ka dei beit tang ka aiñ ban ia khun" bynrap biang u bah Peter da kaba ong ba lada ki paidbah ki dang shaniah ha u un dang bteng ban bat ia ka kam Sordar shnong.
Shillong, 17 Lber:Ka 91.
1 FM Radio Mirchi -It’s Hot la plie paidbah mynta ka sngi da u myntri rangbah ka jylla u Dr.
Mukul Sangma bad katei ka radio station kan sdang ban pynshongshit bad pynbyrngia ia ki paidbah lyngba ki jingrwai phareng bad ki jingrwai hindi katkum ka jingkwah u paidbah.
Ha katei ka sngi u Regional Head jong katei ka steshon u Bithindra Biswas u la ong ba la tip ia ka nongbah Shillong kum ka nongbah jong ka rwai ka siaw bad ka put ka tem ha ka ri India baroh kawei bad dei na kata ka daw la jied kyrpang ia ka nongbah Shillong ban pyniaid ia katei ka stashon kaba u la ong ba kan dei ruh ka steshon radio kaba khluit tam jong ka Radio Mirchi kaba don ha India baroh kawei.
U la ong ba ka Mirchi ka don 74 tylli ki Frequency ha 64 tylli ki sorbah ha ka ri bad ka dei ruh ka mirchi kaba heh tam hapoh India.
Ki RJs ki ban pyniaid ia katei ka prokram jong ka 91.
1 FM Mirchi ki long u RJ Gordon, ka RJ Marisa bad u RJ Nicky J (uba la ju tip paidbah kum u Manik), ki prokram jong ka 91.
1 ka long baroh shisngi.
Ha katei ka sngi la don ruh u Abdul.
Shillong, 17 Lber:U la jubab ia ka jingkylli la ka sorkar kan pdiang em ia ki Hindu ba dei nabar ri katkum ka jingpynkylla ka sorkar India ba la wanrah u MLA Nongkrem bah Ardent M Basaiawmoit hapoh ingdorbar.
“Ka India ka don 1.
25 klur ki nongshong shnong, ka long kaba donkam ban bishar shwa ia ka jinglong jong ki ban tip mano ba dei na India bad mano bym dei", la ong u Dr Mukul.
Katba u myntri kam pohiing u bah HDR Lyngdoh u la ong ba ka sorkar kam pat don kano kano ka jingtip ba ka sorkar Assam kan wan leh ia ka NRC ia ki briew ba sah ha khappud.
U la ong ba ka sorkar kam pat kren eiei halor ka Citizenship Amendment ka sorkar pdeng ban pdiang ia ki Hindu ba sah shabar ri ban wan sha India namar ka jingshah lehbein.
Jowai, 17 Lber:Ba baroh ki kali kiba wan na thain East Khasi Hill ki rung na lad Moodymmai bad ban pynieng ia ki kali jong ki ha jaka pynieng kali Lum Mynso, jaka ka Hun Shylla bad kin mih leit phai na ka juh ka surok ba ki la wan rung.
Baroh ki kali kiba wan na thain East bad West Jaintia Hills kin rung na Ummulong CHC, Moodymmai Junction bad kin pynieng ia ki kali jong ki ha ki jaka ba la pynbeit ha Thadsamyting, Lumwalieh, katba ki kali heh kin pynieng ia ki kali ha Lum Challam.
Yn ym shah ia kino kino ki kali ba kin pynieng ha rud surok bah.
Baroh ki kali kiba wan na ka thain Nartiang kin pynieng ia ki kali jong ki ha Iaw Pynsin bad ki kali heh kin hap ban iaid lyngba ka Lad Langi bad kin pynieng ia ki kali jong ki ha Lum Challam, Yn nym shah ia kino kino ki kali ban poi sha NH-44KI kali kiba wan na Tyrshang bad Larnai kin hap ban iaid lyngba ka Lad Chutwakhu bad kin ieng ha Madan skul Catholic.
La buh ruh ia ka No Entry Timing ia ki trok naduh 7 baje mynstep haduh 7 baje mynmiet.
Baroh ki kali ki heh ki hain bad ki kali ki Choir bad baroh kiba don Car Pass kin pynieng ia ki kali jong ki ha Lum Thangbru.
Na ka liang u SP ka West Jaintia Hills u la kyntu ruh ia baroh ki driver (NOngniah kali) ba kin long kiba don akor khamtam haba ki wan ban shakri Blei, khnang ban lait na kano kano ka jingdheng kali bad khamtam eh na ka jingjia ba sngewsih naka daw ka jingpynher sted bad overtaking.
Shillong, 17 Lber:Haba jubab ia ka jingkylli ba wanrah da u nongialam liangpyrshah u Dr Donkupar Roy ha ing dorbar hynne ka sngi u bah tynsong u la ong ba ka jingpynduna ka sorkar pdeng ban ai Pisa ka shem jingeh namar ba ka sorkar jylla kam don Pisa.
U la ong ba naduh u snem 2014-15 ba synshar ka sorkar NDA ha Delhi ka jingioh Pisa ka duna.
“Ha ki snem shwa ka kham heh ka jingai pisa", la ong u bah tynsong.
Ha u snem 2016-17 ka jingioh Pisa ka long T.
40.
8 lak tam na ka sorkar.
Halor kane u Dr Donkupar u la ong ba lada ka sorkar pdeng ka ai pisa duna, ka sorkar jylla ka dei ban thawlad ban sei na pla lajong na ka bynta ki paidbah.
Shillong, 17 Lber:Ia kane la iathuh da u Myntri ka khajna ka jylla u Zenith M Sangma mynta ka sngi ha ing dorbar halor ka jingkylli jong u bah Dr Jemino Mawthoh.
U Zenith u la ong ba hadien ba hukum ka Supreme Court ia ki dukan kyiad ban khang hajan surokbah, jaka mane ha u snem 2014-15, la khang 265 tylli na ka 561 tylli ha baroh ka jylla.
U la ong ba ka jingkhang ia ki dukan kyaid ka la ktah jur ia ka iarong pisa ka jylla nalor ka jingkhang ia ka tih dewiong ka National Green Tribunal (NGT).
Katkum ka jingwanrah u Myntri ia ka jingdon ki dukan kyaid ka long ha East Khasi 61 tylli, West Khasi 10, South West Khasi 13, Ri Bhoi 31, East Jaintia Hills 35, West Jaintia Hills 26, East Garo Hills 07, West Garo Hills 53, South Garo Hills 13, North Garo Hills 18, South West Garo Hills 21 bad Sohra sub division 08 tylli.
Ha u 2013-14 ka sorkar ka ioh khajna T.
1626620757, ha 2014-15 ka ioh khajna T.
1511353697 bad ha u snem 2015-16 ka ioh lum khajna T.
1700549408.
Kaba sngew phylla ba u Myntri u la ong ba dei tang ha jaintia hills ba la ithuh ia ka kyiad ba shna hi ki briew katei ka thain.
Shillong, 17 Lber:La iathuh shuh shuh ba ka ophis u myntri rangbahduh, ka la mang T.
2lak sha kiba iap bad T.
50hajar sha kiba mynsaw, katba ka sorkar Jylla, ka la mang T.
50hajar sha kiba iap bad T.
10hajar sha kiba mynsaw.
Shillong, 17 Lber:U bah Marbud Dkhar President ka FKJGP Mawlai Circle u la ong “Ngi kyndit ba u MLa jong ngi tad hadhu mynta mynne um shym la ang bad kren khyndiat ruh shaphang ka Mawlai Block ka bym pat shym la plie paidbah haduh kine ki sngi".
“Ki MLA jong kiwei ki konstitwensi u bah Paul Lyngdoh bah Ardent ki la kyrkait bad tied miej ha ing dorbar hynrei u MLA jong ngi shi kyntien ruh um kren eiei, i kumba um don shyntur ba un kren, ne um kwah ban kren shaphang ka Block Mawlai, ngim kwah kum une u MLA, ngi kwah da u nongmihkhmat uba shlur ban kren ha ing dorbar thaw-aiñ" ong u bah Marbud haba kren sha ki nongthohkhubor ha khyrdop jong ka Ing Dorbar Thaw-aiñ ka jylla.
U nongialam ka HYC u bah Donbok Kharlyngdoh u la ong ba ka jingwan ki sengbhalang sha khyrdop ka Ing dorbar ryngkat ki pla kad ka long ban dawa ba ka sorkar ka dei ban plie noh ia ka Mawlai Block.
Ka la don ka jingkynnoh ba ka jingpynslem ban plie ia ka Block Mawlai ka dei namarba ka dei ka jingleh politik jong ka sorkar naba ka Mawlai kam dei ka konstitwensi ba mihkhmat da ka seng Congress bad ba ka don ka jingthmu ban pynhun ia ki briew lajong da kaba leit ia kren ban rah sha Mawpat kaba mihkhmat da u MLA Congress u bah A.
L Hek.
U bah Lyngdoh u la ong hato ka sorkar haba ka wanrah ia ki kam pynroi hapoh ka jylla ka buh jingmut ban ai tang ha ki jaka ba don MLA Congress, u la ong ruh ba ka sorkar kam dei ban leh politik ia katei ka kam bad ka dei ban plie noh bad tei wut wut kumba ka leh ha kiwei pat ki jaka.
U la pynpaw ruh ka jingsngewlyngngoh ba saw tylli ki Block la dep ban plie katba ia ka Mawlai pat haduh mynta ym pat leh eiei.
U la kyntu ia u myntri rangbah ka jylla u Dr.
Mukul Sangma ba u dei ba ym dei ban pynlong ia ka shi tarik u iaiong kum ka sngi thok lane ka Aprill Fool hynrei u dei ban plie noh wut wut.
U bah Lyngdoh u la ong ruh ba ka jaka ot doh ka don ha Mawlai, ka jaka bret jaboh ka don ha Mawlai, ka Sanker ka don ha Mawlai, ka FCI ka don ha Mawlai, balei ba khohnioh lada wanrah ia ka Block ha Mawlai.
Shillong, 17 Lber:.
Shillong, 25 Iaiong:Hynniew ngut ki snar lehnoh, ki la pyndep wait noh mynta ka sngi.
Kitei ki long 2 ngut ki snar ehrang jong ka seng GNLA bad sa arngut jong ka seng LAEF.
Ki 5ngut ki lehnoh na ka kynhun kieng atiar LAEF, ki la leit ban pyndem wait ialade sha ki pulit mynta ka sngi, ha ka ophis u SP ha Resulbel para kaba don ha Garo hills.
Haba iathuh sha phang kane ki pulit, ki la iathuh ba myn ha ka 25 tarik Iaiong 2016, 5 ngut ki dkhot ka LAEF ki la leit ban pyndem wait ialade hakhmat ki pulit ha ka ophis treikam u SP ka North Garo Hills kaba don ha Resulbelpara.
Ha kane ka sngi ka jingwan pyndem wait la iadon lang u SP u MGR Kumar, u Add SP u AT Sangma, u YD Bhutia uba dei u SPDO, u A Ali uba dei u OC ka Dainadubi lem bad katto katne ki nongialam na ki balang bapher bapher.
U Commander in Chief u Mathew G Momin bad uwei pat u dkhot ehrang jong kane ka kynhun u Ravan Basumatry Sangma, kila phah ia kine ki san ngut kiba dang shu pynaiasoh shen ban leit sha myanmar na ka bynta ban ioh ka jinghikai kumno ban pyn donkam ia ki tiar ialeh.
Shuh shuh la iathuh ruh ba ia kine ki 5 ngut kiba la wan pyndem wait ha kane ka sngi la tip kyrteng iaki kum u Jim G Momin (23), u Sengnang G Momin (21, u Salseng Momin (24), u Sengtingberth K Sangma (21), bad u Sengsil G Momin (20).
La iathuh ruh ba kine baroh ki dei na ka shnong Chibilbang kaba don hajan Rongjeng PS East Garo Hills.
Ki tyllong khubor ki iathuh ruh ba kine kiba la wan ban pyndem wait ha kane ka sngi ki dang shu pyndep shen ia ka jingshah hikai bad ha kane ka sngi ba ki pyndem wait kim shym la wanrah ia kino kino ki tiar ialeh.
Ki nongialam jong ki balang bapher bapher kumjuh ruh katto katne ki nongialam jong ki seng treimon sngewbha ki ai ka jingkyrshan kaba khlain ia ki bor pahara ba kin wallam biang ia kito kiba la iasoh bad kane ka kynhun kieng atiar khlem da leh ia kino kino kiba pynmynsaw.
“Ngi kyrpad ia baroh kito kiba la iasoh bad kane ka kynhun ba kin wanphai pat sha ka jingim kaba ki ju long" ong ki dkhot jong ka committee kaba peit ia ka suk ka sain ha Resulbelpara.
Pyndem wait 2 ngut ki snar ka GNLAha khmat U SP, ka EGH DistrictMynta ka sngi 2 ngut ki snar ka kynhun GNLA kila wan ban pyndem wait ialade hakhmat u SP ka East Garo Hills district.
Ki tyllong khubor kila iathuh ba ia kine kiba la wan pyndem wait ha kane ka sngi la tip kyrteng kum u Ch Momin Saljipa bad u Clever Ch Marak Dambo, baroh ki dei na ka shnong Dorengkigre kila leit ban pyndem wait ha ka police station kaba don ha Williamnagar.
Ha kane ka jingwan pyndem wait kim shym la wanrah ia kino kino ki tiar ialeh naba u Sohan D Shira um shym la ai ia ki.
La iathuh ruh ba ka GNLA kam ju ai suloi ia ki dkhot tad haduh ba kin da pyndep ia ka jingshah hikai.
La pynrung ia kine ki 2 ngut sha ka kynhun ba kin long kum ki nongiarap jong u Sohan D Shira bad ruh kum ki nongpeit pyrman ia ki pulit kiba thmu ban rung ha Daruma.
Shuh shuh la iathuh ba u Saljepa u dei uba ju leit wad ia ki black simcard lyngba ki nongkhaii na Dimapur bad ban phah pat ia kitei ki simcard ba la ioh sha u Sohan D Shira bad sha kiwei ruh ki dkhot ka GNLA.
U la iathuh ba don bun ki briew na Dimapur kiba ioh ia kine ki simcard kiba la treikam lypa bad ban die pat ia kine haduh 200 haduh 250 tyngka kawei ka simcard.
U la iathuh ruh ba u la pynioh shibun bah ki simcard ia ki dkhot ka GNLA ha kine ki bnai ba la dep.
Uwei pat uba la wan pyndem wait ha kane ka sngi u Dambo u la ong ba kane ka kynhun ka ju die ia ki tiar ialeh sha kiwei pat ki kynhun lehnoh kiba don ha Garo Hills.
U la iathuh ruh ba shibun na ki suloi Ak bad kiwei apat ki tiar ialeh la buhrieh ha ka khlaw Durama.
Bun na ki suloi AK kiba ioh na ka NSCN ki shongdor kumba 5 lakh haduh 6 lakh tyngka kawei.
Ym shah iano iano ruh ban rung ha kata ka jaka ha kaba la buhrieh ia kine ki tiar ialeh lait noh tang u Sohan bad kiba iajan bad u, iathuh u Dambo.
Ki tyllong khubor ki iathuh ba u Sohan u kwah ban die ia kine ki tiar sha kiwei pat ki kynhun naba u kwah ban ioh shibun ka pisa da kaba die ia kine ki tiar ialeh shisien ba u la pynpaw pyrthei.
La iathuh shuh shuh ba ka don ka jingdawa kaba jur bha ia ki tiar ialeh hapdeng kine ki kynhun kiba iaid napoh, iathuh u Dambo sha ki pulit.
Shillong, 25 Iaiong:Ka rai ka seng Congress ban pyniakhun ha kane ka elekshon MP shiteng samoi na Tura konstitwensi da ka lok u Dr.
Mukul Sangma (u myntri rangbah ka jylla) ka Dikanchi D Shira, ka la pynmih bun ki mat ia kren hapdeng kiba bun balang bad ka jingiakren ka long namar ba dang khyndiat bnai mynshuwa ka sorkar hi ka la wanrah ia ka aiñ ar maloi ban iada ia ki MLA ka jylla na ka jingshah mait kyrteng, hynrei mynta pat ka Congress ka la pynbna kyrtong MP syndon da ka briew kaba dang long mynta kum ka MLA.
Tang mar ia thaw ka sorkar ia katei ka aiñ la sdang nyngkong eh ban risaiñ na ka kam MDC da u MLAka seng Congress u ba dei ruh u myntri ba peit ia ka District Council u bah HDR Lyngdoh, bud pat sa ka seng HSPDP kaba la sdang nyngkong da u bah Ardent M Basaiawmoit u President Rangbah katei ka seng uba la risaiñ noh na ka jinglong MDC jong u.
Mynta ka sngi u Rupang u la ioh ban ia kren bad u General Secretary ka HSPDP u bah Witting Mawsor hangne ha nongbah Shillong ban ia kren halor katei ka bynta ban tip kumno ka HSPDP kawei na ka seng kaba sngew iahap ia ka aiñ ar maloi ka sngew kumno halor ka jingpynbna kyrtong ka Congress da ka briew kaba dang long ha kajuh ka pork um ka MLA.
Ha katei ka jingiakren u bah Witting u la ong “Ho,oid ngi sngew iahap bad pdiang sngewbha ruh ia ka aiñ ar maloi ba ka sorkar ka lawanrah bad ia katei ngi la pynpaw ruh hapoh ing dorbar thaw-aiñ hynrei ngi la kren ruh ba dei ban pyntreikam ia katei ka aiñ ha u snem 2019 namarba kan ktah ia ki nongmihkhmat kiba bat ar maloi MLA bad MDC ha kajuh ka por bad kan ktah lut nadong shadong naba ki la pynlut ka tyngka pisa, ka bor met, ka por nadong shadong" ong u bah Witting Mawsor.
U la ong ba katei ka aiñ ar maloi ka sorkar ka shah ia ki MDC ba kin ia khun ha ka elekshon MLA, “Hynrei ngam tip haduh katno ha kaba ia dei ia ki MLA ba kin ia khun MP" u la ong.
Hynrei u la ong ruh ba katei ka jingiatyngkhuh ka la jia teng ha kiwei pat ki jylla hynrei haba ki nongmihkhmat ki leit sha kashari la pynksan ia ki, “Lada ka long ha katei ka dur, ka lok u Dr.
Mukul ka lah ban ia khun ia ka elekshon MP khlem da risaiñ na ka kam MLA, tangba ka hap pat ban risaiñ ynda ka la jop" u la ong biang.
Lah ban kdew ba ka HSPDP ka la pyrshah jur ruh ia ka jingthung Parliamentary Secretary ha ka sorkar jylla,ha kaba ia dei bad kane u bah Witting u la ong “Ngi la buddien bha ia katei ka kamruh bad ka jingdawa jong ngi ka shai bha ba dei ban pynduh pyndam noh ia ka kam Parliamentary Secretary ha ka sorkar jylla bad dei ban don beit tang 12 ngut ki myntri sorkar namarba ka kam Parliamentary Secretary ruh ka hap hapoh ka kynhun ki myntri sorkar,ngi la wan ia kynduh ruh ia u Lat ban shimkhia ia katei ka kam".
Shillong, 25 Iaiong:U heh nong ialam ka Congress uba dei ruh u myntri sorkar barim u Fran kestein Momin u la pyniasoh ialade bad ki nongkyrshan bad ka NPP ha ka jingialang kaba la long mynta ka sngi ha Mendi pathar ka North Garo Hills.
Ia u Momin bad da ki spah ngut ki nong kyrshan ka Congress, la pdiang da ki nongialam ka NPP ba la don lang u Conrad K Sangma uba dei u kyrtong ha kane ka elekshon MP shiteng samoi na Tura.
Nalor u Momin, ki nongialam ka Nationalist Congress Party (NCP) hapoh ka jingialam u Jepherson Marak bad u Dabo M Marak ki la iasoh bad ka NPP ha kane ka jingialang paidbah.
U Frankenstein Momin haba kren ha kane ka sngi, u la pynpaw ia ka jingsngew skhem hapoh ka jingialam u Conrad kum u samla ban rah ia ka NPP bad dei na kata ka daw, u la iasoh bad kane ka party da kaba phet noh na ka Congress kaba leh donbor.
Shillong,25 Iaiong:Bun ki shnong ha ka thaiñ Ri—War Mihngi kiba la shongdum mynta da ki taiew namar ka jinglip ding ha katei ka thaiñ.
Bun ki shnong kiba kham kyndong ha katei ka thaiñ kim don ding tang ban pynim ia ka mobile phone jong ki ruh, la ioh jingtip ba mynta ka sngi ki ladon kiba kiew khnang sha Pynursla namar ba ka dei ka sngi iew ban ioh wan Charge ding ia ka mobile jong ki hynrei pynban ki la ong ba kat ha katei ka shnong kaba dei ka sor jong ka thaiñ Ri-War ruh ym don ding baroh shisngi,don na ki kiba kiew khnang shaduh Shillong tang ban Xerox ia ki kot donkam ruh.
Katkum ka jingiathuh katto katne ngut ki briew kiba u Rupang u la ioh ban ia kren ki la kren diaw ba ha ka shnong jong ki kim shym la ioh ding la da ki taiew hynrei ym shym don ba wan peit wan khmih satia.
“Ngi kiew khnang sha Pynursla namarba ka dei sngi iew mynta,hynrei phewse hangtei ruh ym dum tliw hap ban wanrah mareh khnang shaduh Shillong ban pyndep tang ia ine i kam ba khyndiat" ong uwei u rangbah uba pyni ba u wan Shillong tang ban Xerox kot.
Shillong, 26 Iaiong:Ki bor pulit ki la iathuh ba don katto katne ki briew kiba pyrshang die ia ki tiar da ka phah ia ki SMS sha ki paidbah lane lyngba ki TV channels, kiba pynbiej ia ki paidbah ha ryngkat ki jingai sngewbha.
La iathuh ba shisien ba phi phone ia kine ki number, kin ialeh ban phone biang iaphi ba phin thied da kaba phah ia ki tiar lyngba ka post office kaba hap ban siew da ka pisa beit.
Hadien ba phi lah dep siew ka pisa, bad phi plied ia ka parcel phin shem tang u maw uba khia lane kino kino ki kynja maw ym dei ka tiar kaba phi thied, iathuh ki pulit.
Kumta ki pulit ki kyntu ia ki paidbah ba kim dei ban thied kulmar ioh jia kumne, namar kine ki briew ki don tang kawei ka jingmut kata ban ioh pisa.
Shillong 26Iaiong:Ka UDP Youth Wing mynhynnin ka sngi ka la shong jingialang ban pyrkhat ia ka jingeh ba ki samla pule ki ia kynduh namar ka jingbymioh Scholarship haduh kine ki sngi ruh.
Ha katei ka jingialang ka UDP ka la shim ia ka rai ban leit ia kynduh ia u myntri ka tnad pule puthi ka sorkar jylla u Prof.
R.
C Laloo ban ia kren bad u halor katei ka kam.
Katei ka jingialang ka dei ruh ka ba nyngkong eh jong ka youth Wing hadien ba ka la dep ban jied ia ki nongkitkam ba thymmai jong ka.
“Ha ka dorbar kaba la dep ki nongmihkhmat ka UDP kiba kynthup ia u bah Titos Chyne bad u bah Embhah Syiemlieh kila buh jingkylli ha ka Question Hour ba ka dei ne em kaba shisha ba ym shym la pyllait ia ka Scholarship jong ki samla pule bad na ka liang u Prof RC Laloo ula jubab da kaba ong ba kam long kumta hynrei lah dep ban pyllait" ong u bah Paul Lyngdoh, u nongai buit ai bor ka tnad samla ka UDP.
U ba Paul u la ong ruh ba ka jingkren u Prof.
Laloo hapoh ing dorbar ka long pynban ka jingialam bakla namarba ha ing dorbar u la pynbna ba la pyllait ia ka Scholarship ki samla pule katba ha ka jingshisha pat kam long kumta.
“Ka Ministry of Tribal Affairs kala dep ban pyllait ia ka pisa bad kaba lyngngoh ka long haduh mynta ki samla pule kim pat ioh ia ka scholarship bad shaei kane ka pisa ka don bad balei ym shym la ai iaka pisa sha ki samla pule" ong u bah Paul.
Nalor kane ula ong ruh ba UDP YW kan shimkhia ia ka mat kaba iadei bad ka jinghap rah ki khynnah rit ia ki pla kot kiba khia bad kumno kane ka jingpynkit khia ka ktah ia ka koit ka khiah jong ki khynnah.
Ula ong ba ia kane ka mat ka UDP kala dep ban rah hapoh ka iing dorbar thawain bad mynta kala pynkhamti ha ki nongialam jong ka seng ba kin wad bniah katno ka jingkhia ka long kaba biang ia ki khynnah ban rah katkum ka rta ka jongki bad ban aiti ia ka kaiphod sha ka UDP Sengkmie.
U bah Paul ula ong ba ka jingpynkit khia iaki khynnah ka ktah ia ka koit ka khiah ha kaba kin ioh ia ka jingpang ‘Spinal Injury’ bad ‘Slip Disc’ bad kiwei kiwei bad ula ong ba ka UDP kala shim ia kane ka mat na ka bynta ban ai jingtip ia ki khynnah bad ba kin ioh iaka met kaba koit ba khiah.
U la ong ruh ba ka seng kan dawa na ka sorkar ba kadei ban pynbiang ia ki bus skul na ka bynta ki khynnah skul hapoh sor bad nongkyndong bad ka seng kala aiti ha u bah Allantry F Dkhar bad u Jefrey Khymdeit ba kin wad bniah halor kane ka phang.
Shillong, 26 Iaiong:Mynta ka sngi u bah Ardent M Basaiaw moit President Rangbah ka seng HSPDP u la pynlong jingialangbah ha Smit bad katei ka jing ialang ka lasdang ha ka por 12:15 baje nohsngi bad ka la kut noh ha ka por 2:15 baje nohphai sngi bad ha katei ka jingialang ki la don kumba shi hajar ngut tam ki paidbah kiba la ia shah skhor kyndiang ia ka jingkren u MLA jong ki.
U bah Ardent u la pynlong ia katei ka jingialang ban ioh pynshai paidbah ia baroh ki jingkynnoh bad ki jingpynthohbria pyr shah ia u.
“Ha ka jing shisha ngam don por ban lum paidbah kum u nong ialam, hynrei kane ka jinglum jingialang jong nga ka dei na ka daw ba ka jingpynkhohreh kiwei pat ki rangbah kiba la kren ha kylleng ki jaka bad ki la rung ing briew ruh ban kynthoh pyrshah ia nga" ong u bah Ardent M Basaiawmoit haba kren ha katei ka jingialang paidbah.
“Ki la kynthoh ba nga dei uba tieng eit, ba nga dei uba bamsap,ba nga dei uba leh mynleh, ki kynnoh ba nga leh mynleh bad ngam ai rong ia ka ing jong ka kaba don Laitkor hynrei nga tei pat ia ka iing kaba T.
2 klur ha Mawlai, nga khot ia kitei kiba kynthoh pyrshah ia nga ba kin pynshai paidbah ia katei ka jingkynnoh jong ki" u la ong biang.
U bah Ardent u la ong ba katei ka jingkynnoh ka dei tang ka jingkren khyllung khynnah “Nga la long mynta u nongialam nga hap don ka jingiaishah ban da dei ka por ba nga dang dei u riew madan lah poi ruh sha ka jing ia khru" u la ong.
Ha katei ka jing ialang u bah Ardent u la kren bun kiei kiei kiba u ia kynduh kum u nong ialam kynthup ka mat ba ka seng HSPDP ka la ia khih ha kine ki khyndiat bnai ba la dep kata ka jingkyntur pud ka MUDA.
Ula ong ba ki paidbah kim dei ban tieng namar ka MUDA ka dei tang ka tnad ka ban pyntreikam ia ki skhim ka sorkar pdeng na ka bynta ban pynroi sor bad kam long kum ka Municipal, ha kaba ia dei pat bad ka Municipal, u la ong ba ki paidbah kim dei ban tieng namarba ka Municipal ka dei ka tnad ka bym lah ban pyniar ia u pud treikam jong ka sha ki jaka ba hap hapoh ka jingpeit ka District council ne ki Schedule Area bad lada kwah eh ba kan wan ruh u la ong ba katkum ka riti synshar ka ri kan ym lah ban rung khlieh.
Haba pynkut ia ka jingkren jong u -u bah Ardent u la pan ka jingkyrshan na ki paidbah ba kin kyrshan ia u kyrtong ka HSPDP na Nongkrem ha ka elekshon MDC shiteng samoi u bah Hubert Riang bad u la pan ruh ka jingkyrshan jong ki paidbah ba kin jied ia ka seng HSPDP ha ka elekshon MLA 2018 namarba ka dei ka seng kaba don ka jingkyrmen ban bat ia ka bor synshar ha u 2018.
Nongstoin, 26 Iaiong: Hadien ka jingioh jingtip kaba paka jong ki pulit ka West Khasi Hills District, halor ka jingsuba ba don ki katto katne ki briew kiba iarap ban buhrieh ia ki tiar ialeh jong ki kynhun kaikhlaw na Rilum Garo ha kawei na ki jaka jong ka shnong Khalu Rongcheng South Garo Hills, na ka liang jong ki heh pulit jong ka WKHD mynta ka step, ki la phah ia ka kynhun pulit na Shallang ban leit pynlong ka jingkhynra ha katei ka jaka.
U SP ka West Khasi Hills District u bah S.
Nongtnger haba iakren bad ki nongthoh khubor mynta ka janmiet u la iathuh ba na ka liang jong ki pulit ka Shallang ki la hiar sha katei ka shnong ban pynlong ia ka jing khynra ia kawei ka long iing, ia kaba la lap ruh ia kawei ka long kmie bad kawei ka khymmah samla kiba la tip kyrteng kum Nosanchi M Sangma 19 snem bad ka Stilla M Sangma 50 snem kiba dei na ka shnong Rongcheng.
Shuh shuh u la iathuh ruh ba ki pulit ka Shallang kila pynlong ka jingtohkit kaba bniah ia kitei ki ar ngut ki kynthei bad na ka liang jong kitei ki ar ngut kila iathuh ba kila pynbuhrieh ia shibun ki tiar pynmynsaw kum ki suloi, ki kuli ki bom (grenades), ki radio phun (VHF sets),  bad kiwei kiwei ha kawei ka khlaw ha Rongcheng bad kila iathuh ba kitei ki tiar bad ki kot ki sla kidei jong ka kynhun ka bala tip kum ka United People’s Revolutionary Alliance, ( UPRA).
Hadien katei na ka liang jong ki pulit kila kurup noh ia kitei ki tiar pynmynsaw kiba kynthup ia kawei ka suloi SLR, lai tylli ki 303 Sniper Rifles, kawei ka suloi AK Magazine, ar tylli ki SLR Magazine, ar tlli ki 303 Magazine, lai tylli ki Chinbese Granades, hynniew tylli ki radio phun (VHF sets), san phew ar tylli ki kuli ki bym pat bthei, shi spah lai phew saw ki kuli SLR ki bym pat bthei, ar phew lai tylli ki kuli 303 ki bym pat bthei, ar tylli ki MMG ki bym pat pyndonkam, kawei ka kot donkam jong katei ka kynhun UPRA kaba don haduh 94 tylli ki jingthoh ba donkam, kawei ka kot thep pla, ar tylli ki muhor kaba don ha ka kyrteng jong ka Matchadu Matchabet MM HQ Durama bad ka Achik Matgrik Society, 15 tylli ki thyrnia injek, bad ki dawai.
Ha kaba iadei pat kitei ki tiar bala ioh ban kurup noh da ki pulit u bah S.
Nongtnger u la iathuh ba ki pulit ki suba jur ba kitei ki tiar ki dei  kiba la phah bun rieh da ka kynhun kaikhlaw kaba la dep ban wan sha ka miej jong ka jingiasuk bad ka sorkar Jylla ka kynhun kaba la tip ANVC bad ka ANVC(B)  kaba don ka jingthmu ban thaw biang da kawei ka kynhun kaikhlaw kaba thymmai kaba ki la khot ruh kum ka United People’s Revolutionary Alliance, (UPRA).
Shuh shuh na kaliang u SP u la iathuh ba ki tei ki ba la shahkem bad ki tei ki tiar mynta ki dang don hapoh ka Shallang Poice Station, hynrei shen kin sa aiti noh sha ka tnad pulit jong ka South Garo Hills namar katei ka jaka ka hap ha ka jingpeit ka jong ka.
Shillong,26 Iaiong:“Na Pynthor nga wan phai sha Mawlai, ki paidbah ka Mawlai ki dang ieit ia nga, nga la jop kput ha ka MDC elekshon 2014 bad nga tam kput ia baroh ki kyrtong, haba kheinlang ka vote jong baroh kiwei pat ki kyrtong ruh ha katei ka elekshon nga dang tam ia ki 2700 vote" ong u bah P.
T Sawkmie ha ka jingiakren bad u Rupang mynta ka sngi ha kaba ia dei bad ka jingpynkhreh jong u ia ka elekshon MLA 2018 na Mawlai Konstitwensi.
U bah P.
T Sawkmie u la long u MLA ka Mawlai ha u snem 1998 bad ha u snem 2003 bad ha kitei ki ar snem u la long ruh u myntri sorkar ba peit ia ka tnad Sports and Youth Affairs, u la rem ha ka elekshon 2008 ha u bah Founderstrong Cajee ka seng Congress bad ha u 2013 u la ia khun na Pynthor-Umkhrah bad u la shah rem ha katei ka elekshon ha u bah AL Hek ka seng Congress bad hadien ba la rem na katei ka konstitwensi u la wan phai biang sha Mawlai konstitwensi ha ka elekshon MDC bad u la jop donburom ha kaba u la iakhun ruh ha katei ka por na ka seng KHNAM.
Mynta u bah Sawkmie u la iehnoh ia ka KHNAM bad u la leit ia soh sha ka seng Congress bad u bat ruh kum u Deputy CEM ha KHADC kum u MDC jong ka seng Congress.
Ka jingleit ia soh Congress jong u shipor ka la pynmih ia ka kynrum kynram hapoh ka seng Congress ha Mawlai hynrei mynta kitei ki la kynjah noh.
U la iathuh ba mynta la pynthymmai lut ia ka seng Congress hapoh Mawlai hapoh ka jingialam jong u kaba u la bat ruh kum u President ka Mawlai Congress Block Committee.
Haduh mynta u la ong ba u la lah ban pynkha tnad haduh 21 tylli ki Unit ha baroh kawei ka Mawlai bad u la pynrung dkhot haduh 3000 ngut hapoh katei ka seng bad katei ka 3000 u la ong ba ka dei marwei shi ing kaba mut 3000 ing.
U bah P.
T Sawkmie u la ioh 12,700 vote ha ka elekshon MDC 2014 na Mawlai konstitwensi bad ha katei ka por ka Mawlai ka don 36 hajar votes ,hynrei mynta u la ong ba ka Mawlai ka lah ruh ban kot sha ka 40 hajar ngut ka jingdon ki nongthep vote jong ka bad ha ka jingshim jingkheiñ jong u –u la ong ba ka donkam 15 hajar vote ba un ioh ban poi sha ka thong.
“Tang nalade nga la don 12,700 vote lada ngan ioh na ka vote bank jong ka seng Congress sa tang 4000 vote nga la thikna ba ngan jop da kaba suk" ong u ba P.
T Sawkmie.
U la iathuh ruh ba tang hapoh ar bnai naduh ba u la shimti kum u nongialam hapoh ka seng Congress u lalah ban pynrung dkhot 3000 ing bad mynta ka jingpynrung dkhot ka dang iaid shaid shaid haduh ban da poi ka elekshon 2018, “Nga buh thong ba ngan lah ban pynrung dkhot 7000 ngut hapoh u 2018, ngam kwah ban shu pynrung da kaba shu thoh kyrteng muk mak hynrei nga kwah ban pynshai bha shuwa ia ki paidbah shuwa ba kin rung ,nga hap ban pynsngewthuh bha na kata ka daw ka shim por" u la ong.
Na ka jingiakren bad u MDC ka Mawlai la sngewthuh ba mynta u la pynduh noh ia ka seng Congress kaba rim ha Mawlai kaba la neh naduh ka por u bah Founder ( bam kwai ha dwar u blei) hynrei u la pynkylla thymmai lut ia ka naduh ki nongialam baroh la wan ban shimti noh da kiba thymmai, “Ngi la pynkylla lut bad ia kane la mynjur da ka Shillong City bad ka MPCC ruh" ong biang u bah Sawkmie uba dei ruh u Vice President ka Congress Shillong City.
Katkum ka jingiathu jong u u la ong ba ki nongialam ba thymmai katei ka seng ha Mawlai mynta ki kynthup ia u kum u President ka Block ( MBCC), u bah Franky Massar General Secretary, nangta ka kong Golda Pathaw ka President jong ka Mahila Congress ha Mawlai, kong Banri Mawlong General Secretary Mawlai katba ia ka youth Congress pat u la ong ba la bat President da u Ferdinand Jyrwa bad General Secretary pat u Astarious Lyngdoh.
Ha ka jingiakren bad u nongthohkhubor u bah Sawkmie u la pynkut ia ka jingiakren da kaba u ong ba kumba ka long mynta ka ha ka jingiaid lynti jong u kum u MDC bad kumu nongialam ka seng Congress u ioh ka jubab kaba biang na ki paidbah bad kat shaba u phai ki paidbah ki phai khmat sha u, “Ki paidbah ka Mawlai ki dang ieit ia nga, nga don ka jingkyrmen kaba skhem ba ngan jop donburom ha ka elekshon 2018″ pynkut u bah Process T Sawkmie.
Shillong, 27 Iaiong:Ki nongkhaii Sying kiba don ha ka kynhun kaba la tip kum ka Green Ginger Association ki la kynnoh ba ka seng RBYF ka la wan ban dawa pisa jubor na ki kali kiba kit ia ki sying jong ki.
Haba ia kren bad u Rupang ka kong Dlan Shylla ka President jong katei ka seng ka la ong ba kaba la pynbitar palat ia ki paidbah nongrep katei ka thaiñ ka dei ha ka miet 25 tarik mynta u bnai ha kaba la don haduh 20 tylli ki trok kiba la shah bat ha ki kynhun jong ki briew kiba la kam ialade ba ki dei na ka seng RBYF.
Ka la iathuh ba ha katei ka sngi ka dei artad ka sngi iew Bhoi-rymbong ka sngi ba ki kali kit sying ki bunbha bad ka jingshah bat kitei ki trok kit sying ka la ong ba ka la jia naduh ka por 9 baje mynmiet haduh 11 baje mynmiet.
Ka kong Dlan ka la iathuh ruh ba katei ka jingshah dawa pisa jubor na ki trok kit sying kam dei shuh kaba dang phylla hynrei ka dei kaba ki briew kiba la kam ialade ba ki dei ki sengbhalang ki ju leh na ka por sha ka por.
Ka la ong ba kitei ki briew ki ju wan ban bat ia ki kali ha kyndong kynshrot jong ka iew Bhoi Rymbong bad ki la thlia la thlaid laiphew jait, ki woh daw ki woh nia bad ki pan pisa, “Ki leh ia katei ka kam sop sop ha kyndong kynshrot, ki la bun bha kiba la siew pisa sha ki, ki dkhar lei lei don kiba siew sop sop beit T.
500, T.
1000, T.
2000 tyngka" ong ka kong Dlan Shylla.
Ka kong Dlan ka la iathuh ba ha ka miet 25 tarik ki paidbah ki la kylli na kitei ki briew ki dei mano bad balei ki bat bad pan pisa na ki trok, “Ki la jubab ba ki dei na ka seng RBYF, ki la ong ba ki Check ia ki Challan ka biang ne-em, kumno kin hap ban check challan ha kyndong kynshrot ha ka miet ba dum" ka la ong.
Katei ka nongialam ka Green Ginger Association ka la ong ruh ba ha katei ka miet la ialam ia katei ka kynhun da u Richard Lyngdoh na ka shnong Mawbri bad ka la ong ba ka la wad jingtip thikna bad ka tohkit bha na ki briew katei ka thaiñ shaphang jong u bad ka jingtip ba ka la iohlum thikna ka ong ba u dei na ka sengbhalang RBYF.
Katkum ka jingiathuh ka kong Dlan ka la ong ba ha katei ka miet 25 tarik ka la mih ruh ka jingiakyrkait hapdeng kitei ki briew bad ki nongkhaii sying ha kaba kawei ka nongkhaii sying kaba na Mawhati ka la ong ia ki ba kin pynphai noh ia ki sying ba ka la thied na ki nongrep katei ka thaiñ bad ba kin pyllait noh ia ka kali jong namarba kam don pisa ban siew ia ki, “Kumne ki ju wan man ka por,shisngi wan shi Group ar group,shisngi wan da kiwei" ong biang ka kong Dlan.
Ka kong Dlan ka la ong ba katei ka jingshah pyndik jong ki ka buh ha jingeh ia ki nongrep sying katei ka thaiñ ruh kumjuh, ka la ong ba kim banse shuh ban mih shakhmat ha kane ka sien kaba mynta namarba kim lah shah shuh ia katei ka jingeh kaba ki la ia kynduh baroh shi katta, “Ka ktien u blei ka ong lada shah thap ka diang pynshah sa ka mon,hynrei mynta te ngim lah shah shuh shisha,ngi hap ban kren beit ia ka jingshisha" pynkut ka kong Dlan Shylla President Green Ginger Association-Bhoi rymbong Unit.
Shillong, 27 Iaiong:Ka myntri sorkar jylla kaba dei ka MLA, ka Deborah Marak ka la ong ba ha ka shimet, ka jingrai iakhun MP shiteng samoi u Rophul Marak, ka dei ka jingialeh pyrshah ia ka Congress kaba u la ai jingkyrshan ha kane ka sorkar namar ba u dei u dkhot ba la iasoh bad ka Congress.
“Katkum ka jingsngew jong nga, ka jingleh u Rophul Marak ka dei ka jingialeh pyrshah ia ka kyrtong ka Congress, ia ka sorkar ruh kaba u don bad u dei ban shah shim jingpynshitom", la ong ka Deborah haba iakren bad u nongthoh khubor mynta ka sngi.
Hynnin ka sngi u Rophul u MLA shimet uba iasoh bad ka Congress u la risain na ka kam arliamentary secretary u ban iakhun ia ka elekshon MP shiteng samoi na Tura kum u kyrtong shimet.
Haba kylli hato kam dei ban beh seng ban beh noh na ka sorkar, ka Deborah, ka la ong ba kam lah ban ong eiei halor kane hynrei ka shong baroh ha ka bor jong u Myntri Rangbah ban leh ia kaba donkam.
“Ka shong ha u Myntri Rangbah ban shim ia ka rai la un beh noh ne em na ka sorkar", la ong ka Deborah.
Ka la ong ruh ba ka jingmih jong u Rophul ka lah ban don ka jingduh nong ia ka kyrtong ka Congress bad ruh ka jingiohnong namar ba shisien ba u briew u mih ban iakhun ia ka elekshon, ka thong ka long ban jop beit.
“Ka sain pyrthei ka dei kaba jwat, u briew ba mih ban iakhun u thmu beit ban jop", la ong ka Deborah bad ka la bynrap, ba kam lah ban kren eiei halor kane namar ba ka shong ha ka jingsngew jongu shimet kum u briew.
Lah ban kdew ba u Rophul hynnin ka sngi u la risain noh ia ka kam Parliamentary secretary kaba u la bat baroh shi katta ha kane ka sorkar MUA-II, da kaba u la ai daw ba u kwah ban ai ia ka jingshakri kaba kham lada shah jied kum u MP.
Nongpoh, 27 Iaiong: Halor ka jing sniew bad ka jingbym biang jong ki surok ha ki thain nongkyndong jong ka them Ri Bhoi District, khamtam eh ia ka surok naduh Mawlong ter ter shaduh Umtrai, hynnin ka sngi ka Joint Action Committee (JAC) jong ki 24 tylli ki shnong ha katei ka thain, ki la leit syndon ban pynsngew ia kane ka jingeh jong ki paidbah sha u Dr.
DD Lapang, uba dei ruh u nongaibuit jong ka sorkar jylla.
Ha katei ka jingleit iakynduh ia u Dr.
DD Lapang, ki nongialam ka JAC, ia kaba la lamkhmat da u Bah O.
Matlai, Chairman ka JAC bad u Bah WD.
Marsing, Secretary ka JAC, uba dei ruh u Joint Secretary ka DCC, Ri-Bhoi, ha ryngkat ka jingsynranlang jong u Mayral Born Syiem, Secretary ka MPCC, u Bah O.
Pamshong, MDC barim ka Mawhati Constituency lem bad ki Rangbah Shnong na katei ka thain.
Katkum ka kyrwoh ba la phah da u Bah WD.
Marsing, Secretary ka JAC, la ong ba ha ka jingiakynduh ia u Dr.
Lapang, ki nongialam ka JAC, ki la pynpaw ia ka jingsngew bynniaw halor ka iehbein jong ka sorkar ia katei ka thain, khamtam eh ha ka liang jong ki lynti synkien, kaba la wanrah jingeh ruh ia ki paidbah jong katei ka thain, ha ka liang jong ka leit ka wan tang na ka daw jong ka jingbymbiang jong ki surok.
Ha katei ka sngi, nalor ka jingdawa ban siang rong noh ia u surok naduh Mawlong shaduh Umtrai, ka la don ruh ka jingiamir jingmut hapdeng jong ki nongialam ka JAC bad u Dr.
Lapang, na ka bynta ban wanrah ia ka roi ka par ha katei ka thain, namar kumba ka long mynta ki paidbah ha katei ka thain, ki dang mad ia shibun ki jingeh bad ka jingsahdien, la ka long ha ka liang jong ka roi ka par bad khamtam eh ha ka liang jong ki surok.
Kumba long mynta, ka jingdon jong ka surok ba pyniasnoh na Nongpoh shaduh Jagi Road Assam, ka la pynsuk shisha ia ki paidbah nongshong shnong ba khappud bad ka jylla Assam, namar lyngba ka jingdon jong utei u surok, ki paidbah kim donkam shuh ban iaid lyngba ka Assam, haba ki wan donkam sha Nongpoh, ha kaba ki la ioh ban iaid laitluid khlem kano kano ka jingpynwit, hynrei ka long pat kaba pynnoh mynsiem ia ki paid nongshong shnong kiba pyndonkam ia katei ka surok, namar ka jingsniew jong katei ka surok.
Halor ki mat jingdawa jong ka JAC, na ka bynta ban siang rong noh ia u surok Mawlong shaduh Umtrai, u Dr.
DD Lapang u la kular ban shimkhia na ka bynta ban siang rong noh ia katei ka surok bad u la iathuh ruh ba ka la don ka jingthmu ban shna surok na Mawlong sha Umlakhar bad na Umlakhar sha Umdohkha.
Hadien jong kine ki jingkular jong u Dr.
Lapang, ka JAC ka khmieh lynti ba kin sa urlong bad kan da long ruh ka jingkyrkhu kaba khraw ia ki paidbah ha katei ka thain, ba kin ioh ia ki surok kiba paka bad kiba pynsuk ia ki paidbah ha ka leit ka wan, pynkut ka kyrwoh.
Shillong, 27 Iaiong:Ka elekshon MLA 2018 ka la ha jing khang bad sa tang kumba shisnem tam eiei, hynrei  ka lyer elekshon ka la sdang beh pyrhut ha kiba bun ki jaka bad kiba bun ki kyrtong kiba thmu ban ia aireng ha katei ka elekshon ki la sdang pynsting met pynsting phad naduh mynta da kaba leit tur khah khah sha ki konstitwensi jong ki.
Ha kine ki sngi la iohi ba ka  seng HSPDP ka dei kawei na ki seng saiñpyrthei kaba la kilan met bha na bynta ka elekshon 2018 ha kaba la iohi ba na kawei ka sngi sha kawei pat katei ka seng ka la nang pynkha tnad treikam shaid shi shaid.
Ha ki khyndiat sngi ba ladep, u Rupang u la ioh ban ia kren bad uwei na ki nongialam katei ka seng u bah Witting Mawsor MLA ka Mawshynrut  uba bat ruh kum u General Secretary katei ka seng ban twad jingmut na u ia ka jingpynkhreh katei ka seng  na ka bynta u 2018.
U bah Witting u la ong ba ha u 2018 ka HSPDP kan pynieng kyrtong lut ha baroh ki konstitwensi jong ka ri Lum Khasi Jaintia hynrei kan kham pynleit jingmut ruh ia ka West Khasi Hills baroh kawei kaba dei ka jaka ba katei ka seng ka la thaw ktem lypa.
“Hapoh West Khasi Hills ngi la don lypa ka ktem kaba khlaiñ ka shong sa tang ha u briew u ban ia khun uba ngi hap ban jied janai bha, ha Nongstoiñ ngi la don, Mawshynrut ngi la don, Rambrai ruh ngi la don, kiwei pat ki jaka kum ka Mairang ngi la ioh da u briew uba biang uba la don lypa bun ki vote, Mawkyrwat ruh ngi don lypa ki votes bad ka shong sa tang ha u briew ba ngin jied hangtei ngi la don ka 5000 votes, ka Mawthadraishan kaba la don lypa ki hajar votes, ngin kham pynleit jingmut bha mynta ka kynti ban khur lut na West Khasi Hills" ong u bah Witting Mawsor.
U la ong ruh ba ha manla ki konstitwensi ka HSPDP ka dang ia leh ban pynkhaiñ ia ka Party jong ka, “Kam dei kaba suk ia ngi ban treikam kum ki nongialam ha baroh kawei ka jylla khamtam hadien ka jingshah shet kylla ha kiba bun kikonstitwensi ha kaba la poi ka khep ba sah sa tang u maieid marwei hynrei iba pli i la lah ban khyllie biang bad ngi don 4 ngut mynta, ngam pat kwah ban ong eiei mynta katno ngin ioh MLA ha u 2018 kumba phi la kylli hynrei ngan ong ia phi ba ngin kham bun na kaba ngi don bynta" u la ong biang.
Utei u nongialam ka HSPDP u la ong ruh ba kumba ka long mynta katei ka seng ka dang ia ksaid kumno ban khyllie biang pat sa ha kiwei ki jaka kiba ka HSPDP ka khlaiñ hynrei la shet kylla ia u maieid Hoping da ki briew kiba jop hi na katei ka seng kum na Ri-Bhoi bad na East Khasi Hills, “Ngi la trei ia ki kam shaid shaid shakhmat bad ngin hap ban pynmih ruh da ki briew kiba tbit ha kane ka kynti ba mynta" pynkut u General Secretary ka HSPDP.
Shillong 26 Iaiong:Ka jingthmu ka BJP Meghalaya ban sei kyrtong na ka bynta ka elekshon MP shiteng samoi na Tura sha ka Lok Sabha ha kane ka kynti, ka la pulom noh hadien ba ka seng kmie na Delhi ka la hukum ba dei ban shu kyrshan beit ia u kyrtong ka NPP u Conrad K Sangma.
“Ngi dei kiba kohnguh sneng bad long ryntih, ngi kohnguh beit ia ka hukum ka seng kmie na Delhi", la ong u President ka BJP Meghalaya u Bah Shibun Lyngdoh haba pynbna ia kane ka rai ka party BJP na Delhi.
“Ka High Command ka party kam kwah ban sei kyrtong ha kane ka elekshon MP shiteng samoi na Tura, hynrei ngin kyrshan noh ia u kyrtong ka NPP ha kane ka kynti", la ong biang u President ka BJP.
Ha kajuh ka por, u Bah Shibun u la kubur ba ka long kaba shisha ba ka seng na kane ka jylla, ka la dep phah ia ki kyrteng jong lai ngut ki briew kiba kwah ban iakhun ia ka elekshon shiteng samoi ha kane ka  kynti.
Hynrei um shym la kwah ban pynpaw kyrteng mano na kita ba kwah ban iakhun ia ka elekshon shiteng samoi na Tura.
“Hooid, ngi la dep phah lai ngut ki kyrteng sha ka High Command ba kan shim ia ka rai iano ban ai tiket hynrei hynne ka janmiet, ka la phah khubor sha ngi ba dei ban nym pynieng kyrtong ha kane ka kynti hynrei dei ban shu kyrshan beit ia u kyrtong ka NPP", la ong u Bah Shibun.
Mynta ka party ka la pynkhreh ban leit ialap elekshon ban ai ia ka jingkyrshan ia u kyrtong ka NPP ban ioh ia ka jingjop.
U President ka BJP u la kren jam pat da kaba ong ba ha ka elekshon 2018, ka party kan sei kyrtong lut ha baroh 24 tylli ki MLA konstitwensi ha Garo Hills kynthup ha Khasi bad Jaintia Hills.
“Ha u snem 2018, ngin sei kyrtong lut ha baroh ki 24 tylli ki konstitwensi ha Garo Hills bad mynta ngi dang pynkhreh ban leit sha man ki jaka ban pynroi ban pyniar ia ka party BJP", la ong u Bah Shibun.
U la kyntait ba kan don kano kano ka jingsngew diaw ne ka jingiapait halor ka jinghukum ka High Command ban nym pynieng elekshon ha kane ka kynti na Tura bad ong, “Ka lah ban don ka jingsngew na ki briew ka party hynrei ngin sa pynbeit lada don kum kata".
Lah ban kdew ba dang shen, ka BJP na Garo Hills ka la rai ba kan sei kyrtong ha kane ka elekshon shiteng samoi hynrei da kane ka rai ka high command, ka jingthmu jongki ka la kut noh syndon.
Shillong, 26 Iaiong:Ka KHNAM Youth Wing ka la ong ba katkum ka jingtip ba la lap da ka RTI, la pyni na ki 700 tylli ki jingtes ia ka um dih ha Sor Shillong, 570 kiba hun bad kiba sah kim long kiba hun.
“Ha ka jingtip ba la ioh da ka RTI la pyni ba na ki 700 tylli ki jingtes, 570 tylli ki la pyni ba ki long kiba hun hynrei kam shym la kdew ba ka um ka long kaba bit ban pyndon kam", la ong u President ka KHNAM Youth Wing u Bah Thomas Passah hadien ba la iakynduh mynta ka sngi ia ka myntri sor ka Kong Ampareen Lyngdoh.
Halor kane, u Bah Passah u la iathuh ba ka myntri kan khot ia ka jingialang ha ka 2 tarik Jymmang bad ki stad tes Pastuer institute, na PHE, bad na ka KHNAM ban iakren ia kane.
“Lada ka sorkar kam shim khia ban ai ia ka um bam um dih sha ki paidbah, ngin sa shim da kiwei ki lad ki lynti", la ong u Bah Passah.
Ka KHNAM  ka la aiti ia ka dorkhas ha ka myntri sor halor ka um kaba sam lyngba Shillong Municipal Board (SMB).
“Ngi la dawa ia ka sorkar ba kan pynmih ia ka jingpynbna paidbah ia ka jingtes ia ka um ha ki lad pathaui khubor Khasi hynrei ka sorkar kam shym la leh eiei ia kane" la ong u president ka KHNAM youth.
U la ong ba ka um ba la tan na Umjasai SMB kaba la lum na Khlieh lewduh bad na Upper Mawprem la dep test bad 27 tylli ki kaiphod la leh ha u Jymmang 2015 bad Naiwieng 2015 la pyni ba kim long ba bit ban pyndonkam u briew.
U la ong ba ka um ba tan na Wahrisa, ka SMB ka la tong na Upper Malki Reservoir, Upper Lachumier Reservoir la tes bad 29 tylli ki kaiphod la tes ha u Iaiong 2015 haduh u Rymphang 2016 la pyni ba ka don shibun u iron bad kim bit ban pyndonkam da u briew.
U la ong ba la dep aiti ia ka kaiphod sha ka myntri halor ki kaiphod jong kine ki test namar ba ka lah ban long ka jingma ia ka jingkoit jingkhiah jong ki paidbah.
Shillong, 26 Iaiong:Sa ar ngut ki kyrtong ki la mih mynta ha ka elekshon MP shiteng samoi na Tura Konsti twensi nalor u Conrad Sangma ka NPP bad ka Dikanchi D Shira ka Congress.
Kitei ki ar ngut ki kyrtong ki long u Panseng B Marak uba ju khot u Panpan uba pyntip sha ki lad khubor ba un thep kyrteng kum u kyrtong ha ka 29 tarik mynta u bnai bad sa uwei pat u dei u MLA ka Siju-Rongara uba dei ruh u Parliamentary Secretary ka sorkar jylla u Rophul S Marak uba peit ia ka tnad C&RD Block.
U Rophul u la risaiñ noh na ka kam Parliamentary Secretary mynta ka sngi bad ia ka shithi risaiñ u la aiti sha u myntri Rangbah ka jylla u Dr.
Mukul Sangma.
Haba ia kren bad ki lad khubor u Rophul u la ong “Nga la thep ia ka shithi risaiñ sha u myntri rangbah ba nga risain na ka kam Parliamentary Secretary bad ngan ia khun ha ka elekshon MP shiteng samoi ,nga long uba la khreh ban ia khun pyrshah ia u Conrad bad kumjuh ruh ia ka Dikanchi , nga don jingkyrmen ban jop".
U Rophul, u la pynpaw ruh ba um sngewtynnad ban donlang hapoh ka sorkar Congress bad kane ka jingmih jong u shakhmat ban ia khun elekshon u la ong ba dei na ka daw ba u kwah ban shim ka jingkitkhlieh na bynta ka ri Lum Garo.
Shillong,27 Iaiong:Ki nongialam ka Synjuk ki Nongsynshar shnong ka Bri u Hynniewtrep ki la hiar sah Pynursla ha ka 21 tarik mynta u bnai ban pynlong jingialang ha katei ka shnong bad ban ia kynduh ia ki Khlieh nongsynshar jong ka thaiñ Ri-War Mihngi.
Ha katei ka sngi la pyniaid ia ka jingialang da u bah J.
Pyngrope Rangbah Shnong ka Lyngkyrdem badla wan ban ia shim bynta da ki Rangbah shnong,ki Sordar,ki Matabor jong ki shnong kiba hap hapoh ka thaiñ Ri-War Mihngi.
Ha katei ka jingialang lapynpaw ba ki don 99 tylli ki dorbar Shnong ha ka thaiñ Ri-War Mihngi bad kitei ki la ia shim bynta shitrhem ha ki prokram ba la pynbna da ka SNSBH hynrei kim don pat ka jingiasnoh bad katei ka Synjuk.
Ha katei ka sngi ki nongialam ka SNSBH ba kynthup ia u President u Dr.
Werlok Kharshiing ,u General Secretary bah R.
L Blah, bah J.
LKhongshei Asst.
Secy, bah Khrawbuit Ryntathiang Executive Member ki la pynshai ia ka VAB, MUDA Building Bye-Laws, ka Government Service Conduct Rules bad kiwei pat bad ka la don ruh ka jingiakren kumno ban wanrah ia ka jinglong kawei ki Dorbar Shnong ha Rilum Khasi Jaintia ha ryngkat ka thong kaba hakhmat eh ka long ban pynneh ia ki Riti ki Dustur khamtam haka Synshar Khadar kumba la saindur da u longshuwa manshuwa da kaba pynshong nongrim ha ki laitylli ki mawbyrsiew kata ka Dorbar Hima kaba ha khlieh duh, ki Dorbar Raid bad ki Dorbar Shnong kaba ka thymmei jongki ka mih na ki Longïng Longsem bad ki Dorbar Kur.
Ki rai ba la shim ha katei ka jingialang ki long ban jied arngut ki nongmihkhmat na ka Thain Riwar Mihngi ban long ki Executive Member sha ka SNSBH, ban khot biang ia ka jingialang jong baroh ki shnong kiba don ha ka thain   Riwar Mihngi ban iathir bha na ka bynta ban thaw ia ka Synjuk ki   Nongsynshar Shnong ka Thain ia kaba la shaniah ha ki convener ban leh ia kaba  donkam.
Shillong, 27 Iaiong:Ka jylla Megha laya ka hap ha ka Zone V jong ka Seismic Zonation Map jong ka ri India.
Ia ka Zone V la pynbynta kum ka jaka ba ju khih khah khah u jumai.
Ka jylla Meghalaya ka don ruh ia ka histori ha kaba u jumai uba jur bha u la ju khie.
Kum shibynta jong ka jingpynkhreh ia ka jingkhie u jumai, u Deputy Commissioner & Chairman, DDMA, East Khasi Hills District u la pynmih ia kine ki jingai jingmut harum na ka bynta ka jingshngain jong baroh ki trai iing jong ka jylla.
La ai jingmut ba haba ki nongshong shnong ki shna ne pynwan dur ia ka iing ki dei ban wad jingiarap na u architect ne u engineer bad ha ka por ba shna ia ki iing, dei ban pynthikna ban bud thik ia ka ain ba la saindur ha ka Meghalaya Building Bye-Laws, 2011.
Ban pynthikna ia kane, pyndonkam da ki nar rod ba don ka dak/shap IS bad pyndonkam ruh da ka dewbilat kaba paka.
Dei ban da bniah bha ha ka por ba pynieng ia ki rishot jong ka iing.
Ym dei ban shna pynmih ne pyntam ia ki tnum ne kino kino khlem da ioh jingbit na ki engineer ne architect namar kine ki lah ban long ka jingma ha ka por ba khynniuh u jumai.
Dei ban da sumar bad bniah bha ha ka por ba shna ia ki almari, ne ki jingkhang it, ne kino kino kiba lah ban hap bad pynmynsaw ha ka por ba khynniuh u jumai.
Ia kito ki iing ba la don lypa ne ba la rim, ki trai iing ki dei ban phah peit ha ki architect ne engineer ban tip la ki bud ne em ia ki kyndon ba la buh na ka bynta kito ki jaka kiba hap ha ka Zone V.
Lada lap ia kino kino ki iing ba kim long kiba shngain, dei ban phah maramot ne pynskhem da ka jingiarap jong ki architect ne engineer.
(MIPR).
Nongpoh, 27 Iaiong:Hadien ba la ioh pdiang ia ki jingujor na ki paidbah bad na ki Dealer Khaw na ka thain Ri Bhoi Sepngi, halor ka jingduna kilo u khaw rashon ba ka sorkar ka sam sha ki paidbah, mynta ka sngi ki nongialam ka RBYF, Western Zone, ki la leit syndon ban iakynduh ia u Inspector ka tnad Supply ka Ri-Bhoi District, na ka bynta ban wad jingtip halor kano ka nongrim kaba pynlong ia ki khaw rashon ba kin duna Kilo.
Ia kane ka jingleit kynduh ia u Inspector ka Tnad Supply ha Nongpoh, mynta ka sngi la ialam da u President ka RBYF, Western Zone, Bah Active Pator bad u Bah Running Well Syngkli, General Secretary, ha ryngkat ka jingsynranlang lem bad ki dkhot ka RBYF na katei ka Zone.
Haba ia kren bad ki Nongthoh khubor, ki nongialam ka RBYF, Western Zone, ba kynthup ia u Bah Active Pator bad u Bah Running Well Syngkli, ki la iathuh ba kum ka seng da ka jingsngewkhia, ki hap ban leit iakynduh u Inspector ka tnad Supply, na ka bynta ban wad ia ka daw kaba la pynlong halor ka jingduna Kilo u khaw rashon ba ka sorkar ka thmu ban sam sha ki paidbah.
Ki la ong ruh ba kum ka seng, kam kwah ban iohi ia ka jingshah khniot bein ia ki longing baduk, tang na ka daw jong ka jingduna Kilo u khaw rashon, ia uba ka sorkar ka la thmu ban sam na ka bynta jong ki longing kiba duk ba kyrduh.
Haba iadei bad kane ka jingwan ujor da ka RBYF, na ka liang u Inspector ka tnad Supply, u la kular ban shim khia bad ban buddien halor kane ka jingduna jingthew ki khaw rashon, ia kaba ka sorkar ka thmu ban sam sha ki paidbah.
Namarkata, kum ka seng ngi pynpaw ia ka jingkmen hadien ba u Inspector ka tnad Supply, u la kular ban shim khia ia kane ka kam ban buddien bad na ka liang jong ka seng ruh kan dang pynlong ia ka jingbuddien nangne shakhmat bad lada ka dang lap nangne shakhmat ba ka dang don ka jingduna ha ka liang ka jingthew ia u khaw rashon, ka seng ruh kam banse ban shim noh da ki lad kiba tyngeh, ki la bynrap.
Shillong, 27 Iaiong:Ka Meghalaya Border Area Development Welfare Association (MBADWA) ka la thoh sha u Deputy Commissioner ka East Jaintia Hills ban pyntip sha u ba khyn diat sngi mynshuwa ka la don ka jingkyntur pud ka Bangladesh hapoh u pud u sam ka India ha kaba ka la pynieng mawpud ruh ha ka jaka ba dang hap hapoh ka India.
Ka jingthoh sha u DCkaba la soi da u President katei ka seng u Lakhon Lamin ka la ong ba la pynieng ia ki mawpud ha ka jaka kaba don hajan ka jaka rep ki briew ka shnong Umpyrchin, Lahelein bad ka Huroi bad ka la shim ruh kumba 100 mitar ka jaka jong ka India bad ka la kurup lut ia ki jaka rep jong ki paidbah kitei ki shnong.
Ka jingthoh sha u DC ka la pyntip ba ka Bangladesh ka la tam ia u mawpud Pillar 1315,1316,1317 bad ia katei la leh khlem ka jingtip ki trai jaka,katei ka seng ka la pan jingpynshai na u DC halor katei ka phang bad ia katei ka jingthoh ka la phah kopi sha u bah Prestone Tynsong myntri ka tnad Border Area, u Dr.
Mukul Sangma myntri rangbah ka jylla,kong Roshan Warjri myntri kam pohing,u ma Shibun Lyngdoh President BJP,ma Hopeful Bamon u MLA katei ka thaiñ , u ma D.
Pohshna MDC katei ka thaiñ bad sha u President KSU, FKJGP, HNYF bad RBYF.
Nongstoin, 27 Iaiong:Hadien ba ki pulit ka WKHD ki la ioh ban kurup ia shibun ki tiar ialeh jong ka kynhun UPRA bad kem ruh ia ar ngut ki nongiarap, mynta ka sngi ki pulit ka Shallang ki la bteng biang ia ka jingkhynra ha ki thain Rongjeng khnang ban lap ksai shuh shuh ia ki dkhot jong katei ka kynhun kaikhlaw kaba thymmai.
Katei ka jingkhynra ki pulit ka Shallang ha Rongjeng ka long halor ka jingioh jingtip biang jong ki pulit ba don ki dkhot katei ka kunhun kiba dang shong bad rieh tngen ha ka thain Rongjeng bad ha katei ka jingkhynra ki pulit kila ioh ban kem noh sa ia uwei u dkhot u bala tip kum u Bilbil M Sangma u ba dei na katei hi ka shnong.
Na ka liang jong u SP ka WKH, bah S.
Nongtnger u la iathuh ba ka jingtohkit ia utei u snar ka dang iaid sha khmat khnang ban dang lap shuh shuh sa ia kiwei pat kiba dang thmu ban leh ia ki kam pyntriem.
Shillong, 27 Iaiong:Ka Supreme Court ka la pynjlan ban shim bishar biang ia ka kam Rangbah Shnong haduh ka 27 tarik Naitung ban wan ha ka jingbishar jongka ba dang shen.
Ha ka jingiakren bad u President ka Synjuk Ki Nong synshar Shnong ka Bri u Hynniewtrep (SNSBH) u Dr Werlok Kharshiing u la ong ba ha ka jingbishar ka Supreme Court dang shen, ka la rah biang ia ka sngi bishar ia ka kam Rangbah Shnong shaduh ka 28 tarik Naitung 2016.
“Ka hukum shipor (interim order) ka Supreme Court kaba la pynmih kham mynshwa ka dang iaid haduh ka 27 tarik Naitung ka sngi ba la buh ban shim bishar biang ia kane ka kam", la ong u Dr Kharshiing.
Ha ka jingshisha, ka Supreme Court ha ka hukum ba la pynmih ha u Rymphang ba la dep, ka la buh por ba ki Rangbah Shnong ha Khasi bad Jaintia Hills ki lah ban trei ia ka kam katkum ka Sixth Scheduled haduh 6 taiew.
“Ngin ap haduh katei ka sngi, ia ka rai ka Kashari", la ong biang u President ka SNSBH.
Ha kawei ka liang, u la ong ba ka sorkar jylla haduh mynta kam pat ai jubab eiei halor ka jingbuh por ka SNSBH ba ka dei ban weng noh ia ka kyndon ban pan jingtip ia ki nongtrei sorkar ba long rangbah shnong.
Ka SNSBH ha ka jingialang ha u bnai Lber, ka la shim ia ka rai ba ka sorkar ka dei ban weng noh ia ka kyndon ban pan jingtip ia ki nongtrei sorkar ba long rangbah shnong hapoh u Jymmang, uban sa mih sa tang shi taiew eiei mynta.
“Ngim pat ioh jingtip eiei haduh mynta na ka sorkar halor kane ka jingdawa jong ngi", la ong u Dr Kharshiing.
U la ong ba ka Synjuk kan sa ap ia ka sngi kaba kut ka jingbuh por la ka sorkar kan ai jubab ne em sha ki bad lada ka ai ne kam ai, kin sa shong jingialang ban iapyrkhat biang ia kane ka kam.
Shillong, 27 Iaiong:Ka jingialap elekshon MP shiteng samoi na Tura ka la sdang ban shong shit hadien ki kyrtong ki la iathep kyrteng mynta ka sngi.
U kyrtong ka NPP u Conrad K Sangma u khun shynrang u PA Sangma bam kwai ha u Blei, la thep kyrteng mynta ka sngi, kumjuh ruh ka kyrtong ka Congress ka Dikkanchi D Shira ka lok jong u Myntri Rangbah u Mukul Sangma.
Kine ar ngut ki la thep kyrteng ha u Returning Officer ka Tura u Pravin Bakshi.
Ia u Conrad la synran lang kiba hiing hasem jongu bad ruh ia ka Dikkanchi.
Ka Dikkanchi ka la ong, “Ka juk jong u Purno ka la kut ha Garo Hills.
Ki paidbah ka Garo Hills kin rai ban iaid da ka lynti ba thymmai",.
Ka Dikkanchi ka la kyntait ba ka jingsngew synei kan treikam ha Garo Hills.
“Ha ka khana ka elekshon shiteng samoi ha Garo hills, ka jingsngew synei kam ju treikam".
“Ngan trei ia ki jingangnud jong I Pa jong nga, iba dei u nongialam bad u nonghikai.
Nga la shaniah tylli ha ki paidbah Garo hills kin pynthikna ia ka jingjop u kyrtong ka NPP", la ong u Conrad hadien ba la dep thep kyrteng mynta ka sngi.
“Ki mat ki bym kut shuh bad ki jingeh, ngi dei ban kren ia ki jingduna ka sorkar jylla", la ong.
U Conrad u la kubur ia ka jingangnud jong u kpa jongu ban thaw jylla kiba rit ban pynsted ia ka roi ka par.
“I pa jong ngi I dei u briew ba pura, I don baroh ki jinglong kiba la iasam hapdeng jong ngi ki khun, I Agatha I long ba biria, u James u don ka jingthmu", la ong u Conrad.
Shillong, 28 Iaiong:Kumba ong ka ktien ‘U hati u dang sha khlaw , ka bniat la dep ia kut dor lypa’ ka la jia ruh ha Khasi Hills Autuno mous District Council (KHADC) ha kaba ka T.
133 klur tyngka kam pat don ha kti hynrei la dep ban ia sam doh kyndang lypa hapdeng baroh ki MDC.
Katei ka T.
133 klur tyngka ka dei ka bhah ba ka sorkar pdeng ka la ai kyrpang ia ka KHADC namar ba kam shym la ioh bhah na ka 14th Finance Commission, hynrei katei ka pisa ba ioh na ka sorkar pdeng ka dang sahkut mynta ha suiñ kaba ka KHADC ka shu iohsngew tang ka kyrteng ka T.
133 klur hynrei kam pat iohi bad kam pat ioh ktah satia haduh mynta ruh.
Lah ban kdew ba u CEM ka KHADC u la bate lypa ia katei ka T.
133 klur hapdeng ki 23 ngut ki MDC ha kaba u la phiah bynta lypa mar mar T.
2 klur tyngka uwei u MDC kata ka mut T.
46 klur ia ki 23 ngut ki MDC katba T.
87 klur kaba sah pat la mang na bynta ka jingtyllun ki kam hapoh District Council.
Tang ka pisa ym pat ioh ha kti, hynrei ha kine ki khyndiat sngi ba la dep ka la mih ruh ka kynrum kynram hapdeng ki MDC ka KHADC namar katei ka T.
133 klur, naba don ki MDC ki bym pat sngewhun ia katei ka jingbhah doh kyndang u CEM bad ki kwah ba un kyntiew shuh ia katei ka T.
133 klur.
Ka la pynlynga ia kiba bun ki MDC namar lano lano ruh kata ka T.
133 klur kam pat poi sha ki, hato kin ioh ia katei ka T.
2 klur marwei ka bhah jong ki ne kin ym ioh shuh-ka dei ka jingkylli kaba bun ki MDC ki shu pyrkhat ha la marwei.
Haba wad jingtip bha ia katei ka T.
133 klur ka bhah ba ka sorkar pdeng ka la ai sha ka District Council u Rupang u la ioh jingtip na ki tyllong khubor ba katei ka pisa mynta ka la po ha kti ka sorkar jylla bad kaba sah ka long la ka sorkar jylla kan pyllait noh ne kan bat kai shuwa ia katei ka bhah ka KHADC.
La ioh jingtip ruh ba ka sorkar ka kwah ban pynjynjar ia ka KHADC bad kan bat kai shuwa ia katei ka pisa kumba katto katne por bad la ong ba kam pat patiaw eiei ban pyrkhat ia katei ka bhah ka Council bad ia kane ka lah ban shongpyrkhat hadien ka elekshon MP shiteng samoi ha ri Lum Garo.
Kiwei pat ki tyllong khubor ki la iathuh ba hadien ka elekshon MP ha ri Lum Garo, ka sorkar kan pyrshang ban sam ia ka bhah jong ka KHADC dalade hi ym ban ai tylli ia katei ka T.
133 klur sha ka Council hynrei kan sam ia katei ka pisa tang sha kito ki MDC kiba lah ban pynbiang jingkheiñ kumno kin pynlut ia katei ka pisa katkum ki kyndon jong ki skhim ne ki Guidelines.
La ong ba ka jingpynsat syllang ka sorkar ia ka KHADC ha kine ki sngi da kaba bat ia ka kyrteng u MDC shu sieh bad mynta sa katei ka tyngka kaba T.
133 klur tyngka –ka dei na ka daw ba ka don ka jingiakynad hapdeng u CEM ka KHADC bad u myntri rangbah ka jylla u Dr.
Mukul Sangma ha kaba la ioh jingtip ruh ba hadien ka elekshon MP shiteng samoi ka sorkar kan pyrshang ban wanrah da ka buit stad jong ka ban pynkhyllem ia ka shuki CEM u bah Pynshngaiñ bad lada jia ba ka lah ban leh kumta la ong ba kan ym pyndik shuh ia ka Council bad ia katei ka T.
133 klur ruh kan pyllait noh.
Shillong 28 Iaiong: Ka lynti iaid jong u Paiem Ricky Nelson Syiem ka la long kaba jrong bha shwa ba un poi sha ka khet u Syiem ka Hima Mylliem.
Ha ka jingiakren kham kyrpang bad u Rupang halor ka jingiaid lynti jongu shwa ba un kiew sha ka khet, u Paiem Ricky u la iathuh ba nyngkong eh, u la hikai skul haduh 11 snem ha Christ Church Mawlai hynrei namar ka jingrit palat ka jingsiew u la hap ban iehnoh ia kane ka kam.
“Nyngkong nga la hikai skul 11 snem ha Christ Church Mawlai hynrei ha kito ki por, ka tulop ka dang rit palat bad nga la hap ban iehnoh ia ka kam namar ba ka jingdawa ka longiing ka jur naba nga shem jingeh eh ban pyndap", la ong u Paiem Ricky.
Hadien ka jingiehnoh ia ka kam hikai, u la leit trei noh ia ka kam die kali ha kawei ka jaka die kali ha Mawlai ka Banalari World Cars.
“Hadien kane, nga la buh dukan  noh bad nga la ioh ban rung pat ban leit trei ha Banalari World Cars ban die kali", la bynrap u Paiem Ricky.
“Naduh katei ka por, nga la don ha Banalarai World Cars kum u Team Leader haduh ba ngan shimti syndon ia ka khet kum u Syiem ka Hima Mylliem", la ong u Paiem Ricky.
Haba kylli shaphang ka thong ba u la don ban leh ia ka bha ka miat ka Hima, u Paiem Ricky u la ong ba ka kam Hima ka dei kaba kham khia bad kaba iar.
“Ka kam kaba don hakhmat eh jong nga ka long ban pynkhuid ia ka Iewduh ka iew kaba heh bad kaba donkam ka Hima bad wat ka ri Khasi", u la ong.
“Haba ki briew ki kren ia ka Hima Mylliem, ki briew peit shwa ia ka jinglong ka Iewduh.
Kumba ka long mynta ka Iewduh ka dei kaba jaboh palat, bad ngi donkam ban pynkhuid ia ka", la ong u Paiem ka Hima Mylliem ba dang shu shah thung dang shen.
Nalor kane, kawei pat ka mat kaba u angnud ka long ban wanrah ia ka synshar ka khadar kaba khuid ba suba bad kaba iaid beit iaid ryntih, la ong u Paiem Ricky.
Lah ban kdew ba u Paiem Ricky u la shah thung kum u Acting Syiem ka Hima Mylliem hadien ba ka KHADC ka la sloit noh ia u Syiem barim u Paiem Latho Manik Syiem hadien ba kiba bun ki myntri ka Hima Mylliem ki la ujor pyrshah ia u halor ki jingkynnoh ba leh bakla ia ki kam ka Hima.
Shillong, 28 Iaiong:Ia ka phlim Khasi ba la shna da u Pradip Kurbah ka Onaatah – (Ka pyrthei) kaba jop ia ka khusnam best feature ha ka National Film Award dang shen la sdang pyni hynne ka sngi ha St.
Anthony’s College.
Ia kane ka phim la ak aktor da u Bah Merlvin Jude Mukhim bad ka kong Sweety Jane Pala la pynmih da Pomu Das bad Marjina Kurbah.
Kiba ak lang ha kane ki kynthup ia u Enshon Lamare, Richard Kharpuri bad ka Mary Nonghuloo.
Ka Onaatah ka dei ka phlim kaba la ak ha ki jaka ka thain Mawkynrew kum ka Thangsning, Mawlynngot, Jongksha, Rapleng bad ki bynta thain Pynursla kum ha Wahlyngkhat bad Lyngkyrdem bad ha Iewrynghep, Umkhoi bad katto katne ha ki jaka ha Shillong.
Ha kane ka phlim, ka Kong Sweety Jane Pala ka la shim ia ka bynta ban ak kum ka briew ba shah bat tnga jubor.
“Ka jingpynkhreh ka la long da ki bnai", la ong ka Kong Sweety.
Katba u Bah Melvin Mukhim u la ak ha kaba don ki kam ba long danda.
U Bah Mukhim u la ong ba ka shim por ar bnai eiei ia u ban nang ban kren ktien Nongkrem, bad ban leh ia ki jingleh ha kane ka phlim, ha kaba u la leit jngoh bun sien ia ki jaka kum sha Jongksha, Mawkynrew, Mawlyngot ban sngewthuh ia ka ktien jongki.
Ia ka phlim Onaatah la jied na ka bynta ka Hong Kong International Film Festival.
Hadien ba la pyni ha Mumbai, Bengaluru bad ha Jaipur, ka phlim la pyni ruh ha Festival of Cinema, Manipur ha ka 13 tarik Iaiong.
Jowai, 28 Iaiong:Ka tnad PWD jong ka sorkar jylla ka la sdang biang ban pyntrei ia ka jingkieng Kurliya kaba pyniasoh ia ka Sahsniang bad ki shnong kaba don sha shilliang ka wah Myntang kiba kynthup ia ka Khat kasla bad Psiar nalor kiwei kiwei ki shnong Pnar kiba don ha Block I.
Ka tnad PWD bad u Kontraktor jong ka u la hap ban sangeh ia ka jingtrei ha u bnai Rym phang na ka daw ba ki pulit Assam ki la wan ban pynsangeh jubor ia ka jingtrei bad da ka jingshimkhia u DC ka WJH bad ka sorkar jylla hi, ka jingtrei ka la sdang naduh hynnin ka sngi ha ryngkat ka jingpahara ki pulit Battalion ka jylla.
Ia katei ka jingkieng la sdang ban trei bun bun snem mynshwa bad na ka daw ka jingbym shimkhia u Contractor ba rim, katei ka jingkieng ka la sahteng palat 10 snem bad hadien ba ka sorkar lyngba ka tnad PWD ka la ai biang ban pyntrei ia katei ka jingkieng sha uwei pat u Kontraktor, tang hadien shi taiew ba u la sdang, u la shah pynsangeh noh ha ki pulit Assam kiba la thmu ban klun jubor ia katei ka jaka da kaba tam pud ruh ia ka Psiar bad Khatkasla.
Shillong, 28 Iaiong:Tang mar ia sdang slap ka bneng la sdang ka jinglip ding ha Upper Shillong,mynta ka miet u slap u la sdang ha ka por 10 baje eiei bad tang hapoh shi kynta eiei ba ther u slap ka jinglip ding ha Upper Shillong ka la long da ki phew sien.
Katei ka jinglip ding ka la pynthud bha naba shi phang ka la lip shiphang ka la meh.
Nongstoin, 28 Iaiong:Hynnin ka miet ki pulit ka SWAT jong ka Shallang, ki la ioh ban kem sa ia u wei u snar ka kynhun Achik national liberation army (ANLA) na ka wei ka jaka ha ka Shallang West Khasi Hills.
U bah S.
Nongtnger SP ka WKH haba iakren bad ki nongthoh khubor u la iathuh ba ia u tei u snar ka ANLA bala shah kem la tip kyrteng kum u Bindas u ba la ju khot sin ruh ia u kum u Jhola u ba dei na ka Shnong Mangsang.
Shuh shuh u tei u heh pulit ka District u la iathuh ruh ba u tei u Jhola u dei ruh u ba don kti lang ha ka jingiather kuli hapdeng ka ANLA bad ki pulit kaba la jia ha ka 17 tarik u bnai January 2016 ha Nongwaldro.
Ka jingtohkit ia u tei u snar kan dang iaid sha khmat bad ki pulit ki la register case ruh pyrshah ia utei u snar ka seng.
Shillong, 28 Iaiong:U Nong pathai khubor jong ngi uba la leit donkam sha Delhi na bynta ki kam jong ka Press u la ioh lad ban leit jngoh ia ka Meghalaya House bathymmai ha Vasant Vihar, New Delhi.
Katba u dang dih sha bad ha ka jingiakren ia khana bad ki nongsah ha katei ka Iing Sorkar, ki la iathuh ia kawei ka khubor kaba sngewphylla, hynrei kaba sngew kyndit ban sngap namar ki ong ba ki la sngew bynniaw ba iwei i longkmie Khasi iba ju trei bad peit ia ka Canteen iba ju long ka jingshngain bad jingiarap ia baroh ki nong Meghalaya, khamtam ban ioh ki jingbam la jong kiba bang bad iba kloi ruh ban ai ka jingshakri ia la ki Paradoh Parasnam kiba leit bawan bad leit shah sumar sha Delhi, I la shah pynsangeh kam kyndit kyndit hadien ba ka Sorkar Meghalaya lyngba ka Resident Commissioner ka la soi ia ka contract bad uwei u contractor na Delhi uba kyrteng u Ashok [bteng sla 7]Bhatia kaba la pyntreikam naduh ka 01 tarik u bnai Iaiong, 2016.
Haba wad jingtip shuh na ki nongleit nongwan basah ha Meghalaya House ka long ba une u contractor um dei shuh uba dang thymmai hynrei uba la iohlad ban pyniaid ia ka Canteen naduh u snem 2013 khlem kano kano ka contract kaba shong ain, bad ine i longkmie Khasi i la trei wat shuwa ba une u contractor ba leh donbor u la ioh rung ha Meghalaya House.
Ka jingkylli ka mih mynta ka long mano ba wanrah ia une u contractor bad kumno u lah ban pyniaid ia ki kam business ba be-ain hapoh ka Iing Sorkar? Mano ba siew ia u, ka Sorkar da ka pisa jong u Paidbah ne hato ki nongialam jong ngi ki iohnong pynban shalade na ki jingiohnong balum une u contractor?.
Hato tang uwei u briew u lah ban pynduhkam noh iano iano khlem ka jingtip jong u RC, JRC? Hato u Myntri badonburom ba dei peit ia ka GAD u lah ban pynbeit halor kane ka jingjia ne ia kabur lang halor ka jingleh badonbor jong u contractor? Kumno ki nongialam jong ngi ki lah ban pynurlong ia ki jingkular pynioh kam ia ki samla jong ka Jylla haba tang ban iada ia ka hok treikam jong iwei i longkmie Khasi kim lah ban leh eiei haba shah weng kam ba ba-ein khlem kano kano ka jingpyntip bad khlem kano kano ka daw kaba la jia wat hapoh ka  Iing Sorkar Meghalaya? Kane ka jingleh be-ain jong u contractor bad ka jingleh bym suidniew jong ki bor Sorkar ki long pyrshah ia ka Hok Trai jong ita i  longkmie Khasi (Fundamental Right to continue in profession) bad ki ain kiba hapoh ka Industrial Dispute Act 1947 bad ka Contract Labour (Regulation & Abolition) Act 1970).
Shuh shuh kaba kham sngew shyrkhei ka long ba ia kane ka contract la iasoi halor ka Tender Notice kaba la dier por palat shi snem arsnem bad bym shong-ain shuh hynrei tang ban pyniohnong ia une u contractor badonbor bad ban ioh bynta lang ki nongialam jong ngi na kane ka contract be-ain.
Hato kane kam dei mo ki kam bamsap pyllein pyllein jong ki Myntri Sorkar bad Nongpyniaid ka Meghalaya House? Iano yn kynnoh, tang u paidbah uba lah ban sa ai ka jubab ba iahap sur ynda la dei kata ka por.
Shillong, 28 Iaiong:U Deputy Commissioner (Election) jong ka South West Garo Hills, Ampati u la pyntip sha ki pulit ba kin peit bha ioh don kino kino ki jingtyrwa pisa, lane ai kyiad, lane ai ei ia ki jingbam ha ka por election naba ka long kum ka jingpynbam pisa bad lada lap dei ban ai ka jing pynshitom ia ki da kaba set along shi snem kynthih ha ryngkat ka kuna kaba ki hap ban siew.
U la iathuh ruh ba halor kane ka bynta la buh ia ki Flying Squads ki ban khmih ioh ba kine ki jia ha ka por election bad la buh ruh ia ki Static Surveillance Team ha police station bad ha ki police outpost ba kin ai ka jingiarap ia ki flying squads.
U DC u kyrpad ruh ia ki riew paidbah ba lada ki lap ne iohi ia kum kine ki jingjia lane ia kano kano kaba pynkhein ia ka Model Code, kin pyntip sha ka Monitoring Cell & Control Centre ia kiba la buh ha ki district da kaba phone ia u No.
03651-261206.
Ha kawei pat ka khubor, la iathuh ba ka General Observer ka ban khmih na ka bynta ka By- electon kaban long ha 2-Tura Parliamentary konstitwensi, ka IAS officer jong ka snem 2004 ka la wan poi Ampati bad kan sdang noh ia ka jingtrei kam naduh ka 28 tarik, iaiong 2016.
Ki tyllong khubor ki iathuh ba kan sah ha Circuit House bad lah ban phone ia ka ha u No.
78963-63821.
(MIPR).
Shillong, 28 Iaiong:Kan dei ka khubor jingkmen ia ka Dikanchi Shira, ka kurim jong U Mukul Sangma, haba U Rophul S Marak, u MLA shimet jong ka Rongara Siju, ula pynbna mynta ka sngi, ba un nym ialeh shuh ia ka elekshon MP 2016 na Tura Constituency.
Ha ka jingiakren bad U Rupang, da ka mobile, U Rophul, ula iathuh ba ula ia kynduh mynta ka sngi bad ki dkhot jong ka High Power Committee (HPC) ha ka Constituency bad ki la ai jingmut ia u, ba un nym ia khun satia mynta ka kynti bad haba la kylli biang, la un thep kyrteng ne em lashai ka sngi, ula ong “Em, ngan nym thep kyrteng satia" bad haba la kylli biang, la un kyrshan iano pat, ula ong “Dikanchi".
Haba la kylli shuh shuh, la u myntri rangbah, ula pdiang ne em, ia ka shithi iehnoh kam jongu, kum U Parliamentary Secretery, U Rophul, ula ong “Ngam tip" bad haba la kylli biang, la un leit phai biang ne em sha katei ka shuki, kaba ula dep iehnoh ha ki khyndiat sngi ba ladep, ula ong “Ngan sa peit".
U Rophul, ula hiar shuki kum U Parliamentary Secretery, ha ki khyndiat sngi ba ladep bad ula pynbna ruh, ba un ia khun ia ka elekshon MP, ha kane ka kynti, ha kaba ula pynpaw ruh, ba um sngew tynnad satia, ha ka jing ia trei kam jongu, ha kane ka sorkar jong U Mukul Sangma.
Shillong, 28 Iaiong:Hadien ba la paw lyngba ki lad khubor ia ka jingtip ba u nongiasaid aiñ ka Supreme Court u Daniel Stone Lyngdoh Nonglait u la ioh lyngba ka aiñ wad jingtip, ka la pynkulmar thlim ia kiba bun ki riew rangbah.
Kat kum ka jubab RTI kaba u Daniel u la ioh na ka tnad Home ministry kaba u la pyntip lyngba ki lad khubor ka pyni ba ka Village Administration Bill (VAB) kam pat leit sha katei ka tnad ka sorkar pdeng hynrei ka dang don ha kti u Lat ka jylla.
Katba ha ki khyndiat bnai ba la dep pat u Lat u la pyntip ba ia ka VAB la phah sha ka tnad pohing ka sorkar pdeng ba kan bishar bniah.
Tang mar ia paw ha ki lad khubor ka la mih ka jingartatien kaba jur ha kiba bunbah iano kin ngeit, ban wad jingtip shuh shuh kaba thikna u nongthohkhubor u la leit ia kynduh ia u CEM ka KHADC u bah Pynshngaiñ N Syiem ban ia kren halor katei ka kam ban tip hato ka la don ne-em ka jingtip thikna na ka Council la ka VAB ka la poi sha ka Ministry of Home Affairs ne ka don pynban ha kti u Lat kumba la paw ha ka RTI u bah Daniel.
U bah Pynshngaiñ u la kyrngah khlieh bad u la ong ba um pat kwah ban kren eiei.
Hynrei katkum ka jingiakren malu mala bad u CEMla sngewthuh ba ka District Council ka artatien ia katei ka jubab RTI ba utei u nongiasaid aiñ u ioh, naba ka la shim ba ka Ministry of Home Affairs ka don bun bah ki tnad (section) jong ka bad ka jubab RTI la ong ba lehse ka lah ban wan na kiwei pat ki tnad jong katei ka hi ka Ministry katba kaba u Lat u phah pat lehse ka lah ban dei sha kawei pat ka tnad jong ka Ministry.
Shillong, 28 Iaiong:San ngut ki snar ehrang ka seng kiengatiar ka GNLA ki la wan pyndem wait noh mynta ka sngi ha u khliehduh ki pulit u Director General of Police (DGP) u Rajiv Mehta ha Shillong.
Kane ka jingwan pyndem kine ki san ngut ki dkhot ka GNLA, ka dei namar ka jingtrei kam tyngeh ka Hailstorm Operation-3 kaba khynra naphang ia ki lehnoh ha Garo Hills ha kine ki sngi.
Kiba wan pyndem hynne ka sngi ki kynthup ia u Rakseng Ch Marak ba khot sin kum u Geloram na Kolabari Rongsak ha East Garo Hills, u Krewingbirth S Sangma ba khot sin kum u Gongga na Deku, u Jambil Ch Momin ba khot sin kum u Jamindar na Deku, u Walban R Marak ba khot sin kum u Bawil na Siju bad u Tarzan Ch Sangma ba khot sin kum u Ruby na Nongal kiba dei na South Garo Hills District.
Kine ki la wan pyndem ryngkat ki tiar ialeh kynthup 3 AK-56, 1 carbine, 1 G-3 rifle, 1 grenade, 1 HK magazine, 6 AK magazine, 1 Beretta Pistol magazine, 1 G-3 magazine, 1 carbine magazine bad 519 ki kuli  AK (421 tylli), G-3 (5.
56) – (22 tylli) bad 7.
62 mm (76 tylli).
“Ngim sngew iahap shuh ban don ha ka seng namar ba ka long pynban ka jingma bad ka jingmynsaw ia ki paidbah", la ong u Krewingbirth haba kren sha ki nongthoh mynta ka sngi.
U la ong ba bun ki dkhot kim sngewthuh ia ka jingmut jong ka jingdawa Garoland watla ia ka GNLA la thaw ban dawa ia ka jylla Garoland.
U la iathuh ruh ba ia ka jinghikai la ai ha Bangladesh lyngba ka jingiarap ka ULFA.
Kiba bun, katkum ka jingiathuh u Krewingbirth dei ki khynnah ba dang khie hapdeng 15 haduh 16 snem.
U la  ong ba ki khynnah ki la shah pynbor ban iasoh bad ka GNLA da u Commander–in- chief (CIC)  u Sohan D Shira, uba byrngem ia ki lada kim rung ha ka seng.
Katba na ka liang u Mehta  u la ong ,"Ka daw ka jingwan pyndem jongki, ka dei namar ka jingkynduh jingeh na ka jingkhynra ki pulit da ka Hailstorm Operation-3 bad ka jingshim khia jong ki nongialam Balang".
U DGP u la ong ba ym tang kine, kin don ruh sa kiwei kiban wan shakhmat ban phai noh sha ka lynti kaba jai jai.
Kine ki lehnoh ki iasoh bad ka seng ha u snem 2012 ba la hikai da ka ULFA ha lum Durama Hills uba don ha East Garo Hills.
Ki ioh jinghikai ban pyndonkam ia ki bom IED bad ki tiar siat nalor bun jait ki kam runar.
Shillong, 28 Iaiong:U nongthohkhu bor jong ka UNN News u la shah byrngem ha ki phew ngut ki briew kiba laleit sha ingsah jong u na ka daw ba u la thoh ha kawei ka kotkhubor Hindi ia ka jingjia kaba u la lap ha ka jingleit jurip jong u ia ki jingtei be-aiñ kiba don hapoh u pud u sam ka Cantonment.
Hynrei ar sngi hadien ba la thoh ia katei ka khubor mynta ka stepha ka por 9 baje mynstep ka kynhun kaba da ki phew ngut ka la leit sha ingsah jong u bad ki la byrngem ia u bad ka ing ka sem jong u ruh.
Katkum ka jingujor ba utei u nongthohkhubor u la ujor sha u Superitendent of Police, East Khasi Hills u la iathuh ba hadien ba la ioh jingtip ba ka don ka jingkyntur pud bad ka jingtei be-aiñ hapoh u pud u sam ka Cantonment u la leit ban jurip bad ha katei ka jingleit jurip u la ioh jingtip na ki paidbah ba ka jaka ba la tei be-aiñ ka dei ka jingtei jong uwei u briew uba la tip kyrteng kum u Vikash Gupta uba la shah jied ruh kum u dkhot ka Cantonment Board bad kumba la ioh jingtip ute u nongthohkhu bor uba la tip kyrteng kum u Govind Sharma u la thoh kumta ha ka khubor.
Hynrei mynta ka step ka kynhun u Vikash ki la leit sha ingsah jong u kaba don ha Jhalupara bad kitei ki phew ngut ki briew ki la byrngem ba lada jia ba shah ktah eiei ka kam jong u Vikash kin ym pyllait ia u uba thoh ia katei ka khubor.
U Govind ha katei ka jingthoh sha u SP u la ong ba katto katne ngut na ki briew kiba la wan byrngem ia u kiba u lah ban ithuh kyrteng ki long u Prakash Gupta, u Munna Biswas, u Md.
Mateen, u Md Sadh Ahmed, u Md Saleem baroh ki dei na Jhalupara.
U Govind u la pyntip ruh sha ki pulit ba u Prakash Gupta u la byrngem ia para ka lok jong u u Sujit Sharma bad ha katei ka jingbyrngem u la ong ba u la thoh lut ia ki nombar kali ka ing ka sem jong u bad kan sa jia eie hadien habud.
Ha katei ka jingthoh u Govind u la pyntip sha ki pulit ba katei ka jingshah byrngem ka buh ia ka ing ka sem jong u ha ka khim bad u la ong ba ki pulit kin buh ha ka rikod jong ki ba nangne shakhmat lada jia eiei kaba sngewsih ia ka ing ka sem jong u -u Prakash bad u Vikash ki dei ban shim ia ka jingkitkhlieh.
Jowai, 29 Iaiong:U Phria ha ryngkat u lapbah u la ther tyngeh ha ki katto katne ki bynta jong ka East bad West Jaintia Hills haduh ba palat 200 tylli ki iing-tin ki la shah pynjot ha kane ka miet sngi Palei.
Mynta ka sngi, ki BDOs ki la hiar sha ki shnong kiba la shah ktah ban jurip ia ki iing kiba la shah pynjot ha u Phria.
U BDO ka Khlieh riat u la hiar sha ka shnong Nongsning ha ryngkat u Gramsevak.
“Hooid u BDO u la wan ban jngoh ia ka shnong jong ngi", la ong u ma Kupbor Siang shai uba dei u Rangbah shnong katei ka shnong.
U ma Siangshai u la ong ba ka jingjulor ha ka shnong jong u ka la kot haduh palat shi spah iing.
“Ngi don haduh 125 tylli ki longing bad ki iing dewbilat ki don tang haduh 20 tylli bad baroh kidei ki iing tin suda.
Kine ki iing tin ki la pei lut namar u Phria u long uba heh kat ka pela sha bad bad khamheh ruh", la ong u ma Kupbor.
Ha West Jaintia Hills, ha ka juh ka miet hynrei dang ha ka por 9 baje u Lapbah bad u Phria u la ther ia ka shnong Padu bad kiwei kiwei ki shnong ba marjan.
U BDO ka Amlarem u la hiar mynta ka sngi sha katei ka jaka bad la iathuh ba ki don haduh kumba palat 100 tylli ki iing ki la shah pynjulor.
Kawei pat ka khubor, ka iathuh ba ka eriong kaba la wan khyllep ha ka miet 28 tarik mynta u bnai ha ki thain kulang kala pynjot ia ki 32 tylli ki long iing bad ha kane ka jingjia 12 ngut ki briew kila mynsaw la iathuh u Bah R K  Hahshah u wei na ki nongkit kam shnong.
Haba kren ha u SP News Agency u la iathuh ba kane ka jingwan kyrthep kane ka eriong kala jia ha ka por shiteng miet ha ka por ba ki briew kila thaih.
Ha kane ka jingjia ki long iing kiba la shah ktah ki long 32 tylli bad ki briew kiba la mynsaw tang kiba la ioh jingkhien ki long 12 ngut la ong ba lah ban tam na kane ruh.
La iathuh ba kane ka shnong Nongkulang kaba don hapoh jong ka South West Khasi Hills kala mad ia kane ka jingshah pynjulor ha ka mariang ar sien ha une u bnai ha kaba sdang une u bnai iaiong la shah pynjulor ha u phria kaba ki iing kiba sop da ki tin kila bun kiba peit bad mynta ha kane ka jingshah lynshop ha ka eriong.
La iathuh ba ia kane ka jingshah lynshop ha ka mariang la pyntip sha ki bor jong ka District sha Mawkyrwat ba kin ioh ban iarap ia ki paidbah kiba la shah ktah ha kane ka jingshah pynjulor ha ka mariang.
(SP News).
Shillong,29 Iaiong:Ka jingiaseng jong ka Presbyterian Church of India kan long ha ka balang Maw synram ha ka 1tarik u Jymmang.
Ka jingpyn khreh na bynta katei ka jingiaseng ka la biang nadong shadong hynrei ha ka miet 28 tarik ka la don ka jingjur slap kaba jur ha Mawsynram bad ha katei ka jingjia ka eriong ka la rat naphang ia ka Pandal kaba la pynkhreh ia katei ka jingiaseng haduh ba ka la pra phum.
Lah ban kdew ba katkum ka propkram ba la pynbna ha katei ka jingiaseng la pynbeit ban wan kren u Rev.
R.
R Cunville ha ka por 10:30 baje mynstep, u Rev.
Dr.
E Richards ha ka por 1:30 baje nohphai sngi bad ha ka jingiaseng miet ha ka por 7:00 baje yn kren u Rev.
D.
C Haia.
AIS SUJA“Sa katno kan long haduh kaba kut jong kine ki jingphylla"?Daniel 12:6.
Kine ki long ki kyntien ba la kyllida uwei napdeng ki arngut ki angel ia kaba u angel jong u Blei u la kylli ia u Jisu.
Wat lada u angel u long na bneng,hynrei um tip pat ia ki jingjia ki ban sajia ha ka pyrthei, kumta u la kylli na u Jisu ia kane ka jingkylli haneng.
Ia kata ka jingshisha,ka bible ka iathuh ba wat ki angel ha bneng ruh kim tip ia ka por ka ban sa jia" Mathaios 24:36.
Kane ka jingiakren kalong hapdeng u Jisu bad ki arngut ki angel bad u Daniel,katba u Daniel u dang ieng harud jong kawah Tigris.
Wat sngewphylla ba ha ka por ba u Jisu u la iakren bad u Daniel harud ka wah Tigris,ha kato ka por ia u Jisu ympat kha sha ka pyrthei, um pat wan longbriew ha ka doh,hynrei u la wanpaw ha ka met ba kynja mynsiem (Spiritual body) harud wah Tigris.
U Daniel u la iohi ba u Jisu u kup da ki jain Linen bani.
ha kata ka por u Daniel u iohsngew ia ka jingiakren hapdeng ki arngut ki angel bad u Jisu.
Hooid ym pat kha ia u Jisu,um pat wan long briew sha ka pyrthei,hynrei namar ba u long u khun u Blei kumta u la paw ha u Daniel ban iathuhlypa sha ka pyrthei ia kiei kiei kiban sa jia halor ka pyrthei.
Lehse don ki ban kylli jingkylli,haba kumta mano ba heh ka rta hapdeng u Jisu bad u Daniel,namar haba ym pat kha ia u Jisu,u Jisu u la don lypa habneng ban ia u Daniel ha pyrthei ka bible ka iathuh ia ka jingshisha ba u Jisu u la don lypa ha bneng naduh myn nyngkong.
“Ha kaba mynnyngkong u la don U KTIEN bad uta U KTIEN u la don bad u BLEI bad uta u KTIEN u la long U BLEI bad uta u KTIEN u la long U BLEI.
UNE U LA DON HA KABA MYNNYNGKONG BAD U BLEI".
In the beginning was the WORD and the WORD was with GOD and the WORD was GOD.
HE WAS WITH GOD IN THE BEGINNING" Ioannis 1:1-2.
U Jisu u la don ha bneng naduh myn nyngkong, haba ym pat kha wat ia u Daniel ruh.
Na bymjukut ha bymjukut u Jisu u long u Trai u Blei.
U long u Blei uba iathuh ia kaba kut naduh kaba sdang".
Isaiah 46:10.
Te halor kane ka jingkylli,ki angel ia u Jisu,ha kaba u Daniel ruh u iohsngew,u Jisu u la jubab da kaba ong- “Kan long shipor,ki por bad ka shiteng".
It will be FOR A TIME,TIMES and HALF A TIME".
Daniel 12:7 kaba mut ka jingkren kaba dei shaphang KI POR KI SNGI BA KHADDUH (End times) kiba mynta bad shakhmat (Today and the near future).
Kan long shipor,ki por bad ka Shiteng (for a time,times and half a times).
Kane ka thew ia ki laisnem shiteng (3 ½ snem) ne 42 bnai ne 1260 sngi.
Kane ka laisnem shiteng kadei kaba ar ia kaba la tip kum ki 42 bnai ne 1260 sngi jong ki 7 snem ne “Shitaiew bakhadduh" Daniel 9:27.
Katkum ka kitab Jingpynpaw,U Blei u la pynpaw ia kata ka por ka jingwan mih ka kulai ba bthuh,ka duwan,ka sngi,u bnai,ki khlur bad ka long ka por jingbitar u Blei.
Jingpynpaw 6:7-8,6:12-17,kiba long napdeng ki 7 jingpyndait (seventh seals)hapoh kata ka por ki jingjynjar ha pyrthei.
Kine baroh ki wan hap hapoh kita ki 42 bnai ne 1260 sngi bad ki 30 sngi kein,Daniel 12:11.
Ka long ka por synshar u Mrad khlaw bad ba yn pyniap khambun ki Jiw ban ia kato ka por synshar u Hitler.
kan long ka por ba bun bah ki Jiw kin pdiang ruh ia u Jisu kum u Trai jong ki ne kum u Messaiah ia uba ki dang ap khmih haduh mynta.
Kan long ka por trei donbor u ksuid u soitan Lucifer hashwa ba kaba kut jong u kan wan.
Kan long ka por jingjynjar tam ia kaba u Jisu u iathuh ha u Mathaios 24:21.
“Naba hangta ka kordit bah kan long ka byjmpat ju long naduh myndang long ka pyrthei……lymne kan ym long shuh ruh".
Mathaios 24:21.
Ha ka jingshisha,u Daniel u dang kwah ban tip shibun kiei kiei bad u Jisu.
Hynrei u Jisu u ong ha u Daniel“Ko Daniel,to tap ia ki ktien,to pyndait la ha ia ka kitab haduh ka por jong kiba kut kein".
Daniel,closeup and seal the WORD of the scroll UNTIL THE TIMES OF THE END"Daniel 12:4.
Hapoh kine ki 42 bnai ne 1260 sngi bad 30 sngi ki ban sa jia,bun bah kiban kylla bamut bad kiba ialeh pyrshah ruh ia u khrist.
Bun ruh napdeng ki Jiw bad ha ka pyrthei kin phai sha u Blei,sha u Messiah hapdeng ki por ka jingjynjar bah (Great Tribulation).
Ki dak ki paw ha ka pyrthei ka mariang mynta tangba ym don ba tip ia ka por hynrei kaba ngi tip ka long ba u Blei u ong ha ka ktien jong u “Suk uta uba pule bad kiba iohsngew ia ki ktien jong kane ka jingiathuhlypa,kiba sumar ia kita kiei kiei ba la thoh ha ka.
NAMAR KATA KA IA KA LA JAN" The time is near.
Jingpyn 1:3.
Amen.
Nongpoh, 29 Iaiong:Ki nongialam ka Khasi Students Union, North Khasi Hills Disrtict, mynta ka sngi ka la leit ban ia kynduh ia ka DC ka Ri-Bhoi District, ka Dr.
Pooja Pandey, ban pan jingshai bad kumjuh ruh ban ujor halor ka jing pynkiew kynsan ia ka Khajna ha ka Toll Plaza, kaba don ha Paham mawlein, Ri Bhoi District.
Ka jingleit ban iakynduh ka KSU ia ka DC jong ka Ri Bhoi Disrtict, ka dei hadien ba ka seng ka la lap ba ka la don ka jingpynkiew ia ka khajna ia ki Kali kiba na Ri-Bhoi, ha kaba tang hadien ba la shimti da u Bah Thomas Nongtdu ban pyniaid ia katei ka Toll Plaza kaba don ha Pahammawlein la pynkiew ia ka khjna na ka 30 tyngka sha ka 90 tyngka, ha kaba baroh shi katta ki shim 30 ba leit bad 30 tyngka ha ka por ba wan phai.
U Samla Fedinald K Kharkamni, President ka KSU, NKHD, haba kren sha ki nongthohkhubor, u la ong ba ka daw kaba la pynlong ia ka seng ba kan leit ban ia kynduh ia ka Deputy Commissioner, ym tang halor ka jingpynkiew ia ka khajna na ka bynta ki Kali paidbah kaba dei naduh ka 1 tarik u Iaiong, hynrei ka seng ka leit ruh ban ia kynduh halor ka jingdheng kali ha katei ka toll Gate bad kumjuh ruh bad kiwei kiwei ki kam kiba iadei bad ka rukom pyniaid ia katei ka Toll Gate.
U la ong ruh kumba la dep ia pynbeit naduh ka NHAI bad ka Kompani ba pyniaid ia katei ka Toll Gate, ba ki kali na Ri-Bhoi yn pynduna kyrpang da kaba ailad ba kin siew bnai bad ruh ba kin shu register ia ki kali ha katei ka Toll Gate, hynrei mynta pat khongpong namar ba bun kiba ki paidbah kiba kwah ban shu siew bnai ha katei ka Toll Gate, hynrei kim lah satia ban register ia ki number namar ka jingbym shim khia ki bor pyniaid ha katei ka jaka khrong khajna.
Ha ka jingshisha ki nongtrei ha katei ka toll gate ruh ki dei ban phong da ki uniform khnang ba ki paidbah kin tip bad ithuh ba ki dei ki nongtrei katei ka Toll Gate bad kumba long haduh mynta baroh ki nongtrei kim pat don kiba phong uniform bad kane ka jingkhlem uniform jong ki nongtrei ha katei ka Toll Gate ka la wanrah jingeh.
Haba jubab pat halor kitei ki jingujor ka KSU ba la ialam da u President, u Samla Ferdinald Kharkamni bad u General Secretary, u Samla Lambok Rymbai, ka DC ka la bthah ïa ka Seng ba kin buh da ka jingujor lyngba ka jingthoh, khnang ba kum ka heh jong ka District ruh kan ioh ban ia kren sha ki bor sorkar bad ka NHAI.
Ka seng shen kan dawa ruh na ka NHAI ba ka dei ban shna noh haduh 10 lane ha katei ka toll plaza, khnang ban lait na ka jingdheng kali ia ki paidbah ba leit ba wan bad ka seng shen kan sa kynduh ruh ia u Project Director ka NHAI, ban ujor halor kitei ki jingduna kiba don ha ka toll Plaza, la bynrap u samla Ferdynald Kharkamni.
Shillong, 29 Iaiong:Namar ka jingrit palat jong ka surok Lummawbah kala don ka jingpynbeit thymmai na ka bynta ki kali kiba iaid na laimer sha Lummaw bah kaban treikam naduh ka 2 tarik, Jymmang 2016.
Ki jingpynbeit thymmai ki long ba ym bit shuh ia ki kali ba kin iaid lyngba na laimer sha Lummaw bah haba ki mut ban leit sha Shillong, la pyntip ruh ba yn sa buh ia ka ‘NO ENTRY’ ha Lad Lum mawbah.
Kumta la kyrpad ia baroh kito kiba leit trei leit ktah kiba niah kali ba kin iatrei lang bad kane ka jingpynbeit na ka bynta ka jingbiang jingbit jong kiba bun.
Shillong, 29 Iaiong:Ka sorkar jylla ka la pan 30 kompeni ki pulit Central Armed Police Forces (CAPF) na ka sorkar pdeng na ka bynta ban pyndonkam ban pahara ha kane elekshon MP shiteng samoi na Tura kaban long ha ka 16 tarik Jymmang ban wan.
U Chief Election Officer (CEO) ka jylla u Bah Frederick Kharkongor haba pyntip ia kane, u la iathuh ba ka sorkar jylla ka donkam sa 30 kompeni nalor ki pulit ba la don lypa ban pahara ia ka elekshon shiteng samoi ban pynthikna ban long kaba iaid beit iaid ryntih bad kaba suk ba sain.
“Ngim pat ioh jubab na ka sorkar pdeng haduh mynta, hynrei ngi kyrmen ba kan phah ia ki bor pahara kumba ngi la dep pan", la ong u Bah Kharkongor haba iakren mynta ka sngi.
Ka elekshon MP shiteng samoi na Tura la hap ban pynlong hadien ba u MP ka Tura u PA Sangma na ka NPP u la khlad noh ha ka 4 tarik Iaiong.
“Hadien ba la iashong jingialang bad ki SP jong ki district bad ki heh sorkar, ki pulit ki la ai jingmut ba ka jingdonkam bor pahara ban pyndonkam na ka bynta ka elekshon ban long ha ka 16 tarik Jymmang ha baroh kawei ka Garo Hills", la ong u Bah Kharkongor.
Ki bor synshar district bad ki pulit ki don hapdeng ka jingiasam khubor bad ki bor na Assam na ka bynta ban pynthikna ba ka suk ka sain kan long kaba iaid beit.
Ki don 945 tylli ki jaka thep vote ha baroh san tylli ki district ha Garo Hills kaba kynthup ia ka 24 tylli ki MLA.
U Bah Kharkongor u la ong ban pynthikna ia ka jingwan thikna jong ki nongthep vote, la buh ban ai khusnam ia kumba 4,725 ngut ki nongthep vote.
Ha kane ka elekshon shiteng samoi ka jingiakhun kan long para marwei hapdeng u kyrtong ka NPP u Conrad K Sangma u khun ba kham khynnah tam u PA Sangma bad ka kyrtong ka Congress ka Dikkanchi D Shira kaba dei ka lok jong u Myntri Rangbah ka jylla u Mukul Sangma.
Ia u Conrad la kyrshan da ka UDP, bad ka BJP nalor ka GNC bad kiwei pat katba ia ka kyrtong ka Congress yn kyrshan da ki MLA bad kiwei.
Lai ngut ki briew kiba la donkti ha ka jinglute ia ki khynnah pule kiba leit ban jngoh kai ha kawei na ki jaka jngoh kai pyrthei kaba don ha East Khasi Hills, kumba 8 bnai mynshwa, kila shah kem.
“Kane ka jingkem ka long kum shi bynta ban khanglad ia kino kino ki jing pyrshang ban tuh na ki nongwan jngoh kai pyrthei, iathuh u SP ka nongbah u Vivek Syiem sha ki lad pathai khubor myn ha ka sngi thohdieng.
U la iathuh ruh ba kane ka jingkem ka long ban tehlakam ia kum kine ki jingjia kiba lah ban pyntieng ia ki nongwan jngoh kai pyrthei.
Ia kine kiba la shah kem la tip kyrteng kum u Jied Lang Sohtun uba sah ha Riatsamthiah, u Vishal Sohtun uba sah ha Lumparing, Lumdorbar bad u Javid Sohtun uba sah ha Lumparing, LumdorbarKane ka jingjia ka la jia ha ka 12 tarik, mynshem snem jong u bnai risaw ha ka por 3 baje eiei ha kaba kine ki lai ngut kila wan da ka maruti rong iong haka dongkieng Duwan Sing Syiem ha kaba kila dawa pisa haduh 10,000 na ki lai ngut ki khynnah pule ia kiba la tip kyrteng kum u Denzil Lyngdoh, u Navjot Kaur Gill bad u Biryamjrit.
Ki tyllong khubor kila iathuh ba kine ki khynnah pule ki dei kiba pule shabar jylla kiba thmu ban leit jngoh kai ia ka Jingkieng mawkdok, kiba la shon dur ruh ia kane ka jaka.
Kaba kham sngewphylla ka long ba kine kiba la shah kem kila kam ialade ba ki dei ki dkhot jong ka ngos kila byrngem ruh ia kine samla pule da kaba ong ba ym shah ban ring lane shon dur ia kine ki jaka.
Shuh shuh la iathuh ruh ba hadien ba kine ki samla pule kim shym la lah ban siew ia katei ka pisa ba la dawa, kila rong ia ki mobile jong kine ki samla pule kiba kynthup ia ka I phone 6, I phone 55 bad kawei ka DSLR Nikon B5 Camera.
U Syiem u la iathuh ba la ioh ban kurup biang ia kine ki mobile ba la shah tuh na kawei ka thliew kaba don ha ka khlaw Mawkdok katba ia ka Camera ka lok jong u javid kala wan aiti sha ki pulit.
Ka kali Maruti rong iong kaba la pyndonkam da kine kaba don ia u number MLO5 E 2642 ka la shah kurup lang ha ki pulit.
Shuh shuh u SP u la iathuh ba kine kiba la shah kem kim shym dei satia ki dkhot jong kano kano ka kynhun hynrei ki dei tang ki nongbylla sngi.
Ha ka juh ruh ka por kin pulit kin set ia kine ha iing pulit haduh 5 sngi eiei.
