Shillong, 2 Nohprah:Ha ka sien ba-ar ka jingwan ia kynduh jong ki ia u CEM , ki nongot doh masi kim shym ioh jubab kaba shai na u CEM u bah Pynshngaiñ N Syiem bad u la khot jingialang biang ia ki ha ka 7 tarik mynta u bnai bad ha katei ka jingialang u la khot lang ruh ia u Syiem ka Hima Mylliem bad kumjuh ia ka tnad Veterinary ban pynbeit halor ka jingdawa jong ki ban ksam shkor ia ki masi bad ban leh eksamin.
Namar ka jingbym hun ia ka jubab na u CEM, ka Khasi Jaintia Butcher’s Welfare Association ka la rai ban dang bteng ia ka jingsangeh thied masi jong ki na iew khanapara.
“Ngi kum ka seng ngi hap ban bteng iaka jingsangeh thied masi na Iew Khanapara bad ngin ap ia ka rai ka ban mih hadien ka jingialang ka ban long ha ka taiew ban wan , lada ki paidbah ki duh ban bam doh masi, ki dei ban kynnoh iaka KHADC bad iaka Hima Mylliem namar lada ka seng kam shim da ki sienjam kiba tyngeh ka dor jongka doh kan dang kiew shuh shuh bad kan ktah ia ngi kum ki nongkhaii bad ia ki paidbah kiba bam doh" ong u bah Generous Warlarpih General Secretary katei ka seng.
U General Secretary ka FKJGP pat u bah Dundee Cliff Khongsit u la ong ba u CEM u la ong ba um kwah ban pynsangeh ia ka jingksam shkor bad pyndeng khoila ia ki masi, hynrei u ong ba um kwah ban mih ka jingiatyngkhuh hapdeng ka tnad sorkar bad ka District council kumjuh bad ka Hima Mylliem.
Utei u nongialam FKJGP u la ong ruh ba u CEM u la kubur ba ka jingai Challan ka kong Lucy Syiem ka nongwai ia ka iew khanapara sha ki trok kit masi ka dei kaba be-aiñ bad u la kular ban pynsangeh noh mardor.
Ula ong ba ka Council ka don iaka bor ban ai Transit Pass ban wanrah ia ki mar kiba na shabar hynrei ka M/S Lucy Sawkmie ka la leh da khongpong bad iaid ha ka lynti kaba be-ain da kaba ai challan be-ain ia ki nongkhaii ban khaii masi Pynursla ne Laitlyngkot, kumta halor kane ka nongrim ka seng ka dawa na u CEM ba ka dei ban pyndam noh iaka jingaiwai ha ka M/S Lucy Sawkmie namar kam shym la iaid katkum ki kyndon bad kala pyndonkam bakla ia ka bor tang na ka bynta ka jingmyntoi shimet.
Nongstoiñ, 2 Nohprah:U bah Twinly Roy Marwein u wei na ki Officer Incharrge barim ka Nongstoin Police Station u ba la shong thait noh na ka kam mynta la katto katne por ha ka sngi Thohdieng jong ka taiew u la leit ban pyniasoh noh ia lade sha ka party congress ha ka jingialang kaba la long ha Congess Bhavan ha Nongstoin.
Ha katei ka jingialang la iadon lang ruh u bah N.
Nongdkhar MDC barim ka Nongstoin u ba long ruh kum u Delegate MPCC, bah B.
K.
Bani Chief Adviser ka NBCC, u bah F.
Lyngkhoi Chief Adiviser DYCC, bah F.
Shangdiar President Congress Mawlieh Primary Unit, bah P.
Marthong President barim ka DCC , u bah J.
Mawlot u wei na ki dkhot ka party Congress kiba la pdiang sngewbha ia u bah Marwein sha ka party.
Haba iakren bad ki nongthoh khubor hadien bala wai katei ka jingialang na ka liang jong u bah Twinly Roy Marwein u la ong ba kaba pynlong ia u ban rung sha ka party congess ka long ba u don ia ka jingsngew ieid ia katei ka party bad u la pynpaw ruh ba hadien ba u la shongthait na ka kam kum u ophisar ha ka tnad pulit u dang don ka mynsien na ka bynta ban ai ka jingshakri ia ki paidbah bad lyngba ka party congress u la ong ba un sa lah ban bteng biang ia ka kam shakri paidbah.
Katba na ka liang jong u bah N.
Nongdkhar haba iakreh bad ki nongthoh khubor u la ong ba “Ngi pdiang ia u bah Marwein ha ka seng ka congress da kaba u la rung lyngba ka Rambrai Jyrngam Block Congress Committee (RJBCC) hynrei namar ba ki nongkitkam jong ka Rambrai Jyrngam kim shym la lah ban ia don bynta namar ba ki leit ha la ki jong ki jong ki prokram kaba iadei bad ka election shiteng samoi kumta la ia pynbeit ban pdiang sngewbha ia u ne u rangbah lyngba jong ki nongkit kam jong ka DCC"Shuh shuh u bah N.
Nongdkhar u la ong ruh ba ka jingwan rung u bah Marwein ka long ka dak jong ka jingkyrmen ia u kyrtong jong ka Congress na Rambrai u bah Kimfa Marbanniang ban ioh ia ka jingjop kaba don burom ha kane ka election shiteng samoi.
Shillong, 2 Nohprah:U Under Secretary sha ka sorkar jylla General Administration (A) Department u la pyntip paidbah ba baroh ki ophis sorkar bad ki jaka pule kiba hap hapoh ka 8 Nongkrem, 15 Laban-Mawprem, 22 Nongspung – Sohiong Constituencies – East Khasi Hills bad 23 Mairang-Nongkhlaw, 24 Pariong-Mawthadraishan, 28 Rambrai-Jyrngam Constituencies – West Khasi Hills District bad 1 War-East Constituency- West Jaintia Hills District kin khanglut ha ka 13 tarik mynta u bnai namar ka elekshon MDC shiteng samoi khnang ba ki paidbah kin jied ia u MDC jong ki sha Khasi Hills Autonomous District Council bad Jaintia Hills Autonomous District Council.
La hukum ba kino kino kiba trei ha ki kam khaii, ki karkhana bad kiwei pat ki jaka trei ba hap ha ka thup jong ka N.
I.
Act, 1881 bad ki nongtrei bylla sngi, ki nongtrei casual kin ioh shuti bad ka ioh bainong.
Nongstoiñ, 4 Nohprah:U bah Wallambok Dkhar , Organising Secretary jong ka seng NPP West Khasi Hills uba dei u khun jong u bah H.
L Nongsiang President ka NPP Mawshynrut Circle u la kynnoh ba u MLA ka HSPDP na Mawshynrut konstitwensi u bah Witting Mawsor u la kren tohmet ia u bad katei ka pynsngewsih kthang ia utei u samla.
U la ong ba ha ka 2 tarik mynta u bnai u bah Witting u la leit sha dukan jong u (Wallambok) kaba don ha Nongstoiñ bad u la kylli shaphang ka jinglong jingman jong ka party NPP.
U la ong ba katei ka jingkylli bniah u bah Witting ia ka party NPP ka long kum ka jingiakren kai ia kren danda hynrei kynsan kynsan ha ka jingbym poi pyrkhat u la ong ba u bah Witting u kren tohmet ia u da kaba ong “Men ia leh bad nga, men bynda lut ia ki jingdon jingem jong me".
Ka NPP ka la pynrem ia u bah Witting namar katei ka jingkren tohmet bad ka la kyntu ba um dei shuh ban mlien kum katei ka jait akor kaba pynpaw ba um pat long rangbah.
Ka khubor na Shillong: U nongthohkhubor u la ia kren sa bad u bah Witting Mawsor ban pynthikna ia katei ka jingshah kynnoh hynrei u bah Mawsor u la kyntait bad u ong ba ka dei tang ki nia danda haba ia kren paralok, “Dei tang ki nia danda, ki nia biria ba ngi shu ia kren paralok" u la ong.
U la iathuh ba ha katei ka sngi mar ia rung ha dukan u bah Wallam u ong ia u ‘Ei Garo Land’ bad u bah Wallambok ruh u la jubab lang u ong ‘Ei Khasi Land’ bad hangta ki la ia kren kai kren danda noh , “Ngi don ia bun bha ki paralok suda, ngi ia kren kai noh bad ia ka rkhie" u la ong.
U la iathuh ba u kpa jong u bah Wallam u bah H.
L Nongsiang u dei uba la pynkhreh ban ia khun na Mawshynrut konstitwensi ha ka elekshon MLA 2018, dei hangtei u la ong ba ka la mih noh ka jingiakren kai kaba u ong ‘Lah ia khun u kpa te, u khun u hap bynda lut ki jingdon jingem’ , U bah Witting u ong ba katei ka jingkren kai jong u ka dei beit tang ka jingiakren paralok kaba mut ba u khun u hap trei shitom ban pynjop ia u kpa lada hap ban die lut ki jingdon jingem ruh, “Shi paralok te phi, mano bym ia kren kai, ngam poi pyrkhat pat de ba un da leit thad haduh ki kotkhubor ruh, shi shi shi to ym lei lei" ong u bah Witting bad ka rkhie haba ia kren lyngba ka phone.
La sngewthuh na ka jingiakren ba u bah Witting u la babe bha ia katei ka jingiakren kai ha dukan ha Nongstoiñ.
Ka jingrakhe ia ka sngi jong ki anna ha une u snem 2016, ka long ba kin ioh ia ki 17tylli ki thong, kiba ki donkam, na ka bynta ka lashai la shisngi bad ki ban ailad bad pynmyntoi ia kitei ki briew kiba don ka met ka phad kaba anna.
Ki mat kiba ki iakren ha une u snem 2016, ki long ba ka pyrthei hi baroh kawei kam pat ai satia ka bhah, kaba dei na ka bynta ka jingdonkam jong kitei ki briew kiba anna.
Ki mat kiba kongsan, kiba dei ban iarap ia ki khynnah kiba anna, ka dei ha ki jingailad ha ki kam ialehkai kum ki para Olympic, nangta ha ka ioh kam ioh jam, ha ka jingpule puthi bad ki lad ki lynti ba kin rai ia ka lashai jongki ruh.
Shillong, 4 Nohprah:Ka dei ka jingjia kaba kham phylla ha kaba ki kmie ki kpa ki phah ia u khun ban leit pule na bynta ki jingpule jong u sha Bangalore hynrei u leit pule DJ pynban hynrei mynta utei u la kylla long kum u DJ ba pawbha ha ka ri India.
U Zethan Bareh u ba shong ba sah ha Jaiaw Langsning u dei uwei na kitei ki samla uba kylla long u nongtem DJ uba paw bha mynta ha ri India.
U dei u DJ ba khynnah tam ha nongbah Bangalore bad mynta u la shah khot ha kylleng ki jaka ban pynshongshit ia ki paidbah ryngkat ka jingsiew kaba heh.
Dang ha ka sngi saitjain jong ka taiew utei u samla u la shah khot sngewbha kum u Special guest ha ka phainal jong ka rynsan ia kob tem DJ kaba la long ha Queen Resort, Upper Shillong.
U Zethan u dei u khun jong ka kong Habigail Bareh bad u Dr.
Peter Kharnary ( Doktor ka Civil Hospital, Shillong).
U Zethan u la sah bad ka Shillong Chamber Choir hapoh ka jingialam jong u Neil Nongkynrih la 6 snem, hynrei u la mih noh na katei ka kynhun ban pyntbit noh ialade kum u DJ , u la leit pyntbit ia katei ka kam ha nongbah Bangalore ha u snem 2015 ha ka jaka pule kaba la tip kum ka Bangalore Party Map ka no.
1 DJ ha ri India-Akhil Talija bad hangtei u la pyndep ia ka Master jong ka DJ bad mynta la ju khot ia u kum u DJ Zeth.
Hadien ba pyndep ia katei ka jingpule u Zeth u la leit kylleng ki jaka kiba u la shah khot kontrak ban pynshongshit ia ki paidbah kum ha Bangalore, Calcutta, Magwara, Mysore, Vishakapatnam bad kiwei pat ki jaka bad ha u snem ban wan u la shah khot ban tem ha nongbah Dubai.
Utei u samla u la sangeh noh ia ka jingpule jong u tang ha ka klas XI namarba u la pynleit jingmut noh ha katei ka kam, u kpa jong u –u Dr.
Kharnary u la ong ba u phah ia u khun jong u sha Bangalore ym ban leh DJ hynrei na bynta ki jingpule jong u “Hynrei u la phone ia nga, u ong Pa ngam treh leit pule –nga la leit DJ, nga ruh ngan ong shuh kumno , nga shu ai mynsiem noh ia u –nga ong iaid shakhmat khun" ong u Dr.
Kharnary.
Hadien katei ka jingjop u khun jong u – Dr.
Kharnary u la ai mynsiem ia kiwei pat ki samla khamtam ia ki kmie ki kpa ba kim dei ban khanglad ia ki khun jong ki lada ki kwah ban pynleit jingmut ha kano kano ka kam ba ki sngewtynnad na ka bynta ka jingbha jong ki “Baroh baroh ngi phah skul ia ki khun jong ngi ban ioh kam sorkar hynrei ngi la iohi hi ki kam sorkar mynta kiba ioh dei sa tang ki bahaing hasem jong ki myntri sorkar ne ki heh ophisar" ong biang u Dr.
Kharnary.
Haba ia kren bad une u nongthohkhubor u DJ Zeth u la iathuh ba tang 8 bnai ban pynleit jingmut bha beit tang ha kato ka kam la lah ban tem DJ hynrei nalor katei donkam shuh ban dang pyntbit.
Ha kitei ki 8 bnai u la ong ba ka jinglut ka jan kot T.
2 lak tyngka tang ha ka bai pule, lait noh kiwei pat ki jinglut.
Nangta u la iathuh ba ki nongtem DJ ki hap ban thied hi ia ki tiar tem ki shongdor kumba T.
8.
5 lak tyngka kaba ki khot ka 2000 Nexus CBJ bad ka DJM Nexus (2000).
Haba ia kren pat ia ka kamai u la ong ba ka shong ha ka kontrak ba ki ioh hynrei lada ia khein kyllum ia ka jingioh ha ka shibnai ka long kumba T.
70 hajar tyngka eiei.
U nongthohkhubor u la ioh ia kren ruh bad ka DJ Yanny Tadar kaba na ka jylla Arunachal Pradesh , katei ka nongtem DJ ruh ka la pynpaw ba ka kamai bha na katei ka kam bad ka leit kat shaba don ka kontrak.
Ka la ong ba ka jingwan jong ka ha nongbah Shillong ka long ban kyntiew ia ka kam tem DJ hynrei ka la ong ba haba la poi Shillong ki don pynban bunbah ki DJ ( Self Certified DJ) kaba ym don ha Arunachal Pradesh.
Ka la iathuh ba ha ka shisnem ka kamai kumba T.
10 lak tyngka eiei na ka jingleit tem kylleng ki jaka, katei ruh ka la wan kum ka special guest ha ka phainal jong ka jingiakob tem DJ kaba la long ha Queen Resort, Upper Shillong ha ka sngi saitjaiñ jong ka taiew.
Ki don 10 ngut ki DJ kiba la ia shim bynta ha katei ka Grand Finale.
Jowai,2 Nohprah:U Returning Officer jong ka District Council Election, West Jaintia Hills District u la iathuh ba ki kam ialap election jong ka Election shiteng samoi ( Bye-Election) sha ka Jainita Hills District Autonomous District Council, 2016 kan kut noh ha ka 11 tarik u Nohprah, 2016 ha ka por 4 baje janmeit.
Hadien kane la khang pyrshah ban pynmih ne pynbna ia kino kino ki kam ialap election ha baroh ki bynta jong ka 1-War East District Council Constituency.
La mana ban pynlong jingialang paidbah, ne yn ym shah ban pynmih ia kino kino ki kam kiba ia dei bad kane ka election kiba lah ban ktah ia U ne Ka nongtep ha ki kot khubor ne telibishon.
Lada don uno uno ne kano kano ka briew kaba pynkhien ia kane ka kyndon yn shah pynshitom kat kum ka ain da kaba shah set phatok haduh ar snem kynthih lane shah dain kuna lane baroh ar.
U Returning Officer jong ka District Council Election, West Jainti Hills District u lah ban jur ruh ba baroh ki TV/ Radio bad ki cable TV kim dei ban pyllait ne pynmih prokram kiba iadei bad ki Apil ne jingiatai ne ki jingiakren na ka bynta u ne ka candidate ne kino kino ki Political Party kaba lah ban ktah ia ka Election.
Shillong, 04 Nohprah:Ka jingkhynra nongdie madan ka Shillong Municipal Board ka long idanda shi rukom namar ka long kumba ialehkai iarieh hapdeng jongki.
Mar ia wan ki briew ka Municipal, ki nongdie madan ki phet, mar ia phet ki briew ka Municipal, la wan mih biang ki nongdie madan bad kane ka la jia ha ki jaka kum ha thain Motphran, bad thain GS road.
La iohi ba mynsngi ka Municipal ka kurup ia ki tiar hynrei janmiet pat la dap biang ki nongdie madan bad ki tiar ki tar.
Don ki jaka kum ha lynti Bhutia, la iohi ba ki dkhar ba die almuri ki jah kai tang shiphang ba don ki briew ka Municipal, lait nangta, ki die kumjuh kumba ju long man ka sngi.
Ha kawei ka liang, ki nongdie madan ha kane ka sngi Saitjain kila bteng ia ka jingiakhih kaba jar jar ka jong ki da kaba rah ia ki plakad ha ki jaka ba ki juh shong man ka por ban pynpaw ia ka jingpyrshah ia ka jingwan khynra ka Municipal.
Ka Municipal ka la pynlong ia ka jingkhynra ia ki nongdie madan ha baroh kawei ka nongbah Shillong ki jaka ba hap hapoh jongka, hadien ba la pynmih ka High Court ia ka hukum ban nym shah shuh ban die madan.
Hynrei ka la bthah ia ka sorkar ba kan pynwad jaka ia ki hynrei haduh mynta, ka sorkar kam pat ioh jaka satia nalor ba kam pat shim jingkhein katno ngut ki don ki briew ba die madan.
Shillong,4 Nohprah:U kyrtong ka seng NCP u bah Ricky Shullai uba dei ruh u pyrsa trai jong u bah Sanbor Shullai MLA ka 19th Shillong South konstitwensi u la sngewskhem ialade ban jop ha kane ka elekshon MDC shiteng samoi na Laban-Mawprem konstitwensi.
Haba ia kren bad ki nongthohkhubor u bah Ricky Shullai u la ong ba ka um dei shuh uba dang phylla ha ka politik namarba u la don ryngkat ryngkat bad u mama jong u (Sanbor) naduh ki por ba u dang kham khynnah haduh kine ki sngi.
U la ong ba u pdiang ia ka rai ka NCP ban jied ia u kum u kyrtong ha katei ka elekshon shiteng samoi bad ka jingmih pyrthei jong u ban ia khun ha katei ka elekshon dei lyngba ka jingjied ka seng NCP ia ka kyrteng jong u kum u kyrtong bad u ruh u don ka mon ba skhem nalade ban kit ia katei ka lyngkor ba khia na ka bynta u paidbah ka Laban-Mawprem konstitwensi.
Shibun ki jingiakren ha katei ka konstitwensi ki la mih ha kaba la don ba ong ba ka jingiakhun mynta ka kynti kan dei hapdeng jong u kyrtong ka seng NCP bad u kyrtong ka HSPDP u bah Banrikupar Wahlang hynrei utei u kyrtong ka NCP u la kyntait ban ong ba ka seng HSPDP ka khlaiñ, u la ong ba ki paidbah ka Laban-Mawprem konstitwensi ki dei ki nongjied kiba stad bad ki tip iano ban jied, “Ngim artatien shuh ban ioh ia ka jingjop hynrei ngi kwah ba u paidbah un pynjop donburom" ong u bah Ricky haba ia kren bad ki nongthohkhubor.
Ha kaba ia dei bad ka seng HSPDP u la ong ba ki paidbah ki tip bha ia ka nongrim jong katei ka seng kaba kwah ban pynduh pyndam noh shisyndon ia ka District Council da kaba dawa da ka Article 371 A.
U la kynthah ruh halor ka ishu ka jingkyntur pud ka MUDA ha kaba u la ong ba ka seng NCP naduh ba sdang kyntur pud ka MUDA haduh kine ki sngi ka la shimkhia bha ia katei ka ishu bad ka ieng pyrshah haduh mynta ruh.
U la ong ba katei ka seng hapoh ka jingialam u bah Sanbor kam shym la shongthait bad shongkli kti hynrei ka dang ia khun haduh mynta ruh ban ym ailad ba ka MUDA kan tur sha u pud u sam ba hap hapoh ka jingpeit ka District Council.
U la kynthoh ruh ia u kyrtong ka HSPDP na Laban-Mawprem konstitwensi u bah Banrikupar Wahlang da kaba ong ba ki paidbah ki tip bha ia utei u kyrtong khamtam ki paidbah nongshong shnong jong ka Lawsohtun naba dei utei u kyrtong ka HSPDP uba ia leh pyrshah ia ki paidbah ha ki khyndiat snem kiba la leit da kaba ai mukotduma ia ka dorbar shnong Lawsohtun.
U la ong ba utei u rangbah u la pynjynjar pynsohsat ia ki nongshong shnong ka Lawsohtun na katei ka jingai mukotduma jong u ha kaba ka dorbar shnong ka hap ban kiew inglieh ingsaw , ka hap pynlut ka por , ka pisa na katei ka kam.
“U la pynjynjar pynsohsat ia ki paidbah ha kaba ka dorbar shnong ka hap kiew inglieh ingsaw, Ngin ym ailad ba tang shiphut ruh ka khyndew jong ka dorbar shnong bad ki nongshong shnong kan leit sha kata ka komiti Raid u bah Banri, kyrtong ka HSPDP" ong u bah Ricky uba la iathuh ba haduh mynta ka seng NCP, ma u bad u mama jong u ( bah Sanbor) kin iai don ryngkat bad u paidbah ka Lawsohtun ha kaba ia dei bad katei ka kam.
Lah ban kdew ba ka elekshon shiteng samoi na bynta ki 7 tylli ki konstitwensi 6 ha KHADC bad kawei ha JHADC kan long ha ka 13 tarik mynta u bnai kaba mut sa tang 8 sngi bad ka sngi ban ia niew vote kan long ha ka 16 tarik mynta u bnai.
Lah ruh ban kdew ba ka seng NCP kam shym la pynieng kyrtong ha ki 6 tylli.
Shillong, 04 Nohprah:Kawei ka longkmie ba 50 snem ka la ujor da kaba kam ba ka la shah leh beijot ha uwei u briew ba kyrteng u Joshua Rymbai ba 30 snem na shnong Umkiang,ka East Jaintia Hills.
Katkum ka jingkhubor ba la pynlait ka President ka Civil Society Women Organization (CSWO) ka Kong Agnes Kharshiing ka la ong ba kane ka la jia ha ka 1 tarik Nohprah katba kane ka longkmie ka dang wan phai na jingtrei na Sonapur ha ka kali jong une u briew.
Ka la ong ba kane ka longkmie ka la wan phai na thain Sonapur ha ka por janmiet.
Ha katei ka sngi ka la pyrshang ban bat kali Sumo hynrei kam shym la ioh bad ha ka por 7 baje janmiet, une u runar u la wan iaid da ka kali uba khot ia ka, ka kha namar ba ka tip bha ia u bad la khot ban iashong ha ka kali.
Da ka jingshaniah ka la shong bad u don lang bad uwei u briew na Sonapur, uba niah ia ka kali.
Hynrei une u briew ba don ka mynsiem sniew ynda la poi ha ka jaka ba don ka Mandir u la tap ia ki khmat jongka bad set ia ka shyntur bad leh sang syndon bad byrngem artad.
Une u Joshua u la ong ba kam dei ban iathuh iano iano lada kan iathuh un leit leh beijot ia ki khun jongka ruh.
Hynrei ka la leit ban ujor ejahar ha ka 3 tarik ha Umkiang Police hynrei ki pulit kim shym la kem satia ia une u runar bad kim shym la phah leh ia ka medical Examination katkum ka ain bad ki la ong ba kin ialam pat hadudh Sngi Nyngkong namar bay m don jaka ban leh ia ka medical examination hajan.
Ki khlem ai ruh ka kop jong ka ejahar ha kane ka lonkmie, la ong ka CSWO bad kane ka dei ka jingleh kaba bakla bad beain.
Ka CSWO ka la dawa ba ki pulit ki dei ban kem mardor ia une u runar bad ia u nongniah ka kali, lym kumta kan leh da kaba tyngeh.
Ka la dawa ruh ba dei ban buh ia ka PHC bad ki doktor ha katei ka thain khnang ba ki longkmie kin ioh iaka jingiarap kaba biang haba ki iakynduh jingeh.
Shillong, 04 Naiwieng:U myntri sorkar jylla uba dei u MLA ka Congress u Zenith M Sangma u la ong ba um pdiang satia ban ong ba ka BJP ka la kiew sted ha kane ka jylla.
“Ngam mynjur ba ka BJP ka la kiew sted ha GaroHills, ka Congress kan sar ha ka elekshon ban wan ha u 2018 na Garo Hills," la ong u Zenith Sangma haba kren ha kane ka sngi.
Haba kylli ia ka jingwan pyniasoh bun ki briew sha ka BJP ha Garo Hills, u Zenith u la ong biang, “Ngi la don ka jingkhein lajon jong ngi, ngi la don ka buit treikam jong ngi, ngi tip kumno ban ialeh pyrshah ia ki buit ka BJP bad ngin sa jop kput ha u 2018".
U la wohnia ia ka shatri NEDA, da kaba ong, “Kane ka NEDA la thaw ym na ka bynta ka roi ka par jong dong mihngi hynrei na ka bynta ka sain pyrthei khnang ban ialeh pyrshah ia ka Congress".
Hapdeng ka jingialeh ia ka elekshon MDC shiteng samoi ha Khasi bad Jaintia, ka Congress ka la pynkhreh ruh na ka bynta ka elekshon 2018.
Kane ka jingkren jong u Zentih ka long wat hapden bun ki paidbah bad haduh 4 ngut ki MDC na GHADC ki la pyniasoh dang shen bad ka BJP nalor bun ki riew paidbah kiba la pyniasoh sha ka party ha ka jingialang ha kine ki bnai ba la long ha Tura bad ha kiwei ki jaka.
Shillong, 4 Nohprah:U nongialam ka HSPDP ki la kob ba ki la sngewthikna ban jop lypa 4 tylli ki konstitwensi na ki 6 tylli ba ka ia khun bad kitei ki konstitwensi kiba ka la sngewthikna ki long ka Nongkrem, Laban-Mawprem, Rambrai bad ka Mawthadraishan.
Utei u nongialam katei ka seng um kwah ban pynpaw kyrteng ioh ki sngewsih noh kiwei pat ki kyrtong jong ka kata na Sohiong bad Mairang.
Shillong, 5 Nohprah:U Joint Director of Health Services (SS), Civil Hospital, Shillong u la pyntip paidbah ba ha ka 9 tarik mynta u bnai yn khang ia ka OPD ha Civil hospital namarba kan don ka jingpynkhuid, ka Emergency kan treikam kumba ju long.
Shillong,5 Nohprah:Ka seng HYC Dangar-Balat Border Circle ka la ia kynduh ia u Deputy Commissioner ka East Khasi Hills, u bah Peter S Dkhar ban ban pynsngew ia ka jingjynjar u paidbah na ka daw ka jingbym lah ban pyndep ia ka jingkieng Riat Mawniuh kaba don ha Mawsynram-Balat.
Hadien katei ka jingiakynduh DC u President ka HYC Dangar-Balat Border Circle u bah Marconi Snaitang ula ong ba ki paidbah ki dap da ka jingsyier ban iaid lyngba katei ka jingkieng namar haduh mynta ym pat lah satia ban shna pyndep bad kane kala buh ha ka jingeh iaka leit ka wan jong ki paidbah ka thaiñ khamtam lada jia ba khyllem ha kano kano ka por.
U la ong ba kaba pynsyier shuh shuh dei ka jingshah laitlan ia ki trok ba niaid lyngba katei ka jingkieng kaba synjor bad ka jingkit ba ki kit ruh ka palat ia ka 20 ton, katei ka seng ka la dawa ban buh da ka Weigh Bridge ha Laitmynsaw ban pynthikna ba ki trok ki dei ban kit thik 9 ton ym ban kit palat pud.
U Bah Marconi ula ong ba katkum ka RTI kaba la iohlum da ka seng la shem ba ia ka bynta ba nyngkong (Phase I) jong katei ka jingkieng la dep ban shna hynrei ia ka bynta baar (Phase II) pat la dei ban pyndep ha u Naiwieng 2016 hynrei haduh mynta ruh ym shim la sdang satia ia ka kam watla ka por kaba la buh ban pyndep ia ka kam kala poi sha kaba kut.
Ula ong ruh ba ka seng kala wan iakynduh ia u Secretary ka tnad PWD halor kane ka jingeh u paidbah hynrei haduh mynta kam shym la leh eiei bad kumta mynta ka kynti kila wan ban kyrpad ia u DC ban tuklar lem ia kane ka jingsahteng ban shna pyndep iaka jingkieng bad ula ong ruh ba u DC ula kular ban shimkhia halor kane ka kam.
Shillong, 4 Nohprah:Ka Supreme Court, ha ka jingshong bishar ha ka 2tarik Nohprah, ba la khlieh da U Madan B Lakur bad U Justice Adarsh Goel, ka la shah shkor ia ka jing ia said ki arliang mamla, ba la mihkhmat da ki riewsaid kiba kynthup ia U Basava Prabhu P Patil, Senior Advocate, nangta U Manish Goswami, U CM.
Angadi, U Rameshwar Prasad Goel bad na kiwei ki liang pat ba la mihkhmat da U Kapil Sibal, Senior Advocate, nangta U Advocate General ka Meghalaya, U Dr.
BP Todi, nangta sa U Ranjan Mukherjee, ka la buh ban rai pynkut noh ia ka kam Scheduled Tribe jong U Mukul Sangma, ha U Rymphang 2017, kaba dei ruh ka sngi ba kin bishar pynkut ia katei ka mukotduma.
Na ka liang jong ka sorkar Meghalaya, ka la phah ia ka jing ujor jongka, kaba 2tarik Nailur 2016, ha kaba la pdiang da ka Supreme Court, ba kan dei sa kawei pat ka mat jing ujor, lyngba ka mukotduma kaba No.
4/2015 in W.
P ( C ) No.
343/2014.
Katei ka jing ujor, ka ong ba ka Supreme Court kham mynshwa, ha ka rai jongka, ha ka 18tarik Nailur bad 2tarik Naiwieng 2015, ka la rai pynrem ia U Tennydard Marak, hynrei ka ai bor pat ia u, ba un iasaid ia ka mukotduma jongu ha ka High Court jong ka Meghalaya.
Kawei pat ka jingujor, kaba la buh da ka All North East Indigenous Garo Law Promoters Association, ka la buh ia ka jing ujor jongka, ha ka 18tarik Nailur 2015, ha kaba ka kwah ban wan rah biang ia katei ka mukotduma, ha ka kashari jong ka Supreme Court bad la iathuh ba katei ka kashari, kaba heh duh, kan lah ban shim bishar bad pynkut noh ia katei ka mukotduma, ha ka 3tarik Rymphang 2017.
Shillong, 5 Nohprah:U Under Secretary sha ka sorkar jylla, General Administration (A) u la pyntip paidbah ba baroh ki ophis sorkar jylla, Revenue bad Magisterial Courts kumjuh ki jaka pule ha East Khasi Hills kin khanglut ha ka 8 tarik u nohprah namar ka Shad Pomblang, Nongkrem.
Shillong, 5 Nohprah:Mynta ka sngi ki nongdie madan ki la mih paidbah sha ka jingthang mombati kaba long ha Khyndailad, katei ka jingmih paidbah jong ki ban thang mombati ka dei ban pynpaw ia ka jing-pyrshah ia ka jingkhynra ka Municipal ia ki nondie madan bad ban pyni ruh ba naduh mynta ka janmiet ki la ia tylli kawei.
Haba kren sha ki nongthohkhubor, ka kong Angela Ryngad kaba ialam ia kitei ki nongdie madan ka la ong ba naduh mynta ka janmiet ki nongdie ki la tylli kawei, wat la kim pat don seng ruh bad kin sdang ban pyni bor ia ka sorkar naduh lashai ka sngi ha kaba kin phriang ia ki tiar jong ki kumba ki ju die bad lada don ka jingkhynra kin ieng tylli kawei ban pyni bor.
Kawei ka longkmie haba kren sha ki nongthohkhubor mynta ka sngi ka la iathuh ba haba ki nongtrei ka Municipal ki wan khynra ki bam ei ki dih ei ia ki mar jong ki bad kim ju pynphai shuh, ka la ong ba haba ki khynra ia ki nongdie momo ki bam ei ia ki momo , haba ki khynra ia ki nongdie kwai nongdie sikret ki dih ei u sikret ruh.
Ki nongdie madna ki la rai ban dawa na ka Municipal ba ka dei ban pynphai noh ia ki mar ba ka la kurup naba ki shim ba kim dei ki nongtuh hynrei kiba kamai ban im jakpoh.
Ki la kynthoh ruh ia ka jingailad ka Municipal ia ki kali ban ieng pynkhapngiah ha surok katba ia ki nongdie madan pat ki wit.
Ki la ong ba kin iai bteng ia katei ka jingpyni bor jong ki katba ka sorkar kam pat lah ban kdew ia ki hangno ki jaka ba ki dei ban shong.
Shillong, 5 Nohprah:Ka MDC ka UDP hapoh JHADC, ka kong Violet Lyngdoh ka la rai ban iehnoh ia ka kam Secretary jong ka UDP Central Executive Committee.
Ka kong Violet ka la aiti ia ka shithi iehnoh kam sha u president ka seng, u Dr Donkupar Roy mynta ka sngi.
Ka kong Violet ka mih khmat ia ka Rymbai-Khliehriat Constituency, ka la pynpaw ba kam kwah ban bat ia kane ka kam na ka daw shimet jong ka.
“Nga kwah ban buh ia ka jingkyrpad ban phin pyllait noh ia kane ka kam bad kumjuh ban pdiang ia kane ka shithi iehnoh kam jong nga," la bynrap ka kong Violet.
Shillong, 5 Nohprah:Ka Khasi Student Union (KSU) ka la pynpaw ka jingbitar ia u Lat ka jylla u V.
Shanmuganathan uba la kren sngewlem ha ka sngi iap jong u nongialam rangbah ka RSS u K.
Suryanarayananthan ha Tamilnadu da kaba ong ba kam don ka jingwan rung kyrthep ki nong Bangladesh ha Meghalaya.
Ka KSU ka la ong ba ka jylla ka dei kaba la mad jingeh bha namar ka jingwan rung kyrthep ki briew kiba nabar lyngba ki khappud.
Katei ka seng ka la pyniap ia ka nia jong u Lat da kaba ong ba ka la sakhi ba dang khyndiat por mynshuwa u Salahuddin Ahmed u Joint Secretary ka Bangladesh National Party (BNP) uba dei ruh u MP barim ka Cox Bazar ha ka ing dorbar jong ka Bangladesh u la ioh rung hapdeng syndon ka Meghalaya kata ha Shillong bad u la shah kem.
Ka KSU ka la ong ba lada kane kam dei ka jingwan rung kyrthep ki briew kiba nabar khlem ki kot ki sla kiba biang, ka dei kaei pat? Katei ka seng ka la kdew ruh ba ka jingioh rung kiba kum kitei ki briew hapoh ka jylla ka kynrei eh lyngba ki khappud ka jylla Assam.
Ha kawei pat ka khubor ka KSU, ka la kynthoh halor ka jingmih khubor ha kawei na ki kot khubor phareng kaba ong ba la thung CMD ha NEEPCO ia u bah A.
G West Kharkongor wat hapdeng kiba bun ki jingpyrshah.
Halor katei ka bynta katei ka seng ka la ong ba u myntri sorkar pdeng u Rajen Gohain uba dei ruh u Parliamentary Secretary u kwah jingshai na ka Central Vigilance Commissioner ( CVC) ban tip shaphang ki jaitbynriew ba dang sahdien ne ki Other Back ward Class ( OBC).
Ka KSU ka la ong ba katei ka pyni ba ka don ka jingsngew wit na ki heh jong ka NEEPCO kiba kwah ban shimti ia katei ka kam.
Ka la ong ruh ba katei ka dei ka jingkwah jong ki riew shim kabu ban weng noh ia u bah Kharkongor uba dei u Khasi, halor kane ka la pan jingshai naei utei u myntri sorkar pdeng u la ioh jingtip shaphang ka jingim shimet u CMD ba mynta ka NEEPCO, kaei ka daw ba u Gohain u kwah ban weng noh ia u bah A.
G Kharkongor bad kiei kita ki heh ophisar ka NEEPCO ki bym kwah ban pynpaw kyrteng ialade?.
Ka KSU ka la pynrem jur ia katei ka jingkwah weng noh ia u Khasi uba bat ia katei ka kam bad ka la ong ruh ba lada kino kino ki ophisar kiba sngewwit ka jingkhang ka plie ia ki ba kin mih noh na kane ka jylla.
Shillong,5 Nohprah:Mynta ka sngi ha ka por 8 baje mynstep ki pulit ki la lap ia kawei ka metiap jong ka Smt Kalpana Nath , 40 snem karta kaba shong basah ha Pynthorbah Block IV, la lap ia ka metiap jong ka na madna ia lehkai phutbol ka umkaliar kaba don hajan Nongmensong, Shillong.
Ia ka metiap la pynkit sha Civil hospital, Shillong , ki pulit ki dang tohkit ia katei ka jingjia.
Mynta ka sngi ha ka por 4 baje janmiet ki pulit ki la lap metiap na 7mer Upper Shillong bad la phah ia ka metiap sha Civil Hospital, Shillong ban leh post mortem.
Shillong, 6 Nohprah:Ka iakob pynisap, Meghalaya Got Talent kaba ar ka la long ha ka sngisaitjaiñ ha kaba shispah kynhun kiba la wan ban ban iashim bynta na kylleng ka jylla ha ka Mega Audition kaba la shim por la jan khyndai kynta.
Ha kane ka iakob pynisap la jied tang laiphew tylli kiba tbit tam kum ka kynhun lane kiba shimet kynthu bad san tylli ki Wild Card Entry.
Ki nongbishar ha kane ka iakob pynisap ki long ka nonghikai shad ka Jolly na Assam bad arngut ki nongrwai na jylla, ka Kong Gracyl Ropmay bad u Bah Sanat Basaiawmoit.
Ka tamasa bah kaba la shimpor haduh khyndai kynta ka la lah ban pyni paidbah bun jait ki sap kyrpang jong ki khynnah bad samla jong ka jylla, kham tam ha ka rwai ka siaw, ka put ka tem bad ka shad ka kmen.
U kongsan jong kane ka tamasa pyni sap u long u MLA jong ka Nongthymmai, u Dr Jemino Mawthoh uba la iaroh tyngeh ia ka seng kaba la pynlong ia kane ka tamasa ïakob pynisap, ka Meghalaya Got Talent.
Ha ka jingkren ai mynsiem u la ong, ‘Kum kine ki tamasa ki long ka lynti ban kdew ia ki samla ba kin nang ban jied la ka sap ba ki tbit ha kaba ki lah ban pynjanai haduh ban da lah ban kamai na kum kita ki kam ba ki sngewtynnad ban leh ne trei.
U Dr Mawthoh u la ban jur ba ka mynsiem laitluid ba ki samla ki la ïoh ban jied mon la ka sap kaba ki tbit sani kham tam ha ki kam tamasa ka long ruh ka lad ban pynphriang ia ka kam Suwari ha jylla ban khring ïa ki nongleit nongwan ban jngoh kai pyrthei sha kine ki thaiñ’.
Ka nam lahduh ha kane ka Tamasa Mega Audition ka la leit sha Ilawanshwa Nongsiej bad ka khusnam kyrang la ai ia I nongshim bynta ba rit duh, I heprit Eyradella Pde I ba dang hynriew snem ka ryta.
Ka Mega Audition jong ka Meghalaya Got Talent kaba bud kan long la kutbnai jong u Nohprah 2016, bad ki ar tylli ki khep ban jied ïa ka nam lahduh ka ban jied tang na shiphew kynhun ne ba shimet kinba tbit tam kan long hapoh u bnai Kyllalyngkot 2017.
Shillong, 05 Nohprah:Ka jingpynlong beain ka sorkar pdeng ia ka pisa 500 bad 1000 ka la pynkhie bitar jur ia u Myntri Rangbah ka jylla u Dr Mukul Sangma, uba la iathuh lypa ba ka bamsap kan nang jur shuh nangne shakhmat nalor ba ka la wanrah ia ka jingkulmar ia ki paidbah ka ri.
Ka jingpynduh u Myntri rangbahduh ka ri u Narendra Modi ia ka pisa 500 bad 1000, ka la pynkhih pyrthei bha ha kane ka ri haduh ba u Myntri Rangbah kane ka jylla ruh u la sngew bitar jur ia kane ka jingleh.
Haba kren mynta ka sngi hadien ba la wai ka jingialang ka kynhun myntri, u Dr Mukul u la ong, “Ka dei ka jingleh (jingpynduh kot 500 bad 1000) ka dei ka jingbym pat tbit, bad kan pynkharoi shuh shuh ia ka bamsap ha ka ri bad ym lah ban khang lad ia ka pisa thok",.
U la ong ba ka jingpynduh ia kine ki lut pisa, ka long kum ka thma hi kumjuh kaba la wanrah pynban ka jingiap briew ha ka ri.
“Ka long kumba ialeh thma pynban ha kaba ka la wanrah ia ka jingduh ki mynsiem briew hynrei u Myntri Rangbahduh ka ri pat um lah ban pynmih tang ia ka ktien pan map ruh ne ban ong ‘map’ “,u la ong.
“Ha kine ki sngi, kawei ka longkmie ha Tura ka la ioh pdiang ia ka pisa thok ba thymmai haduh lai tylli", la ong u Dr Mukul bad bynrap, ka jingthmu ban khang lad ia ki pisa kam nym lah satia".
“Ka jingpynduh ia kine ki pisa ka dei ka jingleh ba khlem da pyrkhat satia ia u luk u lak, thik kumba puid ia u nongpang khlem da eksamin shwa kaei ka jinglong ka jingpang jongu", la ong u Myntri rangbah.
“Kum u briew ba la pyndep ia ka jingpule doktor, nga tip ba shwa ba ngin rah ia u nongpang sha jaka puid, ngi hap ban eksamin bha shwa ia u, la u biang ne em, hynrei kane ka sorkar BJP ka la leh thurmur haduh ban wanrah ia ka jingma ia u paidbah ka ri", la ong u Myntri Rangbah.
Ym tang katta, u Mynri Rangbah ka jylla u la ther ia ka sorkar BJP, da kaba ong, “Kane ka jingleh ka pyni ba ka sorkar ka la bamsap ka jingmut ka jingpyrkhat jongka, bad ka jinglong atlukhi jongka".
Katkum ka jingong u Dr Mukul ka jingthmu ka sorkar pdeng ban pyntreikam noh da kiwei ki rukom ba khlem da pyndonkam shuh da ka kot pisa, kan nym long kaba larkam namar ba ha India, bun ki briew ki dang long kiba duna ha ka thoh ka tar, bad ki bym nang ban pyndonkam mobile khamtam ki nongrep ki nongkyndong.
“Bun ki kynthei haba ki thep pisa, kim ju iathuh ia u lok namar ba ki tieng ioh un shim lut ia ka pisa jongki, khamtam lada ioh lok uba dih uba buaid, hynrei kane ka jingleh ka sorkar pdeng ban iathuh lut, kan ktah bha ia ki", u la ong bad bynrap, “ka dei ruh ka rukom ha ka imlang sahlang jong ngi ban kynshew pisa ha iing khamtam namar ba kam don ka bank hajan kaba pynlong ia ki briew ban kynduh jingeh ban leit jngai na la shnong".
U la ong peit dang mynta ruh la don kiba ioh ia ka pisa thymmai da ki lak bad ki klur kumba la paw bad kane ka pyni ba ka pynshlur ia ka bamsap ha ka ri lyngba kane ka jingleh.
U la ong ba ka jingpyrshah ki Congress ka dei tang ka dak ban pyni sha ka pyrthei pyrshah ia kane ka jingleh thurmur ka sorkar BJP kaba long pyrshah ia u paidbah.
Shillong, 5 Nohprah:Sa tang 8 sngi, kata ha ka 13 tarik mynta u bnai kan long ka elekshon MDC shiteng samoi 6 ha KHADC bad kawei ha JHADC, kumba ka long mynta ka elekshon ka la sdang shongshit bha ha baroh 7 tylli ki konsti-twensi.
U nongthohkhu-bor u la twad jingmut ia ka jinglong jingman ka saiñpyrthei ha kitei ki konstitwensi bad la ioh jingtip ba ha baroh ki konstitwensi ka jingia-khun kan dei kaba ia khaid bha.
Hapoh katei ka 8 sngi la ioh jingtip ba ki seng saiñpyrthei bapher bapher ki la pynkhreh ia ki prokram jingialang paidbah jong ki ha kaba la ong ba lashai ka sngi kan don ka jingialang heh jong ka seng BJP ha Smit, ha ka sngi thohdieng kan long sa ka jingialang paidbah jong ka seng HSPDP bad ha ka sngi saitjain pat kan long sa ka jingialang paidbah jong ka seng UDP ha Laitkor bad katei ka dei tang ha Nongkrem konstitwensi.
La twad jingmut ruh ha kiwei pat ki konstitwensi , ha Nongkrem konstitwensi bun ki paidbah ki shim ba ka jingiakhun mynta kan dei kaba shongshit bha hapdeng ka HSPDP bad ka UDP kata hapdeng u bah Hubert Riang bad u bah H.
S Shylla.
Ha Laban-Mawprem konstitwensi la ong ba ka jingiatan tyllai kaba jur bha mynta ka dei hapdeng ka HSPDP bad ka NCP kata hapdeng u bah Banrikupar Wahlang bad u bah Ricky Shullai.
Ha Sohiong la iathuh ba ka jingiakhun kan shyrkhei bha hapdeng ki 3 ngut kata u kyrtong ka UDP bah Wankupar Syiemlieh, u kyrtong ka Congress u ba Nathaniel Rymbai ( khun bah HDR Lyngdoh) bad u kyrtong ka HSPDP u bah Samlin Malngiang.
Ha Mairang la ong ba ka jingiakhun mynta kan dei hapdeng ki lai ngut ki kyrtong -ka UDP u bah Equator L Nongrang, u kyrtong ka BJP bad Councellor Wahlang bad u kyrtong ka HSPDP u bah Alexander Kharsyntiew.
Ha Rambrai la ong ba ka jingiakhun kan long hapdeng ka seng Congress-Kimfa Sidney Marbaniang bad u bah World champion Paliar ka HSPDP bad ha Mawthadraishan pat la ong ba ka jingiakhun ba satar bha kan long hapdeng u kyrtong ka UDP u bah Jambor Nongwar bad u kyrtong ka seng HSPDP u bah Landingstar Warjri.
Katkum ka jingioh lum jingtip une u nongthohkhubor la iathuh ba ha kiba bun ki konstitwensi mynta ka kynti ka jingiakhun kan long bei thapdeng ka UDP bad HSPDP bad la sngewthuh ba ka seng Congress mynta ka kynti ka la jah kyrteng lait noh tang ha Sohiong konstitwensi kaba ia khun da u khun u bah HDR Lyngdoh bad ha Rambrai konstitwensi ba katei ka seng ka dang don ka jingiakhun.
Shillong, 05 Nohprah:Ka sorkar jylla ka la rai ban pynkiew biang ia ka jingmang pisa ia ka Contingency Fund ne ka pisa ioh mih ki jingdonkam bym lah ban mutdur lypa.
Ka jingialang ka kynhun myntri mynta ka sngi, ka la rai ban pynkiew ia ka pisa na ka T.
205 klur sha ka T.
455 klur na ka bynta ban pyndonkam ia ka pisa ia ki jingdonkam jong ki tnad bapher bapher.
U Myntri Rangbah u Dr Mukul Sangma u la ong ba ia kane ka rai la shim hadien ba ka sorkar ka la hap ban siew ia ka pisa jong ki nongbylla sngi na ka skhim MGNRES ha ka jylla mynta u snem khnang ban nym thut kane ka skhim.
“Tang ia ka jingmang pisa ia ka MGNRES kan kot kumba 200 klur bad ka jingmang pisa ka long ba ka tnad kaba dei leh ia kane, kan sei ia kane ka pisa na ka bynta ban pyntreikam ia kane ka skhim khamtam ha kine ki bnai, ba dei ki bnai ba ki briew ki trei bha ia kane ka skhim namar ba ki kham duna jingtrei", la ong u Dr Mukul.
Katkum ka kyndon ka sorkar pdeng, ka jingpynlut ia kane ka skhim MGNRES kan long 90 percent na ka sorkar pdeng bad 10 percent na ka sorkar jylla.
U Dr Mukul u la ong ba ka High Command jong ka seng Congress na Delhi, ka la bthah ba baroh ki jylla ba synshar ka Congress, ki dei ban bei pisa thikna ia kane ka skhim kaba la pynmih da ka sorkar UPA hapoh ka jingialam ka Congress.
U la ong ba ha kane ka jylla, ki don haduh kumba 5 lak ngut ki briew ba don job card kiba kwah ban trei ia kane ka skhim bad ka dei kaba ai jingmyntoi shibun ia ki paidbah ka jylla.
U Myntri Rangbah u la ong ba ka sorkar jylla ka la mang kyrpang shuh sa 40 percent ka bai tiarna kane ka skhim nalor ka jingmang kaba la don lypa khnang ban pynthikna ba ki paidbah kin lah ban trei ia ki kam ba wanrah jingmyntoi kaba slem.
Shillong, 06 Nohprah:Shi kynhun ki hati khlaw kiba don kumba 15 haduh 20 tylli ki la hiar thma ia ki jingthung jingtep ki bri ki bsah jong ki briew ha ka thain Nongrim Jirang, Ri-Bhoi district.
Kine ki la hati leit ban bam bad pynjulor ia ki lyngkha rep ha kane ka taiew ba la dep.
Ka tyllong khubor ba la ioh lum ka iathuh ba katei ka jingjia ka la jia dang ha ka taiew ba ladep ha kaba kitei ki hati ki pynjulor ia ki lyngkha kba jong u Bah C Rani bad u Bah S Hat bad kiwei kiwei.
Halor kane ka jingjia, ki nongrep ki la pynpaw ia ka jingsngewsih jur ba kin duh noh ia u kba ba la rep shitom baroh shisnem pynban ki duh noh ha ka por ban lum sha ki thiar jongki ka long jingduh kaba khraw ki nongrep.
La iathuh ba kitei ki hati ki dang don haduh mynta ha katei ka thain bad ki nongrep ki nongrep ki don ha ka jingsyier haba ki leit ap miet ia ki lyngkha jongki ioh ki wan thombor ha kano kano ka por.
Shillong, 06 Nohprah:U President ka UDP u Dr Donkupar Roy u la ong ba ka UDP ka kwah ban pynshai paidbah ba kam shym la pynmih ia ka mat ilekshon, ha kane ka elekshon MDC shiteng samoi namar ba ka la dep pynmih naduh ka elekshon ba pura kata ha u snem 2014.
Hynrei katkum ka jingong, u Dr Donkupar, ka mat ilekshon ka UDP ha kane ka kynti kan long ban kyrshan ia u Bah Pynshngain N Syiem kum u CEM ka KHADC.
Haba kren mynta ka sngi sha ki lad pathai khubor, u Dr Donkupar u la ong, “Nga kwah ban pynshai ia ki paidbah kiba kylli balei khlem pynmih manifesto, ka jubab ka long namar ba ka party ka la dep ban pynmih ia ka manifesto ha ka elekshon MDC ba la dep (2014) bad kane mynta ka dei tang ka elekshon shiteng samoi".
U la ong ba ha kano kano ka elekshon haba ka seng, kam ioh ia ka jingbun paid ym lah ban pyntreikam bad ka mat ilekshon, kan sah noh kumto.
Katkum ka jingong u Dr Donkupar, kane ka elekshon MDC shiteng samoi ka wan dei tang namar ka jingkwah ka sorkar khamtam u Myntri Rangbah u Dr Mukul Sangma ban kput ia u CEM ka KHADC u Bah Pynshngain N Syiem.
“Baroh ngi tip ia ka jingiakhun hapdeng ka sorkar bad ka KHADC haduh ba ka sorkar ka la wanrah ia ka ain khang bat ar kam, ka‘Prevention of Disqualification (Members of the Legislative Assembly of Meghalaya) Amendment Bill, 2015″, la ong u Dr Donkupar.
U la ong biang, “Ka jingwanrah ka sorkar u Dr Mukul ia kane ka ain khang bat ar kam, ka long ban phah risain ia baroh ki MLA ba long MDC khamtam ia u Bah Pynshngain ban pynhiar shuki CEM lada un risain".
Hynrei u Bah Pynshngain u la ialeh pyrshah bad u la shah pynksan ha ka election commission ka India, katba kiwei ki MDC ki la risain namar ka jingtieng kynthup ki MDC ka UDP ruh.
“Ka jingkylli ka mih, la ngin kyrshan ia u CEM ka KHADC ban pynkhlain ia ka district council ne iaka sorkar kaba thmu ban pyntroin ia ka district council.
Ma ngi ha ka UDP, ngi ka kwah ban pynkhlain ia ka district council bad ngi rai ban kyrshan ia u Bah Pynshngain kum u CEM ka KHADC", la ong u Dr Donkupar.
U la ong napdeng baroh ki seng, dei tang ka UDP bad ka KHNAM kaba kyrshan ia u Bah Pynshngain bad ngi kyrpad ia ki paidbah ban kyrshan ia ka UDP kaba kwah ban pynkhlain ia ka district council.
Ka jingkynnoh ban wanrah ia kane ka elekshon MDC shiteng samoi, ka dei ia ka sorkar jylla kaba la leh khlem da pyrkhat.
Ha kawei ka liang, u President ka UDP u la ong ba ka seng, kan ai beit ia ka jingkyrshan ia u Bah Pynshngain kum u CEM ka KHADC lada u trei kumba u trei mynta ha kaba baroh kim don ka jingiathum bad ka don ka jingiatreilang bad ka jingiasngewthuh jingmut lang baroh kiba don ha ka liangsynshar.
Um kwah ruh ban kren jrong halor ka jingpynlait paidbah u Bah Pynshngain ia ka Campaign for Change da kaba ong, “Kane ka campaign kam don ka jingthew lynti jongka shano ban iaid.
Haba change ne jingkylla, ka mut ia kaei ka lynti iaid", la ong u Dr Donkupar.
Halor ka ain khang bat arkam ka sorkar MUA-II, u Dr Donkupar ula ong ba kane ka ain, ka ‘Prevention of Disqualification (Members of the Legislative Assembly of Meghalaya) Amendment Bill, 2015 ka la iap mynta.
“Phi amend (pynkylla) ne phim amend, kane ka ain ka ‘Prevention of Disqualification (Members of the Legislative Assembly of Meghalaya) Amendment Bill, 2015, kam don jingmut shuh mynta bad ki MLA ki lah ban ialeh ia ka MDC ruh", la ong u Dr Donkupar haba kren hynne ka sngi sha ki lad pathai khubor.
U la ong ba kane ka ain kan lah ban treikam tang lada kan don ka jingpynkylla ia ka Sixth Scheduled ka riti synshar ka ri, kaban leh da ka dorbar parliament ka ri.
U nongialam liangpyrshah u la ong ba ha ka por ba la pdiang jubor da ka liangsynshar ha iing dorbar ia ka ain khang bat arkam, ka‘Prevention of Disqualification (Members of the Legislative Assembly of Meghalaya) Amendment Bill, 2015’ mynshem snem, dei u myntri rangbah u Dr Mukul Sangma uba la pynbor ba ki MLA ki dei ban risain noh na ka kam MDC.
“Ka jingrisain jong ki MDC, dei ban leit ka jingkitkhlieh sha ka sorkar jylla kaba la phah ban risain halor kane", u la ong.
Kane ka ain khang bat arkam jong ka sorkar MUA-II, kam shymla treikam satia haduh kine ki sngi khamtam haba u Bah Pynshngain N Syiem uba bat ar kam, kum u MDC bad u MLA, um shym la kohnguh satia ia ka hukum ka sorkar bad u la shah pynksan ruh ha ka ophis u Lat ka jylla bad ka High Court halor kane kam bad ruh na ka election commission ka India.
Hynrei kaba sngew lyngngoh ka long ba ka sorkar ka la kam ba kane ka ain ka dang trei kam bad ka don ka bor jongka, haba haduh shisnem tam la jan iaid ka por, kam shym la treikam satia.
Hynniew ngut ki MLA ba long MDC ki la iehnoh ia kane ka kam MDC kynthup Bah HDR Lyngdoh, Bah Ardent M Basiawmoit, Bah Metbah Lyngdoh, Bah KP Pangiang, Bah Sanbor Shullai bad Bah HB Nongsiej ka KHADC bad u Bah Stephanson Mukhim na JHADC hadien ba ka sorkar ka la pdiang ia ka ain khang bat ar kam ka ‘Prevention of Disqualification (Members of the Legislative Assembly of Meghalaya) Amendment Bill, 2015’.
Shillong, 6 Nohprah:Ka elekshon MDC shiteng samoi ha Nong-krem konstitwensi ka la shongshit bha, ha kaba tang mynta ka sngi ki la don haduh 4 tylli ki seng saiñpyrthei kiba la pyn-long jingialang paidbah ha Smit bad ki jingialang ki long kiba shongshit ha kaba katba nang ka por ki paidbah ki la nangtuid.
Nyngkong la sdang ia ka jingialang da ka deng BJP, bud sa ka KHNAM nangta pat bud ka seng UDP bad khadduh la pynlong sa ka HSPDP.
Na katei ka jingialang kaba la long ha ka sngi iew Smit la ithuh ba khambun na ki paidbah ki la tuid ha ka jingialang ka UDP bad ka HSPDP.
Ki nongialam jong kitei ki seng ha ka jingkren paidbah jong ki –ki la pynksan la ki jong ki nia ban pynkohnguh ia u paidbahbah ban thep vote sha ki ha kaba ka seng ka la pyni ia la ka jong ka nongrim bad ka wei ka seng da kumwei pat.
Ka seng UDP ka la ther tyngeh ia u nongialam jong ka seng HSPDP u bah Ardent M Basaiawmoit bad ka HSPDP ruh kumjuh ka la ther tyngeh ia u kyrtong katei ka seng u bah HS Shylla.
Lah ban kdew ba don 5 ngut ki kyrtong ki ba ia khun ha katei ka konstitwensi mynta ka elekshon MDc shiteng samoi bad kitei ki kynthup ia u bah Hubert Riang kyrtong ka HSPDP, u bah HS Shylla kyrtong ka UDP, u bah Lambor Nongrum kyrtong ka Congress, u bah Edar Nongbri kyrtong ka KHNAM bad ka kong Mimiry Nongkhlaw ka kyrtong jong ka BJP.
Shillong, 7 Nohprah:Ha ka 2 tarik mynta u bnai u Munna Kumar Ray uba shong basah ha Cotton road, Shillong u la ujor sha ki pulit ba kawei ka briew kaba la tip kyrteng kum ka Dhanma Devi ka la wan ong ia ka lok jong u ka Smt Babita Devi ba kan leit thep lem ia ka pisa rim jong ka T.
2 lak tyngka hapoh Account jong ka ( Babita), bad kitei ki dei ki pisa rim kot 500 bad 1000 suda.
Hynrei ka Babita kam treh bad hangtei ka Dhanma ka la tim ia ka da ki ktien khlem akor bad ha ka sngi kaba bud kata ha ka 3 tarik katei ka briew ka la wan ryngkat bad u lok jong ka u Ramanand Ray bad 4 ngut ki khun kynthei jong ka bad ki la shoh ia ka Babita haduh ba ka la mynsaw jur bad la pynkit ia ka sha Ganesh Das Hospital.
Shillong, 07 Nohprah:U Lat ka jylla u V.
Shanmuganathan ha kane ka sngi Balang u la ialeh kmen lem bad ki khynnah skul ha ka jingialang ba long ha iing sah jongu ha Raj Bhavan ba la pynlong da ka Inner Wheel Club, Shillong.
Ha kane ka jingialang la don lang ka Geeta Sarin, President, Inner Wheel Club of Shillong, ka nongshad ba pawnam ka Sattriya, Dr.
Anwesa Mahanta, ki nonghikai bad ki khynnah.
Ha ka jingkren jongu, u Lat ka jylla u la kyntu ia ki ban jed ia ka mynsiem jong ka jingshlur ba khlem sheptieng ia ka jingshisha bad ban don ka jingthmu ha ka jingim ban jop.
U la kyntu ruh ia ki ban long kiba beit ha ka jingim, kiba tip sngi khnang ban long kiba jop ha ka jingim jongki ha ka lawei ban wan.
Shwa ia kane, la ioh ruh ia ka jingshad na ka Dr.
Anwesa Mahanta kaba pynsngew tynnad ia ki khynnah skul bad kiba don lang ha kane ka jingialang.
Nongpoh, 07 Nohprah:Da ka jingthmu ban kyntiew ia ka ioh ka kot ha ki thain nongkyndong bad khamtam eh ha ki thain khappud Meghalaya bad Assam, ha kaba mynta ka sngi ka Khasi Hills Autonomous District Council, ka la buh ia u Mawnongrim na ka bynta ban shna ia kawei ka Iew khappud ha ka shnong Pamsohbar, ba hapoh ka Hima Mylliem Syiemship, Ri Bhoi District.
Ia u Mawnongrim jong katei ka Iew khappud, la plie paidbah da u Bah P.
N Syiem, CEM ka KHADC kum u kongsan, ha ryngkat ka jingdonlang ka Kong Rona Khymdeit MDC ka Nongpoh Constituency, u Bah Donkupar Sumer, MDC ka Umsning Constituency, u Bah Hadrian Lyngdoh EM ka Market, u Paiem Ricky Nelson Syiem, Syiem Hima Mylliem, u Bah Cleophas Thre Nongrum, Rangbah shnong ka Umdaprngi, u Bah Rayonald Kharkamni lem bad kiwei ki riew rangbah.
Ka jingurlong ban shna ia katei ka Iew ha katei ka shnong, ka la jia ruh hadien ba ka Market Committee jong katei ka shnong ha ryngkat ka jingiatreilang bad ka KHADC, ki la rai ban pynlong Iew ha katei ka jaka bad pynlong ruh kum kawei na ki Iew kaba khring ia ki nongwan thied wan pet da kaba die tang ia ki jingdie kiba khlem da pyndonkam dawai.
Ha kaba sdang eh, ia u Mawnongrim bad ka jingsdang ban pynlong Iew ha katei ka jaka, ka dei ruh lyngba ka MDC Scheme jong ka 13 Finance Commission ha ka jingmang pisa ba T.
2 Lak, ia kaba la noh synniang da ka Kong Rona Khymdeit.
Haba kren kum u kongsan ha kane ka sngi, u Bah P.
N Syiem, nyngkong eh u la ai ka jingiaroh sha ka MDC bad ki nongialam shnong, kiba la shimkhia bad don ruh ia kata ka jingthmu ban kyntiew ia ka ioh ka kot ha ki thain nonkyndong lyngba kane ka Iew Khappuud.
“Ngim lah ruh ban len ba ki shnong kiba don ha ki thain khappud ki dang sahdien ha kiba bun ki liang, khamtam eh haba iadei bad ka roi ka par, hynrei ka jingthmu ban plie ia kiba kum kine ki jait Iew, kan iarap ruh ban wanrah ia ka jingkylla ha ki shnong kiba don ha kane ka thain ba khappud bad ka Assam" ong u Bah P.
N Syiem.
Kumta u la kyntu ruh ia ki paidbah ha katei ka thain ba kin iatrei ryngkat ryngkat bad ki nongpyniaid jong katei ka Iew, namar lada don ka jingiatreilang naduh ki paidbah, ki nongshong dukan ryngkat bad ka Market Committee, da kaba pynneh pynsah ia ka jinglong jingman hapoh jong ka Iew, lah ruh ban pynlong ia kane kum kawei na ki Iew kaba pawnam ym tang hapoh ka Distrik hynrei wat ha ka jylla ruh kumjuh, u la bynrap.
Ha kane ka sngi, la ioh ruh ia ka jingkren da ka Rona Khymdeit, u Bah Donkupar Sumer, u Bah Hadrian Lyngdoh, u Paiem Ricky Nelson Syiem lem bad kiwei ki riew rangbah.
Shillong,7 Nohprah:La rakhe ia ka sngikha ba 22 jong u Bull N Lyngdoh mynta ka sngi ha Malki hakhmat u mot sahkynmaw ba la tei ia utei u rangbah uba ieng hajan ka Shillong Law College.
La rakhe ia ka lyngkhuh sngi kha ba 22 jong utei u nongialam barim bad ba satar ka KSU da ka seng HYC ha ryngkat ka jingdonlang ki bahaing hasem jong u.
La pynkynmaw shaphang ki jingim jong u Bull da u kni jong u –u bah M.
S Lyngdoh, uba la pynkynmaw ruh ia ki jingshitom ba u Bull u la shah ha ki por ba u long u nongialam ki samla ban ia khih na bynta ka ri bad ka jaitbynriew.
Ka dei ka sien ba nyngkong ba ka HYC ka la sdang ban rakhe kynmaw ia ka sngi jong utei u nongialam barim ka KSU uba haduh mynta baroh ki ia tip ia ka kyrteng bad ka nam jong u kum u nongialam sengbhalang.
Kiwei pat kiba la ai jingkren ki kynthup ia ki nongialam HYC u bah Robertjune Kharjahrin bad kiwei pat.
Ha katei ka sngi ka HYC ka la pynlong ruh ia ka jingmareh marathon ia ki khynnah kynthei bad shynrang bad la ai ruh da ka sertiphiket bad khusnam sha ki nongjop.
Shillong, 8 Nohprah:U Chairman ka Meghalaya Youth Foundation (MYF) u bah joannes JTL Lamare u la thoh sha u myntri rangbah duh ka ri u Narendra Modi ban pynsngew ia ki jingeh ba ki paidbah kane ka jylla ki ia kynduh namar ka jingpynduk kynsan ia ki kot 500 bad 1000 tyngka.
U la kdew bun tylli ki mat kum ka jingeh ki paidbah nongkyndong kiba sah jngai na ki jaka ba don bank, ka jingbuh pisa ki nongkyndong ha ing kum ka jingpynkhreh na bynta ki jingdonkam kyrkieh.
U la kdew ruh ia ka jingbym don ATM ki bank kiba don sha nongkyndong kum ka Bank Nongkyndong ( Meghalaya rural Bank), Meghalaya Co-operative Apex Banks bad kiwei.
U la kynthoh ruh halor ka jingpynshlur u Modi ban leh ia ki Net Banking bad mobile Banking ha kaba u la ong ba bun na ki paidbah nongkyndong kim nang ba pyndonkam mobile ruh, ia ka Net banking ne mobile banking lei kim ju iohsngew tang kata ka kyntien ruh.
Ha kaba ia dei bad ka jingkwah u myntri rangbah ban pyndonkam da ki Debit Card ki Credit Card u la ong ba ha kane ka jylla ki don tang wei na ka shipah ngut ki briew kiba pyndonkam ia kitei ki card bad ki dukan ruh ki don tang 2 tylli na ki shipah kiba buh ia ki mashin ban pyntreikam da kitei ki card.
U la ong ba kane ka jylla kam dei kum ki nongbah kiba la kiew kum ka Delhi ne Mumbai.
U la bteng biang ia ka jingthoh halor ka jingbym biang pisa ki bank ha kane ka jylla ha kaba tang hapoh 12 baje ki bank kim don pisa shuh bad ki ATM ruh ki thylli bad kane u la ong ba ka la pynjynjar pynsohsat ia ki paidbah.
Halor ka jingpynmih pisa ia ka kot 2000 thymmai u la ong ba ha kane ka jylla ki paidbah ki kamai 3000 ne 5000 tyngka shibnai ym da ki phew hajar ne ki lak kumta da ka jingpynmih da katei ka kot 2000 ka pynjynjar ia ki paidbah ban mareh sharum shaneng ban leit wad pisa khutia ban thied ia ki jingthied barit.
Jowai, 8 Nohprah:Ka kong Violet Lyngdoh, ka MDC kynthei ba marwei ka JHADC kaba dang shu mihnoh na ka seng UDP ha kine ki khyndiat sngi, ka la iasoh noh bad ka seng BJP ha kaba la pdiang burom ia ka da ki heh bad nongialam ka BJP mynta ka sngi ha ka jingialang kaba heh ha Community Hall, Khliehriat West.
Ha kane ka jingialang ban pdiang burom ia katei ka MDC jong ka Rymbai Constituency, la donlang u President ka seng BJP, Meghalaya, u MLA, bah JA Lyngdoh, MLA barim u ma Sing Mulieh, u MDC ka Jowai North, u ma Marki Mulieh nalor kiwei kiwei ki heh bad nongkitkam jong ka seng BJP ha Meghalaya.
“Ka jingrung sha ka seng BJP ka long ruh ka jingkwah ki paidbah nongkyrshan jong nga bad kumba paw hi mynta ka sngi, ka hall Khliehriat West ka la dap hi sman da ki paidbah kiba wan ban sakhi ia ka jingpdiang burom ia nga", la ong ka kong Violet LyngdohHaba kylli la phi don ne em ka jingthmu ban mih madan ban iakhun ia ka Election MLA ha u snem 2018, ka kong Lyngdoh ka ong ba kan sa rai bad kumba long mynta kan ap shwa ia ka por shwa ban shim ia ka rai.
Ka kong Lyngdoh ka la jop ia ka Election District Council na ka party UDP bad mynta bun ki Dkhot ka UDP ki la pyniasoh ia lade sha ka BJP kynthup ia u ma Sing Mulieh uba ju bat ia ka post President ka UDP ha JAintia Hills bad u ma Marki Mulieh MDC ka JHADC uba la jop na ka ticket UDP.
Shillong, 8 Nohprah:Mynta ka sngi ki pulit ki la ioh kem ia 2 ngut ki briew kiba la ngeit ba ki dei ki briew jong ka seng GNLA, kitei 2 ngut dei kijba la thmu ban pyniap ia u SP ka South Garo hills u Anand Mishra.
U Boresh Sangma, 38 snem karta na ka shnong Bul Awe kaba don ha Baghmara bad u Rankhu Momin, 49 snem karta ba sah ha bolsal Ading kaba don ha Baghmara hi ki dei kitei ki 2 ngut kiba la shah kem mynta ka sngi.
Katkum ka jingiathuh ki pulit ki la ong ba kitei ar ngut ki la byrngem pyniap bun bunsien ia u SP ka SGH da kaba phah ia u da ka SMS bad ki la dawa pisa teng ruh T.
50 lak tyngka na u bad ki la byrngem ba lada um siew kin pyniap ia u, ki la pyndonkam beit thik tang da uwei u nombar phone ban dawa pisa bad ban byrngem pyniap briew.
Ki phah ia kitei ki SMS ha u nombar shimet bad kumjuh ruh ha u nombar ophis jong u SP.
Hadien ka jingshah kem ki la phla sha ki pulit ba ki la don jingthmu ban pyniap ia u SP da kaba plan ban leit hiar thma ha ingsah jong u Kitei 2 ngut ki la phla ruh ba ki thmu pyniap ia u da kaba shu siat iap.
Ha ka SMS ba ki phah la ong ba ki thoh da ka sih ka sang ban pyntieng ia utei u heh pulit.
U Mishra u la ong ba ka eh bha ia u ban wad ia kitei ki briew namarba hadien ba la dep phah ia ki jingthoh byrngem ki la sei noh ia ki simcard , hynrei u la ong ba dei na ka jingtrei shitom ka kynhun pulit kaba tohkit ia katei ka kam, la ioh kem noh ia ki.
U Mishra u la ong ba haduh mynta ym pat lah ban pynthikna la ki dei ne-em ki dkhot ka GNLA hynrei mynta ki dang iai phla ia ka kyrteng ki briew kiba ia plan ryngkat bad ki.
Ki pulit ki la ioh kurup ia ka simcard ba kitei ar ngut ki ju phah SMS bad kumjuh ruh ia ka mobile phone ba ki pyndonkam.
Shillong, 06 Nohprah:U President ka UDP u la ong ba imat ka jingpynduh ka sorkar pdeng ia ki lut pisa 500 bad 1000 ka don shisha imat ka jingktah ia ki Congress khamtam ia ki myntri bad ki MLA.
Haba kynthoh ia ka jingkren pyrshah jong u Myntri Rangbah u Dr Mukul Sangma ia ka jingpynduh ia kine ki pisa kot, u Dr Don, u la ong, “Imat ka don shisha ka jingktah ia ki Congresss",.
“Kano kano kaba leh na ka bynta ka jingbha, ka don beit ka jingktah shipor hynrei kan wanrah ia ka jingbha kaba slem ia ki paidbah", la ong u Dr Donkupar.
“Nga iaroh ia ka sienjam ba leh da u Myntri rangbahduh ka ri ban pynduh ia ka pisa 500 bad 1000, namar haba phi kwah ban shna ia ka iing kaba thymmai, donkam ban khynra shwa ia kiba rim", la ong u president ka UDP.
U la kubur ba ka jingthmu ban pynduh ia kine ki 1000 bad 500 ban khang lad ia ka pisa thok, pisa tuh bad ki kam pyntriem.
Katkum ka jingong u Dr Don, ym lah ban len ba kane ka jingpynduh kynsan, kan ktah ia ka ioh ka kot hynrei kan long tang shi por.
Hynnin ka sngi haba kren sha ki lad pathai khubor, u Dr Mukul u la ong, “Ka jingpynduh kot 500 bad 1000 ka dei ka jingbym pat tbit, bad kan pynkharoi shuh shuh ia ka bamsap ha ka ri bad ym lah ban khang lad ia ka pisa thok",.
U la ong ba ka jingpynduh ia kine ki lut pisa, ka long kum ka thma hi kumjuh kaba la wanrah pynban ka jingiap briew ha ka ri.
“Ka long kumba ialeh thma pynban ha kaba ka la wanrah ia ka jingduh ki mynsiem briew hynrei u Myntri Rangbahduh ka ri pat um lah ban pynmih tang ia ka ktien pan map ruh ne ban ong ‘map’ “,u la ong.
“Ha kine ki sngi, kawei ka longkmie ha Tura ka la ioh pdiang ia ka pisa thok ba thymmai haduh lai tylli", la ong u Dr Mukul bad bynrap, ka jingthmu ban khang lad ia ki pisa kam nym lah satia".
Ha kawei ka liang, u la ong ba ka jingpynkiew ka sorkar ia ka Contingency Fund ka lah ban ktah ia ka mang tyngka jong ki tnad khamtam haba ka sorkar kam don pisa.
“Ka sorkar ka kam ba ka pahuh pisa hynrei haba peit ia ki kam, kam don pisa.
Ngim tip haduh katno ka don pisa namar ba ngim iohi ia ka pla pisa ka sorkar", la ong u President ka UDP.
Shillong 08 Nohprah:Ka jingpynbna ka sorkar India ban rakhe ia ka 25 tarik Nohprah kum ka Sngi Synshar Kaba Bha ne Good Governance Day ha ka ri, ka lah ban wanrah ia ka jingsngew thut ia ki paidbah riew ngeit ki Balang Khristan khamtam ha kane ka jylla Meghalaya kaba bun paid ki riew ngeit Khristan.
Katkum ka jingtwad jingmut na ki katto katne ki Pastor ki la ong ba ha ka jingshisha kim pat da ioh jingtip kaba thikna halor kane hynrei lada ka long kaba thikna, ba ka sorkar pdeng kan pynbna ia kane ka sngi kum ka Good Governance Day, kim iahap namar ba ka dei ka sngi Khrismas kaba kha ia u Jisu Khrist.
U Pastor rangbah ka KJP Synod u Pastor NW Phawa haba twad jingmut halor kane, u la ongg ba haduh mynta um pat ioh jingshai kaba thikna halor kane bad na kata ka daw, ym pat lah ban kren eiei.
Hynrei ha kajuh ka por u la pynpaw ba lada ka long kaba thikna ba ka sorkar pdeng ka la shim ia kane ka sngi 25 tarik Nohprah, kum kata ka Good Govewrnance Day, u sngew ba kam long kaba iahap.
“Ngam pat ioh jingshai kaba thikna hynrei lada ka long kaba thikan, ngi sngew ba kam iahap ban pynlong ia kane ka sngi kum ka Good Governance Day namar ba ka dei ka sngi lehkmen Khristmas", la ong u Pastor Phawa.
Ha ka snem 2014, ka sorkar NDA ba ialam da ka BJP ka la pynsngew ba ka 25 tarik Nohprah kum ka Good Governance Day kaba dei ka sngi kha jong u Myntri Rangbahduh barim ka ri u Atal Bihari Vajpayee.
Ha kane ka sngi, ka sorkar pdeng ka la pynbna ban long ka sngi trei jong ki ophis sorkar baroh.
Ka Indian National Congress ka la pyrshah ia ka jingpynbna ia kane ka sngi namar ba ka dei ka sngi Khrismas.
Hynrei ka sorkar pdeng ka la ong ba kam nym pynbor ban rakhe ia kane ka sngi.
Ha kane ka sngi, baroh ki myntri sorkar kin iashim bynta ha ki jingialang ha ki jylla bapher bapher bad ki MP kin leit sha ki jong ki konstitwensi jongki.
Shillong 07 Nohprah:“Lada ym shah shuh ba ngin shong die madan, shu siat iap noh syndon ia ngi", la kren kut lad ki nongdie madan kiba shong ha thaiñ Motphran hadien ba la shah kyndang bunsien ha kine ki sngi ha ki bor district ka East Khasi Hills.
Ki la byrthen ruh ban shong beit haduh ban da iap ruh, bad ki kyntait ban leit iakren bad u DC, namar ba ki la ai daw, ba ki shong ha jaka ba hap ha u Syiem Mylliem la bun phew snem.
Wat la ka jingkhynra ki bor sorkar, ka la kham pynaram ia ki nongleit nongwan ha ka iaid ka ieng namar ba la lait na ka jingpynwit hynrei ka la ktah jur ruh ia ki briew ba kamai ja kpoh na kane ka kam.
Kine ki nongdie madan kumba 41 ngut eiei kiba bun ki longkmie Khasi, ki la kren kut lad tyngeh mynta ka sngi hakhmat ki majistor bad heh pulit ba ka jingshah kyndang man ka sngi, ka la pynduh ja bad ka buh ia ki ha ka jingma ban iap thngan namar ba ki wan die madan da ka jingbym banse ba kynruh ka kpoh bad ban bsa ia ki khun ki kti jongki.
Hapdeng ka jingialum lang khrui hakhmat ki majistor bad ki heh pulit ha Motphran, bun kiba la jaw ummat, kiba iap hadien ba ki la shah kyndang, haduh ba ki la kren tyngeh ia ka sorkar ka bym isynei shuh ia ki, kiba shu im kamai ja kpoh man ka sngi na kane ka kam die madan.
Ki la kam ba ki la dep phah ia ka jingthoh sha u Deputy Commisioner ba ki shong die madan hapoh u pud u sam ka Hima Mylliem bad ki la siew ruh ia ka khajna sha ka Hima man ka sngi, ym ha jaka ka Municipal.
Ki la kam ba ki la wan shong die madan ha kane ka jaka, la don da ki phew snem mynta, don kiba la 20 haduh 24 snem hynrei mynta ki la iakynduh ia kane ka jingeh.
Ki majistor ryngkat ki nongtrei ka Shillong Municipal Board (SMB) ki la pynlong iaka jingkhynra naphang ha kine ki sngi la palat shi taiew kynthih, kylleng ki jaka ka nongbah Shillong hadien ba la mih ka hukum na ka kashari Meghalaya High Court ban nym shah shuh ban die madan ha lynti syngkieng namar ba ka la pynwit ia ki paidbah nongiaid nongieng.
Ka High Court ka la bthah ruh ia ka sorkar Meghalaya ba ka dei ban wad jaka ban buh ia ki nongdie madan ban pynlait ia ki paidbah na ka jingshah pynwit ha ka iaid ka ieng jongki.
Hynrei haduh mynta, ka sorkar kam pat lap jaka satia shano ban buh ia kine ki nongdie madan kiba la don da ki spah ngut khamtam kito kiba shong die madan ha thaiñ Motphran, Khyndai Lad, GS Road.
Kham mynshwa, u Myntri ba peit ia ka tnad sor u Bah Ronie V Lyngdoh u la ong ba ka sorkar kam pat kwah ban shim kyrteng ia ki nongdie madan ban rejister namar ba ia mynta, ka dang wad jaka shwa ban buh ia ki.
Katkum ka jingong u Bah Ronie, lada shim kyrteng lypa khlem pat ioh ia ka jaka, ka lah ban buh jingeh ia ka sorkar.
Shillong, 8 Nohprah:U SP jong ka West Khasi Hills u bah S.
Nongtynger u la ong ba ki don 18 tylli ki jaka thep vote ne ki Polling Station ha West Khasi hills kiba don jingma ha kane ka elekshon ha ki 3 tylli ki konstitwensi.
Kitei ki 18 tylli ki jaka thep vote ki kynthup ia 8 tylli ha Mairang konstitwensi, 7 tylli ha Mawthadraishan bad 3 tylli ha Rambrai Jyrngam konstitwensi.
Na kitei ki 18 tylli la shim ba ha ki ar konstitwensi ki dei ki jaka ba la jngai na ki jaka ba kham long sor katba ha Rambrai Jyrngam pat la shim ba ki dei ki jaka kiba don ha khappud bad ka jylla Assam khamtam ha thaiñ Langpih.
U SP u la ong ba ha baroh kitei ki 18 tylli ki jaka thep vote yn phah ia ki bor pahara ba khlaiñ kiba kit tiar siat bad ki bym kit tiar siat ruh katba ha kiwei pat ki jaka yn phah da ki pulit kiba khlem tiar ialeh.
Shillong, 07 Nohprah:Ka Shillong Civil Hospital ka long kawei na ki jaka sumar ka Sorkar kaba khring ia kiba bun ki heh sorkar ban leit jurip khah khah ia ka hynrei katkum ka jingtip, kam da don than ka jingkylla ha ka rukom pynbiang ia ki tiar bad kiwei ki jingdonkam ban shakri ia ki nongpang.
Dang ha u bnai Nailar mynta u snem, u Myntri rangbah ka jylla u la leit jurip jar jar ia kane ka jaka sumar, ha kaba u la kular ba ka sorkar kan pynlong ia kane ka jaka sumar kaba biang bha.
Nangta ka mynri khynnah ka tnat ka koit ka khiah ka ri, ka Anupriya Patel ka la wan jurip ia kane ka hospital ha u Nailur mynta u snem.
Mynta ka sngi, ka myntri ka tnad ka koit ka khiah ka jylla ka Kong Roshan Warjri, ka la pynlong ia ka jingjurip ia kane ka hospital ha kaba ka la iakren ruh bad ki nongpang.
Ka jingjurip ka long ruh ban tip ia ka jinglong jingman jong kane ka hospital sorkar kaba heh tam ha ka jylla.
Ha kane ka jingjurip, la synrang lang ia ka Kong Roshan da ki ophisar kynthup u Bah HM Shangpliang u Mission Director ka MHM, u secretary Bah KW Marbaniang, bad ki doktor.
Ka myntri ka la lap ruh ba don bun ki jingduna ha kane ka jaka sumar naduh ka jingkhuid ki jaka leit shabar ne painkhana bad kiwei ki jingdonkam.
“Kumno ki dawai ki biang, ki jingdonkam ki biang", la kylli ka Kong Roshan ia ki nongpang ba thiah ha kane ka jaka sumar.
Katkum ka jingjubab ki nongpang, “Ki dawai ki biang hi bad ki ioh ia ka bam".
Haba kren sha ki nongthoh khubor ka Kong Roshan, ka la ong ba ka jingjurip jongka, ka long ban tip ia kane ka jaka sumar ha kano ka rukom ka long bad ka sorkar kan sa pyrshang ban leh ia ki jingdonkam ba duna katba lah ban pynbiang ia ki jingdonkam jong ki nongpang.
U Myntri Rangbah ha ka por ba u wan jurip ia kane ka jaka sumar, u la ong ba ka sorkar kan pyntreikam noh ia ka ‘Hub–Spoke’ ban pynthikna ba ka jingshakri jong kane ka jaka sumar kan long kaba biang bad kaba bha tam.
Kane ka jaka sumar ka don hapdeng ka jingduna ki doktor namar ba ki don tang lai ngut kiba leh ia ka jingpuid bad ka don ruh ki nurse tang 146 ngut.
Shillong,7 Nohprah:U bah Witting Mawsor u la ong ba u la sngewsih jur kumba la mih ha ka kotkhubor Rupang bad kawei pat ka khubor Khasi ba u bah Wallambok dkhar Orgnising Secretary ka NPP u la thad ia u ha ki kotkhubor tang na ka daw ki jingiakren biria paralok.
“Ka dei tang ka jingthmu pynjah burom ia nga, nga burom ia ki Party, nga burom ia ki para nongialam, nga ithuh ia u bah Wallambok Dkhar naduh ka por ba u dang khynnah, nga dei u nongkyrshan jong u kpa jong u ha ki por ba la dep, ngi ju ia kren biria sngewtynnad borabor bad u, u dei u briew uba sngewthuh bad uba shemphang, hynrei ngam tip kaei ka daw kaba la pynlong ia u ban khie dom khie bitar ia ka jingiakren biria jong ka ha katei ka sngi tad haduh ba u la pynmih syndon ha ki ki lad pathai khubor" ong u bah Witting Mawsor ha ka jingpynshai jong u.
U la iathuh ba katei ka jingjia ka la jia ha ka 2 tarik u nohprah ha ka por 4 baje eiei janmiet , ha katei ka por u la ong ba u dang wan phai na Riangdo hynrei haba la poi ha Nondeiñ, u iohi ia u ba Wallambok ba u don ha dukan kumta da ka jingsngewieit u la hiar na kali ban leit ia khublei bad ia kren bad u ba ia biria politik de shi kyntien ar kyntien.
U la ong ba u khlem kren tohmet ne kren khlem akor eiei ruh em, “Nga khlem leit byrngem, khlem leit kob, ngam ju mlien ban krne khlem akor, de itang ka jingthmu pynjah burom ia nga" u la ong biang.
U la ong ba ha katei ka por la don lang uwei u rangbah uba la tip kyrteng kum u bah M.
S Ryntong uba dei u sakhi ia kitei ki jingiakren biria, “Da ka jingsngewrit nga kyrpad bad nga kyntu jur ia u bah Wallambok Dkhar ba un ym mlien shuh nangne shakhmat ban dom ban bitar kulmar ne sngewthuh bakla noh ia ka jingiakren biria, namarba ka paw biej ha kane ka juk shai mynta, na ka jingiakren biria bangja thad sha ki kotkhubor , to pyrkhat bad pynshong nongrim hi ma phi ki paidbah ka mut bad ka thew shano" ong u bah Witting Mawsor.
Shillong, 09 Nohprah:Mynta ka sngi, dang step phyrngab shwa ban shai ka bneng, ki dukan kiba don ha Iew Bishnupur, Laban ki la kem ding kynsan haduh ba la ingkhong khait ha kane ka jingjia.
Ki don kumba 15 tylli ki dukan kiba kylla dpei ha kane ka jingjia bad ka jingjulor ka la kot da ki lak tyngka hynrei ym don ba mynsaw eiei ha kane ka jingjia lait noh tang ka jingduh ki mar ki mata.
Ha ka jingshisha, ki pulit pyntip ki la pyrshang ban beh bran bran sha katei ka jaka mar ia ioh jingtip hynrei kim lah leh eiei shuh namar ba ka thylliej ding ka la ieng bha bad bam shngain ia ki tiar ki tar.
Ki pulit ki dang lum ia ki jingtip ha kaba iadei bad ka jingduh jong ki mar ki mata ha ki dukan kaba ki don bad ban wad ia ka daw halor kane ka jingjia.
Shillong, 9 Nohprah:Ha ka 8 tarik mynta u bnai ha ka por 5:50 baje janmiet kawei ka kali kaba la niah da u Bankit Synrem na Malki, Pdengshnong kaba don ia u nombar ML-05K 9239 ka la tynrah ia uwei u pulit pyniaid kali uba la tip kyrteng kum u Andrush G.
Momin jong ka Sadar Traffic Branch katba u dang pyniaid pyniaid kali.
La rah ia utei u nongniah bad kumjuh ruh ia u pulit pyniaid kali sha Civil Hospital, Shillong ban eksamin bad hadien ki doctor ki la pynbna ba u Bankit Synrem u don hapdeng ka jingshongshit kyiad.
La rejistar kes ia katei ka jingjia Sadar P.
S.
Case No.
338(12) U/S 279/338 IPC pyrshah ia utei u nongniah kali namarba ka rukom niah kali jong u ka wanrah jingma ia ki paidbah.
Shillong, 7 Nohprah:Naduh ka por 11 baje mynstep haduh ba thoh ia kane ka khubor 6:30 baje mynmiet kata 7 kynta tam, ki majistor, ki pulit jaiñ stem jaiñ iong ki dang ieng thrui hakhmat jaka die jingdie ki nongdie madan kiba die soh, die doh syiar, die khñiang bad kiwei pat.
Ki majistor , ki pulit ki la wan ban khynra naphang ia ki nongdie madan kiba ju die jingdie ha lynti iaid kjat bad rud surok bad katei ka jingkyndang jong ki ka la iaid ter ter naduh GS Road Umsohsun hynrei haba la poi ha katei ka jaka ha Motphran skhek ki hap ban ieng kai naduh mynstep haduh mynmiet.
Ki nongdie madan kiba shong die ha katei ka jaka kim shym khih na ki jaka shong jong ki bad ki pyniaid shaid shaid ka iew die jingdie kumba ki ju leh manla ka sngi.
Ki Majistor , ki pulit ki la beh ia ki hynrei kim treh phet nangtei tad haduh ba thoh ia kane ka khubor ka iew die soh, die khniang, die doh syiar ka dang iaid shaid shaid.
Nalor kiba die jingdie , ki la don pat sa shi lymbung ki longkmie kiba shong kyraiñ ha surok bad haba une u nongthohkhubor u la leit ia kren bad ki-ki la iathuh ba ki dei ki nongdie soh, die doh syiar bad ki la ong ba ia ki jingdie ki nangdie ki khun jong ki katba ma ki pat ki ap hangtei ioh ba ka don ka jingpyni bor na ki pulit.
U nongthohkhubor u la kylli biang na ki hato kin mih ne-em na katei ka jaka bad kin leh kumno lada ki pulit ki khynra jubor, “Ngim shah, ngim ailad, ngim salia, ngin iap hangne ruh hynrei ngim shah ba kin khang ia ngi" ong kawei na kitei ki longkmie kiba shong lymbung.
La kylli biang hato lashai ka sngi ruh kin bteng beit ia ka jingdie jong ki , ki la jubab ba kin wan biang lashai ruh kumba ju long man ka sngi.
Ki la iathuh ruh ha u nongthohkhubor ba katei ka shi lynnong ka jaka kaba don hakhmar ka RB Store ba ki la shong die ka dei ka jaka ba ki la ioh bor na u Syiem ka Hima Mylliem bad ki la siew bai khajna ruh man ka sngi sha ka Hima Mylliem, “Ka hima Mylliem ka la ong ia ngi ba ka la bahkhlieh ia kitei ki jaka die jong ki, mynne ruh u wan u myntri Hima Mylliem u ong ba kan don ka jingialang lashai ha ka por 10:30 baje mynstep ha hima Mylliem" ki la ong biang kitei ki longkmie.
Kaba kham iphylla pat ka long ba don ki jaka ba kham haneng kiba la shongdie da ki nongdie madan kiba ju die dohkha, jhur, jaiñ bad kiwei pat.
Kitei ki dei kiba la shah khynra ha ka tnad Municipal hynrei hadien ba ki iohi ba kitei kiba shongdie hakhmat R.
B Store ki pyneh ki la wan da ka kynhun jong ki ban peit siar narud bad ki la ong ba lada ka Municipal ka ailad ia kitei kiwei pat ma ki ruh kin shongdie ha ka jaka ba ki ju die, “Kumno ia kiwei ki shah, ia ngi ym shah, lada ki ailad ia kitei kiwei , ngi ruh ngin shongdie noh" ong u bah Goldy Warjri u nongialam jong katei kawei pat ka kynhun ki nongdie madan.
Shillong, 09 Nohprah:Mynta ka janmiet, ar ngut ki briew ki la khlad hashen haba kawei ka trok dumper (ML05P-2266) ka la noh sha riat ha kawei ka jaka kaba khot Khohiar kaba don hajan Rngain, ka surok Shillong-Dawki.
Katkum ka khubor na ki pulit ka Pynursla, la iathuh ba kane ka jingjia ka la jia ha ka por 5:30 baje janmiet ka la noh ha katei ka riat kaba don hajan lad Mawkhap bad ar ngut ki briew ki la khlad tangba ym pat tip kyrteng.
Ki pulit ka Pynursla kila ong ba kane ka trok ka wan kiew na thain Pynursla sha Shillong.
Ki pulit haduh ba thoh ia kane ka khubor ki dang don sha katei ka jaka ban hiar ia ki riat ban leit wad ia ki briew bad tan ia ki met iap napoh riat ba jrong bha.
Ia ka daw ka jinghap, ym pat lah ban tip bad ki pulit ki dang pynlong ia ka jingwad tohkit halor kane ka jingjia.
Lah ban kdew ba ha u bnai ba la dep ruh, kawei ka trok kitmaw ka la noh shariat ha Rngain bad ar ngut ki briew ki la khlad hashen.
Jowai,8 Nohprah:Bun ngut ki briew ki la mynsaw katto katne ki la mynsaw jur hadien ba kawei ka trok tanker kaba kit umphniang petrol ka la kylla bad kem ding haduh ba kan da bthei.
Katei ka trok kaba don ia u No.
NL01G-8248 kaba dang wan na sha thain Guwahati bad kaba thmu ban leit sha Thain Silchar.
U driver katei ka trok u khlem iathuh sha ki pulit halor ka jingkylla katei ka trok jong u bad u la jah rngai ruh haduh mynta.
Kane ka la jia mynta ka sngi por step ha Mookhep, East Jaintia Hills District.
Ka khubor ka la iathuh ba katei ka trok kit umphniang ka la kylla naduh hynnin ka miet hynrei mynta ka por step ki paidbah kiba la iohi ba ka don ka jingjaw ka umphniang na katei ka trok ba kylla, ki la rah ia ki jerking ban diang umphniang.
Ym duna ia ki 30 ngut eiei ki paidbah kiba iaknieh ba diang ia ka umphniang na katei ka trok bad kyndit katei ka trok ka la kem ding bad ka ka bthei bad pynmynsaw ia ki bun ngut ki briew.
Ka khubor ka la iathuh ba katei ka trok ka la kem ding dei namar ba ki don napdeng kitei ki nongiaknieh diang umphniang ki la thang sikret lane biri bad katei ka trok ka la kem ding bad bthei.
Kiba mynsaw ki don bun ngut.
Ki don kiba na shnong Wapungskur, Pynthorsale, Iongkaluh bad na kiwei kiwei ki jaka.
Tang na ka shnong Wapungskur ki don haduh 7 ngut kiba la tip kyrteng kum u Marius Summer, Dame Ryngkhlem, Rahlang Siangshai, Bor Ryngkhlem, Kos Ryngkhlem bad u Bor Shadap.
Ia kiba mynsaw la kit sha ki jaka ai jingsumar bad ki don ruh kiba phah sumar ha ki nongai dawai khasi, la ong ka khubor.
Khliehriat, 9 Nohprah:Ki paidbah ka thaiñ khappud ba kynthup ia ka shnong Hingaria, Huroi, Lei Long LeiJri bad kiwei pat ki la ia kynduh jingeh ha ka leit ka wan, ka khaii pateng, ka pang ka shitom namar ka jingbym biang ka surok namar ba naduh ki por mynshuwa haduh mynta ki surok ha katei ka thaiñ ki neh kumjuh.
U President ka seng Southern Border Youth Welfare Association (SBYWA), East Jaintia Hills u bah Skhembor Shadap u la bitar ia ka jingniewbein bad lehbein ka sorkar ia katei ka thaiñ.
Katei ka thaiñ ka ia kynduh ym tang ha ka surok hynrei ha baroh ki liang naduh ki lad jingsumar, ki bording ilektrik bad kiwei, ong u nongialam katei ka sengbhalang.
Katei ka seng ka la dawa na ka sorkar ba ka dei ban phaikhmat sha katei ka thain ban pyndap ia ki jingdonkam jong ka.
Kane ka long ka kyrwoh na u Skhembor Shadap President jong ka seng Southern Border Youth Welfare Association (SBYWA), East Jaintia Hills.
Shillong, 08 Nohprah:U Myntri tnad sor ka sorkar jylla u Bah Ronie V Lyngdoh u la ong ba ka sorkar jylla ka la don ki jaka ba la ioh bad dang don kiba dang wad shuh ban ai sha ki nongdie madan hynrei ia mynta, ka sorkar kam pat pynbna namar ba ka dang iaid ka jingpynkhreh.
Haba iakren mynta ka sngi, u Bah Ronie uba dang don sha Tura, u la ong ba ka sorkar kan sa peit ia ki jingeh jong ki nongdie madan ha kaba ka la pynkhreh shaid shaid ban wad jaka na ka bynta jongki.
“Ngi la don ki jaka ba la ioh bad dang wad shuh shuh", la ong u Bah Ronie.
Haba kylli haei ki jaka ba ka sorkar ka la ioh ban pynshong ia ki nongdie madan, u Bah Ronie u la ong, “ngin sa iathuh namar ba mynta ka sorkar ka dang pyniaid ia ka kam bad ngin sa pyntip ha ka por kaba biang".
Hynrei ha kawei ka liang, ki nongdie madan ha thain Motphran, Khyndai Lad, GS Road kila pynlong ia ka jingiakhih pyrshah ia ki bor district kiba la pynlong ia ka jingkhynra man ka sngi hadien ba la ioh ia ka hukum na ka Kashari High Court Meghalaya.
Ki majistor ryngkat ki nongtrei ka Shillong Municipal Board (SMB) ki la pynlong iaka jingkhynra naphang ha kine ki sngi la palat shi taiew kynthih kylleng ki jaka ka nongbah Shillong hadien ba la mih ka hukum na ka kashari Meghalaya High Court ban nym shah shuh ban die madan ha lynti syngkieng namar ba ka la pynwit ia ki paidbah nongiaid nongieng.
Ka High Court ka la bthah ruh ia ka sorkar Meghalaya ba ka dei ban wad jaka ban buh ia ki nongdie madan ban pynlait ia ki paidbah na ka jingshah pynwit ha ka iaid ka ieng jongki.
Kham mynshwa, u Myntri ba peit ia ka tnad sor u Bah Ronie u la ong ba ka sorkar kam pat kwah ban shim kyrteng ia ki nongdie madan ban rejister namar ka dang wad jaka.
Katkum ka jingong u Bah Ronie, lada shim kyrteng lypa khlem pat ioh ia ka jaka, ka lah ban buh jingeh ia ka sorkar.
Shillong, 1 Nailur:Ka Raid Nongtung kaba hap ha ri-Bhoi district kam hap satia ha ka Blcok-II kumba la ju iakren hynrei la shu pynhap ju bor da ka Assam lyngba ka jingkyntur pud sha Meghalaya.
U Syiem Raid Nongtung, u Bah Miwel Shadap haba kren sha ki nongthoh khubor hynne ka sngi, u la iathuh ba ka Raid Nongtung kam dei satia kaba hap ha Block-II kumba ju la ia mut dur hynrei la pynngat jubor ka Assam da ka jingwan kyntur pud jongka sha Meghalaya.
“Ha ka jingpynbna ka sorkar ha u snem 11 tarik Iaiong, 1951, ki shnong ka Raid Nongtung baroh 34 tylli kim don satia ha ka Block-II kaba ju niew kum ka jaka iaknieh bad ka Assam", la ong u Bah Shadap.
U la ong ba dei hadien ba la wan kyntur pud ka Assam ba na ki 34 tylli ki shnong, 18 tylli la pynhap jubor ha ka Block-II.
Ha ka jingshisha, ki shnong kiba hap ha Block-II kiba pynhap ha Karbi Anglong district ha katei ka por ki long tang ka Umswai, Umkajhieh, Birsyngki, Umshaken ki bym hap shuh ha Raid Nongtung, u la ong.
Ka jingmih ka jinghuri hura ka dei ka jingnud ka Assam ban wan kam ia kine ki shnong bad ka jingsngap mynthi ki sorkar Meghalaya.
“Naduh mynshwa ha ka por ba thaw ia ka Meghalaya ki nongialam jong ngi kim leh eiei ki sngap man man ia kane katba ka Assam ka la wan kyntur", la ong u Bah Shadap.
U la pynpaw ia ka jingsngew lyngngoh ba ka Meghalaya ka la iateh bad ka Assam ban bat ia ka status qou hynrei ka jingshisha ka long ba mynta ka Assam ka la wan leh ia ka National registration of Citizenship (NRC), shan surok, bad kiwei ki kam hynrei ka Meghalaya ka shah beit katba ki skhim ba wan na Meghalaya kum ka skhim MGNREGS, bad kiwei kiwei ka Assam kam shah bad ka wan khang.
“Ki sorkar Meghalaya ki wan ki leit ha kine ki 40 snem tam hynrei kim ju leh eiei haba ki paidbah ki ud ki nam ia ki jingeh", la ong u bah Shadap.
U la ong ba ki Khasi kim treh satia ban leit Assam watla kan wanrah kam pynroi ruh hynrei ka Assam ka la pynbiej bad pyntieng ia ki ba kan long kumne kumtai haduh ba don katto katne kiba ngat ban leh ia ka NRC.
Ka jingioh lad ka Assam ban wan kyntur ka dei namar ka jingdon ki khar Nepali kiba iasnoh kti beit bad ka Assam, u la ong.
Katba na ka liang u President ka KSU Raid Nongtung circle u Bah James Masharing u la ong ba ka sorkar Meghalaya kam ju peit ia katei ka thain bad ka Assam ka la iohlad namar ka jingdon jong ki Nepali kiba leh trai khlieh ha ka khyndew ka shyiap.
“Ka seng ka maham ba kim dei ban leh ia ki jaka jong ki Khasi ia ka khyndew ka shyiap", u la ong bad bynrap ba ka seng bad ki nongialam ka Raid Nongtung kin leit ban iakynduh ia u Myntri rangbah shen halor kane bad ban dawa ban buh noh ia ka Police Outpost ha Umtlieh bad ha Umlaper ban ia ka jingiada bad ka jingshngain ia ki paidbah.
Shillong, 31 Nailar:Ka long ka jinglyng ngoh ia ki paidbah ban tip ba ka dewbilat kaba shna bad pynmih da ki kompeni na kane ka jylla ka kham rem ha kane ka jaka bad ka kham tad shabar ka jylla Meghalaya.
Kane ka long mar khongpong ia kaei kaba ki paidbah ki mut dur.
Hynrei u Rupang uba la ioh ban iakren bad uwei u Kharkhaia ba khaii dewbilat ha kane ka jylla, u la iathuh ba ka dewbilat ba pynmih na Meghalaya ka kham rem dor hangne ha jaka ba shna ia ka ban ia kaba leit die shabar jylla.
“Ha Meghalaya ka dor dewbilat ka long T.
280 shi byrni ne sanphew kilo hynrei ia kajuh ka dewbilat kaba pynkit nangne sha Bihar ka shong dor T.
330 kaba iapher tang 50 tyngka", la ong une u kharkaia.
Haba ianujor ka jingjngai ban pynkit ia ka dewbilat na kane ka jylla shaduh Bihar ka long da hajar kilometre bad ha ka jingmut dur jong ki paidbah, ka dor kan long kaba kham rem bunshah ban hangne ha jylla.
Ki kompeni shna bad pynmih dewbilat ha kane ka jylla ki don bun kum ka Star Cement, Dalmia, bad kiwei kiba treikam ha Jaintia Hills.
Katkum ka jingong une u kharkaia, ka daw ka jingrem ka dor dewbilat ha kane ka jylla kaba pynmih ruh ia ka dewbilat, ka dei namar ba la leh mon ki kompeni shna dewbilat da ka jingailad ka sorkar jylla bad kumjuh ka jingsngap mynthi ki paidbah.
Une u kharkaia u la ong ba ka jingshim kabu jong ki karkhana pynmih dewbilat ka dei namar ba ka sorkar kam shym la leh eiei ban tehlakam nalor ba ka ai jingiarap ei ia ka bai ding, bai kit bai bah ia kine ki kompeni.
“Ka sorkar kam leh eiei ban tehlakam ia ka dor jong ki dewbilat bad ki paidbah ruh ki sngap jar jar bad namar kane ka daw, ka la pynlong ia ka kompeni ban shim kabu ban khein dor katba mon", la ong u kharkaia ba khaii dewilat la kumba khadsan snem eiei ha kane ka nongbah Shillong.
Ha kawei ka liang, u la iathuh ba ym ju ioh dewbilat shuh na ka karkhana ka sorkar ka MCCL la shi snem tam mynta.
“Ka MCCL ka la khang mynta, ngim ju ioh dewbilat shuh la shi snem tam", la ong u kharkaia.
Shillong, 1 Nailur:Ha ka 28 tarik u nailar, ki kynthei nong shong iew kiba die jain ha Iewduh ki la tur sha hima Mylliem ban pyrshah ia ka jingai bor ka hima ban shna dukan ha ka lynti iaid kaba la pynwit ia ki nongshong iew kaba dei ruh ka jaka kaba don hajan ka Stand Indica, Pynursla.
Katkum ka jing ioh jingtip u Rupang la ong ba katei ka dukan kaba dang shna ha lynti iaid paidbah ka dei ka dukan jong u President ka FKJGP Mawlai Circle u bah Marbud Dkhar.
Hynrei ha ka jing iakren bad u Rupang mynta ka miet u bah Marbud Dkhar u la kyntait ba ka dei ka dukan jong u bad u la ong ba u lyngngoh ban iohi ia katei ka khubor kaba u Rupang u la pynmih ia ka kyrteng jong u ha ka 29 tarik u nailar.
U bah Marbud u la ong ba katei ka dukan kam dei ka jong u bad katei ka jingmih khubor u la ong ba ka dei tang ka jingpynthohbria ia ka kyrteng jong u.
Halor katei ka bynta u Rupang mynta ka miet u la ioh ruh ban ia kren lyngba ka phone bad u myntri ka hima Mylliem uba peit ia ka Iew u myntri K Langstieh bad ha ka jingiakren bad u myntri u la ong ba kam dei ka dukan u bah Marbud hynrei u la ong ba um lah ban kynmaw ka dei ka dukan jong no bad u hap ban khyllie bui (File) shuwa ban tip ka dei ka dukan jongno tangba u la pynthikna ba kam dei ka dukan u bah Marbud hynrei ka dei da kawei pat ka kyrteng.
“Mynta ngam don ha ophis, ngan hap ban peit ia ka file lashai ka sngi" ong u myntri K.
Langstieh.
Halor kajuh katei ka bynta u Rupang u la ioh ban ia kren bad katto katne ngut ki myntri ka hima Mylliem kiba la buhrieh kyrteng ha kaba kitei ki myntri ki la pynpaw ka jinglyngngoh ba kat u myntri ba bat ia ka Iew jong ka hima um lah ban kynmaw tang ia kawei ka kyrteng ruh bad hano u ai ia ka dukan khamtam ba ka dei ka dukan kaba ujor da ki paidbah, kaba suk bha ban kynmaw ha khlieh ruh.
Kitei ki myntri ki la pynthikna ba ka dukan kaba dang shna ha Iewduh kaba ki paidbah ki la ujor sha ka hima Mylliem ka dei ka dukan jong u President ka FKJGP Mawlai Circle u bah Marbud Dkhar.
Ki la pynthikna ruh ba ia katei ka dukan la aiti ha u bah Marbud naduh ka por ba dang shu dep ban pynpra ia ka jingkieng Motphran.
Kitei ki myntri ki bym shym la kwah ban pynpaw kyrteng ki la ong ba u bah Marbud u don ka jingiadei paralok kaba jan bha bad u Syiem ka hima Mylliem bad ki la antad ba u Syiem Hima Mylliem u Pa’iem Latho Manik Syiem u la hukum ia u myntri Iew ban ai ia katei ka jaka ban shna dukan u bah Marbud Dkhar.
Shillong, 1 Nailur:Hadien ba u bah Pynshngain N Syiem u la pynpaw ia ka jinglyng ngoh bad ka jingsngew phylla mynhynnin ka sngi ba la mih kata ka kynhun u bah Ardent M Basaiaw moit katkum ka jingthoh kaba u bah Pyniaid Sing Syiem u la ai sha u kaba la pynpaw ba ka kynhun u bah Ardent ka kwah ban iatai ha ka Dorbar bah ka ban long ha ka 5 tarik u nailur ha madan Polo.
U bah Ardent M Basaiawmoit, haba ia kren bad ki nongthoh khubor mynta ka sngi u la pynshai ba katei ka kynhun kaba la ong ka kynhun u bah Ardent ha ka jingshisha kam dei kaba la ai kyrteng kumtei hynrei ki dei ki jingthoh kijba la pynmih hi da ki lad khubor bad ba ki dkhot kiba ia don ryngkat bad u ruh ki la sngewhun ban khot kyrteng syndon da ka kynhun u bah Ardent, hynrei u la ong ba ka lah ruh ban long ka kynhun u bah pyniaid ne ka kynhun ka Kong Teilinia.
Ka daw ba la shu tynsat da katei ka kyrteng u bah Ardent u la ong ba namar ba kam dei tang ka kynhun kaba don tang ka HSPDP hynrei ka dei ruh ka kynhun kaba donlang u MDC shimet bad kumjuh ruh ki Sengbhalang.
Utei u CEM barim ka KHADC u la pan jingshai kylla na u bah Pynshngain, CEM KHADC ha kaba u la ong, “Ka PDF ka dei ka seng sain pyrthei ne kaei? Hato u bah Pynshngain un ia khun ha ka elekshon ban wan na ka seng Congress ne na ka PDF?" ong u bah Ardent.
U la ong ba u kwah ruh ban shai ba kaei ka PDF bad balei la pynmih bujli ia ka kynhun kaba lamkhmat da ka seng Congress KHADC da ka PDF ha ka jaka ka KHUDA.
La kylli na u bah Ardent , ‘hato ka jingkhih radbah u bah Pynshngain ha kine ki sngi ka dei ka buit ban rah skong ia ka PDF ne ka dei shisha ka jingsngewkhia ia ka jaitbynriew’ u bah Ardent u la jubab phuh samrkhie ha kaba u la ong “dei na kata ka daw kein nga kwah jingshai kaei ka PDF".
Haba la kylli biang hato ka dorbar bah ka ban long ha ka 5 tarik kan don ne-em ka jingiapher ha ka jingiohi jong u kumba ka long ka dorbar bah ha ka 30 tarik u jymmang ha madan Polo kaba na ka liang jong u u ju kren pyrshah bha ia ka jingphah jingtip na ing dorbar KHADC da ka SMS sha ki Rangbah Shnong.
U bah Ardent u la jubab bad u la ong ba ka Dorbar bah kaba la long ha ka 30 tarik u jymmang ka dei shisha ka dorbar kaab u paidbah u don shisha ka jingangnud ban pyllait noh ia ka jingshah sloit bor ki Rangbah Shnong hynrei u la ong ba ka Dorbar bah ha ka 5 tarik ka dei tang ka jingpynthame ka PDF kaba lehse ka lah ban don da kawei pat ka jingthmu ha ki sngi ki ban wan.
Haba phai pat sha ka jingkyntait ka KHADC ia ka jingtyrwa ia tainia ka kynhun jong u ha ka dorbar bah ka ban long ha ka 5 tarik, kaba u bah Pynshngain N Syiem u la ong ba ka jaka ia tai ka dei ha iing dorbar, kumjuh ruh ba u la ong ba u bah Ardent um shym la wan ha ka jingialang jogn baroh ki MDC ki seng sain pyrthei bapher bapher kumjuh ruh ka jingialang ki MDC bad ki Khlieh nongsynshar ha ka 27 tarik u nailar, u bah Ardent u la ong ba ka jingiakren hapoh ing dorbar , ne ha ka jingialang u paidbah un ym ioh sngew hynrei kin ioh sngew tang ki katto katne ngut, katba ha ka jingialang jong ka 27 tarik pat u la ong “Tang hapoh Council, ngim ioh lad bha ban ia kren katei ka jingialang ha ka 27 tarik lei ka dei kaba la dep pynkhreh lypa, ki shu kwah beit tang ia ka rai, balei ngin shu leit pynlut por" ong u bah Ardent ha kaba u la ong ba jin lada ioh lad ban kren ha khmat ki lak ngut ki paidbah ki paidbah kin sa sngewthuh shai kdar.
U la pynpaw ruh ka jingsngew lyngngoh balei ka KHADC kam nud ban ailad ia u ban ia tai paidbah bad u la pynkynmaw ba ha ki sngi ba ka don ka jingiakren paidbah ba la pynbeit da kino kino ki seng na ka liang jong u la phah ban khot lang ia ki briew na ka PDF ruh, “Hynrei kim ju wan" u la ong.
Shillong 1 Nailur:Ka BJP ka la pynkhreh ban iakhun ia ka elekshon sha ka GHADC bad ka NPP kaba dei ka paralok ha ka NDA ha ka sorkar pdeng.
Kat kum ka jingiakren bad u President ka BJP Meghalaya, u Bah Khlursing Lyngdoh la iathuh ba ka party ka la don hapdeng ka jingpynkhreh ban sei kyrtong ha kiba bun ki jaka ha kane ka elekshon GHADC kaban sa long shen.
“Ngi la pynkhreh ban pyniakhun bun kyrtong ha ka GHADC ban long shen bad ngin iakhun lang bad ka NPP kaba dei ka paralok jong ka kynhun synrop ka NDA", la ong u Bah Lyngdoh.
Wat la ka party kam pat da suh thied bha ha ka jylla khamtam ha Garo Hills ha ki snem ba la dep, hynrei mynta ka BJP ka la sdang ban nang ioh bor   hadien ba la ioh ban bat ia ka bor synshar ha Delhi.
Shillong, 1 Nailur:U Rangbah Shnong ka shnong  Umtlieh ha Ri-bhoi district u la ong ba ki paid bah ka shnong Umtyrshing bad Umser ki la shah dawa pisa na ki dkhot ka seng kiengatiar ka Karbi People Liberation Tigers (KPLT) bad kane ka seng ka la ai por lai bnai ban siew ia kane ka pisa bad lada kim siew kin iakynduh jingeh.
Haba kren mynta ka sngi sha ki nongthoh khubor ha Shillong, u Rangbah Shnong ka Umtlieh u Bah Precious Masharing u la ong ba ki dkhot ka KPLT ki la wan ban phah shithi sha ki briew kitei ki shnong ban siew pisa T.
1000 shi bnai na man kawei ka longing bad ki dei ban pyndep hapoh shi bnai.
Kane ka la jia dang shen ha une u bnai ba la dep bad namar kane ka jingleh jong ki dkhot katei ka seng kiengatiar, ka la pynlong ia ki paidbah ban im ha ka jingsheptieng bad ka jingrit mynsiem.
“Mynshem snem ruh nga la shah byrngem pyniap ha ki lehnoh ka KPLT bad 6 bnai nga la phet na shnong", la ong u bah Masharing bad bynrap, ba mynta la rai ban leit phai biang sha shnong da kaba aiti ha ka mon jong u Blei.
“Lada nga dei ban iap dei ban iap shisien", la ong u bah Masharing.
U la ong ba mynshem snem u Area commander ka KPLT u Dhonsing u la wan ban kynduh ia u da kaba u la bthah ba  ki paidbah ka shnong ki dei ban siew pisa sha ka seng katkum ka jingbuh jongka hynrei na ka liang u Bah Masharing um kohnguh ia kane.
Namar kane ka daw, ki la byrngem ia u da kaba ong, “Ngin pyniap ia me", la ong u Rangbah Shnong ka Umtlieh.
Katkum ka jingiathuh une u rangbah shnong, ki lehnoh KPLT ki dawa pisa 10 hajar ia kiba don mashin tylliat khaw, 5 hajar ia kiba don kali, 2 hajar man ka thliew iing bad bun kiwei ki jingdawa ryngkat ka kyndon ba kin leh da ki kam lada kim siew ia ka jingdawa katei ka seng.
U la pynpaw ia ka jingsngewsih ba ka sorkar Meghalaya kam shym la sngap bad kam shym la leh eiei ban ai ia ka jingiada ia ki paidbah katei ka thain kaba don khappud bad ka Assam watla man ka por ki la ju leit ud leit pynsngew ia kane.
“Ka sorkar ka la kular ban buh ia ka Police Outpost ha Umtlieh bad ha Umlaper hynrei haduh mynta kam shym la urlong satia", la ong u general secretary ka KSU Raid Nongtung Circle Bah Aloyius Bina, ba la don lang u Syiem Raid Bah Miwel Shadap.
Kat kum ka jingkren jong kine ki nongialam ka Raid Nongtung bad ki nongialam ka KSU, ka thain ka la donkam kyrkieh ba ka sorkar Meghalaya ka dei ban buh noh ia ka police outpost ha kitei ki jaka khnang ba ki paidbah kin ioh ia ka jingshngain na ka jingshah pyndik ha kitei ki lehnoh KPLT.
Shillong, 1 Nailur:U Lat ka jylla u la khot ia kren mynta ka sngi ia u Chief Executive Member ka KHADC u bah Pynshngain N Syiem bad kumjuh ruh ia u myntri ka tnad District Council Affairs u bah HDR Lyngdoh ban ia kren shaphang ka jingiaid lynti ka Village Administration Bill.
Hadien ba la dep ia kren bad u Lat u bah Pynshngain u la ong ba ha ka jingiakren ia ka VAB u Lat u la pyntip ba 90 na ka shispah u la dep eksamin, katba kaba sah mynta ka long sa tang 10 na ka shispah.
U la ong ruh ba u Lat u la pyntip ba ka daw ba la pynslem ia ka VAB ka dei namar ba la don ruh ki kynhun kiba la wan ban pyrshah ia katei ka ain, bad u la ong ba hadien ba la dep ban eksamin bha ia ka 10% kaba dang sah un pynbna noh da kaba shai la un mynjur ban pynlong ain noh ia ka ne un ym treh.
U bah Pynshngain u la ong ba u Lat u la kular ba un pyndep kloi ia katei ka kam kaba dang.
Jowai, 1 Nailur:Ki paidbah na ka shnong Mookhim kiba la wan poi phetwir sha Moolber ki la leit phai noh mynta ka sngi ha ryngkat ki pyrton puli pahara ka sorkar Assam.
Ia kane ka jingleit phai noh kitei ki paid khasi pnar la pyntikna da u Deputy Commissioner ka West Jaintia Hills District u Arun Kr Kembhavi bad da u Rangbah shnong ka Shnong Moolber.
“Mynta ka sngi ki pulit Assam ki la wan shaw ia kitei ki phetwir ban ialam ia ki sha ka shong jong ki hapdeng ka jingpahara", la iathuh u DC, hynrei tang kawei ka longiing ki dangsah namar ki dang ap ia u kpa jong ki.
Ki don haduh 185 ngut kynthup 95 ngut ki khyllung bad khynnah kiba la wan phet iap sha Moolber hadien ba ki la shah byrngem pyntieng pynsmiej ha ka kynhun lehnoh Karbi ka la kyrshan da ki katto katne ki paidbah Kari ha katei ka thain.
Na ka liang u DC u la iathuh ruh ba ka jingialang hapdeng ka bor District Karbi-Anglong bad West Jaintia Hills kan long ha ka 3tarik une u bnai ha por 11 baje ha Khanduli.
Jowai, 3 Nailur:Uwei u driver uba niah ianka trok dewiong u la shah lute bad shah shoh ha ka kynhun kiba la suba jur ba ki dei ki nonglute kibym lah satia ban ithuh.
Kane ka la jia hynnin ka miet Sngi Balang.
Katkum kanjingujor u driver ka trok ASO1C -2825 uba la tipnkyrteng kum u Rsidul SK uba na Murshidabad West Bengal u la iathuh ba katba u dang wan na Phramer ynda u la poi ha Jowai Bypass kawei ka local Taxi kaba don ia u Nombor ML04-A lane B 4751 ka la pakhang lynti ia katei ka trok.
Ki don saw ngut ki ba don hapoh katei ka local.
Ar ngut ki la hiar ban shoh bad lute ia utei u driver bad hadien ba kila dep ki la phet noh na katei ka jaka.
Kane kadei ka sien kaba saw ba la don ka jingshah lute ki trok ha katei ka Bypass bad kane ka la jia ruh hadien ba ym don pulit shuh kiba pahara ia katei ka surok naduh ba ki la shah khang hadien ba ki la shah kynnoh ba ki la donkti ban khrong pisa be-ain na ki trok.
Jowai, 3 Nailur:Ka jingialang na ka bynta ban wanrah jingsuk ha ka thain khappud Jaintia Hills bad Karbi Anglong ha Block kaba la pynbeit ha Khanduli ka la pulom noh hadien ba ki Nongialam ka Peace Committee na baroh arliang kim shym la ioh jingtip satia.
Mynta ka sngi, u EAC, u bah Kharbihkhiew ha ryngkat ki nongthoh khubor ki la wan poi ha Umpawieng lane Pihemlangpi bad kumjuhbu EAC na Karbi Anglong ruh u la wan poi ha katei ka jaka hynrei hadien ka jingiakynduh bad ki nongialam ka Peace Committee na Karbi bad Jaintia kim shym la ioh jingtip satia.
Hynrei wat lada kim shym la ioh jingtip ki la iakren bad kitei ki ar ngut ki AEC ha Forest IB jong ka sorkar Assam ha Khanduli, ki la rai ban khot biang ia ka Peace Committee ha ka 10 tarik une u bnai ha katei ka juh ka jaka.
Na ka liang ka Peace Peace Committee kaba kynthup ia ka Karbi Amhi Border Peace Committee (KABPC) bad ka Khanduli Area Border Peace Committee (KABPC)   hapohbka jingialam u Augustiñe Hanse bad u ma Womless Langshiang kiba dei ki Chairman ka Peace Committee ki la rai ruh ban khot 3 ngut ki nongmihkhmat na kawei kawei ka shnong ba shah ktah khamtam kito kiba don sha thain Shilliang-Mynriang kiba kynthup ia ki shnong Mookhim, Mooriap, Mooknor, Madan Myn-i, Laher, Khynde-Liar, Umsalait, Umju Bandeiñ bad Moorap.
Katei kanjingialang kan sdang naduh ka por 11 baje mynstep.
Jowai, Nailur 03: Ka jingialang na ka bynta ban wanrah jingsuk ha ka thain khappud Jaintia Hills bad Karbi Anglong ha Block kaba la pynbeit ha Khanduli ka la pulom noh hadien ba ki Nongialam ka Peace Committee na baroh arliang kim shym la ioh jingtip satia.
Mynta ka sngi, u EAC, u bah Kharbihkhiew ha ryngkat ki nongthoh khubor ki la wan poi ha Umpawieng lane Pihemlangpi bad kumjuhbu EAC na Karbi Anglong ruh u la wan poi ha katei ka jaka hynrei hadien ka jingiakynduh bad ki nongialam ka Peace Committee na Karbi bad Jaintia kim shym la ioh jingtip satia.
Hynrei wat lada kim shym la ioh jingtip ki la iakren bad kitei ki ar ngut ki AEC ha Forest IB jong ka sorkar Assam ha Khanduli, ki la rai ban khot biang ia ka Peace Committee ha ka 10 tarik une u bnai ha katei ka juh ka jaka.
Na ka liang ka Peace Peace Committee kaba kynthup ia ka Karbi Amhi Border Peace Committee (KABPC) bad ka Khanduli Area Border Peace Committee (KABPC)   hapohbka jingialam u Augustiñe Hanse bad u ma Womless Langshiang kiba dei ki Chairman ka Peace Committee ki la rai ruh ban khot 3 ngut ki nongmihkhmat na kawei kawei ka shnong ba shah ktah khamtam kito kiba don sha thain Shilliang-Mynriang kiba kynthup ia ki shnong Mookhim, Mooriap, Mooknor, Madan Myn-i, Laher, Khynde-Liar, Umsalait, Umju Bandeiñ bad Moorap.
Katei kanjingialang kan sdang naduh ka por 11 baje mynstep.
Ha ka sien ba nyngkong ha ka jylla ba u Lat ka jylla un khot ia ki khlieh jong ki skul bad ki kolej ban rakhe ia ka sngi kynmaw burom ia ki nonghikai jong ka nongbah.
Hynne ka sngi u Lat ka jylla u V.
Shanmuganathan u la khot ia ki Principal jong ki kolej bad ki Higher Secondary School ha iing sah jongu ha Raj Bhavan, Shillong ban rakhe ia ka sngi khraw jong ki nonghikai ha ka ri kaba dei ban long ha ka 5 tarik Nailur.
Ha kane ka jingiakynduh bad ki khlieh jong ki bor pyniaid skul, u Lat ka jylla u la iakren iaphylliew jingmut halor ka jinglong jingman ka pule puthi ha kane ka jylla.
U la ai sngewbha ruh ia ki, nalor kiwei ki jingrwai bad ki jingshad na ki kynhun Khasi, Jaintia bad Garo.
Haba kren ha kane ka jingialang, u Lat u la ong ba ka jingkynmaw burom ia ka sngi ki Nonghikai ha ki ka long na ka bynta u Dr.
S.
Radhakrishnan uba dei u president barim ka India, kum u nonghikai bad u nongsain dur kaba dei ha ka  5 tarik Nailur ka sngi kha jong u.
U Dr.
S.
Radhakrishnan u la shah jied kum u  vice-president ka India ha u snem 1952 bad kum u president ha ka snem 1962.
U Lat ka jylla u la ong ba hapdeng ki jingeh babun, ki nonghikai ki la shakri ka bym lah shuh ban siew dor ban saindur ia u riew, ia ka imlang sahlang, bad ka jingroi jong ka ri.
U nonghikai uba tbit, u hikai ia ki khynnah ban tip ia ka akor ka burom, ka jinglong ba bha, ka mynsiem burom iwei ia iwei pat, bad ka jinglong kawei hapdeng ka jingbun jait kiwei ki jaitbynriew, ka jingshlur ia kaba dei bad ka mynsiem ban trei shitom.
U la ong ba ki khynnah ha kane ka juk mynta la donkam ban hikai ia ka akor ka burom ban tei kaba skhem.
U la ong ba ka jinghikai ka donkam ia ka jingshisha bad ban pynrem ia ka jinglamler.
“haba ki nonghikai ki rung ha kamra klas ki khynnah skul ki dei ban sngew kmen kumba phuh u syntiew hadien ba la ioh pdiang ha ki kjat sngi", la ong u Lat bad bynrap, ka donkam ka jingiadei kaba jan hapdeng ki nonghikai bad ki khynnah skul ban ai mynsiem ban hikai ia ki ban btin lynti.
Ka jinglong kohnguh ka dei ban mih naduh mynsiem bad ka jingiadei hapdeng u nonghikai bad ki khynnah kan pynkhlain bad tei ka u khynnah ia ka jinglong babha.
“ki nonghikai ki dei ka nongrim jong ka jingshakri khlem tyngkai bad ha ka jingngeit jong nga, ki dei ka enjin jong ka roi ka par ha ka ri", la ong u Lat.
Shillong 03 Nailur: Ki don haduh 276 tylli ki dukan kiba shah phahjingthoh ne notis ha ka Meghalaya Urban Development Authority (MUDA)ha thain Polo bad na kine, kumba 50 tylli eiei kiba lah ban shahkyndang.
Katkum ka jingiakren bad u heh ka MUDA, ki don 30 tylli kiba la thmuban pynpra ha kane ka taiew ba la dep hynrei namar ba ka jingujor shaka Kashari High Court, la pynsangeh noh ia kane.
Nalor kine, ki dangdon shuh kiban shah pynpra hynrei ka kam ka dang sah kut noh bad iamynta, dang ap ia ka rai na ka iing kashari.
La iathuh ba kine ki trai dukan kiba shah ai jingthoh ha ka MUDA, kila ujor mynta sha ka Supreme Court ruh ban dawa ban pynsangeh ia kaneka jingkhynra.
Ha kawei ka liang, ki trai dukan kiba don ha Polo ba shah phah notisha ka Meghalaya Urban Development Authority (MUDA) ban pynpra ia kidukan bad ki jingtei jongki, ki la shu iai ap haduh ka 10 tarik Nailurkaba dei ka sngi bishar ban ioh ia ka rai na ka Kashari.
Ia ki jingtei ha thain Polo la thmu da ka MUDA ban pynpra nohhadien ba la hukum ka NGT hynrei shwa ba ka MUDA kan leit ban pynpraha ka sngi Saitjain, ka la ioh noh ia ka hukum na ka Kashari bansangeh shwa bad kan pynlong ia ka jingbishar ha ka 10 tarik halor kaneka kam.
Haba iakren bad ki trai dukan ha thain Polo, ki la ong ba kila iakhun beit namar ka jingthmu ban pynpra ka long ka jingknieh ia kahok jongki.
“Ngim pat kwah ban kren eiei ia mynta namar ba ka kam ka dangdon ha ka Kashari", la ong kawei ka trai dukan ha Polo bad bynrap, baki la rai ban ap beit haduh ka 10 tarik ban ioh ia ka rai.
Ha kawei ka liang, la pynpaw ba ka jingkynnoh ba jaboh ka wahUmkhrah ka dei na ki nongshong dukan ha Polo, kam dei kaba shishanamar ba ka wah Umkhrah ka la wan naduh Madnrting ter ter ka tuidshaduh Polo ka noh arsut.
“Mano bym kwah ia ka jingkhuid, baroh ngi kwah eh ban long kaPolo kaba khuid, ka wah ruh", la ong kane ka trai dukan.
Shillong 3 Nailur: Ki don 30 ngut ki briew kiba hap ha ka Census Town(CT) ne ki jaka ba  hap shabar ka Municipal ki dang pan permishon banshna iing na ka Meghalaya Urban Development Authority (MUDA) naduh bala pynmih ia ka jingpynbna ba thymmai.
Katkum ka jingiakren bad u Secretary ka MUDA u Bah EKharmalki kine ki briew kiba dei kiba dang pan ia ka permishon mynta ubnai Nailar.
“ Kine ki 30 ngut ki dei kiba dang buh ia ka jingthoh jong kinaduh ka 24 tarik Nailar haduh ka 2 tarik Nailur mynta u snem", la ongu Secretary ka MUDA.
Nalor kine, ki don 134 ngut kiba la dep ioh ia ka permishon na kaMUDA hapoh kine ki bnai ba la dep.
Napdeng kine ki don lai ngut ki bym kwah ban pan permishon na kaMUDA bad ki la weng noh ia ki shithi pan permishon.
Katba ki don laingut kiba ka iing jongka, ka dang don ha ka jinpgyntrei.
Katkum ka jingiathuh u Secretary ka MUDA, ka jingshim ne khein doria ka jingtei iing la khein na ka dor ba la buh da ka tnad PWD lyngbakata ka Scheduled of Rate (SoR).
“Ka dor kaba ka MUDA ka shim ban shna iing ka long na ka bynta kajingheh ka jaka kaba 500 sq ft ka dor ka long.
50 paisa na ka byntaki iing hyndai ne Assam type", la ong u Secretary.
Ia kito kiba shna iing kaba duna ia ka jingheh 75 sq ft, ka MUDA kannym shim dor eiei hynrei kaba donkam ka long ban shu pyntip sha ka.
Shillong, 06 Nailur:Ka Seng Biria U Khasi (SBUK) ka la plie ia ka Jaka Hikai Ktien Khasi ne ka Khasi Learning Centre ha kane ka sngi Saitjain ha Shillong Law College.
Ia kane ka jaka hikai la plie da ka Dr (Mrs) MPR Lyngdoh ha ka jingialang kaba iadon lang kiba shah hikai bad ki dkhot jong ka SBUK.
Haba kren ha kane ka jingialang plie, ka Dr Lyngdoh ka la ong ba ka long kaba sngew bynniaw ba ki Khasi hi kim nang ban kren ia la ka ktien.
“bun ki longiing mynta kim nang ban kren Khasi bad ki iakren “Khalish" khleh phareng bad khasi", la ong ka Dr Lyngdoh bad bynrap “Kum kita kiba la thlun ban kren ïa ka ktien Khasi lajong, ki lah ruh ban wan shah hikai ha kane ka jaka ai jinghikai," ka la ong.
Ka sngew ka jingplie ka SBUK ia kane ka jaka hikai Khasi ka dei ka lynti jam ban pyniarap ban pynsngewthuh ban   pynnang ia ki briew ki bym sngewthuh ia ka ktien Khasi.
Ka Dr Lyngdoh ka la ong ba kaba sngew lyngngoh ka long ba don bun ki longiing Khasi ki bym nang ban kren Khasi.
Ka Dr Lyngdoh ka la ong ba ka jingpule ban nang ïa ki jait ktien bapher bapher ka long kaba donkam, namar ba ka ka ktien ka pynïajan hapdeng ki para briew bad ka pynkhlaiñ ruh ïa ka jingïalong paralok.
“Ka jingpule kam don jingkut bad kyrmen ba ka SBUK kan lah ban bteng ïa kane ka jingai jinghikai bad ïai bteng," la ong ka Dr Lyngdoh.
U dkhot ka SBUK u Bah LH Pde, uba pyniaid ïa ka jingïalang, u la ong ba ka jingthmu ba kongsan ba la plie ïa kane ka jaka ai jinghikai ka long ban pynneh ruh ïa ka mynsiem jong ka jingsngew ïalong kawei hapdeng ki jaitbynriew bapher bapher.
Ha kane ka jaka hikai ka SBUK ruh la don katto katne ki Khasi kiba kwah bann wan shah hikai namar ba kim nang kren Khasi.
Haduh hynnin ka sngi, ki don 53 ngut ki nongwei kiba kwah ban wan shah hikai ban nang ia ka ktien Khasi.
Kine ki kynthup na ki jaitbynriew bapher bapher kum Bihari, Nepali, Bengali, Rabha, Tripuri, Pynjabi, Bodo, Bhutanese, bad kiwei de kiba la trei ha ki jait kam bapher bapher kum ka bank, ki ophis sorkar pdeng, ki nonghikai skul, principal ki skul, kiba leh kam khaii bad ki samla pule kolej ruh.
Ka por jinghikai ka long man ka sngi Saitjain bad ka SBUK ka hikai ei khlem da donkam ban siew eiei.
Jowai, 6 Nailur:Kawei ka long kmie kaba la tip kyrteng kum ka Phrom Chyrmang (40 snem) eiei, ka la shah bom shah shoh ha ka kynhun jong ka kong Phul Dkhar kaba na ka shnong Jalyiah hadien ba katei ka kong Phul ka la suba ba u lok jong ka u don jingiadei sop sop bad kawei ka khun kynthei jong ka kaba dang 15 snem ka rta.
La iathuh ba katei ka kong phul ka la kren ia kane ka jingiadei sop sop jong u lok jong ka bad katei ka kong Chyrmang hynrei ka la iashah pynban ia ka khun jong ka bad hynnin ka jan miet, katei ka kong Phul ha ryngkat ka kynhun jong ka kynthei bad shynrang ki la wan sha shnong Mookhep da ki 3 lane 4 tylli ki kali bad rung jubor ha iing jong ka kong Phrom bad ki la bom la shoh ia katei ka longkmie haduh ba ka la mynsaw jur,Katei ka kynhun jong ka kong Phul Dkhar kam shym la map wad ia ka khun kaba dang 12 snem ha kaba ki la synreit syndon da ka Acid na Khlieh bad ka kti jong ka ka la mynsaw ing ding.
Ki la pyrshang ruh ban inject da ka acid ia katei ka longkmie bad ia katei ka khynnah hynrei kane ka jingpyrshang kam shym la urlong, ba ki da ioh ban inject da ka acid, katei ka khynnah 12 snem kan shitom jur shisha", la ong ki pulit ka Ladrymbai.
Ka khubor na u Secretary Shnong, u ma Francis Dkhar u la iathuh mar syndep leh ia katei ka kam, katei ka kynhun kaba la ialam da ka kong Phul ka la phet noh bad ki marjan ki la iarap ban kit ia kitei ki shikmie shikhun sha KJPA Hospital ha Jowai,Halor kane na ka liang ki Doctor ka Hospital ki la pyntip ruh sha ki pulit ha kaba ki pulit na Jowai ki la wan tohkit mar mar,Halor kane ka jingjia, ka kong Phul Dkhar ka la wan ban pyndem noh ia lade ha khmat ki pulit ka Ladrymbai mynta ka sngi U Blei.
Ka jingtohkit ia katei ka longkmie ka dang iaid shakhmat.
Halor kane ka jingjia na ka liang ka East Jaintia National Council ka la hiar tohkit bad ka la pynrem ia kane ka jingjia bad ka la ujor ejahar ruh ia ka kong Phul Dkhar bad ruh ia u lok jong ka u Shiar Phawa ha Ladrymbai Beat House.
Shillong, 6 Nailur:Baroh ki MDC kiba la mihkhmat na ki seng sain pyrthei bapher bapher kiba la wan sha ka Dorbar bah kaba la long ha ka 5 tarik mynta u bnai ha madan Polo ki la ioh ban ai jingkren uwei u MDC na kawei ka seng, ha kaba na ka NCP la kren da u bah Sanbor, UDP u bah Donkupar Sumer, KHNAM da u bah Adelbert Nongrum, ka HSPDP ym shym la don ban ai jingkren bad ia ka Dorbar pat la pyniaid da u bah Process T Sawkmie, MDC Shimet na Mawlai.
Haba kren paidbah ha katei ka Dorbar, u bah Adelbert Nongrum u la ther tyngeh ia ka sorkar jylla kaba la ialam da u Dr.
Mukul Sangma bad u la ong ba u Mukul u la leh katba u mon bad u pynmih ki ain kat kiba u kwah ka dei na ka daw ka jingkyrshan ba radbah jong ki 12 ngut ki myntri sorkar kiba ju don ha syndah jong u.
“Dei ki 12 ngut ki synran kiba la pynskhem ia u Dr.
Mukul haduh ba u la leh mon haduh katne katne, katba don ki ishu ngi hap ban mih madan balei ngi dei ki mynder ha la ka ri" ong u bah Adelbert Nongrum haba phai sha ki ba bun ki jingiakhih na ka bynta ki jishu ka jaitbynriew ha kaba u la ban biang da kaba ong, “Ha jaka jong nga ngan ym pyndem ia ki ishu wat la ka dei ban ia tyngkhuh badno badno ruh".
Shuh shuh u bah Adelbert u la ong ba ban ia kaba khyllem ka jaitbynriew ki 12 ngut ki synran u Dr.
Mukul ki don ka bor ban pynkhyllem ia u, “Ma HDR nang ia syllok bad ki paralok jong phi bad leh ia kaba donkam, namarba lada phim donlang hangne ruh ngi ngeit ia ka kam ym ia ka ktien", ong biang u bah Adel.
Halor ka jingthmu ka sorkar ban pynmih sa da kawei pat ka ain kaba ka dang pyrkhat ban bujli noh ha ka jaka ka Ordinance u bah Adel u la ong “Lada u Mukul u mut ban wanrah bujli da ka Draft Bill ha ka jaka ka Ordinance bujli noh syndon ia u Mukul ruh".
“Ngi sngew synei la shu kynthoh na ka por sha ka por ia u Dr.
Mukul ba donburom, hynrei ki dei ki 12 ngut ki synran jong u kiba la pynskhem kijba la pynsyiad haduh kine ki sngi ruh bad u la leh katba mon" ong biang u bah Adelbert Nongrum, Working President ka KHNAM uba dei ruh u CEM barim ka KHADC.
“U Dr,Mukul ym pat lah ban pynshisha ia ka Schedule Tribe ne Schedule Caste jong ruh, mynta u wanrah da ki ain ban pyniap ia ka jaitbynriew jong ngi, hato ngin shu peit, hato ngi dei ki matlah ki kyllut?" ong biang u nongialam ka KHNAM uba kren shai sha ki paidbah ba ka jingwan jong u sha ka Dorbar ka dei ban pynsngewthuh ia ki jingeh ba ka jaitbynriew ia ka ia kynduh ym ban wan pynithuh ialade na ka bynta ka por ka ban sa wan.
Jowai, 6 Nailur:Ka KSU Laskein Circle ka la kynnoh ba u Contractor PWD uba dei ruh u para jong u MLA ka thain Shangpung uba la tip kyrteng kum u ma Hillarius Ymbon u la trei torti haduh katta katta ia ka surok PWD ha ka shnong Mynska.
“Kane ka jingtrei torti u tei u Contractor ka la pynsepei ia ka pisa paidbah ha kaba u MLA bad Contractor ki la ioh jingmyntoi katba u paidbah paid u la ud u lynniar na kadaw ka jingsniew palat kane ka surok kaba dang shu dep pyntrei", la ong u samla Paul Lyngdoh Education Secretary ka KSU Laskein Circle,Utei u nongialam ka KSU u la iathuh ba ka tnad PWD ka la pyllut haduh 6 klur ban pynbha ia kane ka surok, ka 6 klur la dep ban kamai da u Contractor hynrei ka surok ka sniew bun shah.
“Ngi pynrem jur ia utei u COntractor PWD uba hun ban trei tangdep rukom tang ban myntoi ka shimet khlem da pyrkhar ia ka jingeh ki paidbah.
Ngi pynrem jur ruh ia u MLA ka thain u ma Comming Ymbon uba leh matlah halor katei ka jingtrei", la pynpaw ki nongialam ka KSU.
“Wat leh meng ko Hilarius? Hato phi sngewkhraw ba u hynmen jong phi udei u MLA ka 3 -Raliang constituency U Ma Coming one Ymbon? Ai jing pynshai ba balei ba shu shna tang dep ia katei ka surok?", la dawa ka KSUKane ka long katkum ka  kyrwoh na u General Secretary ka KSU  Laskein circle u samla Leningrad Tariang.
Shillong, 08 Nailur:Ka Khasi Student Union (KSU) Umdohlun Circle ka la pynrem jur ia ki riew shim kabu kiba ialam bakla ia ki paidbah ha kaba iadei bad ka surok na  Nongstoin-Wahkaji-Mawthabah kaba jrong 68 kms na ka skhim SARDP-NE ka tnad Transports & Highway ka sorkar pdeng ba la shna ym na ka bynta ka jingmyntoi jong ki paidbah hynrei ban ioh tih ia u marpoh khyndew u  uranium.
“Ngi pynrem jur ia ka sorkar pdeng kaba ialam bakla ia ki paidbah ha ka kyrteng ka roi ka par", la ong  la ong u Bah Shemphang Nonglang u President KSU Umdohlun Circle ha ka kyrwoh ba la pynlait ha kane ka sngi  Hatmajai.
U la ong ba kane ka surok ka dei beit thik ka jingthmu ka sorkar ban suk ban ioh tih ia u uranium  ban pynjot pat ia ki paidbah.
U la ong ba lada ka sorkar ka pyrkhat ia ki jingbit jingbiang paidbah, ka surok kam dei ban pynkut tang ha Maw thabah hynrei dei ban shna shaduh Phlangmawprah, Umsaw, Nongummer bad kiwei ki shnong kiba sahdien ha kaba ki briew ki hap ban iaid kjat da ki kynta ban poi sha surok.
“Lada ka sorkar ka pyrkhat ia ka roi ka par jong ki paidbah, ki dei ban pyrkhat ban wan rah skul ha katei ka thain,, ki lad jingsumar", la ong u Bah Nonglang bad bynrap ba ka sorkar borabor kam ju lah siew tulop thikna ia ki nongtrei ka PHC ha Wahkaji bad kiwei ki sub centre hynrei ka pahuh pisa pat ban leh ia kiei kiei na ka bynta ka jingmyntoi jongno re.
“Ngi kyntu ia ka sorkar ban nym khein mei nah ia ngi", la ong u Bah Nonglang bad bynrap  ia ki paidbah ban nym biej ioh babe kylla.
“Ngi pyrshah jur ia ka surok na Nongstoin sha Mawthabah kaba thmu ban pynjot ia ki paidbah jong ka thain", la ong u Bah Nonglang.
Shillong, 7 Nailur:Ka Meghalaya State Bharatiya Janata Party (BJP) ka la kob ia ka Congress ba lada kam lah ban thaw ia ka ain mar poh khyndew, ka dei ban aiti noh ha ka BJP ba kan leit sha ka sorkar pdeng, ban thaw ia ka wat la ka la shah bthah ha ka National Green Tribunal (NGT) ban thaw ia ka la 15 bnai mynta.
Ha ka jingpyllait khubor, u  General secre tary ka BJP Meghalaya u Dipayan Chakraborty u la ong, “Ka sorkar ka dei ban aiti noh ia ngi lada kam lah ban thaw ia ka, khnang ba ngin leit sha ka sorkar pdeng".
Ka BJP ka la buh jingkylli ia ka jingbym lah ka sorkar ban thaw ia ka Mining Plan namar ba ka National Green Tribunal (NGT) ka la hukum bun bnai ia ka sorkar.
“Kam long kaba shai lano ka sorkar jylla kan sa lah ban thaw ia ka Mining Plan", la ong u Chakraborty ba ka jingbym ler ka sorkar ka la ialam sha ka jingslem bad ka la wanrah jingeh ia ki paidbah.
U la ong ba ka NGT ka la pruid dak ia ka sorkar Meghalaya ban pynkhreh ia ka Mining Plan ryngkat ki jingiada ia ka mariang watla dei ban tih ia u dewiong, mawshun.
“U Myntri Rangbah ka jylla u  Dr Mukul Sangma uba peit ia ka Mining u dei ban ai ia ka jubab sha ki paidbah halor kane ka jingler ka sorkar ban thaw ia ka Mining Plan", la ong u Chakraborty.
Ka jingbym lah ka sorkar ban thaw ia ka  Mining Plan ka la wanrah ia ka jingeh ia ki paidbah ha ka jylla hadien ba la khang ban tih dewiong ha ka jylla, la ong ka BJP.
Shillong, 7 Nailur:Ki 13 tylli ki Seng kiba la dawa na ka sorkar ba ka dei ban pyntreikam ia ki Aiñ ban iada ia ka jingwanrung kyrthep ki mynder sha kane ka jylla lyngba ka kyrwoh ba la pyllait paidbah da u President ka FKJGP u bah Joe Mar weiñ, ki la pynkynmaw ba ha ka 14 tarik u nailar ki la long jingialang bad ka sorkar ha kaba ki la iatai sani halor ki ar tylli ki bill ka Benami Transaction Prohibition Bill bad ka Residential Bill ha kaba ha katei ka jingialang la ong ba ka sorkar ka la rai ban rah sha ka Ing Dorbar Thaw Aiñ ka jylla ban ioh ia ka jingmynjur na ka iing Dorbar.
U bah Joe u la ong ba ha katei ka jingialang ka sorkar ka la dep rai ruh ban ia kynduh biang sa shisien bad ki sengbhalang shuwa ban rah ia kitei ki bill hapoh ing Dorbar, bad halor katei ka rai ki Sengbhalang ki la pynpaw ba ki kwah ba ka sorkar kan khot ia kren biang ia ki sa shisien ban iatai khambha khnang ba ka Aiñ kaba la mynjur da ka Ing Dorbar kan long kaba biang pura ban iada ia ka jaitbynriew.
Jowai, 7 Nailur:Uwei u Sub-Divisional Officer ka tnad PWD ha East Jaintia HIlls ia uba la tip kyrteng kum Elgin Shadap u la shah kynnoh bad shah ujor Ejahar halor ka jingpyn khein jong u ia ka hukum khang tih dewiong ka National Green Tribunal (NGT).
Ki Pulit ka East Jaitnia Hills mynta ka sngi ki la iohkem ruh ia saw ngut ki nongtrei jong u na kawei ka par dewiong kaba don ha ka jaka kaba la tip kum ka Umthe ha ka thain Sutnga.
Kitei ki nongbylla kiba la shah kem ha ki pulit ha ka por ba ki dang tih dewiong ki dei kiba na Assam suda.
Ka longkmie bad u khun jong ka, ka kong Robila Mylliempdah bad u Narup Mylliempdah ki la ujor da ka ejahar pyrshah ia utei u sahep ka PWD ymtang namar ba u la pynkhein ia ka hukum ka NGT hynrei uba la seituh ruh ia u dewiong na katei ka jaka kaba ka kam ba ka dei ka jongka.
“Nga la thied ia katei ka jaka na u ma Emlang Suja bad u khun jong nga u la pyntrei ia katei ka jaka ban sei dewiong, hynrei hadien ba la khang ka NGT, ngi la sangeh noh", la ong katei ka longkmie haba iakren bad une u nongthoh khubor.
Shuh shuh katei ka longkmie ka la iathuh ba dei hadien ba la don ki briew kiba la pyntip sha ka ba ki don ki briew kiba la sei dewiong na katei ka jaka kaba la thied bad la ujor da ka Ejahar.
Ha katei ka por ym shym la tip dei mano ba donkti.
Mynta ka sngi, katei ka longkmie, u khun jong ka bad ki pulit na Khliehriat ki la hiar sha katei ka jaka bad iohkem ia kitei ki bar jylla ha ka por katba ki dang tih bad sei dewiong na katei ka krem.
Ki pulit ki la iathuh ba yn sa register mukotduma pyrshah ia u ba donkti ban pynkhein ia ka hukum jong ka NGT.
Shillong, 7 Nailur:Ka Civil Society Women’s Organization (CSWO) ka la kynnoh ba ki don kumba 140 ngut ki briew kiba la buh aplike shon ban wad jaka ha New Shillong Township bad na kitei ki 140 ngut ki don ruh ki heh saipan kiba dei ki nongkhaii heh spah ha sor Shillong bad ki don ruh sa ki bar jylla ki briew ki bym dei ki riewlum.
Katkum ka jingtip ba ka CSWO ka la ioh ka President jong ka ka kong Agnes Kharshiing ka la ong ba lada ka sorkar jylla ka pdiang ia kitei ki briew kijba wan ban wad jaka ha New Shillong kan long kumba ka la pynkhein hi ia ka Aiñ Meghalaya Land Transfer Act, kaba iada kyrpang ia ki riewlum.
Ka kong Agnes ka la ong ba katkum ka RTI kaba la jubab da u PIO ka tnad pynroi sor ka sorkar jylla ki la don haduh 145 ngut ki nongthep aplikeshon bad na kitei ki don palat 30 ngut ki heh saipan kiba la tip bha ha sor Shillong kum ki nongkhaii heh spah kiba don ki jaka khaii ha Khyndailad bad kiwei pat ki jjaka, ka la ong ba kiwei pat ki dei ruh ki dei ki tnad treikam jong ki tnad sorkar bad ki don ruh ki bank bad ki bor shipai.
Ka kong Agnes ka la ong ba ka Meghalaya Legislative Assembly ka dei kawei na ki nongthep aplikeshon bad wad jaka ha New Shillong.
Ka la ong ba katei ka jaka jong ka New Shillong Township ka dei ka jaka kaba hap hapoh ka Schedule Area, “Namar kata ngi dawa na ka sorkar ba kan kiar na ki jingpynkhein ia ki kyndon jong ka Meghalaya Land Transfer Act da kaba pynsngewbha ia ki nongthep aplikeshon ki bym dei ki riewlum" ka la ong.
Ka la kynnoh ruh ba ar tylli ki jingpynbeit ia ka Land Transfer Act la pas ha ka juh ka sngi da ka juh ka shithi ha kaba la pynrung ia ka section 4(e) bad 4(f) kaba ka la kynnoh ba katei ka dei ka kam buit tuh da ki jbriew ka sorkar, “Katei ka jingpynrung ia kitei ki section ka long kum ka kadbah ia ki briew na kiwei pat ki jaitbynriew ban ioh jaka ha ka kyrteng ka roi ka par" ong ka kong Agnes kaba la kyrpad ruh ia ki nongmihkhmat paidbah ba kin rah ia katei ka ishu ha ing dorbar.
Shillong, 07 Nailur:Ar tylli seng ka KSU bad Synjuk Seng Samla Shnong (SSSS) ka South West Khasi Hils district ki la pyrshah jur ia ka jingleh bunkam ka sorkar ban shu pynkynriah kam khah khah ia ki ophisar na katei ka distict namar ba kane ka la ktah ia ka roi ka par bad ka jingpyniaid ia ki kam ki jam.
Kine ki seng ki la iakynduh ruh mynta ka sngi ia u Chief Secretary ka jylla u Bah PBO Warjri ban kyntu ia u ba ka sor kar ka dei ban sangeh noh ia ka jingpynkynriah kam khah khah ia ki ophisar na katei ka district.
“Ka jingpynkynriah kam khah khah ia ki ophisar kiba wan trei tang shibit por, ka la pynduh nong ia ki paidbah ka district", la ong u President ka KSU South West Khasi District u Bah Forwardman Nongrem haba iakren bad ki nongthoh khubor hadien ba la mih na kamra u Chief Secretary ka jylla hynne ka sngi Nyngkong.
U la ong ba ka South West Khasi Hills District ka dei kaba dang thymmai bad ka donkam ia ki ophisar ban don shwa katto katne por ba kin ioh ban pule ban sngewthuh ia ka jinglong jingman ka jaka bad ki briew khnang ban pynsuk ban wanrah bad ban pyniaid ia ki skhim pynroi.
Ka jingpynkynriah kam khah khah bad tang shibit ka la pynthut lut ia ka kam ka kam bad ka sorkar ka dei ban ailad ia ki ophisar ba kin trei ia ka kam, la ong sa u organising secretary ka KSU South West Khasi Hills u Bah Marcony Thongni.
“Jin lada ka sorkar ka pynkynriah kam ia kiba thiah thai, ngin sngewnguh shibun hynrei ka pynkynriah pynban ia ki ophisar ba trei ba khuid", la ong u Bah Nongrem.
Dang shen, ophisar ka tnad Public Relation Department ka la shah kynriah kam tang hadien katto katne por bad ka sorkar ka leh ia kane khlem kano kano ka daw ba shongnia, la ong kine ki nongialam sengbhalang.
Ha kajuh ka por, kine ki nongialam sengbhalang ki la iathuh ba u Chief Secretary u la iathuh ba ka sorkar ki don ki kyndon kiba ka ka sorkar ka lah ban kynriah kam ia ki ophisar haba ka sngew donkam.
Wat la katta, u Chief Secretary u la kular hakhmat kine ki nongialam ba un sa peit ia kane ba kan nym long ka jingktah ia ki paidbah.
Shillong, 6 Nailur:U shongknor jong ka Dorbar bah ha Madan Polo ha ka sngi saitjain jong ka taiew ka 5 tarik u nailur u bah P.
T Sawkmie, u la pynbna sha ka Dorbar ba u dang shu ioh jingtip ba u bah HDR Lyngdoh MLA/MDC ka Sohiong Konstitwensi uba dei ruh u myntri uba peit ia ka tnad District council Affairs ka sorkar jylla um lah ban ia donlang ha katei ka Dorbar, namar ba ka don ka jingialang kaba kyrkieh jong u ha Guwahati, hynrei u bah Process u la pynbna ba u bah HDR u la ong ba un mynjur lang ia kano kano ka rai ba katei ka Dorbar kan shim.
Ban tip kham bniah ia ka daw ka jingpep Dorbar u bah HDR Lyngdoh u Rupang, u la wad jingtip na ki lad khubor kiba don ha nongbah Guwahati, hynrei ki lad khubor ki la iathuh ba kim bna jingialang eiei bad kim tip ruh ia kata ka jingialang jong u myntri sorkar na kane ka jylla Meghalaya.
Hadien bym shym la ioh jingtip na nongbah Guwahati ia katei ka jingialang u bah HDR ha Guwahati kumba la pynbna ha Dorbar bah ha madan Polo u Rupang u la ioh ban ia kren bad u ha ka miet sngi saitjain lyngba ka phone.
Ha katei ka jing iakren bad u Rupang u bah HDR u la ong ba kam dei ba u don jingialang hynrei ki don ki kam shimet jong u kiba long kyrkieh bha kiba um lah shuh ban kiar.
“Ki don ki kam shimet jong nga hi kiba ngam lah shuh ban kiar" ong u bah HDR halor ka jingbym lah ban poi sha ka Dorbar bah ha madan Polo.
Nalor u bah HDR kiwei pat ki MDC ki bym shym la lah ban poi sha katei ka Dorbar ki long u bah Ardent M Basaiawmoit, u bah Pyniad Sing Syiem, u bah Latiplang Kharkongor, ka kong Teilinia Thangkhiew, u bah L.
G Nongsiej, u bah K.
P Pangniang, u bah Metbah Lyngdoh, u bah Gabriel Wahlang, kong Rona Khymdeit.
Jowai, 7 Nailur:U Dr.
Amit Sen Gupta (MBBS) uba long ruh u UN Specialist (OBGYN) UNDP-UNV Geneva, Bhutan, Consultant (OBGYN) ka sorkar Malaysia kumjuh ruh u dkhot ka Rep.
Bioeng.
Israel uba na Mumbai uba dei u specialist halor ka jingpang kaba iadei bad ki kynthei kaba la tip kum ka Gynaecologist lem bad u Prof.
D.
Velmurugan na ka University of Madras Chennai.
Ha ka sngi saitjain jong ka taiew ki la wan ban jngoh ia ka jaka ai dawai jong u Dr.
H.
Carehome Pakyntein, Doktor Traditional Medicine/Doctor Medicinal Herbal Science (DTM/DMHS) kaba don ka Jowai.
Kine ki ar ngut ki doktor lane ki saiantis kiba dei ki nongwad bad peit bniah ia ki nong ai dawai kiba tang da ki dawai kymbat suda  ki ai ka jingiaroh ia u Dr Pakyntein ba u dang shim khia bha ia kane ka kam ai dawai ka jong u.
Kine ki ar ngut lem bad kiwei de kiba la wanlang ha katei ka sngi ki la iohi ia ki jingsumar jong u Dr Pakyntein ia ki nongpang kiba na kylleng ka Ri Khasi Jaintia bad sha kiwei de ki jylla kiba ioh ia ki jingpang ba ma bad khyllah bapher bapher  kiba u la lah ban pynkhiah,  kiba u la pyni ia ki lyngba ki dur kiba u la buh bha ha ki komputor bad shon naduh ka sngi ba u sdang ban sumar ia ki haduh ba kin da ioh ia ka jing koit jingkhiah.
U Dr Amit haka jingiakren bad u ha katei ka sngi u la ong ba u wan sha kane ka jaka ai dawai jong u Dr Carehome ka long ban kyntu kynpham ia u ban pynneh pynsah ia kane ka rukom ai dawai kaba long kawei na ka rukom ai dawai ki saiantis jong ki mynba rim ba jah.
U la ong ba kane ka rukom ai ia kum  kine ki jait dawai ka dei ban hiar pateng ha ki khun ki ksiew jong ki lane ha kiwei pat ki briew kiba don ka sap ka phong ha ka ban ai ia kum kine ki jait dawai kiba lah ban wan rah ia ka jingkoit jingkhiah jong ki briew.
U la ong ba mynta ngi dang wad ki lad ki lynti ban pynneh pynsah bad bud ia kane ka rukom ai dawai ba kam dei ban jah hapoh ka Ri India, namar sha kiwei pat ki Ri jong ka Pyrthei ki briew ki sumar bad ki dang iai pynneh pynsah da kaba ki  ai jinghikai ia kiwei pat ki pateng ia kane ka kam ai dawai Herbal khnang ba kan nym jah.
U la ong ba mynta hapoh Ri India dang don tang lai tylli ki Herbal Tribe kawei ka Central Indian Tribe, ka Northeast Indian Tribe bad ka Southern Indian Tribe.
Shuh shuh u la ong mynta ki sngi ki khun ki kti jong kine ki nongai dawai kim bna shuh ia kane ka rukom ai dawai mynhyndai lada ki leit pule ruh ki kwah ban long ki doktor (MBBS) Engineer ne kiwei ki jait kam kiba ia dei bad ka juk mynta, kumta na ka liang jong utei u saiantist u la kyntu jur ia ki samla ba leit pule ruh kiba don ki nongai dawai ha iing jong ki kim dei ban klet hynrei ki dei ban bud ia ka nuksa bad shim ki jinghikai kiba ki ioh khnang ba kane ka rukom ai dawai hapoh ka Ri India kan iai neh iai sah.
U Dr Amit u la ong ruh ba ha u bnai iaiong ne u bnai jymmang jong u snem ban wan un wan sah biang sha kane ka jaka ai dawai u Dr H.
C.
Pakyntein khnang ba un ioh lad ban iarap lang ia u Dr Pakyntein haka rukom ai ia kine ki jait dawai kumjuh ruh ba un ioh lad ban khmih bniah ia ki dawai dashin lane ka rukom sumar ia ki nongpang bahar rukom da u Dr Pakyntein.
Shillong, 08 Nailur:Ka Myntri sor ka jylla ka Kong  Ampareen Lyngdoh  ka la kyntu ia u hymmen jongka u Bah Robert G Lyngdoh uba long teng mynshwa kum u myntri kam pohiing ban ai jingmut ban wanrah biang ia ka jingsuk jing sain ha  Garo Hills kaba la jyllei ki kam bymman bad ki kam pyntriem.
“Nga dang kyn maw ka la don ka jing sngew syier jong ki paidbah ka ri Khasi bad Jaiñtia haba ki kam pyntriem ki jur bha ha ki snem  90.
Kajuh ka jing long jingman ka la jia mynta ha Garo Hills kumba jia mynshwa ha Shillong", la ong ka Kong Lyngdoh haba kren mynta ka sngi ha ka jingialang ha ka nongbah ha kaba u Bah Robert G Lyngdoh ruh u don lang.
Ka la iaroh bad sngewnguh ia u Myntri kam pohiing barim ka jylla uba la pynkylla bad ieng pyrshah ia ki kam pyntriem ha Khasi-Jaiñtia Hills ha kito ki por.
“Ka dei ka jingpyrshang jong u hymen jong nga bad ka jingkyrshan jong ki paidbah ba ki kam pyntriem ki la randien ha kane ka bynta jong ka jylla.
Ka dei jingshisha ka kam kaba sngew sheptieng haba nga kynmaw ia kito ki por", la ong ka Kong Ampareen.
Ha ka jingleit rakhe sngi laitluid jongka ha Baghmara dang shen, ka Kong Ampareen ka la ong ba ka long shisha kaba isynei ia ka thain namar ka jingkynrei ki kam lehnoh.
“Nga kyrpad ia u hynmen jongnga, ban iarap ban ai jingmut kumno ban leh ban pynjah ia ki kam pyntriem ha katei ka thain Garo Hills" ka la ong.
Ka la ong ba ka pule puthi ka la sahkut nalor ki kam pynroi ha ka thain Garo Hills namar ki kam pyntriem.
“Nga sngew ba ki paidbah ka Shillong ki dei ban ai ia ka jingiarap ia ki paidbah ha   Garo Hills kumba ki la mad ia ki jingeh ha ki snem ba la dep.
Nga kwah ban kyntu ia u hymen jong nga Bah RG Lyngdoh kumno u lah ban iarap ba ka thain Garo kan ioh biang ia ka jingsuk", la ong ka Kong Ampareen.
Ka Kong Ampareen ka la ong ba kan long ka jingkyrkhu ia ki paidbah ka Garo Hills lada kin lah ban wanrah biang ia ka jingsuk.
Jowai, 8 Nailur:Kawei ka khynnah samla lud kaba dang 16 snem ka rta ka la shah thombor ha uwei u briew uba la tip kyrteng kum u Nipaya Pale uba na ka shnong Wahiajer ha ka miet sngi U Blei.
Ka kmie jong katei ka khynnah samla ka la wan ban ujor ia kane sha ki pulit mynta ka sngi.
Shwa ia kane katei ka kmie ha ryngkat katei ka samla ki la wan ban wad jingiarap na ki nongialam ka Jaintia Youth Federa tion kaba dei kawei na ki sengbhalang ba paw ka rilum Jaintia.
Na ka liang ka JYF mar mar, ka la aiti ia kane ka kam sha ka Women Wings ha kaba ki ar ngut ki nongialam ka JYF Women Wing, ka kong Arlind Dkhar bad ka kong Friday Suna ki la iarap ban ujor syndon da ka ejahar pyrshah ia utei u nongthombor ia ka longrynieng katei ka khynnah.
Kane ka la jia ha ka meit 11:30 pm ha ka sngi U Blei ha kaba la kynnoh ba utei u briew ula wan sha ka iing ba ka sahwai ban leit skul bad u la pynpait ia ka jingkhang da kaba kyrdem ban iohrung shapoh ha kaba u la thmu ban thombor iaka long ryngieng jong ka.
Hynrei ha ka jingialeh, katei ka samla lud ka la shah khyrwait na ka kti kadiang haduh ba ka la khein bad mynta ka don ha ka jaka sumar ha Jowai.
Na ka liang ki pulit ki la iathuh ba utei u briew um pat shym la ioh ban leh eiei kaba sniew ia ka longryngieng jong katei ka khynnah kaba dang sdang khie samla, hynrei wat la katta ruh ki dang ap ia ka report na ki Doctor.
Na ka liang ka kong Arilind Dkhar bad ka kong Friday Suna kiba dei ki nongialam ka JYF Women wing ki la pynrem jur ia kane bad ki dawa ba ka bor jong ka ain khamtam ia ki pulit ban tohkit bnai bha ia kane bad ban kem mar mar ia utei u briew uba la shah kynnoh donkti ban thombor ia katei ka khynnah samla.
Shillong, 8 Nailur:Kham mynshuwa u Rupang u la ioh jingtip na ki katto katne ngut ki myntri bad kiba khraw ka Hima Mylliem ba ki la ujor pyrshah ia u Syiem ka Hima Mylliem bad ka Executive Committee jong u kaba la ialam da u Pa’iem Latho Manik Syiem ha kaba ki la kynnoh ba katei ka EC ka la trei thur mur shaba palat pud.
Lah ruh ban kdew ba kitei ki myntri bad kiba khraw ki la pyn paw ba kim don jing shaniah shuh ia ka EC u Pa’iem Latho bad mynta ki liang pyrshah ki don hapdeng ka jingbun paid.
Katkum ka jingtip kaba dang shu ioh lum mynta ka sngi na ka ki myntri bad kiba khraw ka Hima Mylliem ki la ong ba ki la don haduh 6 ngut ki myntri kiba ujor pyrshah ia u Syiem bad ka EC jong u sha District Council hynrei kin ap ia ka jubab jong ka District Council haduh ka 14 tarik mynta u bnai.
Katkum ka jingioh lum jingtip u Rupang na kitei ki myntri ki la ong ba ki la don 6 ngut kiba ujor pyrshah ia ka u Syiem bad ki kynhun myntri jong u bad la kyrshan ia ki da ki 24 ngut ki myntri bad mynta ka Liang pyrshah Syiem ka don 30 ngut ki myntri bad kiba khraw ka Hima Mylliem.
U Rupang u la kylli biang na kitei kiba khraw iano ki don jingmut ban thung Syiem ha ka jaka u Pa’iem Latho Manik Syiem, ka jubab ba la ioh na ki ka long ba ki tyrwa da ka kyrteng jong u Ricky Nelson Syiem ba un long u Syiem ba thymmai ka Hima Mylliem.
Lah ban kdew ba kham mynshuwa ha ka jingiakren bad u Rupang ki myntri bad kiba khraw ka Hiam Mylliem ki la byrngem ban khang tala ia ka ophis Hima kaba don ha Mawkhar lada jia ba ka District Council kan ym ai ia ka bishar hok ha ka 14 tarik u nailur, 2015 halor ki jingujor pyrshah ia U Syiem ka hima Mylliem kaba dei ruh ka sngi bishar khadduh halor katei ka jingujor.
Shillong, 8 Nailur:Ki nongdie madan kiba shong die jingdie ha Khyndailad ki la pynpaw ia ka jingbitar ia ka sorkar jylla kaba la ju wan ban pynwit ia ki na ka por sha ka por, bad ki la kynnoh ba ka sorkar jylla ka la leh shiliang khmat ruh ha kaba iadei bad katei ka kam.
Katkum ka jingkren jong uwei na ki nong ialam ki nongdie madan ha Khyndailad u Chirup Warbah u la ong ba ki briew sorkar lyngba ka tnad Municipal ki ju wan ban kyndang ia ki jaka die jong ki, Katba kim shym la leh eiei pat ia kiwei pat ki dukan bar jylla kiba ju die be-ain ha shi lynter ki rud surok.
U Chirrup haba ia kren bad ki nongthoh khubor mynta ka ngi u la ong ba baroh shi katta ki nongdie madan ki la sngap jar, namar ba kim tip ia ki ain hynrei mynta u la ong ba hadien ba ki la ioh ban pule ia ka aiñ kaba la tip kum ka Meghalaya Vendors Protection & Livelihood Act, 2014 ki la nud ban mih madan ban ia kren halor katei jka kam.
U la ong ba katkum katei ka Aiñ ka pyni ba ka sorkar ka hap ban ai laisen ia ki nongdie madan ba kin trei ia ki kam jong ki.
u la kynnoh ba ki bor ba khynra ia ki nongdie madan ki la pynkhein ia katei ka ain ha kaba ki la leit ban pyndik ia ki nongdie madan wat haba la don katei ka aiñ.
U la ong ba katkum katei ka aiñ ki nongdie madan ki jlong kiba la khreh wat la ki hap ban siew khajna sha ka sorkar ruh.
Kaba kham sngew thamula ha katei ka jingkhynra nongdie madan, u bah Chirup u la ong ba ka tnad Municipal ka ailad ban shong die katba mon naduh ka por 8 baje mynmiet bad bunsien ki longkmie bad ki kynthei khasi kiba hap ban kyrshan ialade ki hap ban shongdie naduh ka por 8 baje mynmiet bad katei kam shngain ia ka iaid ka ieng jong ki.
U la kynnoh ba katei ka jingkhynra ka Municipal ka long kaba be-ai namarba ka ia ka Aiñ la pyntreikam naduh u 2014.
Shuh shuh kaba kham sngewlyngngoh u nongialam ki nongdie madan ha Khyndailad u la ong ba ka tnad Municipal haba ka wan ban khynra kam ju pynbiang ia ki slip kaba pyni ba ki la kurup ia ki mar jong ki bad bunsien dhaba ki leit ban wad ia ki mar jong ki la shu aidaw bunjait bad kim ju ioh shuh.
u la kyntu ia ka sorkar ba ka dei ban ailad ia ki nongdie madan ba kin die ia ki jjingbam jong ki kumbna long ha kiwei pat ki ri ka pyrthei bad katkum ka jingong jong u, u kwah ba ka sorkar ka dei ban ailad ha ka jaka kaba don mar pyrshah ka OB mall.
U bah Chirup u la kynthoh pyrshah ruh ia ka jingailad ka sorkar lyngba ka tnad MUDA ia ki dukan be-ain kiba don ha jan iing u Lat ka jylla bad kumjuh ruh ki dukan be-ain kiba don ha Lady Hydari Park kiba ju die laitlan hynrei ym shym la khanglad ia ki.
Shillong, 08 Nailur:Ryngkat satlak ka pyrthei mynta ka sngi ka Sarva Shiksha Abhiyan (SSA), East Khasi hills ki la rakhe ia ka World Literacy Day,2015 ne ka sngi nang thoh nang pule ha Mawkdok Community hall, Khatarshnong Laitkroh Block.
Ha kane ka sngi rakhe, u MLA ka thain Sohra u bah Titosstar Well Chyne u la ong ba ka jingnang jingstad ka dei ka nongkynti jong ngi ha kaba yn nym don ba lah ban knieh ia ka jingstad.
“Ia ka spah ka phew lah ban knieh hynrei ia ka jingnang jingstad yn nym lah ban knieh", la ong u bah Chyne haba kren mynta ka sngi Hatmajai ha ka jingrakhe ia ka sngi nang thoh nang pule.
Ka jingnang jing stad ka dei kaba kongsan bad kaba halor tam ha man uwei pa uwei u briew bad ka iarap ruh ban kyntiew ia ka roi ka par, la ong u bah Chyne.
U bah Chyne u la pynpaw ia ka jingsngew kmen ia ka jinglah ki nonghikai ban trei shitom ban wanrah ia ka jingnang jingstad ha kane ka thain ha kaba haduh 77 percent ha kane ka thain kidei kiba la nang la stad bad tang 39 ngut kidei ki khynnah kiba pep skul noh shiteng por.
“Tang ba la nang ban thoh kyrteng bad ban soi ngim lah ban ong ba kidei kiba la nang la stad hynrei naduh klas VIII shaneng ngi la ban pynhap hapoh ka thup nang thoh nang pule", la ong shuh shuh u bah Chyne bad u la bynrap ba jingnang jingstad kam mut ba dei ban ioh ia ka kam sorkar hynrei ka donkam na bynta ka roi ka par ha kaba iadei bad ka rep ka riang ruh kumjuh.
Ha shwa ia kane, u MDC ka thain u bah D Kharwanlang u la ong ba dei ban pynshlur ia ki khun ki kti ba ki dei ban leit skul bad u la ai mynsiem ia ki khynnah ba kidei ban sei ia ka sap jingstad jong ki ban poi sha ka thong.
U la kyntu ia ki kmie ki kpa bad ki nonghikai ba kim dei ban ailad ia ki khynnah ban pep skul shiteng por namar kane kan ktah ia ka lawei ka jong ki.
Katba na ka liang ka ADC ka kong AL Mawlong kaba long ka symbud kongsan, ka la ong ba ka jingstad kadei ka iktiar ban kyntiew ia ka roi ka par bad ka wanrah ia ka suk ka sain ha kane kane ka thain bad ha ka jylla hi baroh kawei.
Ym tang katta, ka la ong ba lyngba ka pule puthi lah ban lah ban iada ia ka kolshor jong ka jaidbynriew.
“Ka jingnang jingstad kadei ka spah bad ym don ba lah ban tuh ia ka", la ong ka kong Wahlang.
Ha kane ka sngi la ioh ruh ia ka jingkren na u Block Mission Coordinator, Khatarshnong Laitkroh u bah SA Allya bad na kiwei kiwei de.
La pynshongkun ia kane ka rakhe da ki jinngrwai, jingshad, ki drama na ki skul bapher napher ha ryngkat ka jingdonlang ki nonghikai, ki kmie ki kpa bad ki khynnah skul bapher bapher kane ka thain.
Ha kane ka sngi la sam ruh ia ka khusnam ryngkat ka song pisa T.
3000 sha hynniew ngut ki nonghikai kiba la trei shitom ban wad ia ki khynnah ba pep ban pynrung skul biang ia ki.
Kine ki hynniew ngut ki nonghikai ki kynthup ia ka kong Ritalin Kurkalang na Khatarshnong blok, ka kong Lomida Nongkynrih na Mawkynrew blok, kong kissimai kharmuti na Mawphlang block, kong Shallmery Kharbani na Mawsynram block, Kong Emica kharnaior Mylliem blok, u bah Wankles khonglam pynursla blok bad kong Citynola na Shella bholaganj blok.
Shillong, 09 Nailur:Ki longkmie ba kha khun tang ha Ganesh Das hospital ha Lawmali ki don kumba 200 ngut eiei ha ka shi bnai kiba ioh ia ka skhim Janane Suraksha Yojana (JSY) ban leit buh ynda ki la kha na hospital.
Ia ki longkmie la leit buh ei da ka kali maruti kaba la pynkhreh ka sorkar shaduh ing jongki.
Lada shu shim kyllum, ka jingdon jong ki longkmie ba la leit buh ei da kane ka kali jong ka sorkar ha ka shi snem ka la kot sha ka 3 hajar ngut eiei ha ka shi snem.
Ki don 8 tylli ki kali maruti ba iateh bad ka sorkar ban leit buh ia ki longkmie ba kha khun bad na kine, ki don 3 tylli kiba niah da ki kynthei.
Ka sorkar ka siew dor sha kine ki maruti T.
15 shi kilometre por leit buh bad ynda ki la wan phai, ka siew T.
14 shi kilometre.
Nalor ba kane ka sorkar ka la don ruh ka skhim ai pisa ia kiba kha khun ha ka dor T.
7 spah ia kiba dei na jaka nong kyndong bad T.
6 spah kiba dei na jaka sor.
Kat kum ka khubor ba la iakren bad ki bor ba dei peit jong ka Ganesh Das ha Lawmali, la iathuh ba ki longkmie kiban ioh ia kane ka skhim JSY jong ka sorkar pdeng, ki dei ban pyndep ia ki katto katne ki bynta kiba kynthup ban leit phah peit lai sien eiei ha ki jaka surmar sorkar ban ioh ia ka Anti Natal check-up, injekshon TT ar sien, ban pyndep ia ka jingdih ia u dawai folic ban dih 100 tylli haduh ban kha.
Ki dei ban thiah ha ki jaka thiah paidbah ne general ward bad kiba thiah ha ki jaka thiah kyrpang ne private ward kin nym ioh ia kane ka skhim.
“Kiba kha ha iing ruh kin ioh ia ka pisa lada ki pyndep ia kine ki jingbthah ba ka sorkar ka la buh", la ong u heh ka Ganesh Das hospital, Lawmali.
Kiba lah ban ioh ia kane ka skhim, ki dei ban kha im ia I khunlung bad tang ar ngut khun ka sorkar ka ai bad kiba la kha palat ia ka ar ngut, kam ai pisa shuh ka sorkar.
Ia kane ka skhim kaba la pyntreikam naduh u snem 2012 na ka skhim National Rural Health Mission (NRHM), bad kito ki hospital bym dei sorkar ruh hynrei kiba ithuh ne pynrung kyrteng ka sorkar, ki don kane ka skhim ai pisa sha ki longkmie ba kha khun.
Shillong, 09 Nailur:U Mynri ka sorkar pdeng ba peit ia ka tnad Pynroi Nongkyndong u la ong ba ka sorkar pdeng ka la buh thong ba ha ka  2 tarik Risaw, 2019,  yn nym don kiban leit oh pathar namar ba kin don baroh ki longiing ia ka painkhana.
Haba kren mynta ka sngi  ha Shillong u myntri ka tnad pynroi nongkyn dong u  Chaudhary Birendra Singh u la ong ba ka sorkar pdeng ka la buh ia kane ka thong ha ka ri shi bynta na ka jingthmu jong ka Swachh Bharat Mission ba la pyntreikam da u Myntri Rangbahduh ka ri u Narendra Modi ha ka 2 tarik Risaw, 2014.
“Ngi la pynbun ia ka jingai pisa na ka bynta ban shna ia ki painkhna na kaT.
4600 sha ka T.
10,800  ban jop ia kane ka thong", la ong u Chaudhary  haba kren ha ki nongthoh khubor hadien ba la wai ka jingplie ia ka seminar ka jingiathir halor ka jing khuid lyngba ka jing iatreilang bad ka Global Sanitation ha India bad ka tnad Drinking Water and Sanitation.
U la ong ba ki la rai ban aiti ha ka jingstad ki sorkar jylla ha kaba iadei ban jied ia ki buit shna watla ka sorkar pdeng ka la jied kumba 60 tylli ki buit teknoloji ban pynbha ia ki jaboh.
U la ong ba ka sorkar pdeng ka la ai ia ki pisa kaban long naduh ka T.
7 lak haduh T.
20 lak katkum ka jingheh jong ki shnong ban shna ia ka jaka pynbha ia ki jaboh.
Na ki 6 klur ki toilet ba la shna, 1.
30 klur kim khlem trei.
“Namarkata, ka long kaba donkam ban pynkylla ia ka rukom pyrkhat jong ki briew ban iatreilang bad ka sorkar ban pynlait noh na ka jingleit oh pathar haduh u snem 2019," u la ong.
U la ong ba ka sorkar ka la shna haduh 80 tylli ki painkhana ha ka ri naduh ba la pyntreikam ia ka  Swwach Bharat Abhiyan.
U la ong ba ka sorkar ka pynshlur ia baroh ki paidbah ban iatreilang bad ban kyrshan ia ka sorkar bad ki sengbhalang khnang ban pynlong ia kane ka jingthmu kaba jop.
“Ngim lah ban pynlong ia ka ri kaba lait na ka jingleit oh pathar tang shi miet, hynrei ka donkam ia ka jingiatreilang baroh", u la ong.
Shillong, 09 Nailur:Ka jingialang jong baroh ki seng seng sain pyrthei ba la khot da u Myntri Rangbah ka jylla u Dr Mukul Sangma kam pat lah ban shim rai ban thaw ain noh ia ki rangbah shnong da ka sorkar hynrei ka jingiakren mynta ka sngi, ha ka jing ialang ka la iaid shaid shaid ba ka sorkar kan thaw hi noh ia ka ain, ym ban ai shuh ha ki district council.
Ka jingbym lah ka sorkar ban shim ia ka rai kaba shai ka long ba ki seng sain pyrthei baheh ha ka jylla kum ka UDP, NPP, BJP, bad KHNAM kim shym la wan iashim bynta ha kane ka jing ialang kaba la khot da ka sorkar.
Kiba wan sha ka jingialang ki kynthup tang ka NCP, ka HSPDP bad ka Congress kaba synshar ia ka jylla.
Hynrei, watla kiba bun ki seng sain pyrthei ki pep sha kane ka jingialang, na ka liang u Myntri Rangbah ka jylla u Dr Mukul Sangma u la ong ba ka jingialang ka long kaba seisoh bad kaba larkam.
“Kumba phi tip bun ki seng sain pyrthei ki pep hynrei ban pynthikna ban ioh ia ka jingiasyllok kaba kham bha bad kham janai, ngi la rai ban phah sha baroh ki seng sain pyrthei ia ki jingiakren ha ka jingialang halor ka jingthmu ban thaw ain noh ka sorkar ia ki bor shnong.
Ngin sa iakynduh biang ban iakren kham bha shuh shuh halor kane ka kam", la ong u Dr Mukul.
U la ong ba ka sorkar jylla ka la khot ia baroh ki seng sain pyrthei ban iakren shuh shuh ia kane ka mat kaba donkam bha.
“Namar ba ka sorkar ka la rai ban nym pynjrong shuh ia ka jingtreikam ka Ordinance, ka donkam pat ia ka jingiasyllok ban thaw noh da ka Ain ia ki bor synshar shnong,"  la ong u Myntri Rangbah.
U la ong ba ka jingialang jong ka kynhun myntri kaba la dep, ka la rai la ban ailad ia ka ordinance ba kan treikam ne ka sorkar kan thaw noh da ka ain.
Namar kane ka daw, ka sorkar ka la khot ia ka jingialang ban iakren halor kane.
“Hadien ba la pyntreikam da ka Ordinance, ka la don ka jingpynsngew na kiba bun halor kane, bad ngi sngew ba donkam ban iasyllok ia baroh ki seng sain pyrthei ban iakren ia kane ka kam kaba donkam.
Nga kyrmen ba lyngba ka jingiasyllok ngin lah ban shim ia ka rai", la ong u Dr Mukul.
U la ong ba ka sorkar ka kwah ba baroh ki paidbah kin ai jingmut halor kane ka mat.
“Ngi kwah ban iawer ia ki paidbah ban ai jingmut halor ka jingthmu ban thaw ain ia ki bor synshar shnong" la ong u Myntri Rangbah.
Halor ka jingkylli hato ka sorkar kan skud noh ia ka bor jong ki district council, u Myntri Rangbah u la ong ba ka dei ka jingbatai ia ka ain namar ba ka sorkar ka lah ban thaw ia kano kano ka ain.
“Ka dei ka jingkylli jong ka jingiarai lang hapdeng ka sorkar bad ki district council.
Ka jingthmu ka long ban peit ia ka jingbit jingbiang jong ki district council lada ki biang bad ki lah ban pyndep ia ka kam halor ka jingai bor ia ki bor synshar shnong" u la ong.
U Dr Mukul u la ong ba lyngba ka jingiasyllok, yn pyrshang ban pyndap ia ki jaka ba suda.
‘Kam dei ka jingknieh noh ia ka bor jong ki district council hynrei ngin pyndep kum u nongthaw ain “, la ong u Myntri rangbah.
Shillong, 9 Nailur:Lashai ka sngi ka 10 tarik u nailur ka NPP kan pynbna paidbah ia ki kyrtong elekshon GHADC jong ka.
Ki tyllong khubor ki la iathuh ba ka NPP kan pyniakhun tang 26 ngut ki kyrtong na ki 29 tylli ki Konstitwensi, katba 3 tylli pat la ong ba kan kyrshan ban pynjop ia ka BJP.
Katkum ka jing iathuh ki lad khubor ki la ong ba ka NPP mynta sngi ka la raikut ban jied tang 26 ngut ki kyrtong ia khun elekshon na ki 79 ngut kiba la pan tiket, bad ia ka kyrteng jong ki yn pynbna paidbah lashai ka sngi ka 10 tarik u nailur.
La ong ba haduh ba thoh ia kane ka khubor ki nongialam ba ha khmat ka NPP mynta ki dang don ha nongbah Delhi ban ia kren pynbeit bad ka BJP na bynta ka elekshon GHADC.
Katkum ka jingtip kaba la iohlum la ong ba ki lai tylli ki konstitwensi ba ka NPP kan kyrshan ia ka BJP kin dei kito ki konstitwensi kiba bun na ki nongshong shnong ki dei na ka niam Hindu kynthup ka Konstitwensi kaba hajan u myntri rangbah ka jylla ka Betasing Konstitwensi.
Ki lai tylli ki konstitwensi kiba ka NPP kan kyrshan ia ka BJP ki long ka Nagoapara konstitwensi, ka Jikjak konstitwensi bad ka Betasing Konstitwensi.
Ki lad khubor ki la iathuh ruh ba ka NPP ka la pyrshang ban ia kren bad ka UDP ban ia treilang ha katei ka elekshon GHADC ban pynliem ia ka seng Congress hynrei ki tyllong khubor na ka NPP ki la iathuh ba ka jingiakren hapdeng katei ka seng bad ka UDP ka long da kumwei katba ka kam pat ka UDP ka leh da kumwei pat.
Namar katei ka jingbym pyni ka UDP ia ka kam kumba la ia kren ka NPP kam shym la shimkhia shuh hynrei ka jingiatreilang ha ka elekshon GHADC ka ban long ha ka 12 tarik u risaw la ong ba kan long tang bad ka BJP, katba hadien ba la mih ka resol elekshon pat ki lah ban ia treilang ha kawei ka kynhun ban ia thaw EC, ong ki tyllong khubor.
Haba wad jingtip ia ka lyer elekshon ha ri Lum Garo ha kine ki sngi ki lad khubor ki la iathuh ba ka lyer elekshson ka kham shongshit bha sha ka seng NPP bad UDP, katba ka Congress pat la ong ba ka la kham dait thah ym kumba ju long ha ki elekshon ba la dep.
Shillong, 09 Nailur:Ka HSPDP ka seng sain pyrthei marwei kaba iashim bynta ha ka jingialang ba la khot da ka sorkar ban iakren halor ka jingthmu ban shna ain noh ia ki rangbah shnong ha kane ka jylla, ka la ong ba ka kyrshan ia kano kano ka bill ka sorkar ban pynkup bor ia ki dorbar shnong bad rangbah shnong tangba ka dei ban iaid katkum ki kyndon jong ka Village Admini stration Bill (VAB) ka KHADC.
Haba kren sha ki nongthoh khubor hadien ba la mih na ka jing ialang, u MLA ka HSPDP u bah Witting Mawsor u la ong ba, “ka party ka kyrshan ia ka sorkar ban thaw ia kano kano ka Bill ban ai bor ia ki bor shnong bad ki Rangbah shnong tangba kam dei ban iaid lait ia ki kyndon ba don ha ka VAB 2014″.
U la ong ba ka jingshna ia ka ain, ka donkam kyrkieh hadien ba ki rangbah shnong ki la shah sloit noh ha ka Meghalaya High Court bad ban tem ia kane ka jingeh, la donkam ban don noh ka ain.
Ha kawei ka liang, u Myntri rangbah barim ka jylla u Bah DD Lapang u la ong ba ka donkam ia ka sorkar ban thaw noh ia ka ain ba kin ioh ia ka bor.
Haba kylli ba ki rangbah shnong ki pyrshah ia ka sorkar ba kan thaw ain ia ki, u Bah Lapang, u la ong “kumno ki pyrshah haba kim pat iohi bad kim pat tip kaba sniew ne kaba bha".
U la ong ba ka sorkar kan pyniap noh ia ka Ordinance bad kan sa wanrah da ka bill ha iing dorbar thawain ban pynkup bor ia ki rangbah shnong.
“Ngi la dei ban sngewnguh ia ka sorkar kaba la wanrah da ka Ordinance hynrei ki briew ki ong kam biang bad ka sorkar kan buh noh da ka Bill ha jaka ka ordinance ha iing dorbar", la ong u Bah Lapang.
Shillong, 9 Nailur:Ka la don ka jing iakynduh ki nongialam ka Synjuk Ki Rangbah Shnong mynta ka sngi bad u CEM KHADC u bah Pynshngain N Syiem ha ryngkat ka jingdonlang u Deputy CEM u bah P.
T Sawkmie bad kiwei pat ki EM ka KHADC.
Ki Rangbah Shnong ba kynthup ia President jong ka Synjuk ki Rang bah Shnong u Dr.
W Kharshiing, u bah Khrawbuit Ryntathiang bad kiwei pat ki nongialam jong ka Synjuk Ki Rangbah Shnong ka Bri u Hynniewtrep kim shym la treh ban ia kren bad u nongthohkhubor naba ki la ong ba ka dei tang ka jingiakynduh jong ki bad u CEM ban ia kren ia khana ia katto katne tylli ki kam.
Haba pyrshang ban wad jingtip na ki tyllong khubor halor katei ka jingiakynduh jong ki la ong ba ha katei ka jingialang ka KHADC hapoh ka jingialam u bah Pynshngain ka la bthah ia ki Rangbah Shnong sor bad khapsor kiba hap hapoh jingpeit ka KHADC ba ki dei ban pan sanad thymmai biang na ki Syiem jong ki khnang ba yn pynkupbor noh ia ki da ka Rules kaba ka KHADC ka la dep ban pass ha ka Dorbar kyrpang jong ka kaba la long dang shen.
Katkum ka jingiathuh ki lad khubor ki la ong ba lyngba katei ka jingioh Sanad thymmai yn pynkupbor biang ia ki Rangbah Shnong da ka Khasi Hills Autonomous District (Appointment and Succession of Chiefs and Headmen) Rules 2015.
Hadien ba ki Rangbah Shnong ki la ioh Sanad thymmai na ki syiem jong ki la ka long na u Syiem ka hima Mylliem ne Khyrim ne kiwei pat kiba hap hapoh u pud u sam ka KHADC ( tang ha sor bad khapsor shuwa) , ki la lah ban ai sertiphiket sha ki paidbah kum ka serttiphiket sngi iap, sngi kha bad kiwei, hynrei ha katei ka sertiphiket ki hap pat ban buh da ka jingthoh ha khlieh (Letter head) ka ban pyni shai ba ki la ai lyngba ka jingioh bor na ka KHAD (Appointment and Succession of Chiefs and Headmen) Rules 2015 bad ia kaba kum katei ka jingthoh ki hap ban buh ha manla ki sertiphiket ba ki ai sha ki paidbah.
La ong ba ka daw ba ka KHADC ka la bthah ia ki Rangbah Shnong ban leh kumtei ka dei ba ka la pynkhreh lypa lada jia ba ka mih ka jingkylli na ka High Court ban ong da ka Aiñ aiu la pynkupbor ia ki, ka jubab ba kin ai ka long da kaba shu pyni beit ba la ai bor da ka KHAD (Appointment and Succession of Chiefs and Headmen) Rules 2015.
Shillong, 08 Nailur:Lah ban ong ba ka long kaba sngew phylla ban tip, ba ka tnad ka ka koit ka khiah ka jylla ka ka la pynlut palat T.
7 klur ban thied ia u dawai pynbha symbai ia ki shynrang ne u Zy 10 forte capsule ha u snem 2010-11 bad 2011-12.
Ia une u dawai la thied na ka National Rural Health Mission (NRHM).
Katkum ka jingtip ba la ioh da ka ain wad jngtip paidbah, ba la pan da ka President ka Civil Society of Women Organisation (CSWO) ka Kong Agnes Kharshiing, ha u snem 2010-11, ka sorkar ka la thied tang 5000 tylli ki capsule ha baroh kawei ka jylla ban sam sha ki shynrang ki bym ioh khun hynrei ha u snem ba bud kata ha u snem 201-12 ka la thied haduh 20, 075, 00 lak tylli ki capsule.
Ka jingkylli ka mih hato ki shynrang ha Meghalaya ki bun ki bym bha ki symbai ban iashong kha kaba la pynlong ia ka sorkar ban thied dawai haduh katne.
Ka jingtip ka la pyni ba ha u snem 2010-11, ka pisa ba la thied ka long tang T.
20,12,500 lak hynrei ha u snem 2011-12, ka la kiew kynsan haduh T.
7, 12,66,250 klur.
Katkum ka jingtip, la pyni ban na ki hynniew tylli ki district ha ka jylla, ha u snem 2011-12, ka East Garo Hills ka la ioh bun tam u dawai haduh 400000 lak tylli, [bteng sla 7]ka South West Garo Hills 350000 tylli, West Garo Hills 300000 tylli, West Khasi Hills 348000 tylli, East Khasi Hills 200000 tylli, Ri-Bhoi district 7500 tylli bad ka Jaintia Hills district ka ioh tang 2000 tylli ki dawai.
Ka Civil hospital Tura ha West Garo Hills ka ioh 10000 tylli ki dawai.
Ka sorkar jylla ka la aiti ha ka Meghalaya Drugs Distributors na Tura ban sam ia kine ki dawai ha ka jylla.
Lada shu shim ia ka jingkhein na ka jingthied dawai, kiba bun ki shynrang ha kane ka jylla kim don ki symbai shongkha kiba seisoh bad ki hap ban dih da une u dawai sorkar.
Halor kane, na ka liang u myntri ka koit ka khiah u Bah AL Hek um shym la bna eiei.
“Ngam tip eiei ia kane.
Ngan wad na ka tnad bad lada donkam lah ban thung da ka jingtohkit ban lap ia ka jingshisha", la ong u Bah Hek.
Shillong, 10 Nailur:Ka HYC, Bari dua Circle, Ri Bhoi District ka la phah da ka jingthoh sha u Syiem ka Hima Mylliem u Pa’iem Latho Manik Syiem ban dawa ba u dei ban hukum ia u Syiem ka Raid Marwet ba un beh noh ia ki dkhar kiba shong dukan ha ka Iew hima ha Baridua hynrei ban ailad noh ia ki samla Khasi ba kin sdang ia ki kam jong ki, namar ba baroh ki dukan kiba Dkhar ki lah ban trei ka la ong ba ki dei ki juh ki kam kiba ki Khasi ruh ki lah ban leh.
Ha katei ka jingthoh kaba la soi da u John Nongrum, President HYC Baridua Circle kaba la aiti sha u Syiem ka hima Mylliem ka HYC ka la pyntip ba ki don kumba 15 tylli ki dukan kiba bit la biang ha katei ka Iew, hynrei u Syiem Raid Marwet um shym la ai ia ki khasi bad ka la kynnoh ba haba ki khasi ki wan ban wad dukan u ju pan bai boina (Security) lane ka Salami kaba T.
1.
50 haduh T.
2 lak tyngka bad ka dor bai wai pat ka long T.
2000 haduh T.
5000 tyngka shibnai.
Ka la kynnoh ba namarba ki Khasi kim shym lah ban siew ia katei ka Salami u Syiem Raid Marwet uba peit ia katei ka Iew u ai dukan beit sha ki Dkhar.
Ka jingthoh ka la ong ruh ba ki dukan ba ki dkhar ki buh ha katei ka iew ki dei ki dukan die jain , die juti, die dawai, dukan die kyiad bad kiwei pat ki jjait dukan kiba ki samla Khasi ki lah ban trei, bad ka la ong ruh ba dei tang ma ki kiba shong dukan ha katei ka iew ki dkhar ki ju shim kabu ruh ia ka dor mar ban khniot ia u paidbah.
“Ngi dawa ba phin hukum ia u Syiem Raid Marwet ba um bit shuh ban pan salami na ki Khasi bad um bit shuh ban ai wai dukan sha ki dkhar lada jai ba ki kam ki dei ba ki khasi ki lah ban trei, ngi khmih lynti ba phin pyndep ia katei ka jingdawa ka seng hapoh ar taiew, lym kumta ngin shim da ki lynti kiba tyngeh na ka bynta ban pynioh nong ia la ki para jaitbynriew" pynkut ka jingthoh u President bad Secretary ka HYC Baridua Circle sha u Syiem ka hima Mylliem.
Shillong,10 Nailur:U bah Bindo M Lanong, Working Pre sident ka UDP u la ther tyngeh ia kane ka sorkar kaba la ialam da ka seng Congress hapoh ka jing ialam u Dr.
Mukul Sangma u myntri rangbah.
U bah Bindo u la ong ba kane ka sorkar kaba mynta ka dei ka sorkar kaba leh khyllah ym kum kum kiwei pat ki sorkar kiba la leit noh, “Ngi la mad naduh ka por u Captain Sangma, ym pat sorkar kaba mushlia ia ki kam ka District council, hynrei dei tang kane ka sorkar khyllah u Mukul" ong u bah Bindo haba ia kren bad u Rupang.
Haba kren ia ka jingmushlia ka sorkar ia ki kam synshar khaddar kijba hap hapoh ka jingpeit ka District council u bah Bindo u la ong “Imat kane ka sorkar kam kwah ban ia jai jai lane ban ia shongsuk shongsain, ka la thaw jingkulmar jing jang da kawei bad jingjang da kumwei pat" u la ong.
U la ong ba ka KHADC ka dei ka nongpeit ia ka synshar khadar ka riti ka dustur, hynrei mynta pat la wan ban mushlia noh da ka sorkar ia ki kam jong ka, “Ka long kumba leit mushlia mano ia ka khun jongno" bynrap biang u bah Bindo da kaba ong ruh “Don jingmut aiu ban don ka district Council lada wan mushlia noh da ka sorkar ia ki kam jong ka , ka district Council ka dei ka paia kaba khlain tam hynrei ka jingwan mushlia ka sorkar i kumba ka kwah ban pynduh pyndam noh ia ka".
Utei u nongialam ka UDP u la kyntu ia ka KHADC ba ka dei ban ieng skhem ha ka nongrim jong ka ym ban ailad ia ka sorkar ba kan wan tuklar ia ki kam jong ka bad u la ong ba u kyrshan ruh ia ka jingpyrkhat u CEM ka KHADC u bah Pynshngain N Syiem ban ujor sha Supreme Court.
“Nga kyrmen ba lada u CEM un leit sha Supreme Court khlem pep ka Supreme Court kan pynksan beit ia ka District Council", pynkut u bah Bindo.
