Hynrei, kaei kaba la jia ha kane ka por lane hadien ka prokram ha kane ka jaka, ka pynmih bun ki dak jingkylli ïa kaba ki nongshong shnong jong ka jylla ki donkam ban ïoh jubab," la ong seng.
“Katkum ka Facebook Page, la sakhi ïa ki phew tylli ki lama jong ka National People’s Party ha kane ka jingïalang bad wat ha ka rynsan ba la mang kyrpang ban shong ki kynrem ki lyndan bad ki nongïalam jong ka Party la teh da ki lama jong ka NPP.
Kane rynsan pynlong jingïalang ka dei kaba la pyndonkam ban buh ïa u mawnongrim bad ban pynlong ïa ka jingïalang jong ka party.
Mynta ka jingkylli ka mih, hato ka party ka donhok ban pynlong rynsan saiñpyrthei ha ka prokram jong ka sorkar lane na kano ka daw la pynlong ha kane ka kajuh ka jaka ba la pynlong ïa ka prokram ka Sorkar? la buh jingkylli ka HYC ïa ka NPP.
“Hato kane kam dei ka jingpyndonkam bakla ïa ka bor da ka seng saiñpyrthei kaba ïalam ïa ka sorkar synrop? Ngi sngew ba ka jingpynlong saiñpyrthei ïa ki projek ka sorkar ba la mang na ka bynta ka jingmyntoi jong kiba bun ki shnong da kawei ka seing saiñpyrthei ka dei ka buit pyrshang ban pynbiej ïa ki nongshong shnong jong ka thaiñ tang ban ïoh khroh vote," la kynthoh shuh shuh ka Seng.
“Ka long kaba sngewsih ba u Myntri Rangbah uba mihkhmat ïa ka Jylla baroh kawei bad ban trei na ka bynta ka bha ka miat jong ki paidbah ha ka rukom ba noh shiliang ka tarajur, ban shu pyndonkam ïa ka rynsan jong ka Sorkar ban pynlong iew na ka bynta ka seng saiñpyrthei jong u.
Kane ka dei ka bym lah satia ban pdiang daleilei bad dei ban pynrem lang da baroh,"kynthoh ka HYC.
“Ban pynbha ïa ki jingshna na ka bynta u paidbah bad na ka bynta ka roi ka par jong ka jylla ka dei ka jingkitkhlieh ba hakhmat eh jong kano kano ka sorkar.
Ka pisa ba la mang na kabynta ki projek ka dei kaba la siew da u paidbah bad ym da kano kano ka seng saiñpyrthei.
Lada ka dei ka pisa kaba la mang na ka pla tyngka jong ka seng saiñpyrthei, ngim don eiei ban kynthoh.
Hynrei ka pisa ba la siew khajna da u paidbah kam shym mut satia ba ki seng saiñpyrthei ki lah ban put turoi katba ki mon," la ong ka Seng.
Shuh shuh ka HYC ka la kynthoh ruh ba ka jingsieh ïa ki lama jong ki seng saiñpyrthei ha kino kino ki prokram ka Sorkar ka pynpaw ba kane ka Sorkar ka leh tang ban ïoh jingmyntoi ka party.
“Ngi pynrem jur ïa ka jingpyrshang jong ka NPP lane wat ïa kino kino ki seng saiñpythei kiba don ha ka bor, ban shu pynlong saiñpyrthei ïa ki kam pynroi ha ka jylla bad ban ïalam bakla ïa ki paidbah lyngba ki lama jong ka party," la takraiñ ka HYC.
Ka HYC ka la pynpaw ba kan ïai bteng ban pynsawa ïa ka sur pyrshah ïa kano kano ka jingleh bymhok jong ka Sorkar bad ka la maham ruh ïa ki seng saiñpyrthei kiba don ha ka bor ba kim dei ban pynlong saiñpyrthei ïa kino kino ki projek ha ki sngi ki ban dang wan bad bynrap ruh ba ka seng kan sa nang peitngor bad shim ruh da ki lad ki lynti kiba tyngeh lada kum kine ki jingjia kin dang jia nangne shakhmat.
Shillong, Risaw 02: Ka don ka jingong, “ka Um ka dei ka jingim".
Ka jingpyntreikam Pura ïa ka skim ban pynbiang umbam umdih kaba Khuid ha baroh ki thliew ïing ka jylla, la ïoh jingithuh da ka sorkar kmie ha ka rynsan sam khusnam jong ka Ri ha ka sngi U Blei jong ka 2 tarik Risaw.
Ha kane ka sngi kyrpang kaba dei ka sngikha jong u kpa ka jaidbynriew, u Mahatma Gandhi, ka President ka Ri, ka Droupadi Murmu ka la pynkup burom ïa ka jylla na ka jingïoh nam Best Performing states ban pyndonkam pura ïa ka JJM (Jal Jeevan Mission) ha ka ri.
U Myntri ka tnat Public Health Engineering (PHE) u Bah Renikton Lyngdoh Tongkhar u la pdiang ïa kane ka khusnam ha ka jingïadon lang u Gajendra Singh Shekhawat, u Myntri ka sorkar pdeng u ba dei peit ïa ka Jal Shakti, jong ka Sorkar India.
Ka jylla Meghalaya ka long ka jylla ka ba rit lada ïa nujor bad kiwei ki jylla ka Ri, hynrei ka la wan ba ar ha ka thup ki jylla kiba lah ban pyndonkam pura ïa ka skim JJM.
Ha ka thup ‘Har Ghar Jal’ (HGJ), ka Meghalaya ka wan kham hakhmat ban ïa ka Assam, J&K, Kerela, Manipur, Nagaland, Rajasthan, Sikkim, Tripura, Uttarakhand, Karnataka, Goa, bad kiwei ki jylla.
“Ban pynbiang bad pyndap umbam umdih, ka dei kawei na ki thong kaba kham eh jong ka sorkar.
Da ka jingsdang ïa ka JMM ha u bnai Nailar 2019, tang 4,500 ki long ïing ha ki thain nongkyndong ki la ïoh umbam umdih da ki kor um ha la thliew ïing hynrei mynta, kumba 2.
53 lak ki thliew ïing ki la ïoh kor um dih ha la ïing.
Shuh shuh kumba 100% na ki longïing kiba don ha ki 1500 tylli ki shnong, mynta ki la ïoh um ha la ïing, kaba la ïarap shibun bad pyllait ïa ki na ka ban leit tong um na ki jaka ba jngai.
“Nga ai nam ïa kane ka khusnam sha baroh ki ophisar bad ki nongtrei jong ka tnad PHE kiba la trei borbah ban pynurlong ïa kane ka skim kaba jop", ong u Conrad Sangma, u Myntri Rangbah ka Meghalaya.
Ka jingeh ban pyntreikam ïa kane ka skim ha jylla ka long ka jinglong jingman ki jaka thiep bad ki sharing lum ha jylla, ki jingjngai ki ïing na kawei sha kawei pat khamtam ha ki thain nongkyndong.
K jylla ka la pynkiew ruh ïa ka jingbei tyngka na ka 27 klur tyngka ha u snem 2019 sha ka 1407 klur ha u ne u snem 2022, ka jingkiew kaba 51 shah ban pynbiang umbam ha jylla.
Shuh shuh, ka Project Urban Water Supply Phase-I jong ka Williamnagar, la khein kyllum ha ka jinglut kaba 122 klur tyngka.
Kiwei ki project sam umbam ki kynthup ïa ka Greater Shillong Water Supply Project, ka Nongstoin Urban Water Supply Project, ka Greater Rymbai Water Supply Project, bad ka Greater Ampati Water Supply project ha ka jinglut ka ba 593 klur tyngka.
“Kane ka khusnam ka dei shisha ka khusnam lyngba ka jingtrei shitom ban pynbit pynbiang umbam ïa baroh.
Tangba ngi dang jngai ka lynti ban poi sha ka thong ban kyntiew ïa ka jylla sha ka kyrdan jong ki shiphew tylli ki jylla ha ka ri baroh kawei," pynkut u myntri ka jylla u Conrad Sangma.
Shillong, Risaw 2 : Hadien ba la mih bun ki jingkynthoh ba ka Party Congress ka dei ka party jong ka long ïing ki Nehru-Gandhi wat la kane ka long ïing ka la ïalam ïa ka Congress da ki phew phew snem mynta, hynrei mynta ka kynti ka Sonia Gandhi, u Rahul Gandhi bad ka Priyanka Gandhi Vadra ki la rai ban kynran dien noh ban ïa khun ïa kane ka shuki President jongka All India Congress Committee (AICC) da kaba ki la rai ruh ban ym kyrshan ïa uno uno ruh na ki ban ïakhun hynrei kin pdiang bad mynjur ïa uno uno uba ki nongïalam bad ki dkhot jongka Party ki jied ban shimti ïa kane ka kam.
Kumta ha kane ka kynti ki ban ïakhun ïa kane ka shuki kin long noh u Shashi Tharoor u MP ka Lok Sabha na Thiruvanthapuram, Kerala ba 65 snem ka rta pyrshah ïa u Mallikarjun Kharke MP Rajya Sabha na Karnataka ba 80 snem ka rta.
U K.
N Triparthi na Jharkhan ruh u thep kyrteng tangba u shah kyntait noh namar bym biang ki jingdonkam kumba la bthah da ka riti pynïaid kam ka seng Congress.
Na ka liang u Tharoor u la dep pynpaw “ Wat la ka long ïing Gandhi kam shimti shuh ïa ka shuki President hynrei kin long hi ki nongsaiñdur bad nongai buit aibor jongka party ha ki por ban sa wan ruh ym dei ba kin leh jngai na ka party".
Ka jingthep vote na ka bynta kane ka shuki President ka AICC kan long ha ka 17 tarik Risaw 2022 bad ka jingniew vote kan long ha ka 19 tarik Risaw 2022.
Kin don 9000 ngut ki dkhot jongka Congress ki ban ïashim bynta ha ka jingthep vote.
Nangne na Meghalaya kin don tang 68 ngut ki ban leit ïashim bynta ha katei ka jingthep vote.
Kan long ruh ka sien ba nyngkong eh ba ka Congress kan leit ban jied President AICC khlem ki MLA.
Kine ki arngut ki kyrtong ki la sdang ban ïaid kylleng ki jylla ban leit pan jngkyrshan na ki dkhot jongka Congress na ka bynta katei ka shuki President khnang ba kin ïoh pynkylla dur biang ïa ka seng Congress kaba la nang ring swai nang ring swai katba nang ïaid ki por.
Kane ka jinghap pynlong ka Congress ïa ka ilekshon ka dei namar ka jingbym treh shuh u Rahul Gandhi ban shim ïa ka lyngkor President wat hadien ka jingleit khroh leit kjor kiba bun bah ki nongïalam ba la kham rangbah jong ka seng bad ki nongkyrshan radbah jong ka longïing longsem Gandhi.
Kumba long mynta kane kan dei ruh ka ilekshon kaba nyngkong eh hadien 24 snem ha ka seng Congress mynba ka jingïakhun hapdeng ka Sonia Gandhi pyrshah u Jitendra Prasad kaba ka Sonia Gandhi ka pynrem kput ïa u Prasad katba ïa u Rahul Gandhi ha u snem 2017 u jop suk khlem don ka ïakhun ilekshon namar ym don nongïakhun pyrshah ïa u.
Kane ka jingïakhun hapdeng u Tharoor pyrshah u Kharge la dep tip thikna ba kan buh ïa u Tharoor ha ka jingeh bha ban jop namar kiba bun ki la ngeit ba na ka liang ki Gandhi ki rai ban pynïeng ïa u Kharge uba dei ruh u nongkyrshan ba pyndem tdong jong ka ïing ka sem jong ki ym kum u Tharoor uba la phah ruh da ka shithi ryngkat ki 23 ngut ki nongïalam ka Congress ban dawa pynlong ilekshon noh na bynta ki post ha ka party jong ki.
U Tharoor u dei ruh u MP jong ka seng Congress uba la jop laisien bad uba la kular ruh ba lada ki dkhot ka congress kiban ïoh thep Vote kin pynkhamti ha u ïa ka lyngkor na ka liang jong u un pynkylla dur ïa ka Congress namar ka rukom ïakhun ilekshon jong ka pyrshah ïa ka BJP hapoh ka jingïalam u Modi bad u Amit Shah kam ju lah ban jop satia.
U Tharoor u dei ruh u myntri barim jong ka sorkar pdeng bad u nongthoh kot uba bna nam bha uba la pynmih 24 tylli ki kot uba la long teng ruh u Under Secretary General jong ka United Nations.
Katba u Kharge pat u la jop kum u MLA na ka jylla Karnataka la 9 sien bad kum u MP pat 2 sien bad u la long ruh u Nongïalam ka Liang Pyrshah ha Rajya Sabha ha shuwa ba un hiar shuki noh na bynta ban pynkhreh ïa ka ilekshon President ha ka seng Congress.
Lada peit na ka kyrteng kiba tyrwa ïa u kum u kyrtong la ïohi ba u Kharge u ïoh ruh ka jingkyrshan kaba khraw na kiba bun bah ki nongïalam ba la kham rangbah ka seng ym kum u Tharoor uba ïoh jingkyrshan na kiba kham samla bad ki nongtrei party ki bym da paw khmat than.
Kiba bun bah ruh ki dkhot bad nongkyrshan ka Congress ki kwah ba u Tharoor un shah jied namar ki ong u dang kham khlaiñ ka met bad ka jingshemphang ruh kaba ïar bad u long ruh uba biang bha namar ïa lade u lah ban jop ilekshon wat hadien ba kiba bun ki MP Congress ha u snem 2024 bad 2029 ki rem kput ha ki kyrtong ka seng BJP ym kum u Kharge uba la rem ïa ka ilekshon.
Don pat kiba ong ba u Kharge ba kum u briew uba la don ha ka kam saiñ pyrthei la 50 snem u tip kham bha bun hajar shah ban ïa u Tharoor uba bsuh khlieh dang ha u snem 2009 sha ka saiñ pyrthei bad uba dang shu wanphai na sha bar ri ruh dang ha u snem 2008.
Shillong, Risaw 03 : U Myntri Rangbah Duh ka ri, Narendra Modi u la plie ïa ka “Swarnim Gujarat Sports University" ha Desar kaba long katkum ka juk mynta.
U Myntri Rangbah Duh u la ai jingkren ruh ïa ki nongïalehkai na kylleng ka ri kiba ïashim bynta ha kane ka National Games.
Ha ka jingai jingkren jong u, u Myntri Rangbah Duh u la ong ba ka jingsngew ha kane ka jingplie ïa ka National Games ka dei ka bym lah ban batai.
U la ong ba ka jingshongshit jong kane ka lympung kaba heh haduh katne katne ka dei ka bym lah ban batai.
Palat 7000 ngut ki nongïalehkai, palat 15000 ki nongïashim bynta, palat 35000 tylli ki kolej, ki skul bah bad ki skul bd ka jingïasoh jong palat 50 lak ngut ki shah hikai bad ka National Games ka dei kaba kyrpang bad ka bym pat ju jia mynshuwa, u la ong.
“Ha ka madan ïalehkai kaba heh tam ha ka pyrthei, ka ri kaba dang shen, ha ka lympung ïalehkai kaba heh tam ha ka ri Haba ka lympung ka long kaba itynnad bad kaba kyrpang kumne, ka mynsiem ruh ka dei ban long kaba kyrpang," u la ong.
U la kren ïa ki ktien kyrpang jong ka National Games Anthem ‘Judega India – Jeetega India’ ïa kaba la pynbud da baroh kiba don ha kane ka madan ïalehkai.
U la ong ba ka jingskhem jingmut kaba ïohi ha man ka dur khmat ka dei kaba wan shuwa ïa ka lawei kaba phyrnai jong ki kam ïalehkai jong ka India.
U la ïaroh ruh ïa ka jinglah jong ki briew ka Gujarat ban pynlong ïa ka lympung kaba heh kat kane ha ka por kaba khim.
Jowai, Risaw 03 : Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi Balang ha Kiang Nangbah Stadium, Jowai.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar jong ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun mynta ka sngi ka Evergreen Mukhla SC kala lah ban pynliem da 3-2 kol ïa ka Wahiajer SC, ïa ki ar kol la thep shwa da ka Wahiajer lyngba u Niki Phawa ha ka minit ba 18 & 44.
Katba ha ka jingïakhun jong ka kylla miet ka Evergreen Mukhla SC kala ïaleh dohïap ban pynphai kylla ïa kitei ki kol bad dei ha ka minit ba 60 kala ïoh ban thep ïa ka kol ba nyngkong da u Eddie Rayner Suna, bud sa ka kol ba ar da u Robert Bang ha ka minit ba 87.
Hadien kane ka Evergreen Mukhla SC kala thep biang sa ka kol kaba lai lyngba u Teddyson Bang ha ka minit 90+1 kumta ka la jop da 3-2 kol.
Ka jingïakhun lashai ka sngi 4 tarik kan long hapdeng ka Chutwakhu SC pyrshah ïa ka Sailung Ialong SC haka por 2 baje shiteng nohphai sngi.
Shillong, Risaw 03 : Ka Meghalaya Basketball Association (MBA) ha ka 1 tarik Risaw (sngi Saitjaiñ) ka la ïoh ban pynlong ka jingpyrshang (trial) ban jied ïa ki nongïalehkai kiba dei ha ka liang ki junior shynrang bad kynthei ha madan Basketball ha Polo, Shillong.
Ki nongïalehkai ba ka liang ki shynrang kiba la shah jied na katei ka prokram ban mihkhmat ïa ka jylla sha ka 2nd North East Olympic Games 2022 kaban sa pynlong ha kane ka jylla naduh ka 10 tarik Naiwieng ki kynthup ïa u Daniel Babitlang Rani (EKHD), Rijanmi Synnah (WJHD), Rapborlang Kharpuri (EKHD), Josaia Sungoh (EKHD), Rodrick Lyngdoh (EKHD), Venpuia (EKHD), Amos Rapbor Myrboh (EKHD), Cuwe Mero (EKHD), Andy Lianlal (EKHD), Mebanjop Shadap (EKHD), Friendly John Lyngdoh (Ri Bhoi) bad u Brelian M.
Marak (WGHD).
Kiba la shah jied kum ki rangïalehkai pynap (reserve) ki long u Rudolf M.
B Marweiñ, Beibeipatha (EKHD), Salgado CH Sangma (WGHD) bad u Damanbha Khyriem (EKHD).
Head coach jong kane ka kynhun ki shynrang u dei u Bah Dulon Banjop Kharsati, Asst Coach Ronaldo Kalwing bad Manager Bah Mark A.
Dunai.
Katba ha ka liang ki kynthei kiba la shah jied ki long ka Wapaka Sumer (EKHD), Lynette P Mylliemngap (EKHD), Reyana Syiemsad (EKHD), ka Hakidaroi Sumer (EKHD), Wanrikiti Kurbah (EKHD), Nicole D Lyngdoh (EKHD), Ibanakisaka Basaiawmoit (EKHD), Stacynia Ryntathiang (EKHD), Saphira Sun (EKHD), Wansara Nongsiej (EKHD) ka Graceful Lyngkhoi (EKHD) bad ka Tengsilchi B Marak (WGHD).
Kiba la shah jied kum ki thei pynap ki long ka Tipriti Bareh (EKHD), Ibankerbha Mawlong (EKHD), Phibanylla Marweiñ (EKHD) bad ka Feridicaa J Nongrum (EKHD).
Head Coach dei ka Yolinda Hynñiewta, Asst Coach Arthur Lyngdoh bad Manager Cordialicia Dkhar.
Na ka liang ka Basketball Association kan sa pynlong pat ka jingpyrshang (trial) na bynta ka kynhun ki senior (Shynrang bad Kynthei) ha ka 7 tarik bad 8 tarik Risaw ha madan Basketball ha IIM Mawkasiang naduh ka por 6:30 baje mynstep.
La shah tang na bynta ki nongïalehkai kiba dei ki trai shnong jong ka jylla Meghalaya ban ïashim bynta ha katei ka prokram jied nongïalehkai da kaba wanrah lang ki syrnot jingpynshisha ha ka por ba pynrung kyrteng.
Ka prokram kilan met na bynta ka kynhun jong ki senior kan sdang naduh ka 10 tarik Risaw 2022 ban pynkhreh na bynta ka North East Olympic Games kaban sa pynïalehkai ha kane ka jylla naduh ka 10 tarik haduh ka 16 tarik Naiwieng 2022.
Shillong, Risaw 03 : U MLA ka Mawlai Konstitwensi u Bah Process T Sawkmie hynne ka sngi u la noh synñiang 2 lakh tyngka sha ka Mawlai Sports Club ha ophis treikam jong u ha Mawlai Nongpdeng.
U la aiti ïa ka song pisa ha u President ka Mawlai SC u Bah Marcel Kharbani, ha ka jingdon ryngkat u General Secretary Bah Mawkordor M.
Nongsiej, ki nongkitkam ka MSC, u Bah Homer Kharkongngor, President ka UDP Mawlai Circle, Bah Wanseng Jyrwa bad kiwei kiwei.
Haba ïadei bad kane ka jingai u Bah PT Sawkmie u la pynpaw ba u la noh synñiang ïa ka MSC kum shi bynta jong ka jingdon bynta lang halor ka jingwanrah burom ka Sport Club kaba la ïohrah ïa ka nam lahduh ha ka SPL ba mynta ka samoi bad u pynpaw ruh ba un ïai don rymgkat bad ka MSC ha ki sngi kiban sa wan ruh.
U pynpaw ruh ba u dap da ka jingkmen ba ha ka por ba u long kum u Myntri ba khmih ïa ki kam sports ha ki snem kiba la leit u la lah ban pynshna ïa ka stadium, ym tang katta, hynrei u la lah ruh ban pynïoh ïa ki Indoor Sports Hall kiba bun hapoh Mawlai.
Kum u nongmihkhmat u la pynpaw ba u la shimkhia ruh ban pynurlong ïa ka madan ha Mawtawar kum kawei ka National stadium hapoh ka thaiñ.
“Nga sngewsarong ba ka Mawlai SC ka la ïohrah ïa ka nam lahduh ha kane ka samoi kaba mynta bad nga ai khublei kyrpang ïa ki nongïalam ka Mawlai SC bad ïa baroh ki rangïaialehkai kynthei bad shynrang kiba la wanrah nam bad burom ïa ka shnong Mawlai," ong u Bah PT Sawkmie.
Ha ka juh ka por u ai khublei ruh ïaia u Bah P.
M Lamare, uba kyrshan ïa ka Mawlai SC bad u kyntu ïa u ba un dang ïai bteng kyrshan ïa ka klob ha ki sngi ki snam kiban wan ruh.
Tang hadien katto katne bnai ba ka sorkar Meghalaya bad Assam kala pyndep ïa ka jingpynbeit pud ha ka sien ba nyngkong, ha kaba 2 ngut ki Myntri Rangbah jong ka Jylla Meghalaya bad Assam kila dep ruh ban soi ïa ka MoU hakhmat u Amit Shah myntri ka kam pohïing ka Ri, ki 2 ngut ki Myntri Rangbah jong ka jylla Meghalaya bad Assam u Conrad Sangma bad Himanta Biswa Sharma mynta ka sngi ki la ïakynduh biang ha Secretariat ka Assam ha nongbah Guwahati ban sdang biang ban ïakren bad pynbeit na ka bynta ka jingpynbeit pud haka wat Ba Ar haki 6 tylli ki jaka kajia pud ka Meghalaya bad Assam ba kynthup ïaka Block I, Block II, Psiar, Khanduli, Borduar, Mawtamur, Langpih kiba dei ki jaka ba hap ha ki 3 tylli ki district jong ka jylla.
Ïa katei ka jingïakynduh jong ki 2 ngut ki Myntri Rangbah ka jylla Meghalaya bad Assam ha ka sngi U Blei ha Janata Bhawan, Assam haka jingdonlang ruh ki Chief Secretary jong ki 2 jylla bad kiwei kiwei ki heh ophisar ha kaba la mynjur lang ban thaw noh biang ia ki Regional Committee.
Ka sorkar Meghalaya kaladep ban thung ïa ki Regional Committee na ka bynta ban pynkhreh ïa ka jingïakren pynbeit pud ha ka bynta kaba ar.
Kine ki Regional Committee kin long ha ki khappud jong ka West Khasi Hills bad ka Assam, ha kaba ïa kane ka Committee ha kane ka thaiñ yn khlieh da u Bah Renikton Lyngdoh Tongkhar bad ki dkhot kin long u Bah Macmillan Byrsat, MLA Nongstoiñ, u MLA ka Rambrai-Jyrngam, Bah Kimfa S.
Marbaniang, u Deputy Chief Executive Member (CEM)u Bah Gigur Myrthong bad u MDC Bah Bajop Pyngrope.
U Deputy Commissioner, West Khasi Hills District, un long u Member Secretary.
Kawei pat ka Committee kadei na ka bynta ka RiBhoi District ban khlieh da u Bah Prestone Tynsong bad ki dkhot ki long u Bah Dasakhiat Lamare, MLA Mawhati bad Myntri ka Sorkar jylla, Nangta u MLA ka Nongpoh, u Bah Mayralborn Syiem, u MLA ka Jirang, u Bah S.
Sohtun, u Executive Member ka KHADC Bah Jambor War, ki arngut ki MDC, u Bah Rangkynsai Kharbuki bad u Bah Vioctor Rani.
U Deputy Commissioner, Ri-Bhoi District u long u Member Convenor.
Kawei pat kadei na ka bynta ka Jaiñtia Hills ban khlieh da u Bah Sngiawbhalang Dhar.
Ki dkhot ki long u Myntri kam pohïing, Bah Lahkmen Rymbui, u Bah Comingone Ymbon, Bah Nujorki Sungoh, ki MLA bad kumjuh ruh u CEM ka JHADC, u Bah Thombor Shiwat.
U Deputy Commissioner West Jaiñtia Hills un long u Convener.
Ka jingïapynbeit pud ha ka bynta kaba nyngkong, wat lada ha kaba sdang ka la ïoh ïa ka jingïaroh na kiba bun ki liang, hynrei hadien ba la lap ba ki don ki jaka ne ki shnong na Meghalaya kiba la shah pynhap jubor sha ka Assam, ka la mih ka jingpyrshah kaba jur na baroh ki liang, kat haduh ba ka sorkar MDA ka la shah kynnoh ba kadei ka sorkar kaba lilam ïa ki jaka jong ka jylla sha Assam.
Ka jingpyrshah kam dei tang na ki Seng bad ki Kynhun, hynrei ka jingpyrshah ka long na ki trai shnong na ki jaka kiba la shah pynhap sha Assam.
Wat haduh mynta ruh hadien ba la sdang ka jingïakren jong ka jingïapynbeit pud kaba ar ruh, ki Seng bad ki paidbah ki dang pyrshah ïa ka MoU jong ka jingïapynbeit pud ha ka bynta kaba nyngkong.
Ki Sengbhalang na Garo Hills, ki la wan kiew sha ka Shillong ha ka sngi Nynglong ban shong ïakhih ban pyrshah ïa ka jingpynbeit pud kaba ladep.
La kyrshan lang ïa kane ka jingïakhih da ki Seng bad ki Kynhun na Khasi Jaiñtia Hills.
Kane ka jingmih ban ïapyrshah ïa ka MoU- 1, kan buh ïa ka sorkar Meghalaya ka lynti kaba khim bha, namar ka bynta kaba ar ka kynthup ïa ki jaka kiba long sensitive bha lane kiba kham eh lane kiba ki paidbah ki peit khmat bha.
Kine ki jaka ki long ka Block I, Block II bad ka Langpih.
Naduh ki snem kiba ladep, tang shu la mih kino kino ki jingleh bor ka Assam ha kine ki ar tylli ki jaka, ka jylla baroh kawei ka khih beit puk.
Kumta ka long kaba donkam bha ba ka sorkar Meghalaya kan ïaid da ka lynti kaba sani bad peitsiar bha ha kane ka jingïapynbeit pud ha ka bynta kaba ar.
Kam dei ban shu leh kyrkieh namar ba ka la jan artad ka elekshon, hynrei kan hap ban pyrkhat bha na ka bynta ka lawei jong ka jylla bad khamtam eh kan hap ban pyrkhat bunsien bha ïa ki jingmih lada don kano kano ka rai kaba ktah ïa ka jingsngew jong ki paidbah na kine ki artylli ki jaka ne na ki paidbah jong ka jylla hi baroh kawei.
Shillong, Risaw 03 : Ka Meghalaya ka la sdang ka jingïaid lynti jong ka ha ka Subroto Mukherjee Cup da ka nam jop ha ka kyrdan U-17 ki shynrang da kaba pynliem da 4-0 kol pyrshah ïa ka Madhya Pradesh ha ka jingïalehkai ha ka sngi Nyngkong ha New Delhi.
Ka St.
Anthony’s Higer Secondary School kadei kaba la mihkhmat ïa ka jylla Meghalaya ha katei ka lympung.
Ka Meghalaya ka don ha ka Pool H ha ryngkat ka Sainik School bad ka Goa.
Haba phai sha ka jingïalehkai ha katei ka sngi, ki rangïalehkai ka Meghalaya ki la lah ban ïalehkai bha naduh kaba sdang ha kaba ka la ñion naphang sha ka kut jong ka Madhya Pradesh.
Bad dei ha ka minit ba 30 u Blanangshngaiñ Khongsdam u la plie pyrda nyngkong na bynta ka Meghalaya ha kaba haduh ba kut ka kylla step, ka Meghalaya ka la lamkhmat da 1-0 kol.
Haba wanphai sha ka kylla miet, ka Meghalaya ka khlem ailad bad tur beit naphang sha ka kut bad da katei ka rukom ïalehkai u Blanangshngaiñ Khongsdam u la thep sa ïa ka kol kaba ar bad kaba lai na bynta ka Meghalaya.
Ka kynhun ki rangïalehkai ka Madhya Pradesh watla ki la ïakhun tyngeh hynrei ki khlem lah pat ban pyndep ha ka liang ka thep kol kaba la nang ai mynsiem shuh shuh ïa ki rangïalehkai ka jylla.
Ha ka jingïalehkai jong ka minit ba 62 ka Meghalaya ka la ïoh sa shi kol ba la thep da u Rimankhraw Kharumnuid ha kaba ka Meghalaya ka la lah ban teh lakam haduh kaba kut jong ka jingïalehkai bad jop suk da 4-0 kol.
Ka Meghalaya kan ïakhun pat pyrshah ïa ka Sainik School ha ka sngi ba ar (4-9-2022).
Kum ban pynkynmaw hangne ba ka kynhun U-14 ki shynrang bad U-17 ki kynthei ki la rung sha ka quarterfinal hynrei ki la shah rem noh.
Ka Subroto Cup ka la wanphai biang ha u 2022 hadien ar snem ba ym shym la ïoh ban pynïalehkai na ka daw ka pynthut ka khlam jingpang Covid-19.
Ka Meghalaya kadei ka lahduh jong ka kyrdan U-17 jong katei ka lympung lyngba ka H Elias Memorial Higher Secondary School kaba la mihkhmat ïa ka jylla ha u snem 2019.
Mawkyrwat, Risaw 3: Ki Seng Kynthei Longkmie jong ka Dong ba haneng jong ka Shnong Mawkyrwat, South West Khasi Hills District ha ka step jong ka 1 tarik u Risaw, 2022 ki la pynlong ïa ka jingpynkhuid ïa ki shilynter jong ka surok bah naduh lad Thanad haduh Phot Umnew bad ha kane ka jingpynkhuid ïa la lap ïa shibun ki kynja plastik bad ki kynja bilor kyiad ha ki katto katne ki jaka ïa kaba ki briew ki ju mlien ban ïeng kali ha ki por mynmiet.
Namarkata, lyngba kine ki jingmih ki eiei ki jakhlia ha ki lynti ki surok kum ka Seng Longkmie Mawkyrwat ka buh ka jingmaham ïa ki paidbah kiba ju mlien ban ïeng kali ne shongkai ha ki por mynmiet mynïong ha ki rud surok ne wat ha ki surok shnong ba nangne shakhmat kim dei shuh ba kin dang wan ïeng kali ha ki por miet namar ba ym lah tip ba ki dei ki briew kiba bha ne kiba sniew.
Kumta ka la kyrpad ba khnang ba kan long ka jingshngaiñ ïa ki paidbah nongleit nongwan la kyntu ba kim dei shuh ban dang ïeng kai miet harud surok khamtam eh hajan jong ka Phot Umnew.
Ym tang kata, la sakhi ruh ba haba ki briew ki ïeng kai ïa ki kali ki don ruh kiba bret pathar ïa plastik bad ki kynja bilor ha kaba kane ka la wanrah ka jingjakhlai bad kumjuh ruh da kaba bret pathar khamtam ïa ki bilor ka lah ban wanrah ruh ka jingmynsaw bad pynjakhlia ïa ka mariang namar na kane ka wah ka Phot Umnew kum ka shnong Mawkyrwat bad kiwei de ki shnong ba marjan ki pyndonkam ban dih, ong ka kong Shimtimon Blah.
Ka la ong ruh ba kum ki longkmie kiba ju peit ïa ka bha ka miat ïa ka lawei ki khun ki kti nangne ka buh ka jingkyntu ïa ki paidbah ba kin tip la ki dei ki para-shnong para-thaw ne ki ba dei nabar jong ka shnong ba nangne shakhmat kan sa wan ka por ba ha kano kano ka sngi ba kin sa pyntip ïa ki number kali kiba pynkheiñ bad ju mlien ban ïeng miet ha ki rud surok kiba hap hapoh ka shnong Mawkyrwat kin sa shim ïa ka bynta katkum ka jingwat ban hap ban bishar ïa ki khnang ba kan long ka jingshngaiñ khamtam ïa ki khun kynthei ha kane ka dong ka thaiñ.
Mawkyrwat, Risaw 3: Hadien katto katne bnai jong ka jingkhang shipor ïa ka ‘Hot Spring’ na ka daw jong ka jingshah pynjor ha ki bor jong ka mariang ha ka 16 tarik u Jylliew, 2022, na ka liang ki nongpeit ïa kane ka jaka mynta ka sngi ki la ai ka jingpyntip ba kin sa plie noh shen khnang ba ki paidbah kin ïoh ban pyndonkam ha ka ban wan sum ha ‘Hot Spring’, South West Khasi Hills District.
U Mawphor haba ïoh ban ïa kren bad u bah Bungsing Sohphoh, uba peit ïa ka ‘Hot Spring’ u la pynpaw ba ha kine ki bnai kiba la leit noh, ki la don shibun ki jingïakynduh jingeh khamtam eh ban pynbha pat ïa kiba la shah pynjot namar ka jinglut ruh ka la long kaba bun ha kaba naduh ka jingkieng la hap ban shna pynbha naduh ki jingker bad kiwei de, ki tin tap, ki jingkhang bad kiwei de kiba ka um saw ka la rong.
“Watla ka jingduh jingkyrmen ka don, hynrei hapdeng kita baroh, nga la long uba ïai shah ban pynbiang lut ïa ki jingdonkam khnang ba ki paidbah kin ïoh ban pyndonkam noh ha ka por kaba biang eh", u la ong bad bynrap ruh ba naduh ka 4 tarik u Risaw, 2022 ynsa plie paidbah noh khnang ba kin paidbah na kylleng ki jaka kin ïoh ban pyndonkam kumba ju long.
Namarkata, ka jingkyntu ka long ba ki paidbah, haba ki wan sha kane ka jaka sum, ki dei ban sumar khuid bad wat nym bret pathar ïa ki jakhlia jakhlait bad bud ryntih ruh ïa ki jingbthah jong ki nongpynïaid khnang ba kan nym don kano kano ka jingshah kynnoh.
“Kano kano ka kam ka donkam eh ïa ka jingïatreilang jong baroh khnang ban wanrah ïa ka jingbha ha kiba bun ki liang khamtam eh ha ka liang ka khuid ka suba jong kane ka jaka", u la ong.
Nongstoiñ, Risaw 3: Ka Federation of Khasi Jaiñtia & Garo People Langpih Area Unit, kawei na ki shnat treikam jong ka seng kaba ju kit ïa ka khia ka shon ki jingeh jong ka dong ka thaiñ khamtam ka jingeh ki paidbah ba shong ha ki thaiñ border, ka kitbok kit rwiang ïa ka Sorkar MDA ha ka jingïalam jong u CM u Conrad K.
Sangma, ba kan lah ban pynurlong shisha ban pynbeit noh shisyndon ïa kane ka jingeh jong ki paidbah ba shong ha ki thaiñ border kiba la shah iehnoh beiñ baroh shikatta ki snem.
U CM bad ka Sorkar MDA hi baroh kawei bad baroh ki MLA ki dei ban skhem ha la ka nongrim ban pynbeit ïa u pud u sam, katkum ki nongrim jong ki it ki hima bad ka KHADC lem bad ka jingdon jong ki jaidbynriew Khasi bad Garo ha ka thaiñ.
Lada kan jia ka jingwan jurip na ki ar liang sorkar, ka jingjurip ka dei ban long na Komphaduli sha Umkiam.
“Ki don shibun hangne hangtai kiba khwan bor bad kwah burom ha kaba ïa dei bad ka border issue, hynrei ngi kyntu ïa u CM ba don burom bad ka sorkar MDA ban ïaid beit sha khmat ban pynurlong ïa kane ka kam ba bha bad donkam tam na ka bynta ki paitbah ka dong ka thaiñ", ong kyrwoh bad bynrap, “Horkit hordang ngi ka seng ngim kwah da lei lei ba ki shnong Khasi bad Garo kiba don ha ka thaiñ Langpih kin leit sha Assam".
Nongstoiñ, Risaw 3: Sa shisien pat ka Sur jong ki Nongwest ka khot ka wer sha ki paidbah jong ka dong ka thaiñ, ban ïa kyrshan synei lem na ka bynta u samla Hubert Paliar, u samla u ban sa mih noh shen na ka Jylla sha ka jingleit ïakhun Arm Wrestling jong u da kaba mihkhmat ïa ka India sha Turkey.
Ki nongïalam ka sur ki nongwest haba kren sha ki lad pathai khubor ha ka janmiet sngi nyngkong, ki la pynpaw ba ka jingpyrshang jong ki nongïalam ban ïalap ïa wer bad pan jingkyrshan pisa ka la seisoh, tangba haduh mynta ka jingmih ka dang khyndiat palat.
Kumta, la sngew dei ban wer bad pyntip biang sha ki paidbah, ba kin kyrshan na ka bynta une u samla jong ka dong ka thaiñ, da kaba ki lah ban pynthep ruh lyngba ka google account ba la ai kyrteng Hubert Paliar lyngba u number phone 9612949452, lane ki lah ban leit ïakynduh hi ïa utei u samla da kaba phone ha utei u number.
Ka synjuk kan sa buh ruh ka synduk donation box ha dukan jong I kong A.
K Kharsyntiew ha khmat iew Nongstoiñ, khnang ba ki paidbah kin noh jingiarap.
U samla D.
Sun Chairman bad W.
Lyngdoh Secretary ka sur ki nongwest, ki la ong ruh ba u samla Hubert Paliar u dei na ka ïing ba duna ka ïoh ka kot, kumta ka jingïarap sbun da ki paidbah ka long kaba donkam.
Ki la kyntu khamtam sha kito kiba don ba em ba ki dei ban sngewkhia, khnang ba kan long ka jingmyntoi ïa une u samla u ba donkam ïa ki jingïarap lem.
Nongstoiñ, Risaw 3: Ka jingthmu jong ka sorkar ban tei ïa ki khyrdop talasi mynder (entry & exit point) ha West Khasi Hills, kaba la thmu ban buh ha Athiabari, ka la kynjoh mynta la jan hynriew snem kynthih, hynrei na ka liang ka sorkar kam pat lah ban pynurlong ïa katei ka jingthmu.
Haba phai ha katei ka bynta, ki 13 tylli ki sengbhalang hapoh ka jylla naduh ba ka sorkar Meghalaya United Progressive Alliance (MUA) I&II ba la ïalam da ka Congress bad ba u Dr.
Mukul Sangma u long kum u Myntri Rangbah, ki la pynlong ka jingïakhih kaba jur ban dawa ba ka sorkar kan pyntrei kam noh ïa ka Inner Line Permit (ILP).
Ban pynsangeh ïa ka jingbitar ki Sengbhalang kiba ïakhih, u Dr Mukul bad ka sorkar ki la pynthame da kumne da kumtai bad kular ba ha ka jaka jong ka Inner Line Permit, kan pyntrei kam noh da ka Meghalaya Residential & Safety Act (MRSSA) bad ban pynïeng da ki Entry bad Exit point kiba dei ki khyrdop ban talasi mynder ban khang lad ïa ka jingwan rung kyrthep jong ki hapoh ka jylla.
Lyngba katei ka jingthmu, ka sorkar ka la pyrshang ban peit ïa ki jaka kiba bit ban pynïeng ïa kitei ki khyrdop, ha kaba ha West Khasi Hills la jied ïa ka Athiabari kum kawei na ki jaka ban buh ia ka khyrdop talasi mynder.
Ym tang katta hadien bad la jied ïa katei ka jaka, ka sorkar ka la phah ïa ki briew jong ka ban leit ïakynduh ïa ki paidbah nongshong shnong ka thaiñ la ki mynjur ne em ban buh khyrdop talasi mynder ha katei ka jaka.
Ha ka jingleit jong kitei ki heh sorkar ki paidbah nongshong shnong ka thaiñ, ki la mynjur bad ym shym la don kano kano ka jingpyrshah.
Ka sorkar ruh ka la phah jurip haduh arsien bad la ïoh ruh ïa ka jaka kaba bit ba biang bha kaba don ha pdeng jong ka Khasi Hils Autonomous District Concil Forest Plantation.
Kaba lyngngoh ka long ba wat la ka sorkar ka la ïoh ïa katei ka jaka kaba ba biang bha ban tei ïa ka khyrdop talasi mynder, hynrei haduh mynta ym pat ïohi dak ei ei ruh em ba kan sdang ban pyntreikam.
Ka jingsuki jong ka sorkar ban tei ïa katei ka khyrdop talasi mynder ha katei ka jaka ka la pynlyngngoh haduh katta katta ym tang ïa ki sengbalang, hynrei wat ïa ki paidbah nongshong shnong jong ka District baroh kawei.
Na ka liang ki nongïalam jong ki sengbhalang bad ki paidbah ka District ki la kyntu ïa ka sorkar ba ka dei ban pyntreikam noh kloi ïa katei ka jingthmu, khnang ba ki paidbah kin ym sah ha ka lyngngoh.
Kumban shu pynkynmaw ba na ka liang ka KSU Mawshynrut Circle ka la kyntur na ka por sha ka por bad pynkynmaw ïa ka sorkar jylla, ba ka dei ban tei noh ïa ka khyrdop talasi mynder ha Athiabari ba hap hapoh Mawshynrut Civil Sub Division, West Khasi Hills.
Ki nongïalam jong ka seng ki la pynpaw ba ka long kaba la donkam kyrkieh ban buh noh ïa ka Entry & Exit Point ha katei ka jaka, ban teh lakam ïa ka jingrung lait lan jong ki mynder hapoh ka jylla.
Ka Athiabari ka dei ka lynti bah kaba ki mynder ki ju pyndonkam ban rung hapoh ka jylla.
Ki dkhot nongialam jong ka seng, ki lap ba ki don ki mynder ri kiba wan naduh Nepal ne Bangladesh lyngba ka Assam, ban wan trei bylla treikam dewiong ha ka thaiñ Shallang bad ha kiwei kiwei ki jaka.
Ka long kaba sngew lyngngoh ba balei ka sorkar jylla ka leh klet bad pynslem ban tei ïa katei ka khyrdop talasi mynder ha Athiabari.
Ha ka jingshisha ka shnong Athiabari bad ki shnong ba marjan kum ka Aradonga bad Umsaitwait, ha ka jingïalang ba la long ha ka 24 tarik Kyllalyngkot 2017.
Nangta ha ka 1 tarik Rymphang 2017 lem bad ka Public hearing ba la pynlong ha ka 24 tarik Lber 2017, ha ka jingdon ryngkat jong u Bah M.
B.
Tongper EAC Mawshynrut block, ki sordar, ki nokma, ki dkhot na ka tnad revenue Nongstoiñ, ka Social Impact Assessment team (SIA) na ka Meghalaya Institute of Governance ha ryngkat ki trai khyndew, ki seng longkmie bad u sirdar jong ka Hima Jyrngam, ki la pdiang sngewbha ïa ka jingthmu jong ka sorkar jylla ban buh ïa katei ka khyrdop talasi mynder ha Athiabari.
Ki paidbah ka thaiñ ki da thrang haduh katta katta ban pynkloi noh ban tei ïa katei ka khyrdop, namar ka long shibynta ban wanrah ïa ka roi ka par bad ki khmih lynti ba ki samla ka thaiñ kin ïohkam lyngba katei ka project bad ban wanrah ruh ka jingshngaiñ ïa ka thaiñ bad ka Jaidbynriew hi baroh kawei.
Ka jaka ba thmu buh ïa katei ka khyrdop ka dei ka khyndew ba la kam trai da ka District Council ha ka jingheh kaba 28728.
88 square meters.
Na ka liang ka District council ruh katkum ka shithi No.
DC.
RAF/XII/406/2015/5349 kaba Dated Shillong, the 6th September 2016 lyngba u joint secretary to the Executive Committee Khasi Hills Autonomous District Council Shillong, ka la mynjur ban ai ïa katei ka jaka sha ka sorkar jylla ban tei ïa ka khyrdop talasi mynder ha Athiabari.
Sngewsih pat ba haduh mynta ym pat I don dak ei ei ruh em ba ka sorkar kan sdang noh ïa katei ka kam.
Na ka liang ka Khasi Student’s Union West Khasi Hills District Unit ruh, ka la leit ïakynduh ïa u Deputy Commissioner West Khasi Hills District, ha kaba ïa dei bad ka jingthmu ban tei ïa ka khyrdop talasi mynder ha ka shnong Athiabari Mawshynrut Civil Sub Division.
Ha ka jingïakynduh ïa u D.
C barim Bah T.
Lyngwa, u la ïathuh ba ïa ka bai jaka la dep siew lut ha ka dor kaba 97 lak tyngka bad ka jingheh kaba 8 akar tam kaba dei ruh ka jaka jong ka Khasi Hills Autonomous District Council, ha kaba la thmu ban tei ïa katei ka Entry Exit Point.
U D.
C u la ïathuh ruh ba ïa ka Plan bad Estimate lah dep phah ha ka tnad P.
W.
D Building.
Na ka liang ka Seng hadien ka jingïakren bad ka tnad P.
W.
D Building ha u bnai Jylliew u snem ba la dep, u Engineer jong katei ka tnad u la ïathuh ba ki dang pynkhreh shait shait ïa katei ka Plan bad Estimate bad la kyrmen ba hashwa ban kut u bnai Jylliew, kin lah ban pyndep ban phah noh sha ka tnad Planning bad Finance Department jong ka Jylla.
Pynban ka long kaba lyngngoh haduh katta katta ba haduh mynta u bnai Nohprah ruh ym pat sdang.
Kane ka paw shai ba imat ka sorkar kam da salia than halor kane ka kam.
Khliehriat risaw 3: Ka jingialang jong ka seng Kur Chyrmang-Kympad kaba la pynlong haka 1 tarik mynta u bnai risaw ha ka ïing Kmie u bah Ebas Chyrmang ha Khliehriat West, ka seng Kur da kawei ka jingmut ka la jied bad da ka jingibit lang bad ka jing ïa mynjur lang jong baroh ka Kur Chyrmang-Kympad la jied ruh ïa ki nongkitkam bad ka samoi treikam jong nongkitkam bad ki dkhot Executive kan kut hapoh ka lai snem bad hadien kane ka Sengkur kan sa pynthummai biang.
Ki nongkitkam jong katei ka sengkur Chyrmang-Kympad kiba la jied, ki kynthup, u President, u bah Ebas Chyrmang, Secretary, u bah Michal Chyrmang, Assistant secretary, u bah Batmi Chyrmang, Chairman, u bah Becarefull Chyrmang, Vice chairman, u bah Justming Chyrmang, Treasurer, ka kong Wino Chyrmang, Assistant treasurer, ka kong Mili Gympad, Auditor, ka kong Richialmon Chyrmang, Advicer, u bah Darling Chyrmang, ha kane ka sngi ka sengkur ka la jied ruh ïa ki dkhot ka Executive Committee.
La ong ruh ba ka Auditor kan sngewbha ban ai ïa ki jingkheiñ jingdiah ha ka shisien shi snem sha ka Kur Chyrmang-Kympad kata naduh 1/10/2022 haduh ka 1/10/202.
La kyrpad ruh ïa ki nongïalam bad ki dkot jong ka Executive Committee (EC) ban kin sngewbha ban kitkhia ïa ka kam ba la bynshet ha ki khnang ba ka kur kan poi sha ka thong kumba la thmu naduh kaba sdang.
Ha kane ka sngi la pynbna ruh ba ïa kane ka Seng Kur yn tip noh kum ka Kur Chyrmang-Kympad Khliehriat Circle, ka ban treikam hapoh ki thaiñ Khliehriat baroh kawei bad ka jingthmu jong katei ka seng kur ka long khnang ba kan don ka jingïa ithuh Ithaw ïa ki para kur, para jait, kumjuh ruh ban don ka jing sngew ïajuh iajan bad ruh ban peit ïa ki kur kiba shah ban beiñ bad ban iatylli khamtam haka pang ka shitom bad ka iap ka im jong ki para kur para jait.
Jowai, Risaw 03: Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi Balang ha Kiang Nangbah Stadium, Jowai.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar jong ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun mynta ka sngi ka Evergreen Mukhla SC kala lah ban pynliem da 3-2 kol ïa ka Wahiajer SC, ïa ki ar kol la thep shwa da ka Wahiajer lyngba u Niki Phawa ha ka minit ba 18 & 44.
Katba ha ka jingïakhun jong ka kylla miet ka Evergreen Mukhla SC kala ïaleh dohïap ban pynphai kylla ïa kitei ki kol bad dei ha ka minit ba 60 kala ïoh ban thep ïa ka kol ba nyngkong da u Eddie Rayner Suna, bud sa ka kol ba ar da u Robert Bang ha ka minit ba 87.
Hadien kane ka Evergreen Mukhla SC kala thep biang sa ka kol kaba lai lyngba u Teddyson Bang ha ka minit 90+1 kumta ka la jop da 3-2 kol.
Ka jingïakhun lashai ka sngi 4 tarik kan long hapdeng ka Chutwakhu SC pyrshah ïa ka Sailung Ialong SC haka por 2 baje shiteng nohphai sngi.
Jowai, Risaw 03 : Ka Rotary Club Jowai kawei na ki kynhun treimon sngewbha ban synñiang ïa ki kam babha hapoh ka imlang ka sahlang, ha kane ka 01 tarik u Risaw kala pynlong ïa ka prokram pynkup burom ‘Appreciation & Recognition Award’ ïaka tnad ka koit ka khiah kumjuh ïa ka Home Guard & Civil Defense Department, jong ka West Jaiñtia Hills kiba la trei shitom ban tehlakam na jingsaphriang ka jingpang Covid 19 ha kine ki ar snem ba la dep.
Ïa kane ka jingpynkup burom la pynlong ha Infinity Conference Hall, Mooralong ha ka jingdonlang u Dr.
P.
Nongtdu, Principal Jaiñtia Eastern College, Khliehriat uba long kum u kongsan, ka Rtn.
Easter F.
Gatphoh (MPHF), Charter President RC-Jowai, u Rtn.
Mewothi Gatphoh, Rtn.
D.
F.
Majaw (PHF) Director Club Service RC-Jowai, Rtn.
Montri Passah, Immediate Past President RC-Jowai, Rtn.
Rudolf E.
Laloo (PHF) RC-Jowai, Rtn.
Dr.
Kamwadae Syngkon, Secretary RC-Jowai 2022-23 wa u Rtn.
Rueveny Nongtdu.
Katba ïa ka jingïalang ha katei ka sngi la pynïaid da u Rtn.
Samehi Laloo, (RFSM) President RC-Jowai ka jingkren pdiang da u Rtn.
J.
M.
Pohsngap, Past President RC-Jowai.
Nalor ka jingpynkup burom ïa ka tnad ka koit ka khiah bad ka Home Guard & Civil Defense kala don ruh ka jingleh burom ba kyrpang ïa u Dr.
Pohsnem, Medical & Health Officer DMHO, In charge Nartiang PHC, ka Dr.
H.
Uriah, Medical & Health Officer DMHO, West Jaiñtia Hills bad kawei ka Lab Technician.
Na ka liang ka Rotary Club Jowai kala pynpaw ka jingsngewkmen halor ka jingkiew kyrdan jong u Rtn.
Yoo Franky Laloo kam u Executive Engineer MSPCB, Shillong ha ka juh ka por la pynkup burom kumjuh ïa u.
U Rtn S.
K.
Lato, (PHF) Director of Community Service RC-Jowai haba ai jingkren ula pynsngew ïa ka jingïaid lynti ha ka kam shakri jong ka Rotary International da kaba ong ruh ba ka Rotary ka trei halor ki lai tylli ki ‘H’ kata kaba mut Health, Hunger, Humanity.
Ha ka juh ka por ula ong kum ki dkhot jong ka ki dei ban trei ruh halor ki lai tylli ki ‘O’ kaba mut open mind, open hearth, open hand.
Na ka liang u kongsan u Dr.
P.
Nongtdu ula ai ka jingïaroh ïa ka Rotary Club Jowai kaba long kum kawei na ki seng kaba ai ka jingshakri ïa ka bha ka miat ha ka imlang ka sahlang, ula ai mynsiem kumjuh ïa baroh kiba la shah pynkum burom.
Shuh shuh u Dr.
Nongtdu u kyntu ïa ka Rotary Club Jowai ba kan sdang noh ïa ka jingtreikam jong ka hapoh ka East Jaiñtia Hills na ka bynta ban ai ka jingshakri kaba bha tam ïa ka shnong ka thaw.
Khliehriat risaw 3: Ka jingleh niam ki riew ngeit Hindu, ka Dussehra (Maha Navami Dashmi) ka la sdang shaid shaid ha East Jaiñtia Hills District ha kaba yn pynkut ïa kane ka jingleh niam ha ka 5 tarik mynta u bnai da ka jingleit bret ïa ki blei ha ki jaka ba la pynkhreh.
Ha baroh kawei ka East Jaiñtia Hills District, ki la don haduh khat ar tylli ki puja pandal ba la pynkhreh da ki Puja Committee bapher bapher ha Khliehriat East, ha Ladrymbai Datsimpeiñ, Ladrymbai Khliehdupon, ha ïew Umpleng, ha Naman Compund ha Sookilo bad hynñiew tylli pat ki pandal ki don ha ki karkhana dewbilat (cement plant) bapher bapher kiba don ha East Jaiñtia Hills District.
Ki bor synshar District jong ka East Jaiñtia Hills District, ki la pynkhreh ïa ka jaka ban bret ïa ki blei ha kawei ka jaka ha Umsyllih ha kaba ki blei na kitei ki san tylli ki puja pandal yn bret ha Umsyllih, katba ki karkhana dewbilat pat ki la pynkhreh la ki jong ki jaka hapoh ki cement plant jong ki hi ban bret ïa ki blei ynda la dep ïa ka jingleh niam kata ha ka 5 tarik, ka jingleit bret blei ha katei ka sngi kan sdang naduh ka por 1 baje nohphai sngi bad la khmih lynti ba yn lah ban pyndep hapoh ka 4.
30 jan miet.
Nongpoh, Nailur 03: Ka lehñiam puja jong ki paid riew ngeit Hindu kala sdang ha ka ri baroh kawei bad naka liang ka Shree Shree Maa Kali Mandir Committee mynta ka sngi kala sdang ïaka lehñiam ryngkat ki rong ki rup ban pynitynnad ha Nongpoh.
Ha katei ka lehñiam Puja naka liang u MLA ka Nongpoh u Bah Mayral Born Syiem mynta ka sngi u la leit ban ai mynsiem bad pynshngaiñ ïaki paid riew ngeit Hindu ha Shree Shree Maa Kali Mandir bad ioh ruh ban ïarap da ka pisa kum ka jingdon bynta lang bad katei ka lehñiam puja.
La sakhi ruh ha katei ka sngi da ka jingdonlang u Bah Balajied Ranee MDC ka Nongpoh, Bah S Mynsong Rangbah Shnong bad kiwei kiwei ki nongïalam shnong.
Naka liang u Bah Mayral Born Syiem haba kren ha katei ka sngi u la ai mynsiem ïaki paid riew ngeit Hindu da ka jingkyrmen ba kane ka Puja kan wanrah ka jingkmen bad ka jingkyrmen ïa baroh ki paid riew ngeit Hindu tad haduh ba kan da kut hapdeng ka jingsuk bad ka jingphuh jingphieng.
Nongpoh, Risaw 03: Kum shibynta ban rakhe ïaka lehñiam hapdeng ka jingsuk jingkmen, u Deputy Commissioner ka Ri-Bhoi District katkum ka Sec 52 (1) of ME Act (Assam Excise Act & Rules) bala pyntreikam haka jylla kala pynbna ïaka sngi tyrkhong kyiad ha baroh kawei ka district.
Namarkata naka liang u DC kala hukum ban khang lut ïa baroh ki IMFL Retail Shops, Bars haki Hotels, Bonded Warehouses, Bottling Units, Breweries, Distilleries, Country made Spirit shops, Outstills, Canteens bad kiwei kiwei kiba hap hapoh u pud u sam ka Ri Bhoi District ba kin khang khyrdep haka 4 bad 5 tarik Risaw 2022 kaba dei ka sngi lehñiam Puja jong ki paid Hindu.
Nongpoh, Risaw 02: Ban kynmaw burom ïa ka lyngkhuh sngi kha jong u Kpa ka Jaid Bynriew, u Mahatma Gandhi ba la ju rakhe man la u snem ha ka 2 tarik u Risaw, ka Seng Samla Mynri-Umsning ka la pynlong ïa ka jingrakhe da kaba pynlong ïa ka jingpynkhuid shnong ha baroh ki bynta bad ki sawdong sawkun jong ka Shnong Mynri Umsning.
Kane ka jingrakhe ïa ka lyngkhuh sngi kha u Mahatma Gandhi la pynlong hynin ka sngi Saitjaiñ ha kaba la ïalam da President ka seng Samla, u Samla Everson Sumer, Publicity Secretary, Jameson Nongrum bad kiwei kiwei ki nongïalam ka seng Samla Shnong Mynri-Umsning.
Ha kane ka jingpyn khuid shnong la shim bynta ruh naduh ki Seng Kynthei ka Shnong Mynri-Umsning, ki SHG ba don hapoh ka shnong, ki paidbah nongshong shnong bad kynthup kiwei kiwei ki riew rangbah kiba la kyrshan ïa ka seng samla halor kane ka jingrakhe ïa ka lyngkhuh sngi kha u Mahatma Gandhi da kaba wan rah ïa ka khuid ka suba hapoh ka shnong ka thaw.
Ha ka jingïalam ki khun samla bad da ka jingïasnoh kti lang ki Longkmie bad ki paidbah la lah ban pynkhuid ïa ki sawdong sawkun jong ka shnong ka thaw kaba dei shi bynta ban wan rah ïa ka khuid ka suba hapoh ka shnong ka thaw.
Ka seng Samla Shnong Mynri-Umsning ha kane ka sngi nalor ba la lah ban pynkhuid ïa ki surok shnong bad ki kyndong kynshrot jong ka shnong, shi bynta ban wan rah ïa ka khuid ka suba ki la buhr uh da ki jaka theh ñiut (Dusbin) ha man la ki dong jong ka shnong ban kyntu ïa ki paidbah nongshong shnong ban ïa trei lang na ka bynta ban pynlong ïa ka shnong kaba khuid.
Na ka liang u President ka seng samla, u Samla Everson Sumer bad u Publicity secretary, u samla Jameson Nongrum ki la ai ruh ka jingkhublei kaba kyrpang sha baroh ki longkmie, ki longkpa, ki samla bad ki paidbah kiba la ïa snoh kti lang ha kane ka sngi bad ki kyntu ruh ba nangne shakhmat kin don kata ka jingïatrei lang ym tang ban wan rah ïa ka khuid ka suba hapoh ka shnong ka thaw, hynrei ban ïa trei lang ruh na ka bynta kiwei kiwei ki kam kiba bha hapoh ka imlang ka sahlang.
Jowai, Risaw 02: Ka Jowai Civil Hospital Blood Bank Centre, ha kane ka sngi saitjaiñ kala ïasnohkti lang bad ka ri hi baroh kawei ban leh burom ïaka ‘National Voluntary Blood Donation Day’ kaba la juleh manla ka 1 tarik u Risaw, da kaba pynlong ïa ka jingpynkup burom ba kyrpang ïa ki nongsynñiang haka jingïalang kaba la long ha Conference Room jong ka Blood Bank Centre, Jowai.
Ïa kane ka prokarm la pynlong da ha ryngkat ka jingïatreilang bad ka Meghalaya AIDS Control Society, Shillong (MACS) bad ka National Health Mission (Meghalaya) NHM halor ka phang kaba ong “Donating Blood is an Act of Solidarity Joint Efforts and Save Lives".
Ha kane ka sngi u MLA ka 2-Jowai Constituency u ma Wailadmiki Shylla ula long kum u kongsan ha ryngkat ka jingdonlang ka Dr.
Rita Pohrmen, Medical Superintendent, Ialong Civil Hospital, Dr.
Ramanand Prasad, Occupational Health Centre Dalmia Bharat Ltd, Dr.
P.
Shylla, Senior Doctor, Incharge Jowai Civil Hospital Blood Centre, Panaliar, Jowai bad kumjuh ki nong synñiang snam.
Na ka liang u ma Wailad Shylla haba ai jingkren ula ïaroh ïa kitei ki nongsynñiang snam kiba la ai ïa ka snam manla ka por, ha kaba ula pynkymmaw ba ka snam ka long kaba donkam eh na ka bynta kito kiba donkam kyrkieh ïa ka, kumta u buh ka jingkyntu ba kin nang ïai bteng ïa kane ka kam synñiang snam hapoh kane ka jaka kynshew snam.
U kyntu ruh ïa ki nongtrei kane ka jaka kynshew snam ba kin ai jingtip sha kiwei de halor kajingdonkam jong ka jingsynñiang snam naduh ki khynnah skul, ki samla pule bad ïa ki paidbah nongshong shnong kumjuh.
Ka Dr.
R.
Pohrmen, Medical Superintendent, Civil Hospital Ialong ha ka jingkren kala ai khublei ïa kitei ki nong synñiang snam kiba la don ka mynsiem ban ïarap kylliang ïa kiwei namar ka snam ka long kaba donkam eh ha ka jingim jong u briew.
ha ka juh ka por kala pynsngew ba ka jingai snem ka ai ruh ka jingkoit jingkhiah ïa u ne/ka nongai snam.
Kala pyntip ruh ba ka Jowai Blood Bank Centre da ha une u bnai ba la dep haka 17th September, 2022, kala ïasnohkti lang haka Mega Voluntary Blood Donation Drive – Raktdean Amrit Mahotsav da kaba pynlong ïa ka ‘Blood Donation drive and awareness program’ ha WK Woodland Hospital, Sabamuwang.
Katba na ka liang ka Dr.
P.
Shylla, incharge ka Jowai Blood Centre kala ai khublei kyrpang ïa kitei ki nongsynñiang snam kiba la kyrshan bor bah na ka por sha ka por ïa kane ka jaka kynshew snem ka Blood Bank Centre Jowai kaba don ha Panaliar.
Kala batai ruh ïa ka jingïoh lum jingkheiñ ka jingkynshew snem ha Blood Bank Centre naduh u snem 2014 haduh mynta u snem 2022 kiba long kumne ha ka snem 2014 – la ïoh kynshew haduh 167 (67 kiba synñiang (Voluntary) bad 100 kiba ai kylliang (replacement), ha u snem 2015: la ïoh lum 338 (66 kiba synñiang bad 272 kiba kylliang, ha u snem 2016 la ïoh lum 354 (103 ba synñiang bad 251 kiba kylliang), ha ka snem 2017 la ïoh lum 696 (234 kiba synñiang bad 462 kiba kylliang), ha ka snam 2018 la ïoh lum 885 (219 kiba synñiang bad 666 kiba kylliang), ha ka snem 2019– la ïoh lum 801 (185 kiba synñiang bad 616 kiba kylliangt), ha ka snem 2020 la ioh lum 871 (244 kiba synñiang bad 627 kiba kylliang), ha ka snem 2021: la ïoh lum 1057 (290 kiba synñiang bad 767 kiba kylliang), katba mynta ka snem 2022 (haduh u bnai September) la ïoh lum haduh 1046 (331 kiba synñiang bad 715 kiba ai kylliang)Ïa ka jingïalang ha kane ka sngi la pynïaid da ka samla Ianehskem Najiar, Data Entry Operator, Jowai Blood Bank, la don ruh ka jingrwai kyrpang na ki nongtrei ka Blood Bank bad ki kyntien ai khublei la ïoh na u ma William Sumer, Lab Technician.
Nongpoh, Risaw 03: Ka Eastern Ri Bhoi College Bhoirymbong ha ka jing pynïaid ka Principal, ka Samla Iaishah Nylla Rymbai lem bad ki nonghikai ki la sdang ïa ka college week ha ka 27 tarik u Nailur bad ïa kane ka College week la pynkut noh ha ka 1 tarik u Risaw 2022 da ki prokram bapher bapher.
Haba plie pyrda ïa kane ka taiew leh kmen ki samla pule la wan shim bynta da U Bah S Makdoh, ophisar na ka Bhoirymbong Block kum u kongsan bad la sakhi lang ruh da ka jingdon U Dr.
Vincent Nianglang, u nongseng ïa kane ka college, u Bah Albinus Lyngdoh, Ex MDC Umroi constituency bad kiwei kiwei ki riew rangbah.
Ha kane ka sngi la don bun ki jing ïalehkai sport kum ki jingialehkai phutbol, iatan tyllai (tug of war), Relay, Long Jump,Sack Race, 200 & 100 metre race bad kiwei kiwei ki jingiakop.
Haba pynhap pyrda noh ïa kane ka taiew lehkmen ki samla pule, la wan shim bynta da u Bah P N Syiem, MDC ka Mawsynram kum u kongsan bad la sakhi lang da ka jingdon ryngkat ki Rangbah shnong , secretary shnong jong ka Lumdaitkhla Bhoirymbong pyllun.
Ha kane ka sngi la don ki jingïalehkai kum ka ïakop pyni riam bad la don ruh ka jing jied Mr and Ms Eastern Ribhoi College.
Ki don ruh ki Dancing , Singing bad Quiz competition.
Ïa kane ka college la seng ha u snem 2000 bad kane ka college ka la ïarap ïa shibun ki khynnah ki ba duh lat ki ba duk ba kyrduh ki bym ioh lad ban leit pule sha sor Shillong.
Jowai Risaw 03: Hadien ba la lut ka Baibl Khasi kaba la shon ha ki snem kiba la dep la shon biang (Reprint) bad kane ka dei ka sien shon kaba lai bad la pyllait paidbah ïa ka hynnin ka sngi 02/10/2022 ha St.
Theresa Liesux Cathedral Jowai Diocese da u Rev.
Fr.
Ferdinand Dkhar Diocesan Administrator ka Jowai Diocese, ha ka jingïadonlang ki Phadar bad ki paidriewngeit na ki Parish bapher bapher jong ka Diocese.
U Phadar Ferdinand Dkhar ha ka jingkren pyllait ïa kane ka Baibl, u ong ba ka jinglah ban shon biang bad pyllait paidbah ïa kane ka Baibl, ka long ka jingkmen ka bakhraw ïa ki paidriewngeit bad ïa ki ‘riew ieid pule Baibl.
Nangta u ong kane Baibl ka kynthup ïa ki jingthoh jong ka Jutang barim bad ka Jutang kaba thymmai bad lada shim ïa ka jingheh, ka jingrben jong ka kot, ka jingsop kaba rben bad ka jingshon kaba itynnat ha ka ktien Khasi paka bad ka jingshon kaba shai kan jin da la long ka Kot kaba remdor, hynrei la die ïa ka ha ka dor kaba tat shibun bad kaba kiba duk ruh ki lah ban thied ïa ka.
U Phadar Ferdinand u pynkut ïa ka jingkren jong u da kaba ong mynta hadien ba la shon biang (reprint) bad la ïoh ïa ka Baibl, mynta ka sah ha phi ki khun baieid jong ka Balang ba phin ïa thied ïa kane ka Baibl ba phin pule bad puson ïa ka Ktien ka jong U Blei da ka jingieid da ka jingriewblei da ka jingduriap ïa ka ban ioh jinghikai bad ban tip shaphang U Jisu bad ka Ktien ka jong U Blei.
Ïa ka Baibl Khasi la pynkylla ia ka na ka Ktien tynrai sha ka ktien Khasi da u Phadar (L) Henry Fantin SDB, bad ki Nongiarap jong u kum u Phadar Silvanus Sngi Lyngdoh SDB, Professor Scripture, Monsingor Emmanuel Bard SDB, bah George Chyne, Fr.
(L) Carmello Spitale SDB, kong Mary Blah bad kiwei de.
Kum ban shu pynkynmaw ïa kane ka Baibl Khasi ha kane ka sien shon kaba lai sien la plie ïa ka ha kane ka 25 tarik September 2022, ha ïingmane Cathedral jong ka Maria ka Nongïarap ki Khristan.
Laitumkhrah Shillong da u Most.
Rev Victor Lyngdoh D.
D.
Archbishop ka Jylla Niambah Shillong bad ha Jowai Diocese la plie ïa ka ha kane ka 2 tarik, mynta u bnai da u Phadar Ferdinand Dkhar Administrator ka Jowai Diocese.
Shillong, Risaw 03: Namar ka jingma ha ka pisa pilaiñ bad ka jingïadei ha ka imlang sahlang ïa ki briew, khamtam ki samla, ka tnat Information and Broadcasting mynta ka sngi ka la ai ar tylli ki jingpynbna, kawei ïa ki television channel jong ki kynhun bad ki riew shimet bad sa kawei pat ïa kito kiba pynmih khubor online bad ki rynsan OTT ha kaba ka la bthah ïa ki ba kin kiar na ka jingpynmih ïa ki jingpyntip shaphang ki site thong pisa online bad ki jingpynbna kiba ar jingmut ha kine ki site.
Ka tnat ka la ju pynmih teng ïa kum kane ka jingai jingmut ha ka 13 tarik u Jylliew, 2022 ha kaba ka la ai jingmut ïa ki kotkhubor, ki channel TV jong ki briew bad ki kynhun online bad ki rynsan pynmih khubor online ba kin kiar na ka jingpynmih ia ki jingpynbna shaphang ki rynsan thong pisa online.
Ka Sorkar ka la ïohi ba ki don ki channel TV kiba pyni ïa ki prokram ialehkai, ha ryngkat ki rynsan OTT, kiba la sdang pyni dang shen ïa ki jingpynbna jong ki rynsan thong pisa nabar ri ha ryngkat ki website khubor.
ïa kine ki jingai jingmut la pynskhem da ki jingshem kiba shai kiba don ki jingpynbna jong ki rynsan thong pisa nabar ri kum ka Fairplay, PariMatch, Betway, Wolf 777 bad 1xBet.
Ha kine ki jingpynbna, ka tnat ka la ong ba ki rynsan thong pisa nabar ri mynta ki la sdang pyndonkam ïa ki website kiba pathai khubor kum ki lad ban ai jingtip shaphang ki rynsan thong pisa ha ka digital media.
Ha kane, ka that ka la lap ba ki dur jong ki website pathai khubor ki ïaysriem bha ia ki rynsan thong pisa.
Shuh shuh, ka tnat ka la ong ba kine ki rynsan thong pisa bad ki website pathai khubor kim dei kiba la pynrung kyrteng hapoh kano kano ka bor ha India.
Kine ki website ki pynshlur ïa ka jingthong pisa bad ka jingkhalai da kaba kam ba ki dei ki khubor.
Ki jingbthah da ka tnat ki la ong ba ka jingthong pisa ka dei kaba beaiñ ha ki jaka ba bun ha India, kumta ki jingpynbna shaphang kine ki rynsan thong pisa ruh ki long kiba beaiñ.
Ki jingbthah ki buh nongrim ha ki kyndon ka Consumer Protection Act 2019, Cable TV Network Regulation Act 1995 bad ka IT Rules, 2021.
Ka tnat ka la ong ba kine ki jingpynbna kim ïahap bad ki kyndon bapher bapher bad ka la ai jingmut ia ki TV channel bad ki nongpynmih khubor online ba kin ym pynmih ïa ki jingpynbna shaphang ki rynsan thong pisa lane ki website ai khubor jong ki, da kaba pynkynmaw ïa ki TV channel ba ka jingiaid lait ïa kane ka lah ban wanrah ïa ka jingpynshitom.
Ka tnat ka la ai jingmut ruh ïa ki nongpynmih jingpynbna ha ki lad online ba kin ym thew ïa kum kine ki jingpynbna sha ki briew ka India.
Ka tnat ka la ong ba ka jingthong pisa bad ka jingkhalai ki buh ïa ki briew ha ka jingma ha ka pisa pilaiñ bad ka jingiadei ha ka imlang sahlang, khamtam ki samla bad ki khynnah.
Kumta, ka jingpynshlur ïa ki jingthong pisa lane ka jingkhalai online lane offline lyngba ki jingpynbna ka dei kaba bha ban kiar na ka bynta ka jingbha.
Ka tnat Information & Broadcasting ka la iatrei bad ka tnat Consumer Affairs ban pyllait ïa kine ki jingai jingmut.
Shillong, Risaw 03: U Chief Election Commissioner u Rajiv Kumar ryngkat bad u Election Commissioner u Anup Chandra Pandey mynta ka sngi u la plie ïa ka Prokram ai jingtip na ka bynta ki nongthep vote kaba la pynlong baroh shi snem- ka Matdata Junction’ ha ka jingialang kaba la long ha Akashvani Rang Bhavan, New Delhi.
Ka ‘Matdata Junction’ kadei ka radio series kaba don 52 bynta ba la pynmih da ka Election Commission of India, ha ka jingiatreilang bad ka All India Radio.
Shillong, Risaw 03 : Ka kynhun jong ki nongdie tiar kiba ju leit shang tyrwa kylleng ki shnong ki thaw da kawei ka sur ki la thaw ïa ka synjuk ka jong ki kaba la tip kum ka ‘Khasi Travellers Sale Association’ (KTSA).
Ka motto jong kane ka synjuk ka ong, “ñiewkor Ïa la Ka Kam’.
Kane ka kynhun ka kynthup naduh kiba tyrwa die jaiñ, ki tiar ilektrik, tiar shet tiaw tiew, ki soh ki pai bad kiwei kiwei.
Ka jingthmu jong ki ban don noh da ka synjuk ki nongdie tiar ka long ban ai ka jingshngaiñ na bynta jong ki haba ki leit ban tyrwa tiar ha kylleng ki shong ki thaw hapoh ka jylla.
Kum ka jingpynbna paidbah ïa kane ka synjuk kaban treikam pura noh, la ïoh ban pynlong ka jingïalang ha ka sngi Nyngkong (03-10-2022) ha ka Shnong Laitpynter Synrangkaban East Khasi Hills District kaba don ruh ïa ka ophis treikam jong ka, ha kaba la don lang naduh u Bah Shiningstar Kharbani (President), Bah Shaibor Nongrum (Vice President), Bah Mykulbest L.
Kynshi (General Secretary), dkhot jong ka Executive Committee bad ki nongdie tiar.
Ha kane ka sngi la ïoh ban pynher ïa ka lama jong ka Association da u President Bah Shiningstar Kharbani bad la ïoh ban pule ïa ka history lyngkot ka jingïaid lynti jong ka naduh kaba sdang jong ka jingthaw ïa kane ka association da u General Secretary u Bah Mykulbest Lyngdoh Kynshi.
Ha kane ka sngi la ïadonlang ruh u Rangbah Shnong bad Secretary Shnong ka Laitpynter Synrangkaban u Bah Manioj Kurbah bad Bah Pitles Kurbah.
Katkum ka jingïathuh u Bah Shiningstar Kharbani ba ïa kane ka association la seng ha 13 tarik Jylliew 2022 bad ïathuh ruh ba ïa kane ka association la ïoh ruh ka jingithuh na ka sorkar lyngba ka Deputy Commissioner ka East Khasi Hills District kaba la ai ka jingmynjur ïa ka jingpynrung kyrteng ha ka 17 tarik Nailur 2022.
U la ïathuh ba ka association ka la ïoh ruh ka jingbit ban tah sticker ha ki kali kiba kit ïa ki tiar bad pynbiang ruh da ki ID khnang ba kan long shngaiñ haba ki leit ban tyrwa tiar.
“Ha kine ki sngi ba mynta ngi ïohi ba bun ki jingsniew kiba laiphew jait bad ban lait ka jingshah tharai sniew ha ki nongshong shnong ngi la pynbiang ruh da ki ID khnang ban pynithuh ba kidei kiba la ithuh da ka Association," la ong u Bah Siningstar.
U la pynpaw ruh ba ka thong jong lyngba kane ka Association kan long ban kyntiew para Khasi ha ka liang ka kamai kajih bad ka jingïatylli.
Ym tang ha ka liang ki nongdie tiar hynrei kane ka Association ka buh ruh hakhmat ïa ka mat treikam kata na ka bynta ban peit bad khmih ïa ka bha ka miat jong ka imlang ka sahlang.
Jowai, Risaw 03: Ka Jaiñtia Student Union (JSU) Laskeiñ Block Circle ha ka miet jong ka 2 tarik kala leit ban jurip ïa ka jaka ai jingsumar sorkar ka CHC kaba don ha Laskeiñ kaba hap hapoh West Jaiñtia Hills District, ha ka jinglam khmat u President samla Dapmain Suchiang uba bat ruh kum u Publicity Secretary Central Body, ryngkat ka jingïadon lang bad ki members jong ka seng.
Kane ka jingleit jurip ka long hadien ba la ïoh ujor na ki nongshong shnong kane ka thaiñ ba ym juh don Doctor khamtam ha ka por ba don ki jingjia Accident ha por mynmiet.
Kaba shitom bha lei lei ïa ki briew ki baduk khamtam kito ba sah sha jngai bad teng teng kim ban se ban shu leit noh shaduh sha Jowai tang ban ïoh ïa ka jingsumar kaba biang ban lait na ki jingsngew sih.
Ka seng ka la maham tyngeh ruh ba lada ka dang lap shuh shuh kum kine ki jingujor na ka liang jong ka seng hi kan ym shong kli kti shuh, kan leit ban khang tala noh shi syndon ïa kane ka Hospital CHC.
Kala buh ruh ka jingkyrpad ïa ka Health Department ba kan sngewbha ban shimkhia bad ban pynbiang ïa ka jingeh jong u paidbah namar ba ka dei ruh ka kamram jong ka Hospital khnang ban suk kiba duk lane kiba don kam ïa ka Emergency Treatment, la kyrpad ruh ïa ki nongtrei ban wan biang por khnang ba ki briew ba wan najan bad najngai ki shnong ruh kin ïoh ïa ka jingsumar kaba biang bad ba pura.
Shillong, Risaw 03: U President jong ka Hynñiewtrep Youth Council(HYC) u Bah Robertjune Kharjahrin u la ong ba ka sorkar jylla ka dei ban pynkylla ïa ki kyndon(term of reference) na bynta ban pynbeit pud ha ka wat kaba ar namar lada ïaid biang kum ha ka Wat ba nyngkong kan pynduhnong shibun ïa ka jylla namar kiba bun ki shnong ka jylla kan ym ïoh shuh satia khamtam eh kiba dei ha ki thaiñ Block I bad Block II.
Ha ka jingïakren ba tang bad u Mawphor u la ong ba kat kum ka kyndon ba ar ha ka jingpynbna ka sorkar la kdew shai ba ki Regional Committee kiba la thaw da ka sorkar la ong ba kin shu peit biang ban pynskhem(Cross Verify) ba ki shnong kiba kam ka jylla Meghalaya ha ki kot ki sla ba don ha ka sorkar Assam(kaba mut kaiphod 2011) khlem da lah shuh ban peit biang ba lada don ki shnong kiba kwah ban wan sha ka jylla ne ki dei ruh ki bynta jong ka jylla kiba ym shym la shah kynthup ha ka kaiphod 2011 kin dang lah ban wanphai biang sha ka jylla.
“Ka sorkar ka dei ban pynbeit ïa kane ka kyndon namar kan pynduhnong shibun ïa ka jylla bad kiba bun ruh ki shnong kin leit sha ka Assam lada na ka liang kine ki Regional Committee kin shu peit biang ban pynskhem(Cross Verify) ba kito ki shnong kiba kam ka jylla Meghalaya kat kum ka kaiphod 2011 ki dei ki bynta ka jylla jong ngi namar bun bah ki shnong kiba dei ki shnong Khasi bad ki bynta ki hima Khasi kim shah kynthup ha kane ka kaiphod.
Namarkata ka sorkar ka dei ban ong ha ka kyndon ba lada don ki shnong kiba ym shym la shah kynthup ha ka kaiphod 2011 bad kiba dei ki jaka ba ïa knieh hapdeng ka Meghalaya bad Assam kin dang ïoh lad ban wan biang sha ka jylla" u la ong.
U la ong ruh ba lada ïaid kat kum kane ka kaiphod ba la aiti sha ka Assam ha u snem 2011 ka jylla kan duh ei khamtam eh ïa ki shnong kiba don ha ka thaiñ Block I bad Block II namar ha ka kaiphod la kam ba ki don tang 13 tylli ki shnong kiba dei ki jong ka jylla Meghalaya kiba la leit sha Assam katba dang shen na ka liang ki khlieh nongsynshar na ka thaiñ Block I ki ong ba ki don haduh 36 tylli ki shnong Khasi bad ha Block II ki don kumba 22 tylli ki shnong kiba kwah ban wan sha ka jylla Meghalaya “lada ïaid beit kat kum katei ka kyndon bad ka kaiphod kine ki shnong ngin duh ei" u la ong.
U la ong “Kat kum ka kaiphod 2011 ka Block I kaba ka jingheh ka jaka ka don kumba 537.
54 Sq KM bad ka Block II pat ka la palat ïa ka 1000 Sq Km katba lada peit ïa ki shnong ki don tang 13 tylli kaba mut lada ka jingpynbeit pud kan dei beit tang na bynta ki 13 tylli ki shnong kiba la kam ha u 2011 kaba mut 70% ngi la duh lupa ïa ki shnong ha Block I bad Block II.
"U la ong ba lada peit na kaei kaba u Myntri Rangbah u Conrad Sangma u ong ba ka ka jingpynbeit pud kan dei beit tang ïa ki shnong kiba la kam ha ka kaiphod 2011 kaba mut kiba bun bah ki shnong kiba ka sorkar u Mukul kam shym la kynthup kan ym don shuh ka jingïakren pynbeit pud hynrei la shu rai beit ba kin dei ki jaka ka Assam.
“Namarkata, kum ka seng ngi kwah ba kane ka kyndon ka sorkar ka dei ban pynbeit biang khnang ba ka jylla kan ym duh ei shibun bah ki jaka sha ka Assam", ong u Bah Robert.
Jowai, Risaw 04 : Ka longïing longsem jong u parad Kelvinnistick Nonglamin bala 102 snem ka rta na ka shnong Nongtalang Khlachympa kaba hap hapoh ka 7-Amlarem LA Constituency kila pynpaw ka jingsngewkmen halor ka jingpynkup burom jong ka tnad Election Commission of India ïa une u rangbah hynnin ka sngi kaba dei artad ka sngi burom ïa ki riew tymmen (International Day of Older Persons).
Ïa kane ka jingpynkup burom la pyndep da ka ophis Sub-Divisional Officer (Election), Amlarem Sub-Division, Amlarem kumba la bthah da ka Election Commision jong ka ri India.
Ïa kane ka bynta la pyndep da u bah Gameliel L.
C.
Mylliem, MCS Assistant Electoral Registration Officer (AERO), da kaba wan aiti ïa ka Momento kaba don ka jingthoh kynmaw burom ïa ka jingpyndep hok jong u parad Kelvinnistick ïa ka kamram jong u kum u nongthep vote jong ka ri India haduh mynta ka kynti.
Ïa ka jingialang la pynlong ha ïing sah jong u parad Kelvinnistick kaba u shong u sah ryngkat bad la ka para khadduh ka kong Shing Nonglamin.
Ha kane ka sngi la ïadon lang ki nongïalam dong Nongtalang Khlachympa ba kynthup ïa u Chairman ma Tenyson Rymbui bad u General Secretary ma Starwell Paduna nalor kiba ha ïing ha sem jong u kiba kynthup ruh ïa ki khun ki kti, ki para ki pyrsa ba ki pyrsa ksiew.
Katkum ka jingïathuh jong kiba haïing ïa u parad Kelvinnistick Nonglamin la kha ha ka 20/05/1920 ha ka shnong Nonglamin (ka ba la jah noh) kaba don harum ka shnong Nongtalang bad mynta u la dap 102 snem.
Une u parad ula shongthait na ka kam sorkar ha ka tnat PWD kum u Overseer (Sectional Officer/JE).
Shillong, Risaw 3 : U Myntri Rangbah ka jylla u Conrad K Sangma lem bad ka kynhun jongu kin mih lashai ka sngi ban leit jngoh 6 sngi ïa ki exhibition ha Calais, France.
Kat kum ka shithi ba la thoh sha ka tnad External Affairs la pynpaw ba yn leit synran ïa u da u Vijay Kumar Damera IAS Commissioner bad Secretary Planning Department, U Dikki D Shira MCS Director MIE bad u bah Augustus S Suting Deputy Project Director MBMA.
Kane ka jingleit jongu sha Calais Drance naduh 4 tarik haduh 10 tarik mynta u bnai ka long ban leit jngoh ïa ki Exhibition jong ka Meghalaya Ramie Project bad ka Exhibition Lecoanet Hemant : the Orientalists of Haute Couture ha Lace and Fashion Museum.
ïa ki jinglut jingsep na ka bynta kane ka jingleit sha France yn bei da ka Meghalaya Institute of Entrepreneurship (MIE).
Shillong, Risaw 4 : U Lat jongka jylla Arunachal Pradesh u Brigadier (Dr) BD Mishra un bam smai lashai ka sngi kum u Lat ba thymmai ka jylla Meghalaya ban shimti na u Satya Pal Malik namar ka samoi treikam jong une u Lat ba mynta ka la poi noh shaba kut hi lashai ka sngi hadien ba ka sorkar pdeng ka khlem pynjlan shuh ïa ka por treikam jongu kum u Lat.
Ka kyrwoh na Rashtrapati Bhavan ka la pynpaw ba ka President jongka ri India ka la thung ïa u Brg.
(Dr) B.
D Mishra (Rtd) uba dei u Lat ka jylla Arunachal Pradesh ban long ruh kum u Lat ka Meghalaya bad u dei ban shimti noh mar mar ïa ka shuki tad haduh ban da pynbeit da kumwei pat.
U Brig.
(Dr) B.
D Mishra u la shongthait na ka kam shipai jongka ri kum u Brigadier ha ka 31 tarik Naitung 1995 naduh ba u la rung sha kane ka kam kum u Infantry ha ka 17 tarik Nohprah 1961.
La kha ïa u ha ka 20 tarik Naitung 1939.
u Dr Mishra u dei u Commander jong ka NSG ( Black Cat Commando), Counter Hijack Task Force bad ha ka jingïakhun bad ki lehnoh ba rah bor ïaka liengsuiñ ka India ( Air India) ha ka 24 tarik Iaiong 1993 na ka kad liengsuin Raja Sansi Airfield, Amritsar, hapoh ka jingïalam jongu la lah ban pyllait im ïa ki nongleit nongwan bad ïoh siat iap ïa ki nongrahbor.
U la ïoh ka jingïaroh na u Myntri Rangbah ka ri India halor kane ka jingjop ïa ka jingïakhun ïa ki nongrahbor.
U la don bynta ha kiba bun ki thma, pyrshah ïa ka China ha u 1962, u la ïalam ruh ïa ki shipai pyrshah ïa ki kaikhlaw ha Nagaland naduh 1963-64, pyrshah ïaka Pakistan ha ka Sialkot Sector 1965, ka jingïakhun thma bad ka Pakistan ban ïoh laitluid ka Bangladesh ha u 1971, pyrshah ïaka Pakistan ha LOC Poonch Sector, U la ïalam ruh ia ka Battalion kumu Commander pyrshah ia ki LTTE bad ïa ka Indian Peace Keeping Force ha Jaffna, Vavunia bad Trincomalee, Srilanka naduh 1987-88, ha J&K bad pyrshah ïa ki lehnoh ha Punjab kum u Commander ka NSG Force naduh 1990-1995.
Ha ka thma Kargil wat la u la shongthait hynrei u la leit ïakhun da ka mon sngewbha.
U la ïoh bun ki khusnam ha kine ki jingshakri jongu.
U la pass ïa ka kyrdan MA na Allahabad University, M.
Sc na Madras Univeristy bad Ph.
D na Jiwaji University, Gwalior.
Mawkyrwat, Risaw 03: Ki lai tylli ki kynhun kiba kynthup ïa ka All Khasi Hills Achik Federation (AKHAF), Garo Students’ Union (GSU), South West Khasi Hills District Unit bad ka Achik Holestic Awakening Movement (AHAM) ha ka jingïalang ba la long ha 14 tarik u ‘Nailur, 2022 ha Khonjoy, South West Khasi Hills District da kawei ka jingmut ki ïa kut ban pynsngew ha ki bor ba halor ban thung noh da ki nonghikai Garo kiba tbit bad nang ïa ka ktien Garo ban hikai ïa ki khynnah kiba kren da ka ktien Garo kata ha ki ‘Lower Primary’ ha ki bynta jong ka Khasi Hills kaba ïa hap ruh bad ka ‘Section 29 (f) of Right of Children to Free and Compulsory Education Act, 2009’.
Shuh shuh ki la kdew ruh ba ha ka Section 29 (f) jong katei ka kyndon ka ong ba ka ktien kaba pyndonkam ban hikai ka dei ka ktien ba u ne ka khynnah ki kren naduh dang rit.
Shuh shuh nalor kitei ki jingdawa haneng kum ki kynhun kin don kano kano ka jingpyrshah ha kaba ïa dei bad ka jingthung nonghikai ha ki ‘Upper Primary Level’ ha kino kino ki jaka pule bad ki kloi ban ïa shimbynta bad ïatreilang bad ki nongtrei bapher bapher ban kyntiew ïa ka jingnang jingstad ha ki jaka baroh kiba la shah ieh beiñ bad ñiew shilliang khmat ha kaba ïa dei bad ka pule puthi da ka sorkar jylla bad ong ruh ba naduh ki por ba ka jylla ka la ïoh ïa la ka jong ka jylla ba pura ha u snem 1972.
Ka jingdawa jong ki lai kynhun kam don kano kano ka jingñiew shilliang khmat ïano ïano ruh ne ka imlang ka sahlang hynrei ka dei na ka bynta ka jingbha ki samla Garo kiba trei shitom ban pyndep ïa ki jingpule jong ki wat hadpeng ki jingeh ba bun kib aki mad kum ha ka ïoh ka kot.
Kane kan ïaid ryngkat ruh bad ka jingïaleh ban kynthup lang ïa ka ktien Garo bad Khasi ha ka Eight Schedule jong ka Constituency jong ka Ri India ha kaba Sorkar kumjuh ruh ki NGO’s bapher bapher ki la ïasnohktilang an buh ïa kane ka jingdawa na ka sorkar India.
Kane ka long katkum ka kyrwoh khubor na u Manuel CH Marak, General Secretary jong ka All Khasi Hills Achik Federation (AKHAF).
Nongpoh, Risaw 03: U Myntri Rangbah ka jylla u Conrad K Sangma mynta sngi Nyngkong u la leit ban buh ïa u mawnongrim ban tei ïaka International Medical College & Hospital bala ai nam haka kyrteng u Purno A Sangma Myntri Rangbah barim ka jylla Meghalaya kaba dei ruh ka jingphohsniew jong ka ERD Foundation Guwahati bad u Founder Chairman jong ka u Mahbubul Hoque ha skul bah University of Science and Technology.
La sakhi ruh ha katei ka sngi ka jingbuh ïa u mawnongrim da ka jingdonlang ka Rhonda Vetere kawei naki longkmie ba khlaiñ bor haka pyrthei haka liang ka technology, ka nongthoh bad kaba dei ruh ka nongïalam na USA bad kaba long ruh kum ka Global Ambassador jong ka USTM, u Bah Lakmen Rymbui Myntri ka tnad pule puthi ka jylla, Bah Sosthenes Sohtun MLA ka Jirang, RS Mooshahary Governor barim ka jylla bad kiwei kiwei ki kynrem ki lyndan.
Katei ka Medical College kan don ruh 200 tylli ki jingthiah kaban sa tei haka rukom kaba ïaryngkat kyrdan bad ki hospital haka pyrthei naduh ki rukom sumar, ki tiar ki tar ryngkat ka thong ban ai jingsumar ei lut ïaki longiing baduk jong ka jylla Meghalaya, bad katei ka Medical College kan don ruh ka thong ban pynlong ki jingwad bñiah (research) ha kaba ïadei bad ka koit ka khiah bad khamtam ban khring ïaki samla pule bad ki nongpang naki ri ka pyrthei khamtam ki ri ba marjan jong ka India.
Naka liang u Mahbubul Hoque Chairman ka ERD Foundation ba dei ruh u Chancellor ka skulbah USTM u la ong ba katei ka Medical College kan long ka jingkyrkhu kaba khraw ïaki samla pule ka thaiñ bad yn buh thong ban pyndep ha shuwa u 2025 bad naduh u 2026 yn sdang ban pdiang ïaki samla kiba kwah pule MBBS ha katei ka College.
U Conrad Sangma haba kren ha katei ka sngi u la pynpaw ka jingsngewkmen kaba khraw halor katei ka sienjam bala thmu ban tei ïaka International Medical College & Hospital kaba ïaryngkat dor bad ki College haki ri ka pyrthei kaba long ka jingkyrkhu kaba khraw ïaki paidbah bad kumjuh ki samla pule, kaba la ainam ruh ha kyrteng jong u kpa jong u, u Purno A Sangma.
U la ong ruh ba kum ka sorkar kan wad ki lad ki lynti ban treilang bad ka USTM khamtam ha kaba ïadei bad ka jingtei ïa katei ka College ba kum ka jylla ka donkam ïaki samla pule MBBS, ki doctor ban shakri ïaka jylla bad khamtam ban kyntiew ïaka koit ka khiah.
Shillong, Risaw 03 : Ka BJP kaba dei kawei na ki party synrop ba donlang ha ka sorkar Meghalaya Democratic Alliance ka la kam ba tad haduh kane ka sngi ki la don haduh lai ngut ki MLA na kiwei ki party kiban wan ban aireng noh na ka party ha ka elekshon MLA kaban long ha u 2023.
Ki tyllong khubor na ka party ki kynthup ïa uwei u MLA ka Trinamool Congress na East Khasi Hills bad arngut pat ki dei na ka seng National People’s Party na rilum Garo.
“Watla bun ki la tip ïa ka kyrteng jong kitei ki MLA hynrei na ka liang ka party ngim pat kwah satia ban pynpaw pyrthei namar ka por ka dang don sa kumba katto," ong u heh ka BJP.
Katkum ka jingïathuh jong u, ka jingïakren ka dang ïaid mynta sa bad ki katto katne ngut ki MLA bad lada ka jingïakren ka seisoh ki lah ban ïoh kham bun shuh shuh ki MLA ban ïakhun na ka tiket jongka party ha katei ka elekshon.
Lah ban kdew hangne ba ka lyer elekshon 2023 ka la sdang ban shongshit bha ha ka jylla khamtam ha kito ki party heh kiba thaw ïa ka sorkar MDA kum ka NPP, UDP bad kiwei kiwei.
Don ruh ki party kiba ap ka jingma ba baroh ki MLA ki lah ban phet lut sha kiwei pat ki party kumba ka jia mynta ïa ka Congress, KHNAM bad HSPDP.
Tangba kane ka la jia lang ruh wat ïa kiwei ki party kum ka Trinamool Congress, PDF bad kiwei kiwei.
Dang shen na ka liang ka NPP ka la kam ba na ki 23ngut ki MLA jong ka, kin don pat sa kumba 8 haduh 10 ngut ki MLA na kiwei pat ki party kiba kwah ban ïakhun na ka tiket NPP ha u 2023.
Kitei ki heh NPP ki la kam ruh ba ki don haduh lai ngut ki MLA ba shah sospon ha ka Congress ban ïakhun noh na ka party, nangta 2ngut na ka TMC, arngut na ka PDF bad uwei na ka HSPDP nalor kiwei kiwei kiba ka jingïakren ka dang ïaid.
Kane ka jingkam ka la ïaid ruh ha ka sem UDP kaba la kam ba kin don bun ngut bha ki MLA na kiwei ki party kum na ki MLA ba shah sospon ha ka Congress, MLA shimet, na ka HSPDP bad ruh na ka TMC bad kiwei kiwei.
Shillong, Risaw 3 : Ka Liang Pyrshah All India Trinamool Congress (AITC) ka la kynnoh ba ka National People’s Party (NPP) kaba ïalam ïa ka jingsynshar ka khlem ai jingkheiñ satia ïa ki jingpynlut pynsep jongka ha ka por election sha ka Election Commission of India (ECI) bad nalor kata kala thok la shukor ruh halor ki jingdon ki jaka puta jongka kumba la paw ha ka Audit Annual Financial Report ba ka la phah sha ka ECI.
“ Kane ka jingbym ai jingkheiñ bad kane ka jingpyrshang ban buhrieh ïaki jingdon ki jaka puta ne ki ophis jongka ka pynpaw shai kdar ba ka NPP ka kwah ban buhrieh ïa ki jingdon jingem jongka ym dei tang na ki paidbah hynrei wat hakhmat ka ECI ruh “ ong u nongpathai khubor ka AITC u Saket Gokhale.
U Gokhale u la byrngem ruh ba ka AITC kan dawa na ka ECI ban phah tohkit halor kane ka jingbuhrieh jongka NPP ïaki jingdon jingem jongka namar kam long kum ka kaiphod ba ka la ai sha ka ECI.
Ka jingkheiñ ba la dep Audit ba la ai da ka NPP sha ka ECI ka dei na ka bynta u snem 2020-21 kata kat haduh ba kut ka 31 tarik Lber 2021.
Kat kum katei ka jingai jingkheiñ ka NPP ka la pynpaw ba ka don ka jaka ba 1.
31 lak tyngka kat haduh u Lber 2020.
Nangta kat haduh ka 31 tarik Lber 2021 ka NPP ka don ki jingdon jingem 69.
66 lak tyngka.
Nangta kat haduh ka 31 tarik Lber 2021 ka NPP ka pynpaw ba ka hap ban siew bai wai haduh 8.
28 lak tyngka bad shisnem shwa kane la pynpaw ba ka dei 5.
26 lak tyngka.
Hadien kata hapdeng ka 31 tarik Lber 2020 bad 31 tarik Lber 2021 ka NPP ka la pynpaw ba ka la ïoh ïa ka jaka 10,000 Sq.
ft na ka tnad Revenue jongka sorkar jylla ban shna ïa ka ophis jongki hajan Polo.
Ha kajuh pat ka por ka NPP ka la plie ïaka ophis ba thymmai jongka ha Tura ha u 2020-21 bad kumjuh ruh ha u juh u snem la plie ruh ia ki ophis jongka ha Imphal bad Manipur.
Haba ka AITC ka kdew ïa kine ki jingshisha ka la pynartatien ïa ki paidbah namar u Gokhale u la pynpaw ba ka NPP kat haduh ka 31 tarik Lber 2021 ka la don lai tylli ki ophis kaba 10,000 Sq ft kaba hajan Polo, ka ophis ha Tura bad Imphal.
Nalor kata u Gokhale ula pynpaw ruh ba ka NPP kat kum ka kaiphod ba ka la ai sha ka ECI ka la pynpaw ba kine ki jaka ba ka don ki shong dor tang 69.
66 lak.
U la ong ka dor mynta ha ka thaiñ Golfink bad Polo ka long hapdeng ka 5.
5 hajar haduh 10 hajar tyngka shi Square phut kumta tang kane ka ophis ba 10 hajar square phut ruh ka la long lypa 5 haduh10 klur tyngka.
Ka long ka bym lah ban pdiang ba ki lai tylli ki ophis ha Shillong, Tura bad Imphal kin shondor tang 69.
66 lak, ong u Gokhale.
U Gokhale u la ong shuh shuh lada ka NPP ka kam ba ki ophis ha Tura bad Imphal ki dei kiba ka shu wai bad ka dor ba siew ka long 8.
28 lak tyngka shisnem ka mut 69,000 tyngka shisbnai.
Ka long ka kambah lada baroh ar tylli ki ophis ha Tura bad Imphal ka bai wai kan long tang 69 hajar tyngka shibnai.
Kumta u Gokhale u la kynnoh ba ka la paw shai ba ka NPP ka buhrieh im im peit peit ïa ki jingshisha baroh halor ki jingdon jingem jongka bad ka la shu ïalam bakla ïa ka ECI.
U la kynnoh ba ka NPP kat haduh mynta kam pat ai jingkheiñ sha ka ECI ïa ki jingpynlut pynsep jongka ha ka por election MLA 2018 ha ka jylla ha ka jingshisha ïa ki jingpynlut pynsep dei ban phah sha ka ECI hapoh 75 sngi naduh ba la kut ka election.
Kumta u la kynnoh ba kane ka sorkar MDA ba laïialam da ka NPP ruh ka dei ka sorkar kaba bamsap ha baroh ki liang bad kiba la paw pyrthei ki long kum u Dome ka Assembly, ki kam thied kali ha ka tnad pulit, ki smart meter, saubhagya scheme bad ka jingïabam sap ka long da ki spah spah klur tyngka.
U la ong “ Ngi la kob ban ïatai niah paidbah hapdeng ka NPP bad TMC hynrei kim nud satia namar ki tieng ïoh shah sei madan kine ki kam bamsap bam phong jong kane ka sorkar lym kumta ki la dei ban ïatai nia ban paw ki jingshisha hakhmat ki paidbah lada kim don ei ei ban buhrieh" pynkut u Gokhale.
Shillong, Risaw 04 : Ka National Crikcet Academy (NCA) jong ka BCCI ha ka sngi Nyngkong ka la pynlong ka jingai jinghikai pyntbit Practical Assesment ïa ki nongïoh jinghikai pyntbit ka Meghalaya Cricket Association (MCA) ha ka Hybrid Level 1 Coach Course ha Nongbah Shillong.
La pynlong ïa kane ka jingai jinghikai pyntbit ha ka madan ïalehkai kriket jong ka MCA ha Polo ïa kaba la pynïaid da u Head of Education ka NCA u Sujith Somasundar, Master Faculty Apurva Desai bad u Faculty member M Sanjay.
La ïadonlang ruh u Dkhot ka MCA Technical Committee (Treasurer barim) u Saibal Dasgupta ban plie ïa kane ka prokram ai jinghikai pyntbit bad pynkup burom ïa ki nonghikai ka NCA.
Ha kane ka sngi ki la don haduh 16 ngut ki nongshah hikai (trainees) kiba la wan ban ïashim bynta ha katei ka prokram kiba la wan na kylleng ki District Association kiba la ïasoh bad ka MCA.
La pynlong ïa kane ka practical assessment shi bynta jong ka Level 1 coach course eksam ïa kaba yn hap ban pynlong hadien ba la dep ka online theory assessment kaba la dep ban pynlong naduh ka 25 tarik haduh ka 30 tarik u Risaw 2021.
Ïa ka result yn sa pynmih hashwa ban kut mynta u Risaw.
Ki Nonghikai pyntbit na Meghalaya:Eugene K Kharsyntiew, Laxman Chettri, Pahara Mukhim, Mackie D Blah, Overjoy Lyngkhoi, Ashish Dasgupta, Hemant Roy, Roof Raja Nongsiej, Lek Bahadur, Yoohimiootre Patweth, Md Junaid, Banteibor Lyngdoh, Bhakupar Mylliemngap, Mark A Laloo, ML Marty, Monoronjon Momin.
Shillong, Risaw 04 : Ka St Anthony’s Higher Secondary School kaba mihkhmat ïa ka jylla Meghalaya ha ka kyrdan ïalehkai U-17 ki shynrang ka la bteng khun nam jop ha ka lympung ïalehkai Subroto Cup da kaba pynliem da 4-0 kol pyrshah ïa ka Sainik School ha ka jingïalehkai hynne ka sngi Ba-ar.
Ka St Anthony’s Higher Secondary School ka la mad nam jop nyngkong ha ka sngi sdang kaba la long ha ka sngi Nyngkong da kaba pynliem da 4-0 kol pyrshah ïa ka Madhya Pradesh.
Ka Meghalaya ka la lah ban ïalehkai bha ha katei ka jingïakhun.
U Badondor Marbaniang (33min), Rimankhraw Kharumnuid (58min), Jospal Kurbah (62min) bad u Chibaitki Pamthied (66min) ki rangïalehkai ba la thep kol na bynta ka Meghalaya.
Ka Meghalaya kan ïalehkai biang lashai ka sngi Balang kaba dei ruh ka jingïalehkai kaba khadduh na ka Pool H pyrshah ïa ka Goa.
Nongpoh, Risaw 04 : Ban dang kyntiew ïa ki sap ki phong kin khun samla ha ka kam ïalehkai phutbol bad ban sei madan ïa ki sap ki phong jongki, Ka Nongpoh Sports Association mynta ka sngi ka la plie pyrda noh ïa ka lympung ïalehkai phutbol ba la ai kyrteng ‘Invitation Knockout Football Tournament 2022’ ba la pynlong ha madan NSCA Mini-Stadium, Pahamsyiem.
Ïa kane ka tournament la wan ban plie pyrda da u District Sports Officer ka Ri Bhoi, u Bah Bobby Nongbet kum u kongsan bad u President ka Ri Bhoi Youth Federation, u Bah Bipul Thangkhiew kum u symbut kongsan.
La sakhi lang ruh ha kane ka sngi da ka jingdon lang u President ka Nongpoh Sports Association, u Bah Lambok Rymbai, u Ramgbah Shnong ka Pahamsyiem, u Bah Gedwin Lyngdoh, u President ka HNYF, Northern Region, U Bah Marcus Marten bad kynthup kiwei kiwei ki riew rangbah.
Na ka liang ka Nongpoh Sports Asso-ciation ka la pynkhreh ruh ïa ki khusnam ha kaba ka lahduh kan ïoh khur ïa ka song pisa kaba T.
1 lakh bad kaba wan baar kan ïoh khur ïa ka song pisa kaba T.
50,000 lem bad ki Trophy.
Ki don haduh 16 tylli ki kynhun ïalehkai na kylleng ka Ri Khasi-Jaintia kiba la wan ban shim bynta ha kane ka tournament.
Ha ka jingplie pyrda ïa kane ka tournament la ïa aireng hapdeng ka Ri Bhoi United pyrshah ïa ka Umden Sports Association.
Haba phai sha ka jingïakhun kine ki ar kynhun, ha ka kylla step baroh ar kynhun ki la trei shitom daka jingtmu ban ïoh rah ïa ka jingjop bad khlem da don ba lah ban thep kol bad kumjuh ruh ha ka kylla miet ruh ka jingïakhun ka la kut ha ka jingïakhaid bad dei lyngba ka tie breaker ba ka Ri Bhoi United ka la ïoh rah noh ïa ka nam jop da kaba ka la pynliem noh ïa ka Umden Sports Association da 6-5 kol.
Nongpoh, Risaw 04 : Ka long ka jingsarong kaba khraw ïa ka dong Ri Bhoi bad ka jylla Meghalaya baroh kawei hadien ba u Samla Daniel Damlong naka Ground and Pound MMA Gym, Ri-Bhoi u la ïoh ban khur ïa ka takma ksiar haka jingïakop National MMA Championship 2022 bala pynlong da ka All India Mixed Martial Arts Association kaba la sdang naduh ka 30 Nailur haduh 2 tarik Risaw ha Hyderabad, Telangana.
Ha katei ka lympung kumba 600 ngut ki samla ïalehkai MMA kila wan ban shim bynta bad 5 ngut naka jylla kila leit ban mihkhmat sha katei ka lympung hapoh ka jingïalam jong u Bah Cores Marweiñ kum u Coach, hynrei napdeng kitei kiba la leit ïa shimbynta sha katei ka lympung tang u Daniel Damlong u ba la ïoh ban khur takma ksiar haka kyrdan Light Heavy Weight Division hadien ba u la lah ban pynliem ïa u Vikas Yadav naka jylla Orissa.
Na ka liang u Bah Cores Marweiñ kum u Coach u la pynpaw ka jingsngewkmen kaba khraw halor ka jinglah jong u Samla Daniel ban khur ïa ka takma watla kiwei kiba la leit ban shim bynta lang kila pyrshang ban ïakhun tyngeh hynrei kim shym la poi sha ka thong, bad ai ruh ka jingkhublei ïa ki ba kin dang ïalehkai bad kilan met bha na ka bynta kiwei pat ki jingïakhun.
Shillong, Risaw 04 : Ka Meghalaya ka la jop ha ka jingïalehkai kaba laisien jong ka lympung ïalehkai cricket Women’s U-19 T20 Trophy da kaba pynliem da 50 ron ïa ka Sikkim ha ka jingïalehkai ha Hyderabad hynne ka sngi Ba-ar.
Ha katei ka jingïalehkai ka Awesa G Momin ka khur marwei 4 wicket.
Ka Meghalaya kaba la jop ïa ka jingkynting pisa ka la kam ban tied nyngkong bad kamai 87 ron duh noh 9 wicket ha baroh ki 20 over, hashwa ba kan pynhap lut baroh ki wicket ka Sikkim kaba la kamai tang 37 ron ha ki 18.
1 over na ka jingïalehkai jong ka Group B.
Ka Momin marwei ka khur 4 wicket ai kamai tang 1 ron ha ki 2.
1 over.
Ka Momin ka la ïoh ban pynhap ïa ka wicket jong ka Diksha kaba dei ka kapten jong ka Sikkim kaba la kamai bun ron da 11 ron.
Kiwei pat ki thei kawang bol ka Meghalaya kiba la khur takma ki kynthup ïa ka Neelam Roy (2/3), kaba la ïoh pynhap wicket ha ka jingkawang bol kaba nyngkong eh, ka Sara Daffica Kharbani (1/5), Sistilin Ryntathiang (1/9) bad ka Ankita Sharma (1/11).
Ha ka pali tied, ka Sharma ka kamai 32 ron na ki 37 bol hashwa ba kan hap wicket noh ha ka over kaba khadduh jong ka inning.
Ha ka jingkamai ron lang ba 40 ron ryngkat ka Kharbani (9), ka la ïalam kamai ron ïa ka Meghalaya na ka 44 ron ha ka jingduh noh ba 6 wicket sha ka 84 ron duh noh 7 wicket.
Ka Meghalaya mynta kan pynkhreh pat ban ïakhun pyrshah ïa ka Karnataka ha ka sngi Palei.
Shillong, Risaw, 04: Ka Impasto Grand Finale jong ka ICFAI University Meghalaya kaba la long ha ka 1 tarik u Risaw, 2022 ka la kut noh hapdeng ka jingshongshit da ka jingïashim bynta jong ki samla pule kane ka skulbah ha ki rynsan ïakop bapher bapher kaba la long ha Anton Hall, Laitumkhrah, Shillong.
Ha kane ka sngi, ki samla pule shynrang bad kynthei ki la pyni ïa ki sap ki phong ha ka rwai ka siaw, ha ka shad ka kmen bad ha ka rynsan ïakop rang bad thei bhabriew ha ryngkat ka jingsakhi lang jong ki nonghikai bad ka Principal ka Dr.
Alicia Gatphoh.
Ka Dr.
Gatphoh haba kren ha kane ka sngi ka la kyntu ïa ki samla pule ba kin pyndonkam hok ïa la ka sap ka phong kaba ki don nalor ka jingpule kaba ki dang dei ban pyndep.
Ka jingjyllei ki kam shah leh bor ïa ki kynthei katbanang mih ki sngi ka la nang shyrkhei hangne ha ka Jylla jong ngi.
La jan manla ka sngi bad manla ki jaka ka don ka jingshah leh bor khlem da kheiñ shuh la ka dei ïa ki khunlung khynnah ne ïa kiba la heh ruh.
Kaba kham sngewsih shuh shuh ka long ba kiba leh ïa kane ka kam kim dei tang ki briew ba ïaid lyngkar ne ki riew madan hnrei wat ki briew ba don ha ki kyrdan kum ki Ophisar ne Nongthaw aiñ ruh ki la leh ïa kane ka kam tad dor.
Kane kam dei shuh ka por ba ngin dang peit kai ïa kane ka kam, hynrei ka la dei ka kam ba ngin ïa pyrkhat ban tei ïa ka jinglong ba la jot jong kane ka imlang sahlang jong ngi.
Hato kaei kaba pynlong ïa ka jaidbynriew ban mad ïa kane ka apot kaba pynhiardor ïa ka kyrdan jinglong ki kynthei hapoh kane ka jylla kaba ai burom haduh katta katta ïa ki kynthei.
Ka long kaei kaei kaba ym lah ban mutdur khamtam ha ka Ri baieid jong ngi, Ka Ri Khasi kaba ki longshuwa jong ngi ki la pynlong ïa ka, ka Ri tip briew tip blei, ka ri ba dap da ka akor ka burom ba bha suda, pynban mynta ka la dap da kum kine ki jait jingleh bor ïa ki kynthei.
Kaba lyngngoh shuh shuh ka long ba ha ka Jaitbynriew jong ngi, ka Jaitbynriew ba ngi ñiewkor ñiew burom bad ai bor sha ka kynthei, hynrei kum kine ki wan jia, katno tam sha kiwei pat ki jaitbynriew ki bym kheiñ kor ïa ki kynthei kan jia.
Haba pyrkhat kaei ka daw kaba la pynlong ïa kane ka pateng ba ngi im ban long tad dor haduh katne ka long kaba eh ban batai.
Hynrei ngin ïa peit khyndiat ïa ki jingshisha kiba lah ban long ki daw bah jong ka jinghiar dor ka akor ka burom jong ka imlang sahlang ha ka Jylla jong ngi.
Kiba bun ki briew ki kren bad kynnoh ba ka riam ka beit jong ki kynthei, ka rukom im jong ka juk bad ka jingkiew sted ha ka jingnang jingstad (information Technology) khamtam lyngba ki Internet, ka long ka daw bah jong ka jingjyllei ki kam thombor ïa ki kynthei.
Ngi lah ban ong ba kine ki long tang ki daw ban kynnoh, hynrei ka jingïaid jong ka por ka juk bad ki jingstad ka long ka bym lah kiar bad kam dei ka daw bah jong ka jingshah leh bor ki kynthei.
Ka jinglong tad dor (low moral value) jong ki briew bad ka jingbym don ka jingkitkhlieh jong ki shynrang ka long kawei ka dawbah jong ka jingjyllei jong kine ki jait kam thombor.
Ngi sakhi ïa kata ba ha kiba bun ki jait jingshah leh bor ïa ki kynthei, ki nongleh bor kim kheiñ shuh ïa ka burom ka ijot jong ki kynthei wat ïa kiba dang 5-6 snem ka rta ruh.
Ki Ophisar sorkar, ki Nongïalam jong ka Jylla ki pynpaw ïa ka jinglong tad dor jong ki ha kaba kim khein shuh ïa ka kyrdan ba ki don hynrei ki la nud ban leh ïa kine ki jait kam poh jait poh rati ha ka imlang ka sahlang.
Kim don shuh ka jingkitkhlieh ïa la ka kur ka jait bad ïa ki pyrsa ki kurim la jong, kaei ka ban ktah lada ka jia ïa la ka jong ka jait ka kynja.
Ki jingdih pynbuaid kiba ym lah ban teh lakam ïaka jingdie lait lan ïa ki, ki long kawei na ki daw bah jong ka jingjyllei ki kam thombor.
Ha kiba bun ki jingjia shah thombor ïa ki kynthei la lap ba ki nongthom bor ki dei ki briew kiba la mad ïa ki jingdih ba pynbuaid kum ka kyiad, ne ki jait drok bapher bapher.
Ka jinglong lyngkar jong ka imlang sahlang ha kine ki sngi ka long ka jingshyrkhei ïa ka pateng ka ban wan ki khun ki ksiew jong ngi.
La jan man kawei pa kawei ka dong ka thaiñ ha Ri Khasi ngi ïohi ïa ka jinglong lyngkar jong kane ka pateng kaba ngi im.
Bun ki ïing ki sem, ki shnong ki thaw bad wat ki Balang kim lah shuh ban teh lakam ïa ka jinglong lyngkar jong ka jingim ki khun samla.
Kane ka long kawei pat ka daw jong ka jingjyllei ki kam sniew kam thombor ha ka imlang ka sahlang.
Ka imlang sahlang kaba la hiar dor palat ha kane ka juk jong ngi, ka nang pynshlur shuh shuh ïa ki kam sniew.
Ka imlang sahlang ba ngi im ha kane ka juk kam don shuh ka jingïatei iwei ïa iwei pat, ka dei ka imlang sahlang kaba tip tang ïalade, kaba kloi ban kdew kti ïa kiwei khlem jingtip ïa ka tynrai ne ka daw ba thikna.
Ka imlang sahlang ka bym pdiang shuh ïa ka jingpyni jingsneng jong ki riew tymmen riew san bad ka pateng kaba ki khynnah kim don shuh ka akor ka burom ïa ki briew ba la kham rangbah.
Lah ban ong ba ka jingban ka duk ka shitom bad ka jingkwah thala jong ki katto katne ki kynthei kaba pynlong ïa ki ban leh ki kam awria bad ka pynshlur pat ïa ki shynrang runar ban leh ïa ki kam thombor ïa ki kynthei.
Hato ka tlot ka aiñ? Em, ka POCSO Act ka la khlaiñ lypa hynrei balei haduh katne pat ki jingshah thombor jong ka longrynieng ki kynthei khynnah ka jyllei haduh katne katne.
Ka long kaba donkam ban pyntreikam janai ïa ka aiñ bad ban ai ka jingsaja kaba biang ïa kiba kum kine ki nongthombor ïa ki kynthei ki khynnah khnang ba kane ka kam kan nym jyllei shuh ha ka Jylla jong ngi.
Kumba ka ktien ka ong ka ‘Aiñ ka long halor baroh,’ kumta ladei ban pyntreikam beit ia ka aiñ kumba ka long la ka dei ïano ïano ruh ym dei ban riej ne ban ïada.
Kum ka jaitbynriew tip briew tip blei, ka Jylla ba ngi tip ba ka dei ka Jylla Khristan, ka ladei ka por ba ngin pynïoh pat ïa ka burom ba la jah jong u longshwa manshwa bad ngim dei ban pynduh noh ïa ka.
To ngin ïeng bad ngin tei ïa la ka imlang ka sahlang, ka akor ka burom kaba ngi la duh bad ngin pynlong ïa ka Jylla jong ngi ka Jylla kaba shngaiñ na ka bynta ki kynthei ki khunlung.
Nongstoiñ, Risaw, 4: Ka jingïaseng Samla jong ka Umyiap District kan sa rakhe ïa ka Jubilli rupa ha ka taïew ba ar jong u bnai Naiwieng ban wan.
Kumta kum ka jingpynkhreh ïa kia jingrakhe ïa katei ka Jubilli rupa, mynta ka sngi ka la sdang da ka jingïalehkai sport ha madan riewblei kaba don ha pdeng jong ka pyntha Umyiap.
Ïa katei ka jingïalehkai la plie da u bah Pulstar Nongsiej u ba la shah khot kum u kongsan, ha ryngkat ka jingïadon lang jong ki nongkitkam jong ka jingïaseng Samla District, u Pastor D.
R.
Marngar bad u Pastror S.
K.
Kharsyntiew, kiba dei ki Pastor Incharge jong ka District.
U bah P.
Nongsiej haba kren kum u kongsan, u la ong ba ka jingpynlong jong ka Jingïaseng Samla Umyiap District ïa katei ka jingïalehkai sport, ka long kaba don kam haduh katta katta namar ki samla kiba pynleit jingmut ha ki jingïalehkai sport ki kham lait na ki kam sniew.
Nalor kata u la ong ruh ba ka jingïalehkai sport ka pynkhuid ïa ka jabieng bad ka pynkhlaiñ ïa ka met ka phad bad ki samla kiba don ïa ka jabieng kaba khuid bad ka met kaba koit ba khiah ki khlaiñ ruh ha ka kam shakri Blei.
U la kyntu ruh ïa ki samla bad ki nongïalam jong ka Jingïaseng Samla District, ba kin pynmlien barabor ban minot ha ki jingïalehkai sport, khnang ba ki jingmut jingpykhat jong ki kin long kiba khuid.
Ha katei ka jingïalehkai sport ki samla shynrang bad kynthei na ki khyndai tylli ki Balang, ba kynthup ïa ka Jingïaseng Samla Balang Presbyterian Umyiap, Lumpyngngad, Sohpian, Nongspung, Ksehkohlong, Mawïawet, Mawlyngkhar, Lawrapha bad Mawsngapwir ki la wan ban ïashimbynta shitrhem naduh ka sngi ba sdang.
Nalor kata ïa ka wat ka ba ar yn pynlong ha ka hynriew tarik, kaba dei ka sngi palei ha katei ka juh ka madan bad ha katei ka sngi palei ka jingïalehkai kan sdang naduh ka por 8.
30 baje mynstep.
Na ka liang ki nongpynïaid ïa katei ka jingïalehkai sport, ki la kyntu ïa baroh kiba wan ban ïashim bynta ba kin poi ha madan ha ka por ba biang, khnang ba yn lah ban pyndep ïa baroh ki jingialehkai ha ka por kaba biang.
Kawei pat ka bynta kaba ka Jingïaseng Samla Umyiap District ka la pynkhreh shuwa ban rakhe ïa ka Jubilli rupa, ka dei ka Mini Gospel Concert kaba yn pynlong ha ka Balang Presbyterian Sohpian.
Ka kynhun ka ban ai jingrwai bad tem ka dei ka Zamar Voice ka kynhun tem jong ka Jingïaseng Samla Balang Presbyterian Ksehkohlong.
Shillong,Risaw, 04: U Bah Samborlang Diengdoh uwei na ki trai petrol pump ha ka 4 tarik u Risaw, 2022 u la pyllait paidbah ïa u Logo bad ïa ka letter head jong ka Nongmensong Driver Taxi Association ha ka ophis treikam ka seng kaba don ha Nongmensong.
Haba kren ha kane ka sngi u Bah Samborlang diengdoh u la ai khublei kyrpang ïa ki nongseng jong kane ka kynhun bad u la kyntu ïa kiwei pat ki trai ba don ïa ki petrol pump ba kin pyrkhat bad ban ai jingkyrshan lem ïa ki nongniah kali local taxi, namarba ki don ka jingïadei kaba jan bha hapdeng kine ki ar kynhun.
U Bah Diengdoh u la pan ka jingïatreilang jong ki nongniah local taxi bad ki bor synshar shnong khnang ban pynsuk ïa ka leit ka wan jong ki paidbah nongshong shnong ha kane ka thaiï.
Ha kane ka sngi la sakhi lang da Vice President jong ka seng u bah T.
Thabah, u General Secretary ka seng u Bah Willson Wahlang, ki nongniah local taxi bad kiwei kiwei.
Shillong, Risaw, 04: Ka Khasi Students’union -Shillong Mihngi Circle ha ka 1 tarik u Risaw, 2022 ka la pynkup burom da ka khusnam “Maitshaphrang Academic Award 2022" ïa ki 65 ngut ki samla pule kiba la pas bha ha ki eksamin bapher bapher kiba kynthup ïa ka Secondary School Leaving Certificate, ka Higher Secondary School Leaving Certificate, ki Under Graduate, ki Post Graduate, ki Professional Course bad kiba la pyndap ïa ka PhD.
Ha kane ka sngi, la sakhi lang da u chairman jong ka North East Students Organisation u Bah Samuel B.
Jyrwa uba la long kum u Kongsan ha ryngkat ka jingïadonlang jong u General Secretary ka Khasi Students Union u Bah Donald V.
Thabah, ki nongïalam bad ki dkhot jong ka KSU, Shillong Mihngi Circle.
Ka Seng ka la ai sngewbha ruh da ka song pisa kaba arphew san hajar tyngka sha ka Riya Kharpran kaba la ïoh rung ha ka Top 20 jong ka eksamin Secondary School Leaving Certificate.
Nongstoiñ, Risaw, 4: Ka jingpom pathar ïa ki khlaw ki btap ha West Khasi Hills ka dang ïai bteng ym tang na ka bynta ban shalan ïa ki dieng sha ki karkhana kiba don ha kylleng ki jaka.
Hynrei, kaba kham isangsot ka long ka jingpom pathar na ka bynta ban thang rnga ban shalan ha ka karkhana saiñ nar ban pyndap rnga ruh sha ki phew tylli ki karkhana saiñ nar kiba don ha Byrnihat Ribhoi District.
Ha kaba ïadei bad ka jingbteng jong ka jingpom pathar ïa ki khlaw ban thang rnga, bun ki paidbah nongshong shnong bad ki riew rangbah ki la pynpaw ïa ka jinglyngngoh halor ka jingbym tuklar jong ka Assembly Committee on Environment, ha kaba ki la ong ba katkum ka jingsngewthuh jong ki, ka ktien environment ka kynthup ruh ïa ki khlaw ki btap bad ka jingpynjot bad pom pathar khlem kheiñ shuh ïa ki dieng kiba rit ba ria ban thang rnga haduh ba ki khlaw kin da synlen lut khait ka ktah haduh katta katta ïa ka mariang.
U bah P.
S.
Lyngdoh Marshilong haba ïa kren bad u nongthoh khubor, u la ong ba u la ïoh jingtip ba ha ki bnai ba la dep ki dkhot jong ka Assembly Committee on Environment, ki la hiar sha Rwiang ban jurip ïa ka jingtrei kam jong ka karkhana saiñ nar ha Rwiang bad ki la hiar shaduh Shallang ban jurip ïa ki karkhana saiñ dewïong.
Hynrei haduh mynta ka jingshalan rnga ha ka karkhana saiñ nar ha Rwiang ka dang ïai bteng.
Nalorkata u la ong ruh ba lada katei ka jingshalan rnga ha katei ka karkhana kan dang ïai bteng, tang hadien san snem ki khlaw ha katei ka thaiñ naduh Mawlangdep sha duh Langja, na Mawruksoiñ shaduh Nongmisei bad Shallang kin syllen lut.
U la ong ba ka jingbym tuklar jong katei ka Committee ha kaba ïadei bad ka jingpynjot pathar ïa ki khlaw, ka pynpaw ba ki dkhot katei ka Komiti ki la klet noh ba ka jingpynsyllen ïa ki khlaw ka ktah haduh katta katta ïa ka mariang bad ka dei ruh ka daw jong ka jingkylla khongpong jong ki aïom kat haduh ba ka rep ka riang kam long shuh kumba ju long ha ki snem ba mynshuwa.
Nalorkata na ka jinglynshop jong ki bor ka mariang kum ki erïong erngit, ka jingtwa ki lum ki wah ha ka por slap na ka daw jong ka jingbym skhem shuh ka khyndew, namar ym don shuh ki thied dieng kiba kjit ïa ka jingsngem ka khyndew ka wanrah ïa ka jingjot jong ki ïing ki sem jong ki nongshong shnong.
Ha kajuh ka por la ong ba ïa ki nongthang rnga yn ym don ba lah ban khang bad kin ym kohnguh hi ruh hynrei lada ym don shuh ba thied rnga kin ym thang satia.
U la pynkynmaw ruh ba ka Ïingbishar ba ha khlieh duh jong ka ri India ka Supreme Court ba don burom, ha ki snem ba la dep ka la pynmih ïa ka jingpynbna ba ïa ka jingshalan rnga la ñiew beaiñ bad ki sorkar jong baroh ki jylla ki dei ban pyntreikam da ki aiñ ba pyrkhing.
Hynrei kaba lyngngoh ka long ba kane ka sorkar ha ka jylla Meghalaya kam shym la burom satia ïa katei ka jingpynbna.
Ka jingbym burom jong ka sorkar ïa ka jingpynbna jong ka Supreme Court ba don burom, ka pynpaw shai kdar ba ka lah ban don kaei re kaei sha lyndet, lymda kumta kumno kan shu sngap jar bad kam leh ei ei ïa ki kali kit rnga kiba ïaid ha surok bah man la ka sngi.
La ong ba haba bret ïa ki plastic song kwai dong, ka sorkar ka ong ka ktah ïa ka mariang, haba thang da ki dieng ïap ha ïing ka ong ka ktah ïa ka mariang, lada tih shyiap bad tih maw ka ong ka ktah ïa ka mariang, haba tih dewïong thliew khnai khlem da pynkhyllem ne pynjot ïa ki dieng ki siej ka ktah ïa ka mariang.
Te hato lada ym don shuh ki khlaw ka ktah ne em ïa ka mariang.
Ha kaba ïadei bad kane ka mat ka shong sa tang ha ka sorkar ba kan pynshai, khnang ba ki paidbah kin ym sah ha ka lyngngoh.
Nongstoiñ, Risaw 4: Ka jingrep ïa u sla sha ha West Khasi Hills ka la sdang la slem bha, hynrei haduh mynta hi kane ka kam, kam shym la paw na kane ka District.
Ka daw ka dei namar ba ki nongrep sla sha, kim shym pat la ioh jingmyntoi ha ka ban kyntiew ïa ka ioh ka kot bad ka kami kajih ka jong ki, watla ki la pyrshang ban trei shitom ha kane ka kam.
Kumban shu pynkynmaw ba ka jingrep ïa u sla sha hapoh ka District, ka la sdang nyngkong eh na Riangdo jong ka Mawshynrut Civil Sub Division bad katei ka jaka rep ka dang neh haduh kine ki sngi, watla ym shym la lah ban nang pynheh shuh shuh ïa katei ka jaka rep.
Ha katei ka kper sla sha ki don ruh ki nongtrei bad ki jaka sah jong ki, ïa kaba naduh ki snem ba mynshuwa la pynïaid ïa katei ka jaka rep da ka Agriculture Department bad baroh ki nongtrei ha katei ka kper sla sha ki hap hapoh ka jingpynïaid jong katei ka ophis.
Haba phai ha ka jinglong jingman jong ka jingshit jingkhriat jong ka suiñ bneng bad ka jingsboh jong ka khyndew, u sla sha bad wat u kophi ruh ha katei ka thaiñ, ki dei ki jingthung kiba biang bha ban rep ban kyrshan ïa ki paidbah nongrep.
Lada ka sorkar kan phai khmat bad thaw ki lad ki lynti ban kyntiew ïa ka rep sla sha, ym artatien ba kan long ruh kawei na ki lad ai kam ai jam ïa shibun ki nongshong shnong hapoh ka District.
Namar u sla sha u dei u mar rep u ba la ju thung tang shi sien bad u lah ban im da ki phew snem.
Kum ban pynkynmaw ba ha ki snem ba la dep katto katne ki nongshong shnong na ka thaiñ Riangdo, ki la pyrshang ban shna ïa kawei ka karkhana rit ban saiñ ïa u sla sha na ka bynta ba pynïaid ïew bad shalan sha kiwei pat ki jaka.
Hynrei, namar ka jingbym pat lah ban pynbiang ïa ki kor ki bor kiba bha bad ka jingbym don ïa ki nongtrei kiba la shah pyntbit ha katei ka kam, katei ka jingpyrshang jong ki ka la shu kut noh.
Ha ki snem kiba kham mynshuwa, ki nongpynïaid ïa katei ka jaka pynmih sla sha, ki la pyrshang ban pynshlur ïa kiba bun ki nongrep kiba don ïa ki jaka rep kiba biang ban rep sla sha.
Hynrei na ka daw jong ka jingbym biang jong katei ka jaka saiñ bad tylliat sla sha, katei ka jingpyrhang pynshlur ka la shu kut noh khlem poi haei haei ruh.
Ki la don ruh ki nongrep kiba la pynlut por ban rep sla sha, hynrei hadien katto katne por ki la iehnoh shrah noh ïa ki jaka rep jong ki haduh ba kitei ki jaka rep ki la kylla khlaw da ki dieng sla sha.
U Bah C.
Dkhar uwei na ki riew rangbah na ki thaiñ Riangdo, u la ong ba baroh ki paidbah nongshong shnong hapoh ka jylla haduh mynta, ki dang pyndonkam beit da u sla sha u ba mih na Assam, Darjeeling bad na kiwei kiwei ki jaka.
Hynrei kim tip pat ba u sla sha u ba rep hapoh West Khasi Hills, u dei u ba bha tam bad u ba bang tam na baroh ki jait sla sha kiba la pynmih na kiwei pat ki jylla.
Kumta kaei kaba donkam eh ka long ba ka sorkar Jylla ka dei ban theh buk buk ka pisa lyngba ka tnad ba dei peit ïa ka rep ka riang, khnang ban kyrshan ïa ki nongrep jong ngi ba kin lah ban pynurlong ïa ka jingangnud bad ka jingthmu jong ki.
Jowai, Risaw 04: Ka Hynñiewtrep Integrated Territorial Organization (HITO) Mobakhon Area hynnin ka sngi 3 tarik hapoh ka jingïalam u samla Poibha Suiam kum u President bad samla Yoniki Dhar kila leit ban noh synñiang daka song pisa sha ka ïing jong ki khunswet kiba don hapoh ka shnong bad kumjuh ïa uwei uba duna dkhot met.
Ha kane ka sngi naka liang ka seng ka la ai ka jingkyrmen ïa kitei ki paradoh ba kim dei ban long ki ba sngewkut lad namar kum ka seng hi kan don ryngkat bad ki haka jingïaid lynti jong ki ha kane ka pyrthei bad kum ka seng kan ïai kyrshan ïaki kat i bor ba ka lah nangne shakhmat.
Kum ka seng kaba ïeng haka nong rim bad shakri bad kyntiew ïa ka lawei ki khun ki hajar jong ka jaitbynriew kan dang wad ïaki lad ki lynti ban ai jingïarap ïaki paradoh para snam ha kano kano ka bynta katba lah ka bor la pynkut ka kyrwoh.
Khliehriat Risaw 4: U woh Tep Kyndait u dei u wei na ki khlawait ka ri lum Jaiñtia uba na ka shnong Tuber Kmaishnong, u dei u wei uba ieng pyrshah ïa u Syiem Jaiñtia uba kyrteng u Amratap Sing namar ba une u syiem u la phah kylla niam Hindu ïa baroh ki khun ki raiot ka ri lum khat ar Doloi.
U tei u syiem u la phah da u syiem khynnah jong u, u Rapo Ram Sing ban ïaleh pyrshah ïa u Tep Kyndait ha kaba ki la ïaleh da ka thma ba la khot ka thma Nongsyntoiñ ha u snem 1669 bad ha kane ka thma u woh Tep Kyndait u ka pynrem ïa u syiem khynnah.
Hynrei, ha ka por ba ïakren iasuk hapdenga u woh Tep Kyndait bad u Syiem ka human Jaiñtia, une u Syiem u la pyniap ïa u woh Tep Kyndait.
Kum ka dak ka jingkynmaw burom ïa utei u khlawait, ka Seiñ Raij Tuber ka la tei nam da u mot sah kynmaw ha shnong Tuber Kmaishnong.
Nongpoh, Risaw 04: Ki pulit jong ka Ri-Bhoi hynnin ka janmiet kila ioh ban kem 3 ngut ki nongkhaii drok naka jylla Nagaland bad Manipur bad ioh ruh ban kurup ïa u drok Heroine naka met jong ki ba shongdor kumba 1 klur.
Katkum ka khubor bala ioh lum naki pulit la ïathuh ba ki pulit ka Ri-Bhoi hadien ka jingioh jingtip kaba thikna ba ka don kawei ka longkmie kaba wan naka jylla Nagaland da ka jingthmu ban khaii drok sha Nongbah Shillong bad ïaid lynti na Ri-Bhoi, ki pulit kila pynlong ka jingpynap shrip ha Byrnihat bad dei haka por 4:45 janmiet ba ki pulit kila bat ïa kawei ka taxi kaba la suba ba shong da katei ka longkmie.
Haka jingtalasi bad tohkit jong ki pulit kila ioh ban kurup ïa u drok Herione na katei ka kali, bad naka liang ki pulit kila kem ruh 3 ngut ki briew ba don ha katei ka kali bad kurup ruh 3 tylli ki mobile phone ba ki pyndonkam.
Kitei ki 3 ngut bala ioh kem da ki pulit la tip kyrteng kum u Kaisikamo Chawang naka jylla Nagaland, ka Adaliu Chawang naka jylla Manipur, bad ka Wijiulungtiu Panmei naka jylla Nagaland, na ka liang ki bor pulit ka Ri Bhoi ki la dep ban register case katkum ka NDPS act bad ka jingtohkit halor kane ka jingioh kem ïa kitei ki 3 ngut ka dang ïaid shakhmat ban leh katkum ki kyndon ka aiñ bad ban lap shuh shuh ïa kiwei kiwei ki donkti.
Khliehriat, Risaw 4: Ka Tribal and Rural Social Foundation mynta ka sngi ka la sdang ïa ka prokram ai jinghikai ïa ki paidbah nongrep jong ka shnong Mukhaïalong, East Jaiñtia Hills District, ka jingai jinghikai ka long halor ka phang ban pyndonkam da ki sboh organic bad kane jingïa jinghikai kan neh haduh lai bnai, ïa kane ka prokram ai la kyrshan da ka Meghalaya State Skill Development.
U Chief Coordinator jong ka Tribal and Rural Social Foundation, u bah Biangpor Shylla, u la pynïaid ïa ka prokram ha kaba u la ai ruh ïa ka jingkren maitphang bad hikai ïa ki paidbah kumno ban sdang ïa kane ka rukom rep kaba da ka sboh organic kaba ym don jingkhleh dawai chemical, u la ong ruh ba ïa ki tiar ba donkam yn sa ai hadien ba la dep kane ka jinghikai.
U Skill Development Officer, MSSDS, East Jaiñtia Hills District, u bah T.
Pohtmi, u la kyntu ïa baroh kiba la wan sha kane ka jingshah hikai ba ki dei ban wan tista bad shim khia namar kane kan wanrah jingmyntoi ïa ki hi ha kaba ki lah ban die ïa ka sboh bad kumjuh ruh ki lah ban pyndonkam ha ka rep ka riang namar kane ka sboh organic ka dei ka jait sboh ka byn nym pynsniew eiei ïa ka khyndew bad ka long ruh kaba bha ban pyndonkam, ha kajuh ka por u pynshlur ïa ki paidbah nongrep jong ka shnong ba ki dei ban shim ïa kane ka kabu ka ban ïarap ban kyntiew ïa ka ioh ka kot.
Kiba la ai jingkren ha ka jingialang, ki kynthup ruh u Waheh Shnong Mukhaïalong, u bah Hundred Phawa, uba la ai ka jingkren pdiang burom, u Coordinator jong ka Tribal and Rural Social Foundation, u bah Preacher Bareh, u la ai ka jingkren ai khublei.
Ha kane ka sngi ki la don shibun ki nongshong shnong jong ka shnong Mukhaïalong kiba la wan ban ïa shimbynta ha kane ka prokram ai jinghikai bad ïa kane ka prokram la pynïaid da ka Dorbar Shnong Mukhaïalong.
Nongpoh, Risaw 04: Ban lum lang ïa ki para samla Khasi kiba pule hapoh ka skul bah RIST-USTM, Baridua, Khanapara ha Ri Bhoi bad ban peit lem ïa ka eh ka shong ki samla pule Khasi, ka Khasi Students Union (KSU) mynta ka sngi nalor ka jingïakynduh lang jong baroh ki samla pule Khasi ha katei ka skul bah ka la lah ruh ban sei da ki nongïalam ba pura ka KSU, RIST-USTM Unit.
Ha kane ka jingïakynduh lang ki samla pule Khasi ha katei ka skulbah ban wan rah ka jingïatylli bad ka jingïa ithuh ithaw hapdeng ki samla Khasi, ka KSU mynta ka sngi ka la lah ruh ban pynskhem ïa ki nongïalam ka KSU, RIST-USTM Unit ba la wan ban pynskhem bad pynbam smai da u President ba rangbah ka seng, u Samla Lambokstarwell Marngar.
U Samla Lambok starwell Marngar u la wan ruh ban shim bynta kum u kongsan ban ai mynsiem ïa ki samla Khasi ba pule ha katei ka skul bah bad la sakhi lang ruh da ka jingdon lang u Samla Raymond Kharjana, Education Secretary ka seng kmie kum u symbut kongsan bad ryngkat ka jingdon lang ki nongïalam ka KSU, North Khasi Hills District Unit.
Haba kren ha kane ka jingïalang, U Samla Raymond Kharjana u la buh ïa ki ar tylli ki jingkylli haki Samla da kaba ong “Haba phi wan hangne phi dei ban kylli da lade ïalade balei phi wan hangne bad kaei phin rah nangne?, haba phi wan hangne phi dei ban sngewthuh ba ka bun ka jinglut kumta phi dei ban long kiba trei shitom bad kiba shimkhia haki jingpule ki jong phi namar ba phin ïoh ban pule hangne katno ki Kmie ki Kpa ki trei shitom na bynta jong phi.
Ka phang kaba ar kaba la kren ka long ba ki samla pule ki dei ban sngewthuh kaei ba phin rah nangne bad ban synñiang sha ka Jaidbynriew namar ka burom kaba kham khraw kam dei ka jingïoh Gold Medal jong phi hynrei ka burom kaba phin wanrah bad ban ai sha ka Jaidbynriew"Na ka liang u u Samla Lambokstarwell Marngar haba kren ha kane ka sngi, u la ai mynsiem ïa ki samla pule da kaba ïathuh shaphang ki jingïaleh jong ka KSU na ka bynta ka Jaidbynriew haki snem kiba la leit bad dei lyngba kine ki jingïaleh kiba la pynlong ïaka Jaidbynriew jong ngi ban ïohbat ïa u lakam synshar hapoh ki Shnong ki thaw kum ki thaiñ Jaiaw, Mawlai bad kiwei kiwei ki jaka.
U la pynpaw ruh dei lyngba ka jingïaleh ka KSU, kane pyni ïa ki soh kiba ka KSU ka sei’.
U Samla Rangbah u la ong ruh “kum ki Samla ki dei ban trei shitom bad phim dei ban shah rem haka jingïaleh ka jong phi kum ki samla pule".
Haba pynkut, u la ong ba kum ki Samla dei ban im tip briew tip Blei bad ban wanrah ka burom ïaka Ïing, ka Shnong, ka District bad ïaka Ri bad ka Jaidbynriew hi baroh kawei, “ynda phi la pass nangne ka burom kaba kham khraw ka dei ka burom kaba phin ïoh ban noh synñiang sha ka Ri bad ka Jaidbynriew baroh kawei", u la bynrap.
Lyngba jong kane ka sngi, ka KSU ka la pynkup burom ruh ïa ki Nongkitkam barim ka KSU RIST-USTM Unit kiba la shakri na ka bynta ka bha ka miat ki samla pule hapoh katei ka skulbah.
Jowai, Risaw 04: Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha Kiang Nangbah Stadium, Jowai.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar jong ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun mynta ka sngi kynhun ïalahkai jong ka Sailung Ialong SC kala lah bna pynliem tang shikol 1-0 ïa ka Chutwakhu SC, ïa kane ka shikol na ka Sailung Ialong la thep da u rangïalehkai jong ka Dauru Pale ha ka 26 min jong ka kylla step.
Lyngba kane ka sngi kol kala neh haduh ba kut jong ka jingïakhun, watla ka Chutwakhu SC kala pyrshah ban wad ki lad ki lynti ban pynphai ïa kane ka kol hynrei ki rangïalehkai ka Sailung Ialong kim shem la ailad satai.
Ka jingïakhun lashai ka sngi 5 tarik kan long hapdeng ka Dulong SC pyrshah ïa ka Luti Tuber Ialong SC haka por 2 baje shiteng nohphai sngi.
Shillong, Risaw, 04: Kum ka dak jong ka jingrakhe ïa ka Seva Pakhwada bad ïa ka lyngkhuh sngi kha jong u Mahatma Gandhi ha ka 2 tarik mynta u bnai u MP ka Rajya Sabha u Prof.
Rakesh Sinha ryngkat lang bad u Bah Michael Kharsyntiew ki la leit jngoh ïa ka shnong Kongthong, ka shnong kaba hap hapoh ka Laitkroh-Khararshnong C&RD Block.
U Prof.
Sinha uba la shimti ïa ka shnong Kongthong naduh ki snem ba la leit u la ai sngewbha sha baroh ki nongshong shnong da ki Copper Medal ba la oh shrong kyrpang ha ka dur jong u Myntri Rangbahduh ka ri u Narendra Modi bad ha ka jingdap 75 snem (Azadi Ka Amrit Mahotsav).
Ha kane ka sngi, u Prof.
Sinha u la kular ba un sa mang pisa T.
50 lak na ka MP Scheme na ka bynta ban shna noh ïa ka surok kaba pynïasoh ïa ka shnong Kongthong bad ban plie paidbah ruh ïa ka khilon kaba la shna itynnat ha kane ka shnong.
Na ka liang jong u Bah Michael Kharsyntiew u la noh synniang da ka song pisa kaba T.
1.
21 lak sha ka shnong Kongthong ha kaba la sakhi lang da u Sordar ka Raid Kongthong u Bah Teibor Lynrah, u Secretary u Bah Stogent Lynrah, u Samla rangbah u Bah Rothell Khongsit.
Ïa kane ka pisa la ai ïa ka shnong ba kan pyndon kam na ka bynta ban pynbha bad ban pynitynnat ïa ka shnong katkum ka rai lang jong ki nongshong shnong.
U Bah Michael u la kyrpad ruh ïa ki para nongshong shnong jong ka jylla kum ki Nongmihkhmat bad ki briew ba don ba em ba kin phaikhmat lem sha kane ka shnong kaba itynnad shisha bad kaba la pawnam bha ha kylleng ka pyrthei kum kata ka Whistling Village ne kynud ïawbei.
Ha kane ka sngi, u Bah Dapkupar Nongrum uba dei uwei na ki tyngshop jong ki phlim khasi u la noh synniang 50 tylli ki khiew thung syntiew kiba heh ban pynitynnad shuh shuh ïa ka shnong.
Kum ka jingrakhe ruh ïa ka sngi kha jong u Mahatma Gandhi, la pynlong ruh ïa ka jingpynkhuid shnong ha ka shnong Mawkhma, Sohrarim ba la pynbeit da ka skul Seng Khasi jong ka shnong.
U Prof.
Sinha u la kular ruh ban ïarap ïa ka skul kum ka dak ban kyntiew ïa ka jingnang jingstad, khamtam ïa ka skul ba la shah ieh beiñ ha ka Sorkar Meghalaya.
La sakhi lang ha kane ka sngi da u State President jong ka BJP Meghalaya State Unit u Bah Ernest Mawrie bad kiwei.
Shillong, Risaw : Kum ka dak ka jingrakhe ïa ka taïew ba khatduh ïa ka jingpyndon burom ïa ka Sewa Pakshwada kaba dei ka sngi kha u Myntri Rangbahduh ka ri India u Narendra Modi kaba ïa tyngkhuh ruh bad ka sngi kha jong u Mahatma Gandhi, ka shnong Kongthong ka la pynlong ïa kane ka prokram hapoh ka jingïalam jong u Sordar ka Raid Kongthong u Bah Teibor Lynrah ryngkat ka jingïadonlang jong u MP ka Rajya Sabha u Prof.
Rakesh Sinha uba la long kum u Kongsan.
Ha kane sngi la ïashim bynta da baroh ki nong shong shnong jong ka shnong Kongthong ba khynthup naduh ki heprit, ki longkmie ki longkpa.
Ha ka jingïalang kaba la pynïaid da u Secretary jong ka Raid Kongthong u Bah Stogent Lynrah, la ai jingkren ruh da u Bah Michael Kharsyntiew uwei na ki nongïalam jong ka BJP Meghalaya State Unit bad uba la noh synñiang T.
1.
21 lak sha ka shnong Kongthong na ka bynta ban pynitynnad bad ban kyntiew ïa ka roi ka par bad ïa ki kam jngohkai pyrthei ha ka Kongthong.
U Prof Rakesh Sinha haba kren kum u Kongsan u la kular ban nong synñiang T.
50 lak na ka bynta ban tei ïa ka ing skul ha ka shnong Kongthong bad u la ai sngewbha ruh ki Copper Momento kiba don ïa ka dur jong u Narendra Modi sha ki 75tylli ki longïing.
Shuh shuh u la kular ba un sa plie noh ha ka 26 tarik mynta u bnai ïa ka khyrdop pdiang sngewbha ïa ki nongjngohkai pyrthei ha ka shnong Kongthong bad ha katei ka sngi, yn sa buh ruh ïa u mawnongrim ban shna noh ïa ka surok kaba pynïasoh naduh ka shnong Kongthong shaduh ka shnong Sder.
U Bah Rothell Khongsit uba long u nongïalam jong ka shnong uba ju don bynta na ka por sha ka por ban wanrah ïa ka roi ka par ha ka shnong Kongthong bad ha ka thaiñ Khat-arshnong baroh kawei u la ai khublei ïa u Prof.
Sinha bad ia u Bah Michael Kharsyntiew kiba la kloi phaikhmat lem na ka bynta ban kyntiew ïa ka roi ka par jong kane ka shnong.
Nongpoh, Risaw 04: Kum ka jingpynkhreh ïaka elekshon sha ka iing dorbar thawaiñ ka jylla bad ban dang pynkhlaiñ ïaka party ha Ri-Bhoi District, ka party UDP mynta ka sngi kala pynlong ïaka General Council ban jied ïaki nongkitkam ba thymmai jong ka party haka district naka bynta ka samoi treikam jong u snem 2022-25 bala pynlong ha iing Dorbar ha Nongpoh.
Ki nongkitkam ba thymmai jong ka UDP Ri-Bhoi ki kynthup ïa u Bah Donbok Khymdeit kum u President, Bah Balajied Ranee MDC, Bah Sunshine Makri, Bah Donkupar Sumer, Bah Doris Sulein, Bah R.
B.
Shadap kum ki Working President, Ki Vice-president ba kynthup ïa u Bah Rocky Kylla, Bah Najim Kharmalki, Bah C.
B.
Syiem, Bah Elphin Kurbah, Bah Sensi Lyngdoh, Bah Baiahunlang Makdoh, General Secretary Bah Michael Kharhunai, Joint Secretary ki don san ngut ba kynthup ïa u Bah Runus, Bah Friday Jalong, Bah Biestar Sylliang, Bah Sranly Wahlang, Bah Pynskhemborlang Sun, Treasurer kong Queen Merry Rymbai, Chief Organising Secretary Bah Diamos Syiem, Organising Secretary ba kynthup ïa u Bah Tiplem Lymphuid, Bah F.
Aibor Syngkli, Bah Lasting Syiem, u Chief Adviser Bah Rafael Massar, Senior Adviser- Bah R.
R.
Makdoh, Bah Wick Marwein, Bah Ploster Syiem, Adviser-Bah B.
S Teron, Bah Joywell Lyngdoh, Bah Witnes Syngkli bad kiwei kiwei ki nongkitkam.
Ïa kitei ki nongkitkam ba thymmai la pynskhem da u Dr.
Jemino Mawthoh General Secretary ka UDP haka jylla haka jingdon lang ki nongkitkam ba hakhmat jong ka party bad ha katei ka jingïalang la pynbna ruh ïaka kyrteng ki 3 ngut ki rangbah kiba la pan tiket ban ïakhun ïa ka elekshon sha ka iing dorbar thawaiñ ha u 2023 na 3 tylli ki constituency, kata na Umsning ïa u Bah Sunshine Makri, na Mawhati ïa u Bah Baiahunlang Makdoh bad na Jirang ïa u Bah Badhok Nongmalieh, bad ïaki kyrteng jong ki la phah sha ka state UDP ban ioh ïa ka jingmynjur ai tiket.
Haba kren ha katei ka sngi naka liang u Dr.
Jemino Mawthoh bad kiwei ki nongïalam ka party ha Ri-Bhoi kila pynpaw ba u snem 2023 un dei u snem jong ka party UDP bad khlem jingartatien ka party UDP kan ioh bun tylli ki seat wat ban synshar ïaka jylla ha kaba mynta ki dang pynkhreh bad pynkhlaiñ ïaki rukom treikam ban pynkhreh ïaka elekshon 2023.
“Ngim artatien ba ka party UDP kan wan haka bor ha u 2023, kumba ki paidbah ki don ka jingshaniah ha kane ka party riew lum ban synshar ïaka jylla naka bynta ban wanrah ki jingkylla bad khamtam ban wanrah ïaka roi ka par" la ong ki nongïalam da kaba kyntu ruh ïaki paidbah ba ki dei ban sngewthuh shai ba kum ka party ka don ïaka thong ban wanrah ki jingkylla lada wan haka born aka bynta ka jingbit jingbiang jong ki paidbah haka jylla baroh kawei.
Shillong, Risaw 04 : U Myntri ka tnad Soil and Water Conservation ka sorkar jylla ba dei ruh u MLA ka Mylliem, Bah Hamlet Dohling ha ka sngi Ba-ar u la ong ba ha kiba bun ki jaka wat hadien lai snem ba buh ïa u mawnongrim bunsien ym pat ïohi dak ïa ka kam ban sdang hynrei ha Mylliem pat katei ka long markhongpong.
Haba kren ha ka jingïalang kaba long ha Lummawbah ha katei ka janmiet, utei u MLA u ong ba kum u nongmihkhmat um ju sngewtynnad satia ban shu leit buh ïa u mawnongrim khlem pat ïohi ba ka kam kan sdang shwa.
“Peit hangne ka kam ka la dep 75 persen ngi dang buh mawnongrim bad kaba sah ban pyndep ka long sa tang 25 peersen.
," u la ong.
Haba jubab pat halor ka jingkyrpad jong ki nongïalam shnong ka Lummawbah ban pynheh shuh ia katei ka iingskul jong ka Government LP School Lummawbah khnang ban ïoh kamra na bynta ki nonghikai, ki jaka shongkai, bad ruh ka jaka leitbar na ka liang u Bah Hamlet u la ong ba mynta um nud shuh ban kular namar ka por ka samoi treikam ka sah sa kumba lai bnai ei ei.
“Tangba lada ym leh manga mano ban leh bad mano ban ïohi ïa kine ki jingdonkam ha shnong.
Kumta haba ka shnong ka ieid bad kyrshan ka don ka jingkyrmen ba ngan nang lah ban leh shuh shuh," u la bynrap biang.
Shwa kane, u Bah Hamlet u ong ruh ba dei tad ynda u la jop kum u MLA u sa tip ba ka don ka skul sorkar ha shnong bad dei lyngba ka jingpyntip bad ka jingïai bteng jong u Rangbah Shnong bad Secretary Shnong ba ki la ïoh lad ban mang pisa na ka bynta ban tei thymmai noh da ka iing skul kaba pura.
“Kane ka skul ka la noh synñiang shibun na ka bynta ki nongshong shnong bad halor kane ka bynta nga sngewnguh ïa ki nongïalam shnong kiba la buddien namar ka jingeh ban pynlong skul ha kajuh ka jaka ba ki pynlong skul mynta," u la ong da kaba pyntip ba na ki saw tylli ki skul ba u pynïoh na ka bynta ka constituency, kawei u la mang khnang na bynta ka Lummawbah ha ka dor kaba 40 lak tyngka.
Haba pyntip pat ïa ka jingtrei ba jar jar kaba u trei ryngkat bad ki nongïalam shnong, u Bah Hamlet u la pyntip ba ka Lummawbah ka la don mynta haduh lai tylli ki tyllong um, kata ar tylli na ka tyllong ha Umpaitmaw bad kawei pat hajan ka jaka tan um ha Laimer Shiteng.
U la ïathuh ruh ba mynta kiban ïoh um ha ki iing ki sem lyngba ka skim JJM ki la don haduh 500 tylli ki longiing.
Ki projek kiba u MLA u pyllait ha katei ka sngi ki kynthup ruh ïa ki projek jong ka tnad Soil & Water Conservation kata ka jaka pynlang um ba donlang bad ka jaka sam um kaba don ha Sangmeiñ, nangta ka jingkieng ïaid kjat ha Dong Sohra bad ruh ka jaka pynlang um ha Lummawbah.
Ha kane ka sngi, u Myntri u la aiti ruh ïa ki kor computer sha ka Lummawbah Government Lower Primary School.
Ha katei ka jingïalang, u MLA u la pynbna ruh ba shen tang shu kut ka Puja un sa phah siang rong noh ïa ki surok kiba la duh kiba don ha ka shnong Lummawbah.
Ha kane ka sngi la ïoh ruh ïa ka jingkren na i Director ka tnad Soil and Water Conservation, Kong I Rynjah, nangta na u Secretary Shnong Bah Arju Dkhar bad ruh na u Rangbah Shnong Bah Everet Thangkhiew.
La donlang ruh ha kane ka jingïalang da ki nongkitkam shnong nalor ki nongshong shnong jong ka Lummawbah.
Shillong, Risaw 04: Ha ka step phyrngap Sngi Baar, ki shipai BSF ki la ïoh ban kurup 16 tylli ki Muid na ki lai tylli ki trok kiba la thmu ban shalan be-aiñ na khappud ka jylla Meghalaya sha ka ri Bangladesh.
Ban ïakhun pyrshah ïa kine ki kam khaii be-aiñ sha ka ri Bangladesh, ki shipai BSF ju pahara da kaba ïaid kjat ha ki jaka ba kham jur ka jingïakhaïi be-aiñ ha ki bynta jong ka East Khasi Hills bad ka West Jaiñtia Hills.
Da ka jingpyrkhing jong ki shipai BSF, ka jingkhaii ïa ki Muid bad ïa ki Masi ka la hiar bha naduh ba la pyndon kam ïa ki jaka ap ktem.
Ki BSF kila lah ban tehlakam ïa ka jingkhaïi masi be-aiñ bad ïa ki jingdih pynbuaid ha ki jaka khappud hynrei ki don na ki nongkhaïi be-aiñ kiba la pyndonkam ïa ki shnong ban kren pyrshah ïa ki shipai BSF khnang ba kin ïoh bteng ïa ki kam khaïi be-aiñ sha ka ri Bangladesh.
Shillong, Risaw, 04: Ki paidbah kiba ju smat ban leit kheit tit ha khlaw Forest ba don markhap bad ka madan Golflink kaba dang hap hapoh u pud u sam jong ka shnong Mawlai Mawroh ha ka sngi Baar ki la kyndit kumba iuh tdong bseiñ ban lap ïa kawei ka met ïap jong kawei ka samla lud ïa kaba la suba ba kane ka samla ka la shah pynïap.
Ïa kane ka samla lud kaba ym pat lah satia ban tip kyrteng bad ka jaka sah la wan shimti noh da ki Pulit ka Pasteur Beat House hadien ba ki ïoh jingtip na ki nongkheit tit shaphang kane ka jingjia.
Hadien kane, ïa kane ka met jong kane ka samla la pynkit noh sha NEIGRIHMS Hospital, Shillong na ka bynta ban pyndep ïa ki jingdonkam katkum ki kyndon jong ka ain.
Halor kane ka jingjia, ki Pulit ki la rejister case bad pynlong ruh ïa ka jingtohkit kaba bniah.
Shillong, Risaw 04 : Ka Khasi Travellers Sale Association (KTSA) ka la pynshai halor ka jingmih khubor ha ka 4 tarik Risaw ha ka kot Khubor Mawphor, ba ka Deputy Commissioner ka la ai jingbit ïa ka Association ban tah sticker ha ki kali.
U Bah Mykulbest Lyngdoh Kynshi uba dei u General Secretary ka KTSA haba ïakren bad u Mawphor u la ïathuh ba na ka liang ka DC ka khlem ai jingbit hynrei ka la mynjur ïa ka jingpynrung kyrteng.
“Ngi kwah ban pynshai ba ka DC ka khlem ai jingbit ba ngin tah sticker ha ki kali hynrei ngi la leh hi mangi na ka liang ka Association, ka DC ka la mynjur ïa ka jingpynrung kyrteng ban ithuh noh ïangi kum kawei na ki Association," ong u Bah Mykulbest.
Kum ban pynkynmaw hangne ba ka kynhun ki nongdie tiar kiba ju leit shang tyrwa ha kylleng ki shnong ki thaw hapoh ka jylla, ki la thaw noh da ka synjuk ki nongdie tiar ka Khasi Travellers Sale Association khnang ban ïarap ban kyntiew ïa kito kiba ju im jakpoh da katei ka kam bad ba kan long shngaiñ ha ka leit ka wan, bad ka synjuk kan pynbiang ruh da ki ID khnang na bynta jong ki ba kin ym shah tharai sniew ha ki paidbah nongshong shnong ha kiba kum kane ka por jong ki jingsniew kiba bunjait haba ki leit ban die tiar.
Mawthadraishan, Risaw 04: Kawei ka longïing kaba kynthup ïa i Kong Khiar Thabah bad u Bah Stad Sohphoh ryngkat bad 8 ngut ki khun ki ksiew ki la lait im na ka jingpluh ding kaba la bam duh ïing jong ki baroh kawei.
Kane ka la jia ha Lawdisai, kaba long kawei na ki Shnong ba don ha ka Mawthadraishan C&RD Block, Eastern West Khasi Hills District.
Katkum ka jingïathuh ki paidbah na katei ka Shnong la ong kane ka ïing ka la pluh kynsan ha ka por 9 baje eiei mynstep bad kine kiba sah ha kane ka ïing ki la ïa leit sha ka jaka rep bad khang tala ïa ka ïing.
Ki paidbah nong shongshnong ki la pyrshang ban ïarap ban pyllip ïa ka ding bad ban sei ïa ki tiar na ïing, hynrei kim shym la ïoh lad shuh namar ka jingsted ka ding kaba la sdang na kawei ka kamra bad pur sha kiwei ki bynta jong ka ïing.
La ïathuh ba ka ding ka la bam duh ïa baroh ki tiar ki tar bad kiwei ki jingdon jingem jong kane ka ïing.
Katkum ka jingïathuh ki paidbah la suba ba kane ka jingpluh ka ïing ka lah ban de na ka jingthut ka bording elektrik hapoh ïing.
Na ka liang ka shnong ka la pyntip ïa kane ka jingjia sha ki bor pynïaid ka Mawthadraishan C&RD Block.
Jowai, Risaw 04: Ka shnong Nartiang ka dei kawei na ki shnong hapoh ka Ri-lum Khasi Jaiñtia kaba dang pynneh pynsah ïa kane ka lehñiam Durga Puja jong ki Pnar (Hindu) ïa kaba la leh naduh ki por mynshwa ha ka ïing Blei ka Durga ‘Maa Jayantee Temple’ kaba don ha Nartiang Pohshnong.
Ïa kane ka lehñiam Durga Puja ha Nartiang la sdang ïa ka naduh ka miet jong ka 1 tarik bad lashim ka sngi 5 tarik ym pyndep ïa ka lehñiam da kaba leit pynngam ïa ka Blei bala shna sa ka Lakait ha ki bynta ka wah Myntang ha ryngkat ka kyrhoi ka risa, bad kan don ruh ka jingshad masteh ha ka por janmiet, hynrei mynta ka sngi 2 tarik la pyndep ïa ka kñia pom blang ha phyllaw ka Mandir.
Katkum ka jingïathuh ba kane ka Temple (Mandir) ha Nartiang ka dei kaba la rim bha kala don palat ïa ka 500 snem mynshwa, ha kaba la pynlong ïa ka lehñiam ha kane ka jaka naduh ki por hyndai hynthai jong u ‘Syiem Jaiñtiapur’ da kaba ki ju kñia da u briew ha kane ka jaka la ïathuh u ma Salong Lamare Dolloi ka Elaka Nartiang.
Hynrei dei hadien ba la wan poi ka sorkar phareng kane ka kñia briew kala duh la dam noh, hadien ba ki briew jong ka sorkar phareng phah ban pynshisha la kane ka ñiam ka long ka ba shisha ne em da kaba kila thaw da u nar bad ong ïa ki nonglehñiam ban pom la u dkut ne em utei u mar, hynrei ynda la pom ïa uta u mar (nar) ula dkut noh shi syndon bad mih ka snam kumta hi kila ong ba kane ka lehñiam jong ki ka long kaba shisha bad kane ka lehñiam kala neh la shah haduh mynata mynne la ong u pa Dolloi.
Ula ong ruh ba ka lehñiam ha ka shnong Nartiang ka long kaba kyrpang namar ïa ka kjat tidiang jong ka Sati kala hap ha ki bynta jong kane Mandir Durga ha Nartiang haba kiba bun ki riewngeit Hindu wat na kylleng ki jaka ka Ri India ruh ki wan ban mane ha kane ka jaka.
Ka lehñiam mynta ka sngi kala la long kaba ïaid beit ïaid ryntip bad la ïathuh ruh ba ka jingpyndep ïa kane ka lehñiam kan wanrah ïa ka bha ka miat ka roi ka par bad ban lait na ka pang ka shitom, kaba long ruh shi bynta ban pynneh pynsah ïa ka riti ka dustur ba la bun da uba rim ba jah.
Mynta ka sngi ki riewngeit Hindu kiba kynthup lang ïa ki pnar bad ki Dkhar na kylleng ki jaka kila wan ban ainguh ïa ka Blei Durga da kaba rah lang ïa ki jingbam kum ki soh, ka kait bad kiwei kiwei de.
Hadien kane la pyndep sa ka pom blang ha phyllaw katei ka Mandir da u Pandit ka Durga Temple, Nartiang.
Shillong, Risaw 04 : U Chief Election Commissioner u Rajiv Kumar ryngkat bad u Election Commissioner u Anup Chandra Pandey mynta ka sngi u la plie ïa ka Prokram ai jingtip na ka bynta ki nongthep vote kaba la pynlong baroh shi snem- ka Matdata Junction’ ha ka jingialang kaba la long ha Akashvani Rang Bhavan, New Delhi.
Ka ‘Matdata Junction’ kadei ka radio series kaba don 52 bynta ba la pynmih da ka Election Commission of India, ha ka jingiatreilang bad ka All India Radio.
Ki heh ophisar jong ka ECI, u CEO jong ka Prasar Bharati, DG AIR News bad u actor & Nongmihkhmat jong ka ECI, u Pankaj Tripathi ki la iadonlang ha kane ka jingialang.
Ha ka jingai jingkren ha ka jingïalang, u CEC Rajiv Kumar u la ong ba ka prokram Matdata Junction, ba la pynmih ha ka jingïatreilang bad ka All India Radio, kan long ka rynsan kaba khlaiñ ban pynïasoh bad ki nongthep vote ha kylleng ka ri.
Ka prokram kaba donlang ki jingtip bad jingpynbyrngia, kan ïarap ban weng ïa ki jingeh ha ki jaka sor bad ai jingtip ïa ki paidbah shaphang ki kam ba iadei bad ka elekshon ha ka jingpynlong ïa ka elekshon kaba laitluid, ba shai, ba khuid, kaba don lad ïa baroh bad kaba pdiang ïa baroh ha ka rukom ai jingkren kaba plie lad ïa ka jingiamir jingmut.
Haba ai jingïaroh ïa u Pankaj Tripathi, u Actor bad nongmihkhmat ka ECI namar ka jingïadon bynta jong u bad ka ECI ban wanrah ka jingpynsngewthuh hapdeng ki nongthep vote, u CEC, Rajiv Kumar u la pynbna ba u Pankaj Tripathi, un long u nongmihkhmat ïa ka Election Commission ha kylleng ka ri da kaba kynmaw ia ka jingtrei borbah jong u sha ka kam bad ka jingkyrpad paidbah ha kylleng ka ri.
U EC Anup Chandra Pandey ha ka jingplie ïa kane ka prokram u la ong ba naduh ki por mynshuwa, ka All India Radio ka la khring ia ki briew kum ka nongiathuh khana da ki sur kiba sngewtynnad bad ka jingpynkhlain ia ka synshar paidbah.
Naduh ki elekshon kiba nyngkong, ka AIR lyngba ka jingiar jong ki kam bad ka jingpoi sha baroh ki briew ka la dei ka lad ai jingtip ia ki briew ha kylleng ka ri.
Ha ka jingai jingkren jong u, u Pankaj Tripathi, u la kynmaw ïa ki por ba u dang thep vote nyngkong bad kumno kane ka la ai ïa ka hok ia u bad ruh ka kum ka sur kaba don bynta ha ka synshar paidbah.
Katba u la ïaroh ïa ki sienjam ka ECI ban iajan bad ki nongthep vote, u la kyntu ïa ki samla ba kin iashim bynta ha ki kam elekshon ba kin pyni ïa ki rai jong ki bad ba kin pynïohsngew ïa la ka sur.
Ha ka jingai jingkren jong ka, ka Director General (Media), Sheyphali Sharan ka la batai bniah shaphang ka prokram – ‘Matdata Junction: Har voter ka apna station’.
Ka la ong ba ka ECI & AIR kiba la pawnam namar ka jinglong khuid bad ka jingiadei bad ki briew ki la iatrei lang ban pynthikna ka jinglah ban ai jingtip sha baroh.
ïa kine ki prokram ba 15 minit yn pynmih man ka sngi Thohdieng hapdeng ka 7- 9 baje mynmiet ha ka All India Radio network kaba don 25 tylli ki FM station, 4 tylli ki FM Gold station, 42 tylli ki Vividh Bharati station, bad 159 tylli ki primary channel/local radio station ha ki 23 tylli ki ktien kiba long ka Assamese, Bengali, English, Gujarati, Hindi, Kannada, Kashmiri, Konkani, Malayalam, Manipuri, Marathi, Nepali, Oriya, Punjabi, Sanskrit, Sindhi, Tamil, Telugu, Urdu, Bodo, Santhali, Maithili bad Dogri.
Kane ka thup ki 52 tylli ki bynta kin kren shaphang ki bynta bapher bapher jong ki elekshon bad ki kam kiba ïadei bad kane na ka liang ki briew.
Yn don ki bynta kiba kyrpang halor ka jingpynrung kyrteng ki nongthep vote, ka jingthep vote da ka jingtip bad da ka jingkhuid, ka jingkordor jong ka vote, ki election kiba pdiang ia baroh, ka Model Code of Conduct, ki IT Application, ki EVM, ki jingïathuh khana jong ki ophisar ba dei peit ïa ka kam elekshon, ki BLO bad kiwei kiwei.
Baroh ki bynta ki don ïa ki khubor kiba thmu ban pynshlur ïa ki briew bad khamtam ki samla bad kito kiba leit thep vote nyngkong ba kin shim ïa ki rai kiba shai ha ka por elekshon.
Ka thup kan long kaba ai jingtip kaba don ki drama, jingïathuh khana, Quiz, ki interview jong ki riewshemphang bad ki jingrwai ba pynmih da ka SVEEP (Systematic Voters’ Education and Electoral Participation) division jong ka Election Commission of India ha man ka bynta.
Ka prokram ka don ïa ka Citizen’s Corner ha kaba ki briew ki lah ban ai jingkylli bad ai jingmut ban kham plie lad ha ki kam elekshon.
Yn don ka bynta ba nyngkong jong ka prokram halor ka phang- ‘Voter Registration’ ha ka 7 tarik Risaw, 2022 sngi Thohdieng ha ka por 7:25 mynmiet.
Ki nongshong shnong ki lah ruh ban sngap ia ka prokram ha ka ‘Twitter on @airnewsalerts bad @ECISVEEP, News On AIR’ App bad ki channel YouTube jong ka ECI & All India Radio.
Plie bad iashim bynta ha ka synshar paidbah kaba shitrhem jong ka ri.
Shillong, Risaw 04: Ka Central Executive Committee jong ka seng saiñpyrthei People’s Democratic Front (PDF) ka la bynshet ha u President ka party u Bah Gavin M.
Mylliem uba dei ruh u MLA jong ka Sohra Constituency ban lamkhmat kum u Chairman jong ka Central Election Committee ka Party.
Ïa kane ka rai la shim ha ka jingïalang jong ka PDF Central Executive Committee kaba la long ha ka Lah Sngi u Blei kum shi bynta ban pyntyllun noh shakhmat ïa ki kam kiba ïadei bad ka jingpynkhreh na ka bynta ka Elekshon jied nongmihkhmat sha ka Ïingdorbar Thawaiñ ka Jylla ka ban sa long ha u snem 2023.
Ka Party ka la pynkhamti ruh ïa u Secretary jong ka PDF CEC u Bah Auspicious Lyngdoh Mawphlang ban bat ïa ka kam kum u Secretary jong ka Central Election Committee katba u Bah Ivanlumlang Marbañiang, u Bah Emlang Lytan, u Bah Joseph Makdoh bad u Bah James Ban Basaïawmoit kin long kum ki dkhot.
Ha kane ka jingïalang ka PDF CEC ka la thaw ruh ïa ka Central Finance Committee ha kaba la jied ïa u Bah Banteidor Lyngdoh uba dei u MLA jong ka Mawkynrew Constituency bad Myntri ka Sorkar Jylla kum u Chairman, u Bah Aiborlang L Nonglait kum u Secretary nalor u Bah Gavin M Mylliem bad u Bah Auspicious Lyngdoh Mawphlang kum ki dkhot.
“Ka jingthaw ïa ki Committee ka long ban pynkhlaiñ shuh shuh ïa ki rukom treikam jong ka Party ha ka jingpynkhreh ïa ka elekshon ha kaba baroh ki nongkitkam jong ka CEC kin don la ki jong ki bhah treikam kumba la bynshet bad pynkhamti ha ki," la ong u Bah Gavin.
Shillong, Risaw 04: Ka lympung saiñpyrthei ha ka elekshon, ym tang ba kan ïpohi ïa ka jingmih ki briew kiba la shakri ha ki kam Balang, hynrei kin don ruh ki briew kiba la ju shakri ha ka kam bylla ha ki ïing briew.
Iwei na kine idei i Kong Wanpynhun Kharsyntiew, ka longkmie kaba ym tang ba ka la shakri kum ka Samla ha ki ïing briew, hynrei ka la ïalam ruh ban ïakhun ïa ka hok ki nongbylla ïing briew, ki nongbylla misteri, ki nongbylla ha ki ophis sorkar, ki nongbylla kam ñian kali ruh.
I Kong Wanpynhun, idei iwei na ki longkmie kiba ym shym la ailad ba ka jinglehraiñ kan jop ïa i, haba i hadien ba i la pyndep ïa ka jingpule ha ka Graduate i la kyrshan ïa ka ïing ka sem da kaba leit bylla ha ïing briew tad haduh ba in da khreh ban ïaleh ïa ka eksam Master of Social Work.
Namar kane ka jingïadon bynta jong i bad kine ki jaitkam, ki nongseng ïa ka kynhun nongbylla ïing briew ba la tip kum ka ‘North East Domestic Workers Movement’ ki la khot noh ïa i ban shimti ïa ka kam nongïalam ban ïakhun ïa kiba bun ki hok jong ki nongbylla ne ki nongtrei kiba hap ha kata kaba ki ong ka unorginised workers.
Hadien ka jingïakhun kaba la neh kumba 20 snem ïa ka hok jong ki nongbylla bad ki briew kiba duk, i Kong Wanpynhun iba shong ba sah ha Malki, mynta i la pynkhreh ban ïakhun ban pynïoh ïa ka hok jong ki lyngba ka jylli jong ka saiñhima.
“Nga sngew ban ïakhun da ka lynti kaba ngi la ïakhun mynta la arphew snem ban pynïok ïa hok ki nongbylla kam dei kaba suk bad dei tang da ka lynti ban ïoh long nongmihkhmat kadei ka lynti kaba kham biang", i la ong haba ïakren bad u nongthoh khhubor.
I Kong Wanpynhun ym tang ba i ïalam ïa ka kynhun ha ka jylla ne ka thaiñ shatei lammihngi, hyntrei i ïadon bynta ruh bad ka National Movement, ha kaba i la leit ïashim bynta ruh ha ki International Meeting kiba la long ha kiba bun ki ri ka pyrthei.
I la ïathuh ba naduh ba ka synshar ka Seng Congress ki la rah ïa ki jingeh jong ki nongbylla kum ka Minimum Wage, ha kaba ka sorkar ka la pyntreikam ïa ka dor bai byla jong kito kiba ju bylla wat ha ki ophis sorkar ruh kumjuh.
Nangta ki la ïakhun ruh ïa ka hok na ka bynta kito kiba dei hok ban ïoh khaw reshon, kiba dei hok ban ïoh ïa ka umbam umdih, ka ding elektrik bad kiwei kiwei de ki jingdonkam kum ki briew.
“Phin sngewlyngngoh ba ha ka Constituency ba nga, nga shong nga sah, ki dang don ki briew kiba ym pat ïoh satia ïa ka umbam umdih ne wat ïa ka ding elektrik ruh", i la ïathuh.
Nalorkata i la ong ba kadei ka kamram jong ki Nongmihkhmat ban peit ba ym tang ba ki paidbah kin ïoh lad ban leit shah sumar ha ki Hospital sorkar, hynrei kidei ruh ban ïoh ïa ka jingsumar kaba biang, naduh ka jingsumar na ka liang ki Doktor, ka jingbiang ki dawai dashin, ki jaka thiah kiba ki nongpang kidei hok ban ïoh.
I la pynpaw ruh ba ban rat diengkhong ne ban pynduh ïa ka jingduk jingkyrduh kam dei da kaba ki paidbah kin shim ne ïoh pisa ha ka por elekshon, hynrei kadei lyngba ki Polisi ha kaba suki suki lada don lang ryngkat bad ka jingsynshar kaba khuid, kane ka jingdiuk jingkyrduh kan jah noh na ki paidbah.
“Kumba long mynta ym don ruh iwei i nongmihkhmat ki ban sngewthuh ïa kine ki jingeh jong ki paidbah bad kiban ïakren na ka bynta jong ki ha ïingdorbar ne ha ka sorkar kaba synshar ruh", i la ong bad dei namar kane ka daw ka la pynlong ïa i ban mih shakhmat ban ïakhun ïa kane ka elekshon 2023 na East Shillong pyrshah ïa i Kong Ampareen Lyngdoh, ka MLA ba la jop lynter naduh u 2008 bad ïa kiwei kiwei de ki Kyrtong.
Shuh shuh, i la ong ba ha ka jingïakhun elekshon, lada ki paidbah ki wan shakhmat ban ïatreilang lah ban ïaleh pyrshah ïa ka bor jong ka pisa.
I la kynnoh ruh ba kadei ka jingpynmlien jong ki kyrtong hi ban ai pisa ba ki paidbah ki sa mlien ban pan pisa por elekshon.
“Ka long kum ba pynbieit ïa ki khunlung da ka mobile ba kin bam ja ne ba kin khreh kot bad ynda ki la mlien da phim ai kim treh ban bam ja ne ban khreh kot", i la ong.
Shillong, Risaw 04 : U Brigadier (Dr) BD Mishra ha ka sngi Ba-ar u la shim smai kum u Lat ba thymmai jong ka jylla.
Ïa utei u Lat la pynbam smai da u Nongbishar jong ka Meghalaya High Court, Bah HS Thangkhiew ha ka jingïalang kaba long ha Raj Bhavan.
Ha katei ka jingpynsmai la donlang ruh naduh u Lamphang ka Iing Dorbar Thawain ka jylla, Bah Metbah Lyngdoh, ki Myntri sorkar kynthup naduh u Bah Banteidor Lyngdoh, Bah Hamletson Dohling, Bah Lahkmen Rymbui kynthup naduh ki MLA kum u Saleng A Sangma, Pynïaid Sing Syiem, nangta u Chief Secretary ka Jylla Bah DP Wahlang bad ruh u DGP ka jylla u Dr.
LR Bishnoi nalor kiwei kiwei.
U Dr.
Mishra uba dei ruh u Lat jong ka Arunachal Pradesh u la shimti ban peit lang kum u Lat ka Meghalaya ha jaka jong u Satya Pal Malik, uba ka samoi treikam ka la kut noh ha kane ka sngi.
Hadien ba u la shimti kum u Lat ba thymmai, u Dr.
Mishra u la pynkynmaw ruh ba kumno ka Shillong mynshwa kadei ka ktem ha ka por ba don ka thma ha u snem 1971.
“Ngi la shim bynta ha katei ka thma bad ngi la pynrem ïa ka Pakistan," u la ong.
Nalorkata, u Lat u la kren bad ïaroh ruh ïa ki nongshong shnong ka nongbah Shillong bad ka jingkhuid jong ka.
“Kadei ka jaka kaba itynnad shisha, ki briew kiba sngewtynnad, leh khuid bad nga da itynnad shisha bad kumta nga ai khublei ïa baroh ki nongshong shnong ka Shillong bad ka jylla hi baroh kawei," u la ong.
U Dr.
Mishra un bteng ban bat kum u Lat ka Meghalaya haduh ba la pynbeit noh da kumwei pat, ong ka kyrwoh ba pyllait na ka Rastrapati Bhavan.
Kumban shu kdew hangne, u Dr.
Mishra u la shongthait noh na ka kam shipai ha ka 31tarik u Naitung 1991 kum u Brigadier hadien ka jingshakri kaba la neh slem bha naduh ba u rung sha katei ka kam shipai ha ka 17tarik Nohprah 1961.
Ki kam kiba u Dr.
Mishra u bat sha shwa ban shimti kum u Lat ki kynthup naduh ka kyrdan Commander ka NSG (Black Cat Commandos) Counter Hijack Task Force bad u la ïoh ruh ban pdiang ïa ka khusnam na u Myntri Rangbahduh ka Ri namar ka jingïakhun borbah jong u ban pyllait im ïa ki 124 ngut hadien ba ka liengsuiñ ba ki shong ka la shah rahbor.
Shillong, Risaw, 04: U Bah Anthony Kongwang, uba long u nongkyrshan baratbah jong u MLA ka Pynursla Constituency u Bah Prestone Tynsong uba la mih noh dang shen na ka National Peoples Party (NPP), ha ka sngi Baar u la pynïasoh ïalade sha ka United Democratic Party (UDP).
Da kane ka jingpynïasoh jong u Bah Kongwang sha ka UDP, la thikna ba un pynkyndeh mynsiem pyrshah ïa u Bah Prestone Tynsong uba long ruh u Symbud Myntri Rangbah ka Jylla ha ka Elekshon sha ka ingdorbar Thawain ka ban sa long ha u snem 2023.
Ka thymmei khubor ba la ïoh lum da u Mawphor ka ïathuh ba ka UDP ka bym pat don kyrtong ban pynïakhun ha ka elekshon 2023 kan pynïakhun da utei u kaitor ba pawnam na Riwar Mihngi.
Ha ka jingïalang kaba la long ha ka shnong Pynursla, ïa u Bah Anthony Kongwang la pdiang burom da u President ka UDP Pynursla Circle u Bah Aihok Khongmalai ryngkat ka jingïadonlang jong u MDC ka Lyngkyrdem-Laitkroh Constituency u Bah Ryngkatlang Lyndem bad kiwei kiwei de ki nongkitkam kiba hakhmat jong ka party.
Kum ban shu phaidien, u Bah Anthony Kongwang u dei uwei na ki nongkyrshan baratbah bad u nongrwai uba la pynshongshit ïa ki rynsan ïalap elekshon jong u Bah Prestone Tyngsong ha ki elekshon kiba la dep, kata, ha u snem 2013 bad 2018 ban khring ïa ki paidbah ka thaiñ Pynursla Consti tuency sha ki rynsan ïalap elekshon bad ban pynjop donburom ruh ïa u Bah Pretone Tynsong ha kine ki elekshon baladep.
U Bah Anthony Kongwang u dei uba la ju mih ban ïakhun ïa ka elekshon MDC jong ka Khasi Hills Autonomous District Council ha u snem 2014 bad u la poi ha ka kyrdan kaba ar.
Kane ka jingmih noh jong u Bah Anthony Kongwan na ka NPP ka la pynktha khlieh ïa u Bah Prestone Tynsong uba la pynkhreh ban aireng biang ha ka elekshon ha u snem 2023.
Shillong, Risaw 04: U Lamphang ka Ïing Dorbar Thaw Aiñ ka jylla u Bah Metbah Lyngdoh u la ong ba na ka liang ka ophis jong u kam don bynta eiei ban rai ïano ban thung kum ka kynhun tohkit halor ka jingkhyllem ka tnum pyllun bad ruh ka jingaikam pateng ban pyntrei(subcontract) ïa ka ïing dorbar ba thymmai namar kane ka dei kaba leh bad dei peit da ka sorkar.
Lah ban kdew hangne ba hadien ka jingkhyllem jong u Dome ha ka jingtei ïaka ïingdorbar ba thymmai ha Mawdiangdiang, ka sorkar ka la aiti ha ka IIT Guwahati ban tohkit halor kane ka jingkhyllem, kaba la jia ha ka 22 tarik u Jymmang mynta ka snem.
Haba kren sha ki lad pathai khubor u Bah Metbah u la ïathuh ba ka Assembly Seceretariat kam don jingïadei eiei halor ka jingkynnoh ba u kontraktor u la ai sub-contract ban tei ïa ka ïing dorbar thymmai ha Mawdiangdiang namar kane ka hap beit haka jingpeit jong ka sorkar jylla.
“Ïa kane ka bynta phi lah ban kylli naka sorkar bad na ka tnat PWD Building namar ka Assembly Secretariat kam don bynta ban peit ïa ka jingpyntrei ïa ka ïing dorbar", ong u Bah Metbah.
Haba ïadei bad ka jingdawa ka All India Trinamool Congress (AITC) ha ka sngi 30 tarik Nailar ba dei ban ai tohkit biang ha ka Indian Institute of Technology (IIT) Rourkee halor ka jingkhyllem ka tnum pyllun jong ka Ingdorbar Thawaiñ ba thymmai ka Jylla namar ka jingaiti ka sorkar ban tohkit ka IIT Guwahati la leh khnang ban ïada ïa kine ki kontraktor na ka jingshah pynshitom namar ka jingtrei torti, u Bah Metbah u la ong ba na ka liang ka Assembly Secretariat kam don bynta eiei ban jied ïa ka ki kynhun ban pynlong ïa ka jingtohkit ïa kane ka jingkhyllem ka tnum pyllun.
U la ong ruh ba na ka liang ka Assemby Secretariat kam don jingtip eiei halor ka jingkynnoh ba ki kontraktor ki don ka jingïadei lypa bad ka IIT Guwahati namar kane ka jingthung kynhun tohkit baroh la leh beit na ka liang ka sorkar.
Haba ïadei bad ka jingkynnoh ba ka don ka jingai kontrak pateng sha ka Badri Rai & Co.
ka kompeni ba la shah kyntait ha ka por ba khot tender na bynta ban ïoh pyntrei ïa kane ka ïing dorbar thymmai, u Bah Metbah u la ong ba na ka liang jong u um don jingtip eiei ïa kane namar ïa kane ka kam la leh beit da ka sorkar bad ka PWD(Building).
U Bah Metbah u la pyntip ruh ba shen na ka liang jong u un sa khot ïa ka jingïalang jong ka High Powered Committee (HPC) na ka bynta ban shim sienjam haba ïadei bad ka jingtei thymmai biang ïa ka tnum pyllun (Dome) jong ka ïing dorbar kaba la khyllem ha ka step phyrngap jong ka 22 tarik Jymmang 2022.
Shillong, Risaw 05 : Ka East Khasi Hills Cricket Association (EKHCA) ka la bteng ban ai jinghikai lyngba ka coaching camp na bynta ki khynnah ïalehkai cricket kiba la shah jied ha ka por ba pynlong ïa ka jingwad khynnah donsap ha katei ka jait jingïalehkai ha kine ki bnai ba lah dep.
Ha ka sngi Balang, ka EKHCA ka la hiar sa sha Marbisu ha kaba ka la ïoh ban hikai pyntbit shuh shuh ïa kitei ki khynnah kiba la ïashim bynta shitrhem da kaba pynleit jingmut bha ïa ki jingai jinghikai.
Ka EKHCA dang shen ka la sdang ïa katei ka prokram ai jinghikai kaba kyrpang na bynta kito ki khynnah kiba la shah jied da kaba sdang na Smit ha ka 1 tarik Risaw bad ha ka 3 tarik ka la hiar sa sha Pynursla bad ha Marbisu ka la sdang ha ka 4 tarik bad 5 tarik Risaw 2022.
Ka East Khasi Hills Cricket Association (EKHCA) ka la pynlong ïa ka jingwad khynnah don sap ha ka jingïalehkai cricket kaba ka sienjam ba la shim da ka Meghalaya Cricket Association (MCA) ban nang kyntiew shuh shuh ïa ka jingïalehkai kriket hapoh ka jylla da kaba sdang ban ai jinghikai shwa naduh kiba dang rit.
Shillong, Risaw 05 : Ka St.
Anthony’s Higher Secondary School kaba mihkhmat ïa ka jylla Meghalaya ha ka kyrdan U-17 ka la rung sha ka sha ka quarter-final jong ka lympung ïalehkai Subroto Cup 2022.
Ka Meghalaya ka la rung sha ka quarter-final hadien ba ka la pynliem kput da 6-1 kol pyrshah ïa ka Goa ha ka jingïalehkai na ka Pool H kaba la long hynne ka sngi Balang ha New Delhi.
Ha katei ka jingïalehkai u Da-o-hi-paia Rymbai u la khyrwit hat-trick ha katei ka jingïakhun ba khadduh na ka Pool H.
Ha katei ka jingïalehkai, u Da-o-hi-paia u thep ïa kitei ki lai kol ha ka minit ba 26, 44 bad 68 katba kiwei pat ki rangïalehkai kiba la thep kol ki kynthup ïa u Deibormame Tongper uba la thep ha ka minit ba 49, u Chibaitki Pamthied ha ka minit ba 55 bad u Mebannangkiew Thabah ha ka minit ba 61.
Ka Meghalaya ka la jop lynter baroh laisien ha katei ka lympung da kaba pynliem da 4-0 kol pyrshah ïa ka Madhya Pradesh bad ïa ka Sainik Schools.
Ka bat ruh ha ka kyrdan kaba nyngkong na ka Pool H ha kaba kan sa ïakhun pyrshah ïa ka Nagaland kaba bat kyrdan ba nyngkong na ka Pool G ha ka jingïalehkai kaban long ha ka 9 tarik Risaw (sngi U Blei).
Kat shaba phai la sha ka mon ne sha ka diang ka jingthnem jong ki nongkitkam jong kiwei kiwei ki seng saiñpyrthei ban phet na ka party lajong bad ban leit pynïasoh sha ka NPP ka jur bha ha kine ki khyndiat sngi.
Ka lyer elekshon ka la shongshit bha sha ki jaka nongkyndong namarba ka NPP ka pynlong beit da ki jingïalang heh kiba bun briew khnang ban pyni ba ka dei ka seng saiñ kaba khlaiñ namarba ba ka dang bat ïa u lakam synshar hapoh kane ka Jylla Meghalaya.
Baroh baroh ki ïapbiej ïa ka NPP.
Kumba u ong u National Vice President ka NPP u Bah Prestone Tynsong, ba ka jingpynïasoh jong ki MDC na rilum Khasi bad Jaiñtia, bad kumjuh na Garo Hills sha ka NPP ka dei namarba ki ïohi ïa ki kam radbah.
Ym tang katta, wat ki MLA ba la shah pynshong ben ha u paidbah ruh ki kham phaikhmat sha ka NPP ka daw ka dei namarba ki ïohi ba ka don ha ka bor synshar.
Haba bishar ïa ka jingïaphet na kawei ka seng sha kawei pat ka pyni shai ba dei tang kito ki nongtrei kiba ju sngewtynnat ban ïadon bynta ha ki seng saiñpyrthei namarba ki ïoh jingmyntoi ynda la kut ka elekhson hynrei u paidbah ba bun balang hi um da kham pynleit jingmut than eh ha kum kine ki jingïalang rung seng ne phet seng namarba um don jingphoida eiei ruh em.
U paidbah mynta u la stad bad um da donkam ban ïohsngew ïa u lane ka MLA ba kin da put ronsing ïa ki kam ba ki leh lane wat ïa kito ki MLA kiba ju smat bha ai khubor manla ka sngi ba ki ai skhim ïa ki shnong, ïa ki skul, ïa ki kynhun bad kiwei ha kiwei ha ki shnong ki thaw.
U paidbah u bishar bad u da tip shai ba ki MLA kim don eiei hi ruh nalade bad ka skhim kaba ki ai ka dei hi ka jong u paidbah.
Uba ïaroh ïa ka jingtrei jong u MLA lane ka MLA dei tang uwei ne ar.
Ki buit khroh vote ïa ki paidbah ki paw pylleiñ dang shen haba u National President jong ka National Peoples Party Conrad Kongkal Sangma u pynlong ïa ka jingïalang pynrung dkhot ïa ki paidbah ka thaiñ Maweit hadien ba ladep buh ïa u mawnongrim ban siang rong noh ïa ka surok ha ka shnong Maweit ka bym pat ju ïohi surok rong mynno mynno ruh ha ka shnong jong ki.
Hadien ka jinghiar suki suki ka jingpang khlam COVID-19 hapoh kane ka jylla, ka jingtreikam bad ka dur ba shisha jong ka NPP ka la nang paw suki pa suki.
Shwa u snem 2018, ka NPP ka la leit sha ki paidbah ban tyrwa ba kan weng ïa ka jingshah khang tih bad shalan dewiong ka jylla baroh kawei hynrei ki san lyiur ki la kut artat ka NPP kam shym la lah satia ban leh eiei wat tang khyndiat bad kane ka kam ka dang shu tyllun na kawei ka sngi sha kawei ka sngi kat haduh ba paw pyrthei pynban plak da ka jingshah kynnoh bamsap bad jan baroh ki kam la shu pynïaid ha ka kyrteng kita ki High Level.
Ka Congress bad ka BJP ka ki ju kren pyrshah bha ïa ka bamsap ka bampoh hapoh ka Sorkar MDA haduh kine ki sngi watla ki MLA ka Congress bad ka BJP ki dei kiba ïatreilang hapoh kane ka Sorkar ba la ïalam da ka NPP.
Ka jingpyndonkam ki paidbah ka Social Media ha kine ki sngi ka long kaba shyrkhei haduh katta katta bad u paidbah hi u ïohi bad u bishar na ka sngi sha ka sngi aiu ki MLA kiba don hapoh ka Sorkar ki trei bad ki leh, la ka long ki trei bha lane ki shu trei thohmut thohmat tang ban shu pynbiej mit mit da kaba shu sam tin sop iing, sam shatri kup slap, sam shuki, sam khiew sha ki shnong ki thaw.
Kine kim don jingphoida eiei ïa u paidbah namarba kine ki jingïarap kiba wan na ki MLA ki dei hi kiba la thied na ka MLA scheme.
Ka jingsahdien jong ka jylla haduh kine ki sngi ka la nang hiar arsut.
Ki Sorkar ki leit bad ki wan hynrei ka jylla Meghalaya ka dang ïai sah dien hi kumjuh.
Ki surok ki sah kumjuh, ym don Medical College, ym don Engineering College bad ym don eiei watla ka jylla Meghalaya ka la kynjoh sha ka rta kaba la san phew snem.
Peit nuksa ïa ka jingkiew irat ka jylla Assam, ka long kaba ratbah haduh katta katta, lada synshar ka Congress lane ka BJP.
Katba ha Meghalaya lada synshar ki seng riewlum lane ki seng heh nabar ka jylla ruh ym don kam pynroi eiei ruh em.
Kiba phoida bad kiba myntoi dei tang kiba ïoh shong ha shuki katba u paidbah u nang ïai duk bad u im jynjar trah.
Ki jubanlak ba ki seng saiñpyrthei ki la khlei ha ki rynsan elekshon ki shu kylla mulot khlem da pyntreikam wat tang kawei ruh namarba ki jingkular ki long tang ban shu pynbiej kai ïa u paidbah.
Shillong, Risaw 05 : Ka lympung ïalehkai basket-ball ba la pynïaid da ka UDP 17 North Shillong Youth Wing kaba la tip kum ka UDP 17 North Shillong Men’s and Women’s Basketball Tournament 2022 ka la poi noh sha kaba kut ha ka 5 tarik Risaw 2022 ha madan ïalehkai basketball ha Jaïaw Pdeng, ha kaba ka kynhun jong ka K Mandals bad ka Sporting Spirit ki la khur ïa ka song pisa ba mar 1 lak tyngka ha ryngkat ki trophy kum ki lahduh.
Ka K Mandals ka la long ka lahduh ha ka liang ki shynrang da kaba pynliem da 59-34 ïa ka Jingthang Briew kaba ïoh 50 hajar katba ka Sporting Spirit ka la long ka lahduh ha ka liang ki kynthei hadien ba ka la pynliem noh ïa ka kynhun The Cassia kaba ïoh 50 hajar tyngka.
Ha kane ka sngi la sakhi lang ruh u Bah Paul Lyngdoh MDC ka Jaïaw kum u Kongsan, Dr.
Aman War u kyrtong jong ka party UDP na 17 North Shillong Constituency, Bah Alantry, Bah Joe Marweiñ, ki nongkitkam ka UDP Seng Kmie, ki nongkitkam ka UDP 17 North Shillong Constituency, ki riew rangbah, longkmie longkpa, ki khun samla haduh ki hep kiba rit.
Ka jingïakhun phainal hapdeng kine ki saw tylli ki team ka long kaba itynnad bad shongshit khamtam ka jingwan ki paidbah nongkyrshan bad nongpeitkai kiba la pyndap smam ïa ki gallery.
Ha kaba kut la sam ruh ïa ki khusnam shimet kum ka khusnam nongthep kol ba bun tam (top scorer), ha ka liang ki shynrang ïa katei ka nam la ïoh da u Nathaniel Kharbhih (K Mandals) katba ka Caroline Kharpuri (Sporting Spirit) ha ka liang ki kynthei.
Kum ban pynkynmaw hangne ba ka UDP 17 North Shillong Youth Wing ka la la lah ban pynlong ïa kane ka tournament lyngba ka jingkyrshan u Dr.
Aman War kaba la ïatreilang ryngkat ka Meghalaya Basketball Association kaba la ïarap pynbit pynbiang ïa ka prokram jingïalehkai.
