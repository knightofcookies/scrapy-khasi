30000, set shi snem hapoh ka kyndon 506 Part II IPC, set lai bnai hapoh ka kyndon 342 bad set 1 bnai hapoh ka kyndon 341.
Shillong, Naiwieng, 02: U “High Mast" uba don ha Motpran na ka bynta ban ai jingpynshai ïa kane ka kad khaii kaba thnem bha ki nongdie ki nongthied haduh ka por mynmiet mynta u la sniew mynta la shitaiew kynthih.
Ki bording jingshai ba la pyndait ha u High Mast ban ai jingshai ïa ka thaiñ Motphran baroh kawei kaba hap hapoh ka jingpeit jong ka Shillong Municipal Board ki la duh bad ka jingdum ka la tap ïa kane ka jaka kaba ki bun ki paidbah ki leit bad ki wan.
U Executive Engineer jong ka Shillong Muncipal Board (SMB) u la ong ba ka ophis ruh ka la ïoh ïa ka jingtip ha kaba ïadei bad ka jingsiew jong ki bording ba la pyndait ha u High Mast ba la pynïeng ha kyrpang ha Motphran, hynrei ki dang hap ban peit la kane ka dei kaba la aiti neem sha ka Municipal.
Ka tnat Water Resources, River Development & Ganga Rejuvenation, Ministry of Jal Shakti, jong ka Sorkar India ka dang pynlong ïa ka India Water Week-2022 (IWW-2022) kaba hynniew naduh 1-5 Naiwieng 2022 ha India Expo Center, Greater Noida, kaba hajan ka nongbah jong ka ri, ka Delhi.
Kane ka tamasa ka dei kaba hynniew naduh ba la sdang ban pynlong ïa kane ka kam ha u snem 2012.
Namar ka jinglong kyrpang ka um ha ki bynta bapher bapher jong ka jingim bad ruh ha ka jingpynthikna ka roi ka par jong ka ïoh ka kot, ka tnat Water Resources ka la rai ha u 2011 ban sdang ïa ka India Water Week (IWW), ka rynsan kaba bun bynta kum ka prokram kaba kyrpang jong ka tnat, ka ban long ka rynsan na ka bynta ki ri bapher bapher ban don ki jingïamir jingmut bad ban ïoh ïa ki jingai jingmut bad ki mat treikam.
La saindur ïa ka India Water Week kum ka tyllong jong ka jingtip ban ïoh ïa ki jingsaindur thymmai bad ki jingpynbeit.
Ka thong jong ka, ka dei ban pynkhlain ïa ki jingïamir jingmut bad ban ïasam ïa ki jingmut hapdeng kito kiba ïashim bynta khnang ban don ka jingpyndonkam ïa ka um kaba biang tam.
Ka India Water Week ka ai ka rynsan ïa kito kiba don bynta ha kane ka kam, ki nongthaw polisi, ki nongpynïaid ïa ka um, ki riewpyrkhat bad ki nongpyndonkam um na ki bynta bapher bapher jong ka imlang sahlang, ha kaba ka don ka jingïakren shaphang ki kam kiba ïadei bad ka um bad la ïoh ïa ki lad ban pynbeit ïa ki jingeh ha kaba ïadei bad ka jingduna um.
La pynlong nyngkong ïa kane ka porkram ha New Delhi ha u 2012 hapoh ka phang “Water, Energy and Food Security: Call for solutions".
Hadien kane, la pynlong sa san sien ha u snem 2012, 2013, 2015, 2016, 2017 bad 2019, kiba peit ïa ki kam kiba ïadei bad ka um kum ka rukom pyndonkam, ka jingpyndonkam na ka bynta ka roi ka par kaba ïaineh, ka jingïatreilang na ka bynta ka um, ka um bad ka bording.
Kine ki jingïalang ki peit ïa ki kam ba kongsan kiba ïadei bad ka jingkyntiew ïa ki jingdon jingem kiba ïadei bad ka um bad ka jingpyndonkam ïa ka bad kumta ki la ai ka lad ïa ki bor ba dei peit ïa ki kam um ba kin thaw ïa ki rukom treikam ban pynbeit ïa kine.
Kine ki jingïalang ki la ïoh jingïaroh na kito ki bor kiba dei peit ïa ki kam um na kylleng ka pyrthei.
Ka kaiphod United Nations World Water Development Report 2021 ka ong ba ka jingduna ka um ha ka pyrthei ka la kiew shibun shah na ka 500 BCM ha u 1900 sha palat 4,000 BCM mynta.
Ka kaiphod ka kdew ïa ka jingwad bniah kaba ong ba ki briew ka pyrthei kiba mad ïa ka jingduna um, kiba long 32 million ha u 1900, kin kiew sha 3.
1 billion shuwa u 2050.
Namar kane, ka long kaba donkam bha ba kan don ka jingpyndonkam um kaba don jingbahkhlieh bad ka jingpynthikna ba baroh ki ïoh lad ban pyndonkam um.
Ka India Water Week kaba 7 ka dei kaba pynlong hapoh ka phang “Water Security for Sustainable Development with Equity" kaba peit bniah ïa ka jingshngain ha ka jingïoh um bad ki jingeh kiba ïadei bad ka jingkyntiew kaba ryntih ha kaba ki don ruh kine ki sub-scheme harum:i) “aspects of water security and their impact";ii) “addressing challenges of growing water demand through water cooperation";iii) “water governance – policies, action plan and institutions".
Ka India Water Week – 2022 kan don ki prokram bapher bapher kum ki seminar, ki panel discussion bad ki session ba kyrpang ba pynlong ha ka jingïatreilang bad kito kiba don bynta ha kane ka kam, khamtam ki Sorkar Jylla, ki tnat jong ka Sorkar Pdeng, ki kynhun na kiwei kiwei ki ri, ki ri ba ïatrei lang bad ki kynhun bapher bapher ba kynthup ruh ïa ki NGO jong ka ri.
Ka exhibition kaba kyrshan ïa ka phang bad kaba pyni ïa ki technology, ki jingïaid shaphrang bad ki lad pynbeit kiba don ha ki kam kiba ïadei bad ka um kan long shi bynta jong ka IWW.
Ka exhibition kan long ha ka jaka kaba kumba 3,500 square metre ka ba don ha ka IWW-2022 ha India Expo Center, Greater Noida.
La antad kumba 2,000 ngut ki briew kiba la pyntbit ha la ki kam kin wan ïashim bynta na India bad nabar ri.
Yn plie pyrda da ka President jong ka India bad ka jingïadon lang jong ka kan ai mynsiem bad jingpynshlur ban wanrah ïa ki sienjam ban pynbeit ïa ki jingeh ha ki kam kiba ïadei bad ka um.
Ngi dei ban ïatrei lang baroh na ka bynta ka lawei kaba shngain ha ki kam um.
Ki jingïamir jingmut ha ki bynta jong kane ka jingïalang bad ka jingai jingtip ha kane ka prokram kaba heh bha kan ïalam lynti ïa ngi sha ka jingkyntiew ïa ki jingdon jingem kiba ïadei bad ka um ha ka rukom kaba ïaineh.
Nongstoiñ, Naiwieng, 2: Bun ki paitbah kiba la ïoh pdiang ïa ki sniang ha ka sngi ba u Conrad Kongal Sangma Myntri Rangbah ka jylla u la wan ha Nongstoiñ, ki la babe namar ba tang hadien ar taïew ki sniang ha bun tylli ki shnong ki la ïap bad ki don ki nongshong shnong ki bym shym la tep ïa ki sniang kiba ïap, hynrei ki shu bret ha ki khlaw bniap harud nong bad na katei ka jingleh jong ki, kiwei pat ki sniang ki bym dei kiba la sam da u Myntri Rangbah ki la kem pang ban bun ki la ïap.
U bah S.
Marngar haba pyntip ha u nongthoh khubor ,u la ïathuh ba u la ïoh jingtip ba ha tang ha ki shnong kiba hap hapoh ka Nongstoiñ Town Area, ki sniang kiba la ïap ki la don palat ar phew tylli haduh mynta ka sngi.
Ki don pat ki rangbah kiba la ong ba katkum ka jingtip jong ki, ka jingwan sam sniang jong u Myntri Rangbah ha Nongstoiñ, ka dei tang na ka bynta kito ki briew kiba don ki ïing building ba bun mala, kiba don la ki kali private ban leit kylleng kylleng.
Hynrei kiba dei hok ki nongri jingri la ki dei ki nongri sniang ne ki nong ri syiar, don tang katto katne ngut kiba ïoh.
Hynrei ka nusib jot ka lap pat ïa ki ba ki sniang ba ki shu ïoh ei kim shym la im wat tang shi bnai ruh.
Haba pyrshang ban twad jingmut na ki riew paitbah, ki nongshong iew shong hat bad ki nongshong shnong kiba la ïoh pdiang ïa ka skhim sniang na u Myntri Rangbah, don kiba ong ba haba shu ai ei te pdiang beit katba ai, namar ka sorkar ka dei hok ban ai ei.
Lada ki paitbah kim thep vote yn ym lah ban don sorkar bad haba ki leit thep ïa ka vote jong ki shisien man ka san snem ki leit thep khlem bai nong bad ha ka jingshisha uwei u sniang khun ba u Myntri Rangbah u wan sam sha ki paitbah Nongstoiñ lada shu thied u shong dor san haduh hynriew hajar tyngka.
Don ruh kiba ong ba lada kawei ka longïing kaba ïoh sniang ka don ar ngut ki khun kiba la leit bylla man ka sngi ha ka dor saw spah tyngka shi sngi ki ïoh lum shi hajar ar spah tyngka shi sngi bad ha ka shi bnai katno kin ïoh lum.
Ha kajuh ka por ki la ong ba lada ki paitbah ka Nongstoiñ ki sngewthuh, kim dei ban shah pynïaryngkat dor ïa ka longrynïeng jong ki bad u sniang khun, namar ha kine ki sngi lada kum bakla ha kaba ïakren kai shi paralok ruh la shah kynthoh ba ki dei biej sniang.
Nongstoiñ, Naiwieng, 2: Ka Seng FKJGP Maweit circle hapoh ka jingïalam u bah Anthony Umiong President bad u bah Endrius Ryntong Secretary ryngkat ki dkhot, mynta ka sngi ka la leit ban ai mynsiem bad noh synñiang da ki jaiñ syaid bad ki mar bam sha ka ïing ka sem jong u Bah Serbius Nongkhar bad ka Kong Tildaris Nongsïang West Khasi Hills, kiba la shem lanot ha kaba ka ding ka la bam duh ïa ka ïing jong ki ha ka miet 29 tarik mynta u bnai ha ka por 8:30 pm ha shnong Umïang.
Ha kane ka jingjia ym shem la don mano mano ba mynsaw, namar u kpa u don ha jaka bylla bad ka kmie ryngkat ki khun ki dang leit thiah haïing jong ki para marjan.
Hynrei kyndit kynsan la shu ïohi ba ka ding kaba la klang nyngkong na ïing shet ja bad ym lah shuh ban leh ei ei, namar ka ding ka la bam lut khait ïa ki jingdon jingem, kat kiba don ha katei ka ïing.
Na ka liang ka seng ka la pynpaw ruh ïa ki kyntien sngewlem sha katei ka longïing kaba la mad ïa katei ka jingjia ba sngewsih.
Ha kajuh ka por ka kyntu jur ïa ki bor sorkar ban ai ka jing ïarap kloi katba lah, khnang ba ka ïing ka sem jong ki kan dap kan biang kumba ju long.
Nongstoiñ, Naiwieng, 2: Ka Hynñiewtrep Youths Council Ri-Muliang Circle ha ka ka sngi balang, ka la leit buh jingthoh ha ophis treikam jong u Deputy Commissioner West Khasi Hills, ban pan jingshai ïa ka jingkren bad jingkular jong u Symbud Myntri Rangbah ka jylla u Bah Prestone Tynsong, ban ai C&RD Block ar tylli ha Rambrai Constituency kata ha Rambrai bad ha Ri-Muliang.
Lah ban pynkynmaw ba katei ka jingkular ka la paw pyrthei ha ka 30 tarik Naitung 2022, hynrei haduh mynta ym pat paw dak ei ei.
Kumta na ka liang ka seng ka dawa na ka sorkar ba ka dei ban pynpaw noh ïa ka kam ym ban shu kular kai tang ka syntur.
“Ka seng ka la ong ruh ba ka jingwanrah ïa ka C&RD Block kam dei pat ban long ka jingïohnong Politic ïano ïano.
Kumjuh ruh ba ym dei ban shu kular kai ïa kaei ba phi la dep kren tang ban ïoh nong Politic, namar kumba long mynta ba ka ilekshon ruh ka la jan, lada kane ka jingkular ka dei tang na ka bynta ki elekshon, na ka liang ka seng ka pynpaw ba da lei lei kam lah pdiang", ong u samla Distarbor Wanniang President HYC Ri Muliang.
U la ong ruh, “Lada ka jia ba shu kular kai, ka seng ka hap ban dawa na u Bah Prestone Tynsong symbud myntri rangbah, ba u dei ban ai noh na u ïa kata ka Block.
Na ka liang ka seng haba ïakren bad u DC, u la ong ba haduh mynta kam pat don kano kano ka jingai jingtip ne jingpynbna da ka sorkar ha kaba ïadei bad kane ka bynta.
Kumta ngin ap katto katne por bad lada shu kular thok, ngi ruh ngin hap leh ïa kaba donkam".
Mawkyrwat, ‘Naiwieng, 02: Ka “The Ultimate Legend Bikers Association (TULBA) jong ka Mawkyrwat Unit" kaba dei kawei na ki kynhun kaba ju leh ïa ki kam isynei na ka bynta ki longïing kiba shem jingjynjar na kiba bun ki daw jong ka jingduh noh jong ki ïa u nongbsa nongpjah ne u khlieh jong ka ïing, mynta ka kynti ka don ïa ka jingthmu ban pynshna ïing ïa kawei ka longïing ba duk ha ka shnong Mawthawïang-Nongtraw, South West Khasi Hills District.
Katkum ka kyrwoh khubor na u bah K.
Lyngdoh, President bad u bah W.
Shylla, Secretary jong ka ‘The Ultimate Legend Bikers Association’ (TULBA) jong ka Mawkyrwat Unit ki la ïathuh ba da ka mynsiem jong ka jingsngewkhia bad jingsngewsynei kum ka kynhun baroh kawei bad ruh jong ka TULBA Central Body ki la shim ïa ka rai ban pynshna iwei i ïing kum ka jingïarap na ka bynta kane ka longïing kaba shem jingjynjar ne duk kyrduh kaba la mat ha ki por baroh.
La ïathuh ruh ba kane ka longïing ka dei ka longïing kaba la duh noh ïa u khlieh ka ïing ne u kpa jong ki khun u Robert Wartde naduh u snem 2017 ha kaba u la ieh noh shadien ïa ki saw ngut ki khun lem bad ka kurim ka kong Tiewlindaris Thongni, khun ba nyngkong 9 snem, khun ba ar 7 snem, khun ba lai 4 snem bad khun ba saw ruh 4 snem kiba dei na ka shnong Mawthawïang-Nongtraw, South West Khasi Hills District.
Shuh shuh la ong ba ka long ka longïing kaba shem jingjynjar haba ka kmie jong kine ki saw ngut ki khun kam da don ïa ka met ba koit bad khiah bha, hynrei wat ha kata ka jingbym koit ba ka mad kam banse ban leit bylla kat kaba ïoh tang ban ïoh la ka bam bad la ki khun ki kti.
Ka don tang i ïing trep i ba rit, ki bam hajuh thiah hajuh.
Kumta ka TULBA Mawkyrwat Unit ka buh ïa ka jingpyntip (message) ba lada don ruh kino kino kiba kwah bad kiba don ka mynsiem ban noh ne ban kyrshan lem na ka bynta kane ka longïing baduk la ka long shibun ne khyndiat kum ka dak ka jingïasnohkti lang, bad kumjuh ruh ka TULBA ka ngeit skhem ba lada don ba kyrshan lem kan sa long ka jingkyrkhu ym ïa ka kynhun jong ki hynrei ïa kato ka longïing kaba mat bad shem jynjar ha baroh ki liang.
Jowai, Naiwieng 02 : Ka North East Adventist University (NEAU) kaba don ha shnong Khliehtyrshi West Jaiñtia Hills District ha kane ka 31 tarik u Risaw kala kynmaw burom ïa ka ‘National Unity Day’ lane ka Rashtriya Ekta Diwas, kane ka prokram kala long shisha kaba i shongkun namar ka jingdon ki jingshad, jingrwai, ki jingpyni nam kiba long da ki tynrai la jong.
Kane ka prokram ka long shi bynta na ka jingrakhe dap 147 snem u Sardar Vallabhai Patel bad ka phang jong ki ka ong “Unity in Cultural Diversity" lyngba ka jingïatreilang ka Department of Sociology hapoh ka jingïalam Dr.
Jemima Maji Marak bad ka Organizing Committee kaba peit ithuh ïa ki jait ktien bapher bapher.
La ïathuh hapoh kane ka jaka pule University ki don shibun ki nongwan pule na ki jait bynriew ki bapher bapher ha ka ktien ka thylliej, ka ñiam ka rukom bad ki riti ki dustur kiba bun jait, hynrei ki long pat kum shipara naduh ka jingïatylli, ka jingïaieit bad ka jingïasngewthuh jingmut lang kawei ban wanrah ïaka bha ka miat.
Ha kane ka prokram ba shisngi la don ruh ki jingpyni nam ïa ki ïing bala shna ha ki por ba rim, ki jingshad tynrai, ki jingïalehkai Sports bad ka jingwanrah ïa ki jingbam tynrai ba bun jait.
Na ka liang u ma Wailadmiki Shylla, MLA ka 2nd Jowai Constituency ula long kum u kongsan ha ryngkat ka jingdonlang u sumbud kongsan ma L.
Dkhar, MDC, JHADC, u ma K.
Rymbai Waheh Shnong ka Khliehtyrshi, Dr.
Eliah Srikakoli, Chancellor ka University nalor ki kmie ki kpa bad ki khynnah skul.
Ïa u kongsan la pdiang sngewbha ha ryngkat ka jingtied ïa ka bom ha kaba naka liang jong u ruh ula pynpaw ka jingsngewkmen ban ïohi ïa kum kine ki jingpynkhreh kiba long shisha ki lad ban pynneh pynsah ïa ki riti ki dustur.
Ha kane ka sngi ka ïoh ruh ban pule ïa ka History jong ka National Unity Day da ka kong Phiralynn Kharkongor kawei na ki nonghikai Assistant Professors ka University.
Kiwei de ki prokram ba la leh ha kane ka sngi ki long ka Shad Pliang ki Jaiñtia, ka shad mastieh ki Khasi, shad Wangala ki Garos, ka Jhumur jong ki Aadivasis, ka Cheraw ki Mizos, Mamita ki Reangs, ka Ememei Dado ki Maos, ka Sawlakia ki Maras bad ka Lagre jong ki Santhals.
Katba ha ka liang ki jait jingïalehkai ba la pynlong ki kynthup ïa ka Rong Biria U Khasi, Wa’pong Sika ki Garos, Insaihrui Pawh ki Mizos bad ka Waa Kabi jong ki Manipuris.
La pynkut ïa ka prokram da ka’ Traditional music fest’ ba la shim bynta shongshit ha ka jingrwai tynrai.
Khliehriat Naiwieng 2: Ka Dorbar Shnong Khliehriat West ka buh ka jingmana ban ïaid ki trok kit jingkit na ki lynti khap shnong, ki bor shnong ki la kren da kaba tyngeh ba ym bit ban ïaid ki trok ba kit jingkit ha ki lynti shnong bad maham ruh ba lada lap ïa kino kino ki trok kit kiba ïaid na ki lynti khap shnong, ka Dorbar Shnong kan pynshitom da kaba tyngeh ki jingpynshitom kiba katkum ki kyndon bad ki aiñ synshar shnong.
Ki bor pynïaid shnong, ki ong ba kim banse ban khanglad ïa ki trok kit ba kit jingkit kiba ïaid na ki lynti shnong, namar kane ka buh jingma ïa ka shnong ka thaw, na kata ka daw ki hap ban buh da ki jing mana khnang ban tehlakam ïa ka jingrung ki trok kiba kit jingkit kiba ju ïaid na ki lynti khap shnong jong ka shnong Khliehriat West.
Jowai, Naiwieng 02: Kum shibynta ban kyntiew ïa ka ïoh ka kot jong ki Self-Help Group (SHGs), ka Jaiñtia Hills Development Society (JHDS) ryngkat bad ka jingïatreilang bad ka ophis jong Deputy Commissioner ka West Jaiñtia Hills District kala pynlong ïaka jingai jinghikai ba 15 sngi halor ka kam shna Sabon bad shna jingbam na ki soh bad ki jhur.
Ïa kane ka Training prokram la plie pyrda naduh ka 17th October bad la pynkut hynin ka sngi kata 1st November 2022 hapoh ka jingpynïaid ka JHDS, ha Samanlang Socio-Cultural Pastoral Centre, Mihmyntdu Lumbihsyntu.
Ha kane ka sngi ba kut jong kane ka prokram, la don ka Theory bad Practical exam kaba la sdang naduh ka por 10 baje mynstep.
Ha ka por janmiet la don ka Cultural Prokram ba la pynïaid da ka kong Ridu-I Passah.
Ha kane ka Cultural prokram la ïohi ïa ki jingshad tynrai bad ki drama ba la ïashim bynta da ki nongshah hikai.
Ha kane ka sngi pynhap pyrda la ïoh ruh ïa ki jingkren ai mynsiem na u Fr.
Manbha Pakem, uba long u Director ka Jaiñtia Hills Development Society (JHDS), kumjuh ruh na ka kong Wanmon Tang kaba dei ka Master Trainer, Food Processing bad na u bah Macsal Jones Nongsiej, Master Trainer ka Soap Making.
Baroh lai ngut ki nongkren ki la aimynsiem ïa ki nongïashimbynta ba kidei ban sdang noh la ka jong ka kam ym ban shu pynlehnohei ïa ki jinghikai ba ki la ïoh.
Ki nongshah hikai ha kane ka jingai jinghikai ba 15 sngi ki kynthup ïa ki samla bad longkmie kiba na ki shnong, Khlokynring, Shangpung Khliehrangnah, Mynska, Saphai, Thadmuthlong bad na Mustem.
Khliehriat Naiwieng 2:U Deputy Commissioner ka East Jaiñtia Hills u pynbna paidbah shaphang ka jingthmu ka sorkar jylla ban kyntiew ïa ki samla ka ‘YEES Meghalaya’ kaba dei ka poilicy jong ki samla ka ‘State Youth Policy kaba la pynbna naduh u snem 2021, ka ban pynkup bor ïa ki samla lyngba ki organisation, ki club bad ki Association ki ban trei na ka bynta ban kyniew ïa ki samla.
Ka jingthmu jong kane ka YESS prokram ka long ban treikam naduh tynrai (grassroot level), lyngba ki prokram bapher bapher ki ban ai mynsiem bad kyrshan ïa ki samla da ka jingïatreilang bad ki tnat sorkar bapher bapher, ha kaba ki lah ban seng ïa ki kam.
U Deputy Commis sioner, u pynbna ruh ba kane ka prokram kan ai jingïarap ruh da ka pisa sha kito ki kynhun kiba la dep register bad yn pynkup bor ruh ïa ki kynhun kum ki Society bad Cooperative, Voluntary Organisation, Youth Club, Socio Cultural Club, Alumni Associations.
Ki prokram ki ba don hapoh kane ka skim jong ki samla ki kynthup ki prokram ïada mariang, ki workshop, ki workshop ban hikai kumno ban kamai pisa, ki seminar, ban iasyllok ban tei ïa ka longbriew man briew (Career counselling), ki seminar ban tei ïa ka jingmut jingpyrkhat, ki youth parliament, ki prokram ïatai nia bad kiwei kiwei ki jait prokramKino kino kiba don jimgmut ban ïoh ïa ka jingiarap pisa ki dei ban pyndap ïa ki form bad ruh lyngba ka online ha ka website.
Nongpoh, Naiwieng 02: Hadien ka jingmih ki khubor hamsaia ha ki social media ba la don kita ki kynhun ba shang tuh bad kiba thmu ban khlong ïa u Dohnud bad u khyllai jong ki briew, kane ka khubor ka la pynpar ñiangkhriat ïa kiba bun ki paidbah ha Ri Bhoi ha kaba la kynnoh ba kane ka jingjia ka la dei kaba jia ha ki bynta jong ki shnong ha Ri Bhoi District.
Kumba la pynpaw ha ki social media bad kaba ym lah ban pynthikna haduh mynta, kane ka jingjia ka la jia ha Ri Bhoi ha kaba la kynnoh ba ki don kita ki kynhun bar jylla haduh 6 ngut kiba shang tuh tang ha ka por mynmiet bad ka jingkynnoh ruh ka long ba kitei ki bar jylla ki thmu ruh ban khlong ïa ki Dohnud bad ki Khyllai briew lada ki ioh lad ha ka jingshang tuh jongki ha ka por mynmiet.
Kumba la pynpaw, ha katei ka social media, la don ruh ka jingkam ba ki la don ki Shnong kiba ïa beh ïa kitei ki briew ha kaba kim lap shuh ïa ki bad ka khubor kaba kham sngewtriem kumba la pynpaw ka long ba kitei ki kynhun ki kham phai khmat sha ki khyllung ban khlong ïa u Dohnud bad ki khyllai lada ki ioh lad.
Lyngba katei ka social media la maham ruh ïa ki paidbah bad ki shnong ba ki dei ban phikir ban ïa ap miet ha man la ki shnong ban ïada na kine ki kynhun runar bad kaba pynpar ñiangkhriat ïa ki paidbah ka dei ruh ba ki ai ruh bad kawei ka dur khyllung kaba la pyni ba la shah khlong ïa u dohnur, khyllai bad ki dohjem.
Halor kane ka jingsaphriang ïa kane ka khubor hamsaia, na ka liang u Mawphor u la ioh ruh ban ïa kren bad u Superintendent of Police ka Ri Bhoi, u Giri Prasad bad kumba la pynshai da une u heh pulit ka Ri Bhoi la ong ba ki pulit ki la wad jingtip halor kane ka jingpynphriang ïa ka khubor hamsaia bad kumba long haduh mynta kim shym la lap ba don kum kine ki jingjia ha Ri Bhoi bad ruh la pynshai ba kane ka jingjia kam don satia ha Ri Bhoi ha kaba la kynnoh ba ka dei tang ka jingpynphriang khubor lamlem ha ki Social media.
Shuh shuh, u la ong ruh wat la katta ruh ki Pulit ki dang pynlong ïa ka jingtohkit halor kane ka jingpynsaphriang ïa ka khubor lamler kaba la ktah ïa ka jingmut jingpyrkhat jong ki paidbah bad na ka liang ki pulit kin sa wad bniah ruh ïa kita ki nogpynphriang ïa kane ka khubor lamlem ban leh katkum ki kyndon ka ain ha kaba kane ka wan rah ka jingsheptieng bad ka jingktah ïa ka jingmut jingpyrkhat jong ki paidbah ha Ri Bhoi, u la bynrap.
Nongpoh, Naiwieng 02: Ka National President ka BJP Mahila haba wan iuh kjat hynnin ka sngi Baar ha Nongpoh ha ka ophis treikam ka BJP ha Gladden Tower, Nongpoh ka la kular ban wan rah shibun ki kam pynori na ka bynta ki paidbah ka Ri Bhoi bad ha ka jylla hi baroh kawei.
Kane ka National President ka BJP Mahilia, ka Vanathi Srinivasan shuwa ba kan leit ban iuh kjat ha Nongbah Shillong ka la hiar ban ïa kynduh ïa ki nongïalam ka BJP ha Nongpoh bad ha kane ka jingwan iuh kjat jongka, ka la ioh lad ban ïa kynduh ïa ki nongïalam bad ki nong kyrshan ka BJP kaba long ruh shi bynta ban pyn khlaiñ ïa ka BJP party ha kane ka election jied nong mihkhat jong u snem 2023 ban sa wan hapoh ka jylla.
Ïa kane ka nongïalam ba hakhlieh duh na ka liang ki kynthei na ka party BJP, la pdiang burom ïa ka da ka State Secretary ka BJP Meghalaya, ka Kong Marian Maring bad ryngkat ka jingdon lang kiwei kiwei ki nongïalam bad ki nongkyrshan ka BJP na Nongpoh bad na Ri Bhoi District.
Haba kren ha kane ka jingïakynduh bad ki nongïalam ka BJP na Nongpoh, katei ka National President ka BJP Mahila, ka Vanathi Srinivasan ka la pynpaw ka jingkmen ban ioh lad ban ïa kynduh ïa ki nongïalam bad ki nongkyrshan ka BJP kaba long shi bynta ban pynkhlaiñ ïa ka party BJP na ka bynta ka samoi jied nongmihkhmat jong u snem 2023 hapoh ka jylla Meghalaya.
Kumba ka nongrim ka BJP, ka ieng bad ka shakri na ka bynta ki baduk bad ki paidbah ban wan rah shibun ki jingkylla ha ka jingsynshar ka BJP, ka Vanathi Srinivasan ka la ong ba don shibun kiba la pyrshang ban ïalam bakla ïa ki paidbah hapoh ka jylla Meghalaya bad ka daw ka long ba ki sheptieng ba ioh ka BJP kan ioh ban synshar kumba ki paidbah ha kylleng ka ri India ki ai bor ïa ka BJP kaba trei na ka bynta ka jingkylla hapoh ka ri hi baroh kawei.
Kum ka nongïalam na ka liang ki Longkmie, ka Vanathi Srinivasan ka la kular ruh ban wan rah shibun ki kam pynroi na ka sorkar kmie hapoh kane ka District bad ha ka jylla Meghalaya bad ban wan ki kam pynroi ka la kyrpad ruh ïa ki paidbah ban pynkup bor ïa ka BJP ha kane ka election 2023 ha Meghalaya.
Shuh shuh, ka la kular ruh ban phai khmat kyrpang na ka bynta ki nongrep ka Ri Bhoi bad ha ka jylla Meghalaya bad kawei na ka thong jong ka sorkar BJP ka long ruh ba kyntiew ïa ki nongrep bad lyngba ki song jingïarap ïa ki Nongrep ka khmih lynti ba ki nongrep ha Meghalaya kin dang kiew ha ka ioh ka kot.
Kaba khamtam ka la pynshai ruh ba ki paidbah ki dei ban sngewthuh ba tang 10 percent ki kam pynroi ki dei kiba mang na ka sorkar jylla bad haduh 90 percent ki dei ki kam pynroi kiba ai da ka sorkar kmie ha ka jingsynshar ka party BJP, ka la bynrap.
Khliehriat, Naiwieng 2 : Shi bynta jong ka Pan India Awareness & Outreach Campaign, ka District Legal Services Authority (DLSA), East Jaiñtia Hills District, Khliehriat ha ka 1 tarik mynta u bnai kala pynlong ïa ka jingpynshai ha kaba ïadei bad ki kyndon aiñ hapoh ka phatok, ka District Prison & Correctional Home, Jowai.
Kane ka prokram ka thmu ban pynshai ha kaba ïadei bad ki hok jong ki koidi kiba dang don hapdeng ka jingshah tian bishar kumjuh na ka bynta kito kiba la shah pynngat.
Haduh kumba 200 ngut ki dkhot na ka phatok kila wan ïashim bynta ha kane ka prokram.
Na ka liang ka Ms.
N.
M.
Momin, Chief Judicial Magistrate cum Secretary, District Legal Services Authority (DLSA), East Jaiñtia Hills District, Khliehriat kala pdiang sngewbha ïa baroh ki nongïashim bynta bad ai ruh ka jingkren kaba bniah ha kaba ïadei bad ka jingthmu jong kane ka jingpynshai paidbah.
Ki nongai jingkren ba kongsan ha kane ka sngi ki kynthup ka Kong P.
Paswett, Advocate bad u Bah R.
War, uba dei u Panel Lawyer, District Legal Services Authority (DLSA), East Jaiñtia Hills District kiba la kren halor ki hok jong ki koidi, ka jingkyrpad na ka jingshah pynngat sha ki ïingbishar kiba kham shalor, ka jingpyllait kloi ïa ki koidi, ka jingïateh ban pyllait ïa ki koidi, ka jingtreikam jong ki aiñ hapoh ki phatok bad kiwei kiwei.
Ha kane ka prokram kala don ruh ka jingïamir jingmut bad ki koidi bad ka Secretary jong ka District Legal Services Authority (DLSA), East Jaiñtia Hills District, Khliehriat kaba la pynthikna ruh halor ki jingïarap ei na ka bynta ki koidi ha kaba ïadei bad ki jingdonkam halor ki aiñ ki kanun.
La pynkut ïa kane ka prokram da ka jingai khublei na ka Ms.
N.
M.
Momin, Chief Judicial Magistrate cum Secretary DLSA, East Jaiñtia Hills District, Khliehriat.
Jowai, Naiwieng 02 : Ki 40 ngut ki khynnah samla ki lah shah jied ban shah hikai ha ka Tour Guide Skill Training bala pynlong da ka Community Institute of Technology (CIT), Amlarem hapoh ka Amlarem Block ryngkat ka jingïatreilang ka ophis U Deputy Commissioner, West Jaiñtia Hills lyngba ka PMKKY Scheme.
Ïa kane ka programme la ïoh ban plie mynta ka sngi ka 2 tarik u Naiwieng, 2022 ha Sualudong, Thangbuli da u Dr.
D.
Lyngdoh, Block Development Officer, Amlarem C&RD Block ha ka jingdonlang u ma Lambormi Suchen uba long ruh u Skill Development Officer (SDO) jong ka Meghalaya State Skill Development Society bad ïaka programme ha kane ka sngi la pynïaid da u ma L.
Lanong, Director, CIT.
Haba ai jingkren U kongsan ha kane ka sngi ula kyntu ïa ki nongshah hikai (trainees) ba kin shim khia ïa kane ka training namar kadei kawei na ki training ka ban ïarap ïa ki na ka bynta ban trei bad ban kamai ha ka kam Tourist Guide.
Da kaba ki shim khia ïa kane kan wanrah jingmyntoi ïaki bad ïaka thaiñ Amlarem baroh kawei ha ka kam jngohkai namar ka thaiñ War Jaiñtia ka don byllai ki jaka ba itynnad ki ban long ki jaka shangkai na ki bynta ki nongjngoh kai pyrthei.
U la ban jur ruh ba ki samla kin shim khia ha ka kam lajong namar ka Sorkar kam lah shuh ban ai kam lut ïa ki samla bad ka Sorkar hi ka pynshlur ban shim ki sienjam ban thaw lad ïa ki samla bad ula kyntu ruh ïa ki ba kin pyndonkam hok ïa kaei ba kin ïoh lynba ka training, ban long kiba don akor, im ryntih bad ym ban ïabishni ïa pihuiñ.
U Skill Development Officer, Lambormi Suchen, u la ïathuh ba kane kadei ka programme kaba ka Sorkar lyngba ka office U Deputy Commissioner, West Jaintia Hills ka lah ïarap kyrpang na ka bynta kumno ban thaw lad ïaki samla sha ki nongkyndong ban phaikhmat bad shim khia ha ka liang ka tourism namar kane kadei ka karkhana aikam kaba biang eh hapoh kane ka District.
Ha kane ka training Tour Guide, 40 ngut ki khynnah samla shynrang bad kynthei kin ïoh ïaka training kaba 12 sngi bad ha kane ka training kin ïoh ban shah hikai ha ka Rapelling, Zumaring, knot practice, Rope stretcher, Basic First Aid, Trekking (Practical and Theory) Guide, bad kiwei kiwei.
Shillong, Naiwieng :I Errini Decruse Dhar, Khun jong i bah Remelbar Decruse bad i kong Erbatemon J Dhar, I la ïoh ïa ka kyrdan Ph.
D ha ka subject Zoology na ka Skulbah North Eastern Hill University.
I la pyndep ïa ka research hapoh ka jingpeit bniah bad btin lynti jong I Prof.
A.
K.
Yadav (Department of Zoology) bad I Prof G.
Bez (Department of Chemistry) halor ka phang “Studies on anthelmintic efficacy and potential toxicity of selected coumarin derivatives", bad mynta I trei kum I Assistant Professor hapoh ka Department of Zoology, St.
Edmund’s College, Shillong.
Shillong, Naiwieng :Ka dorbar shnong Langkyrding Mihngi, Shillong, kan pynlong ka jingpynkhuid shnong ha ka 5 tarik mynta u bnai (Sngi Saitjaiñ) kaba long ruh shibynta jong ka ‘Beautification Project’ jong ka tnat Tourism ba la mang bad pynkhreh da ka DC office, Shillong.
Ha kane ka sngi kan don ka jingkhang shnong naduh ka por 8 baje mynstep haduh 12 baje mynsgi.
La kyntu ïa ki dukan bad ki kali kamai ba kin sangeh treikam ha kitei ki kynta.
Kumta na ka liang ka dorbar shnong ha u kyrwoh lyngba u Rangbah Shnong ka khot ka wer kyrpang eh ïa ki trai kiba bat jaka hapoh kane ka dorbar shnong bad ki bym pat shna ïing ba kin sngewbha ban wan ïasnohkti lang ha kane ka jingpynkhuid shnong.
Shillong, Naiwieng : I Wankitlang Shangpliang, Khun Jong I Tbn.
P.
K.
Lynser bad I Mrs.
J.
F.
Shangpliang na ka shnong Mawsynram, I la ïoh ïa ka kyrdan Ph.
D ha ka subject Zoology na ka Skulbah North Eastern Hill University, Shillong.
I la pyndep ïa ka research hapoh ka jingpeit bniah bad btin lynti jong I Prof.
(Mrs.
) R.
N.
K.
Hooroo halor ka phang “Studies on breeding biology and development of some anurans in water bodies at low and high altitudes of Meghalaya".
Mynta I trei kum I Assistant Professor hapoh ka Department of Zoology, St.
Edmund’s College, Shillong.
Shillong, Naiwieng 02: Kumba ju long man la u snem ka Balang Catholic ba man ka 2 tarik u Naiwieng ka ju kynmaw kyrpang na bynta ki mynsiem ba la khlad noh bad ka ju pynlong ka jingduwai na ka bynta jong ki ba kin ïoh ka jingjahthait bad ba kin poi suk sha ka hima u Blei.
Mynta ka sngi ruh ka Balang Catholic ha Shillong Archdiocese ka rakhe kyrpang ïa kane ka sngi kiba la khlad noh da kaba pynlong ïa ka jingkñia ïa ka Mass Makhuid ha u lum jyntep jong ka Balang ha kylleng ki jaka bad na ka liang u Mawphor u la ïoh ban shim bynta ïa kane ka sngi kyrpang ki mynsiem ba la khlad noh ha lum jyntep ka Balang Catholic ha Laitumkhrah.
Ha kane ka sngi u Archbishop jong ka jylla niambah Shillong u Archbishop Victor Lyngdoh u la pynbynta ïa ka mass bakhuid ban duwai na bynta ki mynsiem ba la khlad noh baroh.
Ha ka jingpharia ïa ka Ktien u Blei u Archbishop u la khot la wer ïa baroh ki paidriewngeit kiba dang don ha sla pyrthei ban duwai na bynta kiba la khlad baroh kumba la kyntu ha ka ktien jong u Blei.
U la kyntu ruh ïa ki paidriew ngeit ba kin long kiba sbun, kiba ïarap markhylliang, kiba sbun mar kylliang bad kiba ïamap markhylliang para briew katab dang im ha sla pyrthei ban ïoh ïa ka jingsuk bneng ynda la kut ka jingïaid pilgrims ha sla pyrthei ym ban kynmaw ieid ne burom tang ynda ki la khlad noh.
U la ong ruh ba ki riewngeit Catholic baroh ki ju khuslai haba ki baieid bathoiñ ki khlad noh hynrei wat la katta ki don pat ka jingkyrmen ba kin ïoh ïa ka jingjahthait bym ju kut ha ka hima bneng bad ba kin mih pat biang ha ka sngi khatduh.
Shuh shuh u la ong ba ka Balang Catholic ka don ka jingburom kyrpang ïa ki mynsiem kiba la khlad noh kumba ka jinghikai tynrai jong ka niam kur mynba ka dang ieng hapdeng ka jaidbynriew.
Ha kane ka sngi la sakhi ba ki ba ki paid riewngeit kiba don kiba haïing hasem jong ki kiba la tep ha kane ka jaka ba ki la wan shim bynta riewblei ha ka jingkñia ïa ka Mass Bakhuid bad ban wan buh syntiew bad thang mombati ha ka jaka tep ki baieid bathoiñ jong ki bad ban pynlong jingduwai ruh na bynta jong ki.
Shillong, Naiwieng, 02: Ki Sector Commander jong ka tnat shipai Border Security Force (BSF) bad Border Guard Bangladesh (BGB) ki la pynlong ïa ka jingïakynduh lang ha Border Outpost Kilapara, West Garo Hills District na ka bynta ban pynkhlaiñ shuh shuh ïa ka jingïadei hapdeng kine ki ar tylli ki kynhun shipai ïada khappud jong ka ri India bad ka ri Bangladesh.
Ïa ka kynhun shipai BSF la ïalam da u Dy.
Inspector General Sector Headquarter, Tura u Harmeet Singh bad ïa ka kynhun shipai BGB la ïalam da u Deputy Director General (DDG) Sector Commander, Mymensingh, Bangladesh u Md.
Mahmudur Rahman.
Shwa ban sdang ïa ka jingïalang, u Md.
Mahmudur Rahman bad u Harmeet Singh ki la leit buh syntiew ha u mot ba la tei sah kynmaw ïa ki shipai ïada khappud kiba la ïap ha ka thma ba la tei ha War Memorial, Kilapara.
Ha kane ka jingïalang, kine ki arngut ki Sector Commander jong ki shipai ïada khappud ki la ïakren bad ïathir ïatai sani ha kaba ïadei bad ki kam runar ruser kiba ju jia manla ka sngi ha khappud, ka jingkhaii be-aiñ ïa u shyiap, ka jingkhaii be-aiñ ïa ki masi bad kiwei kiwei de ki kam be-aiñ.
Baroh ar kynhun ki la mynjur ban pynkhlaiñ shuh shuh ïa ka jingïadei hapdeng jong ki khnang ban pynthikna ba ka khappud kan don hapdeng ka shongsuk shongsaiñ.
Shillong, Naiwieng 02: Ka ophis jong u Syiem Mylliem ha ka sngi Balang ka la khot hajir ïa u Shutosh Sangma uba kam ïa lade u Rangbah Shnong jong ka shnong ba don ha ki thaiñ Pilangkata halor ka jingshah kynnoh ba u donkti ban die lilam ïa ki jaka puta jong ki Khasi bad Garo sha kiwei pat ki jaidbynriew bym dei na kine ki ar jaidbynriew hynrei na ka liang jong u um shym la wanmih satia sha kane ka jingkhot hajir ka ophis u Syiem ha Mawkhar.
Kane ka jingkhot hajir ka ophis u Syiem Mylliem ka long hadien ba na ka liang ka Hynñiewtrep National Youth Movement (HNYM) ka la ai da ka jingujor halor kane ka jingkynnoh donkti ïa u Shutosh Sangma ba u don kti ban die lilam ïa ki jaka puta bad ïa kane ka jingïalang khot hajir ha ophis u syiem Mylliem la shim pynïaid da u Basan bad ki Myntri ka Hima Mylliem, ha kaba la ïadonlang u Syiem ka Raid Marwet u Paiem Ken Sing Syiem bad ki nongshong shnong kane ka thaiñ bad ki nongïalam ka HNYM.
Haba kren sha ki lad pathai khubor hadien ba mih na ka jingïalang u President ka HNYM u Bah Louis Dohtdong u la ïathuh ba une u briew u la shah kynnoh ba u ai NoC sha ki Garo ba kin die ïa ki jaka jong ki sha kiwei pat ki jaidbynriew bym dei ki riewlum trai muluk jong ka jylla.
U la kam ruh ba ki don haduh 7 ne 8 tylli ki jaka puta kaba dei ka khyndew ka shyiap jong ki Khasi kiba une u briew u la dep ban die lilam sha ki wei pat ki jaitbynriew.
Shillong, Naiwieng 2 : U Symbud Myntri Rangbah ka jylla u bah Prestone Tynsong u la ong mynta ka Sngi Balang ba ki 342 tylli ki longïing jong ki Harijan kiba sah ha Them ïew Mawlong kim dei satia kiba la sah beaiñ hynrei ki dei kiba trei ha ka tnad Municipal bad kiwei kiwei ki ophisar sorkar.
“ Phim lah ban kynnoh ba kine ki 342 ki long ïing ki dei kiba sah beain" ong u bah Tynsong haba jubab ïa ki jingkynnoh jong ki katto katne ki seng bhalang.
“ Ka jingkylli ba ki dei kiba sah beaiñ kam dei satia namar kat kum ki jingthoh kiba la don kine ki long ïing ki dei kiba trei ha ka ophis Shillong Municipal Board (SMB) bad kumjuh ruh ba ka ïing Bishar High Court ka jylla" ong u bah Prestone.
Halor ka jingpynkhreh jongka sorkar ban pynkynriah ïa ki sha ki Quarter jongka SMB, u bah Tynsong u la ong ka Harijan Panchayat Committee (HPC) kam pat ai ktien sha ka sorkar hynrei wat la katta ruh ka ïing bishar High Court (HC) ka la bthah ïaki ba ki dei ban ai jubab hapoh saw taiew.
Ka ïing bishar ka la pynmih ïa ka hukum ba ka HPC ka dei ban ai jubab sha ka sorkar hapoh saw taiew.
Haba ka ïing bishar ka shong bishar halor kane ka mukotduma, ka sorkar ka la dep ïathuh ba ïa ki jingtyrwa ryngkat ka blueprint la dep aiti sha ka HPC.
Namar ba ka HPC ka la pan por ba ka dang bishar bniah ïa kane ka kam kumta ka ïing bishar ka la ai por ïaki ban jubab hapoh saw taiew bad ka jingshong bishar biang ïa kane ka mukotduma kan long ha ka 16 tarik Rymphang 2023.
Kat kum ka blueprint ba la aiti da ka sorkar sha ka HPC ha ka 29 tarik Nailur 2022 la pynpaw ba ka jingthmu ka long ban tei da ki ïing bun mala ha ki quarter jongka SMB bad ban pynsah ïa baroh 342 tylli ki long ïing ha katei ka jaka.
Lah ruh ban pynkynmaw ba ka HPC ka la pan na ka sorkar mar 200 square meter ka jaka bad ban pyntei ïing da ka sorkar ïa kine ki 342 ki long ïing bad ka jaka ka dei ban long hapoh ka European Ward hynrei ïa kane la kyntait war da ka sorkar.
Shillong, Naiwieng 02: U President jong ka AITC Meghalaya u Bah Charles Pyngrope ha ka sngi Balang u la ïathuh ba ka AITC ka long kaba la kloi ban pdiang ïa ki san ngut ki MLA ka Congress kiba la shah sospon hadien ba ki la leit ban kyrshan ïa ka sorkar MDA ba la ïalam da ka NPP.
Haba kren sha ki lad pathai khubor u Bah Charles u la ïathuh ba na ka liang ka AITC ka kloi ban pdiang sngewbha ïa kine ki san ngut ki MLA kiba la shah beh shipor ha ka Congress lada ki don ka kwah ban ïakhun ïa ka ilekshon na kane ka Party.
“Ngi khot sngewbha ïa kine ki san ngut kiba shah sospon bad na ka liang jong ngi ngi don ruh ka jingïakren bad ki hynrei ka rai ka shong ha ki la ki kwah ne em", u la ong.
Haba kylli la ki don ne em ki MLA kiba na ka liang ka AITC ka leit ïakren ban khroh ba kin wan ïakhun noh na ka AITC, u Bah Charles u la ïathuh ba kin dang don katto katne ngut kiban ïasoh sha ka party.
“Ki dang don kiban ïasoh bad ka party ïa mynta pat ban ïathuh katto ngut ngam pat kwah hynrei shen phin sa tip hi namar ka Model Code of Cunduct ruh ka la jan treikam dei ha kata ka por ba phin tip katto ngut kiban rung sha ngi ki don", u la ong.
Haba kylli pat haduh katno ngut pat ki kyrtong ka AITC ka mut ban pynïakhun bad katno ngut ki la ïoh kyrtong, u Bah Charles u la ong, “ngi kwah ban pynïakhun na baroh ki constituency bad kumba long mynta ngi la ïoh kumba 45 eiei ki kyrtong".
Shuh shuh u la ïathuh ba na ka liang ka AITC kumba long mynta ka pynkhreh ban ïakhun beit marwei ha kane ka ilekshon.
Shillong, Naiwieng 02 : Ka Nationa President jong ka BJP Mahila, ka Vanathi Srinivasan ha ka jingwan iuhkjat kaba arsngi ha nongbah Shillong ka la ong ba ka party ka ailad bha ïa ki longkmie ba kin ban aireng ha ki elekshon bapher bapher khamtam eh ha ka elekshon MLA.
“Lada nujor bad kiwei ki party, ka BJP ka ailad bha ïa ki kynthei ba kin mih shakhmat bad aireng ha ki elekshon bapher bapher la ka long ha ka elekshon MP lane ha ki elekshon ha ki Iing Dorbar Thawaiñ ka jylla," ong katei nongïalam BJP haba kren bad ki lad pathai khubor ha kane ka sngi Balang ha Shillong.
Shuh shuh ka ong ruh ba ka BJP kadei kawei na ki party kaba burom ïa ka bor jong ki kynthei ha ka politik.
“Hynrei ban ïohi pat ïa ki kyrtong kiban jop la ka long ïa ki kyrtong kynthei ne shynrang kata kadei kaba kongsan bha.
Dei na kane ka daw ba ki nongtrei ka BJP ki buh hakhmat duh ïa kane ka bynta," ka la bynrap biang.
Nalorkata, ka ong ruh ba na ka liang ka party ka ai jinghikai na ka por sha ka por ïa ki nongtrei party ba kin lah ban sei ïa ki kyrtong kiba don ka jingkyrmen ban jop.
Ka la ïathuh ruh ba ka la kyntu ïa ka state unit ba kan ailad bun ïa ki longkmie kum ki kyrtong kiba don jingkyrmen ban jop ym ban shu sei kyrtong tang ka kyrteng.
Shwa kane, katei ka nongïalam BJP ka la pyntip ruh ba ka jingwan jong ka sha Meghalaya ka long ban kynduh ïa ki nongïalam jong ka BJP Mahila na ka bynta ban pynkhreh ïa ka elekshon MLA ha u 2023 ha ryngkat ka jingdonlang u President ka party Bah Ernest Mawrie bad ruh u MLA ka party Bah AL Hek.
Shillong, 02 Naiwieng: U nongialam ka People’s Democratic Front (PDF), Bah Egenstar Kurkalang uba dei ruh u kyrtong ka Party ha ka elekshon jied nongmihkhmat sha ka ïing Dorbar Thawaiñ ka Jylla na Nongkrem Constituency u la ther tyngeh ïa ka National People’s Party (NPP) da kaba ong ba ka khajna ba lum ka Sorkar ka la poi lut sha pla ka NPP bad katba ki paidbah ki dang im ha ka duk ka kyrduh hynrei ka NPP pat ka bunkam leit pyniar Party sha kiwei kiwei pat ki jylla.
Haba kren ha ka jingïalang pynskhem ïa ka kynhun treikam ki samla ka PDF na Mawkynrew Constituency lane ka People’s Democratic Youth Front (PDYF ) Mawkynrew Constituency ha Thangsning ha ka 02 tarik u Naiwieng, 2022, une u nongïalam u la ong ba haduh mynta ka Sorkar ha ka jingïalam ka NPP kam shym lah wat tang ban pynrung kam ïa ki samla ha ki kam kiba lait.
“Haduh mynta wat ka subsidy jong ka sboh dawai urea ïa kaba la mynjur da ka Sorkar India ruh kam pat thep ban pynpoi noh sha ki nongrep ka Jylla wat haba ïa ka tnad Finance ka Sorkar Jylla la bat hi da u Myntri Rangbah, Conrad K Sangma", la kynnoh u Bah Egenstar da kaba bynrap ba kat shaba leit ka Jaidbynriew ka shah khniot kat shaba phai.
“Hynrei ynda wan pat sha Mawkynrew ki kynnoh ba ym ler u Bah Pai (Banteidor Lyngdoh, uba bat ïa ka kam kum u Myntri ka tnad Agriculture) bad ba u dei u nongwei", u la ong da kaba bynrap ba u Bah Banteidor u ïarap sha ki para Jaidbynriew Khasi Pnar ha kylleng ki jaka.
“Hato um don hok ban shakri ia ka Mawkynrew haba u dei u rishot ban kyrshan ïa ka Jaidbynriew ?", u la buh jingkylli.
Da kaba ïathuh khana shaphang ka jingïaleh ban ïoh pyndonkam biang ïa ka dawai sboh ha ka Jylla, u la ong ba dei u Bah Banteidor uba la shim khia ïa ka kam katba kiwei pat ki kam ei ïa ka kam kaba u leh.
“Ha ki snem ba la dep kiew dor ka Urea bad kumta ngi la phah jingthoh sha u Bah Banteidor bad ai kopi sha u Myntri Rangbah ka Jylla", u la ïathuh.
“Hadien ka jingïakynduh la rai ban ailad biang ban pyndonkam ïa ka dawai sboh bad ki paidbah ki dei ban sngewthuh ba ka tnad ba dei peit ban ai jingmynjur ka dei hi ka tnad kam rep ym da kiwei pat ki tnad ba peit da ki party kiba heh ne bun MLA", la ong u Bah Egenstar uba la ong pat ba ynda la dep trei bha kiwei don pat kiba sdang sa ka kam ei.
U la kynthoh ruh ba don ki briew ba tang ym don pisa na ka Party ruh la tieng bad phet shawei pat ban ïaleh ïa ka elekshon.
“Nga ïaleh ïa ka elekshon ban shakri ïa ki paidbah ym ban khmih lynti ïa ka party ba ai pisa", u la ong.
“Ki party heh ai kin kren katba mon tangba ha u 2023 kin sa kut ka jingheh", la ong une u nongïalam.
Shillong, Naiwieng, 02: Ki Pulit jong ka Tura Women Police Station ha ka 2 tarik Jyllliew, 2017 ki la ïoh jingtip ba uwei u briew uba la tip kyrteng kum u Nenggrik D Sangma u la leh be-ijot ïa kawei ka khynnah skul katba ka dang wan na skul ban leit phai sha la iing.
Tang shu ïoh jingtip, ki Pulit ki la register case ha Tura Women PS da kaba pyngngat hapoh ka Section 366/368/376 jong ka Indian Penal Code (IPC) bad ïa ka jingtohkit la bynshet ha ka Sub-Inspector Salmay R.
Marak.
Hadien ba la pynlong ïa ka jingtohkit ïa ka jingpynngat kyndon la aiti ha ka 1 tarik, Jymmang, 2018.
Hadien ba ladep ka jingtian bishar, u District and Session Judge jong ka West Garo Hills, Tura u la lap ba une uba la shah kynnoh ïa uba la tip kyrteng kum u Nenggrik D Sangma u donkti ha kane ka kam runar bad pyngngat ïa u hapoh ka Section 368/376 (i) IPC.
Ka Kashari ka la pynshitom ïa une u runar da kaba rai ban set along saw snem bad daiñ kuna T.
20,000 hajar hapoh ka Section 368 IPC bad hynñiew snem ka jingshah set along bad ka jingshah daiñ kuna kaba T.
50,000 hajar hapoh ka Section 376 (i) IPC.
Lada um lah ban siew ïa ka kuna, un hap ban bteng ïa ka jingshah set along sa lai bnai kynthih.
"Ha kawei ka jingjia, ki Pulit jong ka Tura Women PS ha ka 19 tarik, Rymphang, 2016 ki la ïoh pdiang ïa ka ujor ba uwei u briew uba la tip kyrteng kum u Lukias G.
Momin u jrong kti ïa kawei ka khynnah rit ha ka 18 tarik, Rymphang, 2016.
Ki Pulit ki la register case halor kane ka jingjia ha Tura Women PS hapoh ka Section 11(i)/12 jong ka POCSO Act bad ïa ka jingtohkit la pynkhamti ha ka Sub-Inspector G.
T.
Sangma.
Hadien ba la pyndep ïa ka jingtohkit, ïa ka jingpyngngat kyndon la aiti ha ka 26 tarik, Naitung, 2016.
Hadien ka jingpyndep ïa ka jingtian bishar, u Special Judge (POCSO), ka West Garo Hills ula lap ba une uba la shah kynnoh ïa uba la tip kyrteng kum u Lukias G.
Momin u donkti ha ka kam runar bad pynngat ïa u ha ka Section 71 jong ka Indian Penal Code (IPC) bad ha ka Section 42 jong ka POCSO Act 2012.
Katkum ka rai, ka Kashari pynshitom ïa une u runar da kaba set along hynriew bnai bad daiñ kuna T.
60,000 hajar.
Lada une u runar um lah ban siew ïa ka kuna, un hap ban bteng ïa ka jingshah set along sa hynriew bnai kynthih halor ka jingjrong kti ïa ka lanot.
Ha kawei pat ka jingjia, ki Pulit jong ka Tura Women PS ha ka 22 tarik, Jymmang, 2016, ki la ïoh pdiang ïa ka ujor ba uwei u briew uba la tip kyrteng kum u Arindom Das u la jrong kti ïa kawei ka khynnah rit ha ka 16 tarik, Jymmang, 2016.
Ki Pulit ki la register case ha Tura Women PS hapoh ka Section 7/8 jong ka POCSO Act bad ïa ka jingtohkit la bynshet ha ka Sub Inspector Renu D.
Momin.
Hadien ba la pyndep ïa ka jingtohkit, la aiti ïa ka jingpynngat kyndon ha ka 29 tarik, Naiwieng, 2016.
Hadien ba la kut ka jingtian bishar, ka Kashari jong u Special Judge (POCSO), West Garo Hills, ka la lap ba u Arindom Das u la leh bakla bad rai pynrem ïa u hapoh ka Section 8 R/W Section 18 jong ka POCSO Act 2012.
Ka Kashari ka la pynshitom ïa une u runar da kaba set along shi snem shiteng bad daiñ kuna T.
20,000 hajar.
Lada um lah ban siew ïa ka kuna, un hap ban bteng ïa ka jingshong along sa hynriew bnai kynthih.
Shillong, Naiwieng, 02: U MLA jong ka United Democratic Party (UDP) u Bah Eugeneson Lyngdoh ha ka sngi Balang u la pynbna ba un ym ïakhun shuh ïa ka elekshon sha ka Iingdorbar Thawaiñ ka Jylla ka ban sa long ha u snem 2023.
U Bah Eugeneson u la jop ïa ka Elekshon shiteng samoi ha u snem 2021 hadien ka jingkhladnoh jong u kpa jong u, u Bah Syntar Klas Sun.
U la ong ba ka jingiehnoh jong u ïa ka jylli jong ka saiñpyrthei ka dei na ka daw shimet jong u.
Ha ka jingïakren bad u nongthoh khubor hadien ba la wai ka jingïalang ba la pynthymmai ïa ka shnat treikam jong ka UDP ha Mawphlang Constituency u Bah Eugeneson Lyngdoh u la ong, “nga ladep pynshai hakhmat ki nongïalam ba ngam kwah shuh ban dang ïakhun ïa ka Elekshon.
Ka dei hi na ka daw jong nga shi met bad kam don ruh da kawei pat ka daw.
"Haba kylli, ïano ka UDP Mawphlang Circle kan sei ïa u kyrtong u ban mih bujli ha ka jaka jong u, u Bah Eugeneson u la ong, “ka Circle hi kan sa pyrshang ban buddien ïa ki aplikeshon ban sa wan nangne shakhmat bad kiba kwah ban ïakhun na ka tiket jong ka UDP.
"U la ong ruh ba ka shong ha ka jingpyrkhat jong ki nongïalam kumno ban sei da uwei pat u ban mih bujli ha ka jaka jong u namarba na lade hi um don mon shuh ban dang ïai bteng ban don ha ka jylli jong ka saiñ pyrthei.
“Ka rai kaba nga la shim ka long kaba bha na ka bynta ka party bad ïa mynta ngan hap ban pyrkhat bha ïa la ka jong ka lawei kaei kaba dei ban leh bad kumno ban ïaid nangne shakhmat," u la ong.
Haba kylli, hato un dang ïai trei neem na ka bynta ban pynkhlaiñ ïa ka UDP bad ban kyrshan pura ïa u kyrtong jong ka UDP u Bah Eugeneson u la ong, “nga dang dei u dkhot jong ka party bad ngan ïai trei shitom ruh na ka bynta ka party.
".
Ka Sngi u Trai (Sunday) kaba nyngkong jong u ‘Naiwieng ka dei ka sngi kaba ka Balang Presbyterian ha ka Bri Hynñiew Trep ryngkat lang bad kiwei de ki Balang Protestant kylleng ka Pyrthei ki rakhe kyrpang ia ka jingtrei jong ki Sunday School ha kaba hikai ia ka Baibl na ka bynta ban tei bad saiñdur ia ka jingim jong ki khun bad ki dkhot jong ka Balang.
Ka Sunday School ka dei ka jingïakhih paidbah ha Ri Bilat kaba la lam khmat da u Robert Raikes jong ka shnong Gloucester ha ka snem 1780.
Ha,oid ha shuwa ka snem 1780 ki la don ki jinghikai niam ha ki jaka bad ki Balang bapher.
Hynrei dei naduh ka snem 1780, u Robert Raikes u la buh ia ka Sunday School ha ka map jong ka Ri Bilat bad pynsaphriang kylleng ka pyrthei.
Ka jingïakhih ban sdang ia ka Sunday School kam dei kaba ju shu jia ryngkhat bad kam shym la jia ha ka imlang sahlang kaba thylli.
Ki don ki daw bad ka jinglong jingman jong ka Ri Bilat ka la pynlong ia u Robert Raikes ban sdang ia ka Sunday School.
Ka Ri Bilat ha ka spah snem kaba khatphra ka mad ia ki jingkylla kiba khraw kiba la ktah shikatdei ia ka rukom kamai, ka rukom trei, ka ïoh ka kot, ka rep ka riang bad ia ka jingim jong ki nongshong shnong salonsar.
Ki jingkylla ki wan ha ki ar tylli ki dur, lyngba ki Aiñ ne ki Enclosure Acts bad ka Industrial Revolution.
Katkum u Nathaniel Kent ha Ri Bilat, “ha ka spah snem ba khatphra ki briew ki im jynjar bad kordit ha ki dong kiba khapniah bad kiba jaboh jong ki Sor.
Kam don ka jingkhuid, jingpangad bad jingitynnat.
Ka koit ka khiah kam biang bad ki jingpang kiba bun jait ki kynrei bad ki ktah khamtam eh ia ki khynnah.
Kaba kham pang mynsiem ka long ba u kpa, ka kmie bad shiteng dorjon ki khun ki thiah ha kawei ka kamra.
Ki sorbah kiba don ki kharkhana ki long kiba jakhlia ym tang ha ka met, hynrei wat ha ka jinglong jingim…" Ki khynnah bad ki samla kim leit skul, ki shu bylla sngi ha ki krem dewïong bad ha ki kharkhana.
Ki khun rit ki shu im hi ha ki ïing bad ym don ba peit ne ba sumar ia ki bad ki heh ki san hi.
Kumta ki kylla runar bad ka Sngi u Trai kaba dei ka sngi shongthait ki khynnah bad ki samla ki shang makia bad lapmiet ha ki kam sniew.
Dei kane ka daw kaba la pynlong ia u Robert Raikes ban plie ia ka Sunday School ha ka Sngi U Trai khnang ban lum ban lang bad ai jinghikai ia ki khynnah.
Ka Sunday School u Robert Raikes ka hikai ruh ia ki nongshong shnong ban thoh, ban pule bad ban kheiñ jingkheiñ.
Ha ka Bri Hynñiewtrep ia ka Sunday School la tip kum ka Skul Pynpaw bad ka sngi U Trai kaba nyngkong jong u ‘Naiwieng manla u snem ka dei ka World Sunday School Day.
Ka dei ka sngi ka kaba kmen tam namar ha kane ka sngi ngi phong ki jaiñ thymmai kiba ngin sa phong biang ha ka sngi Khristmas bad ka jingkmen ka long ruh ba ngi ïoh prize hadien ba ngi ïaleh ia ka Eksamin Baibl.
Ha ki khyndiat snem ba la lah ki don ruh ki Balang kiba ai khusnam ia kiba pass bha ha ka eksamin matrik.
Lah jan dap ar spah (200) snem naduh ba la seng ia ka Balang Presbyterian kaba nyngkong ha Nongsawlia, ka Skul Pynpaw ha ka Bri Hynñiewtrep ka la shakri kum ka Skul hikai Ktien Blei bad ka shlem saiñdur.
Nalor kiba nang thoh nang pule, da ki phew hajar ngut ki dkhot ka Balang Presbyterian ha ka Ri ki bym nang thoh bad ki bym nangpule ki ïoh jinghikai bad kylla long ki riewpule bad riewpyrkhat bad long ki nongsharai Balang bad ki nongsynshar Shnong.
Ha kine ki ar phew (20) snem ha ka kam Balang nga la ïakynduh da ki phew ngut ki bym shym la shong skul bad ki bym nang ia u A, u B, pynban haba nga ïakren ïakhana bad ki nga shem ba ki long kiba shemphang bad jylliew.
Kane ka long ka dor bad ka bor jong ka Skul Pynpaw.
Hangne harum ngan sot na ka Statistic ne jinglum jingkheiñ jong ka Khasi-Jaiñtia Presbyterian Assembly (2018) bad kane ka Statistic ka pyni ia ka dor bad ka jingkhlaiñ jong ka Skul Pynpaw ha ka Ri Hynñiewtrep.
ñiuma, kine ki dak jingkheiñ kim shym kynthup ia ki bynta jong ka thaiñ Bhoi, wat la katta ruh ki ai ha ngi ia ka dur kaba shai.
KJP Synod Sepngi KJP Synod Mihngi Baroh langKi Skul Pynpaw 1234 798 2032Ki Nonghikai 6836 5633 12469Ki NongpuleShynrang 70135 46311 116446Kynthei 85218 60777 145995Ki dak jingkheiñ ki pynpaw ba ki don haduh 262,441 ngut ki nongpule ha ki Skul Pynpaw ha ka Ri.
Ki dak jingkheiñ ki kdew shai kdar ba napdeng ki nongpule kiba bun eh dei ki kynthei bad ki don haduh 145,995 ngut.
ïa ki Skul Pynpaw la phiah bad bynta ha ki class ne kyrdan bapher bapher.
Naduh ka kyrdan Cradle Roll, kaba mut ki khun rit kiba hapdeng lai (3) bad hynriew (6) snem ka rta, nangta sa ki kyrdan Infant, Primary, Intermediate, Senior haduh Class Rangbah.
Hadien la mih ruh sa kawei ka Class ba kyrpang na ka bynta ki samla (Young Adult).
La pynbeit bad pynkhreh ia ka jinghikai katkum ki kyrdan bad rta jong ki nongshah hikai.
Nalor ka Baibl la bynrap shuh sa ki kot, kum ka History U Jisu Khrist, ki Kot Tikir bad Nongïalam kum ki kot hikai.
Kine ki kot ki dei ki bynta jong ka jinghikai shong tynrai ka Balang Presbyterian kiba la hikai pateng la pateng naduh ba la seng nongrim ia ka ha ka Ri.
Man ka step Sngi U Trai, ki nongpule Skul Pynpaw (lait noh ki Cradle Roll) ki pule lyndet ia ki dkhot Baibl bad ia ki bynta na ka History u Jisu Khrist, ki Kot Tikir bad Nong?alam.
Shi sien shi bnai pat bad ha ka Sngi U Trai ba nyngkong baroh lang ngi pule ia ki Shiphew Hukum na ka Kitab Exodus 20:1-17.
Khyndiat tok shaphang ki Shiphew Hukum, ia ki Jiw ki Shphew Hukum ki dei ki tynrai jong ki Aiñ bad Hukum baroh.
Ki riewstad Baibl ki batai ba la thoh ia ki Shiphew Hukum ha ka snem 1300 SK bad da ki spah snem hadien ba la thoh ia ki Hukum ne Aiñ Blei kum ka Hammurabi Code.
Ki don ki riewstad kiba ong ba ia ki Shiphew Hukum la ring jingmut ne shim kylliang na ki Hammurabi Code.
Kiwei pat ki pynshong nia ba ki kynhun jaitbynriew bapher ne ki Tribal ha ka thaiñ Mesopotamia kum ki Jiw, ki thaw ia ki Aiñ bad Hukum khnang ban pynïaid bad pynbeit ia ka shong lang ka sah lang hapdeng jong ki bad ha ka jingïadei bad kiwei pat.
Kumta saw tylli na ki Shiphew Hukum kiba ong- (i) Wat pynïap briew (ii) Wat klim (iii) Wat Tuh bad (iv) Wat sakhi lamler ki dei ki hukum kiba kongsan na ka bynta ban pynïaid ia ka imlang sahlang khnang ban ïabit-ïabiang lang bad ïaroi lang baroh.
Ki Jiw hyndai ki sngewthuh shai ba kin ym lah ban kiew shaphrang lymda ki pynbeit ia ka imlang sahlang bad lymda ki khang bad pyrkhing da ka Aiñ pyrshah ia ka tuh ka thiem, ka thok ka shukor bad pynïap briew.
Kine ki dei ki jingsniew kiba bam kruiñ bad pyntroiñ ia ka jingim bad kumta ki Jiw ki thaw ia ki Shphew Hukum ne ki Aiñ khnang ban shngaiñ bad ïaid hok ka jingim.
Ha ki Skul Pynpaw la hikai ruh shaphang ka jingieit, ka jingñiewkor bad jingburom kylliang kiba long ruh ki jinghikai tynrai jong ka jingngeit Khristan.
Ka Baibl ka hikai ban ieit ia u Blei bad ia ki para marjan bad wat ia ki nongshun ruh.
ñiuma, ka jingkylli ka mih mynta haduh katno ki Skul Pynpaw ki la lah shisha ban tei bad saiñdur ia ka jingim jong ki khun bad dkhot jong ka Balang ba kin long kita ki briew kiba myntoi bad long ka jingkyrkhu ia kiwei? Da ki phew snem ha ki Skul Pynpaw ngi pule lyndet ia ki Hukum, “Wat tuh, Wat pynïap briew, Wat sakhi lamler", hynrei ki kam bamsap, ka thok ka shukor, ka khwan myntoi bad ki kam pynïap briew ki nang jyllei ha kane ka Bri kaba don ar lak hynriew phew ar hajar ar bad saw spah sawphew wei ngut (262,441) ki nongpule Skul Pynpaw.
Ha,oid, ngi dei ka Jaitbynriew kaba ritpaid bad ngi don tang kane ka Bri kaba ngi la buhai shnong naduh hyndai kulong kumah.
Ki don ruh shibun ki mat kiba ktah ia ka Jaitbynriew bad ia ka jingim briew salonsar kiba ngi dei ban ïakhun bad ïaleh.
Ban ïakhun bad pynurlong ia ka synshar hok bad ka bishar hok, ka ïohkam ïohjam, ka koit ka khiah, ka pule dangle, ban ïada bad kyntiew ia la ka jong ka jaitbynriew bad kumta ter ter.
Ha kine ki jingïakhun hato ka da donkam mo ia ngi ban shun ban isih ne ban bom ban shoh ia kiwei? Ki Aiñ ba ngi la thaw bad ka jingim hok bad jingtrei hok jong ngi kam la biang mo ban pynim bad pynïaid shaphrang ia ka Jaidbynriew?Ka jingshun jingisih ia ki kynthei ka la palat hi liam bad kumjuh ruh ka bamsap ka la kiew haduh shynrong khlieh bad ngi la pynlong doh pynlong snam ia ka.
Ka jingpule bad ka pyrkhat pyrdaiñ ka la hiar dor bad kumta ka la dei ka por ba ki Skul Pynpaw kin pyrkhat thymmai kumno ban hikai ia ka Jaidbynriew ba kan ym long kuman, khyllew bad kyreit.
Ban hikai bad ïeng pyrshah ia ka bamsap bad ka pynïap briew, lym kumta ka Balang ruh kan ym don dor shuh ha ki snem ki ban wan.
Shillong, Naiwieng 02 : U President ka UDP East Khasi Hills ba dei ruh u MDC ka Sohra bad CEM ka Khasi Hills Autonomous District Council (KHADC), Bah Titos W Chyne u la ong ba um tharai ba ka ishu dawa distrik ha Sohra kan kylla ong ka ishu elekshon.
“Baroh ngi ïa donkti ha kane ka jingdawa distrik ha Sohra, la ka long naduh ki Khlieh Nongsynshar, Syiem, u paidbah, ki sengbhalang bad mangi ki nongmihkhmat ngi don bynta lang bad kumta ban pynkylla elekshon ishu ïa kano kano ka party nga sngew ba kan ym ïahap ha kum kane ka por," u la ong haba kren bad ki lad pathai khubor.
Shuh shuh u ong ba lada dei ba ka jia shisnem mynshwa lehse lah ban ong ba kadei ka jingïarap jong kano kano ka political party.
“Hynrei mynta sa tang arbnai ka elekshon kumta ban ïa pynkhih elekshon ishu ban ong ba dei tang manga uba kren bad leh ïa kane nga sngew ba ka long kaba bakla," u la bynrap biang.
Shuh shuh u ong ba shwa ban rai ïa katei ka bynta donkam ïa baroh ban ïamir jingmut lang ym ba ka sorkar kan shim rai tang bad katto katne.
“Dei ban rai lang bad ki nongmihkhmat, ki MLA Sohra, Shella bad MDC baroh arngut, u Syiem, ki Khlieh Nongsynshar jong kito ki Elaka ki bym hap ha ka Hima Sohra.
Donkam ka jingïamir jingmut kaba shai namar ngim kwah re ba ka jingpynbna distrik kan long tang ka jingbuh mawnongrim hynrei kadei ban long kaba beit ba ryntih bad kaban ïahun lang.
"U ong ruh ba dei ban don ka jingïahun lang haei ban buh ïa ka Headquarter, haei ka jaka kaba tikna ba lah ban ïoh, ka pisa ka la don lypa neem.
“Kumta nga shu i sammut ba ha kine ki sngi nga ïohi ba mih kyndit kyndit ka jingïakren distrik tang na ka daw ba mut ïaleh elekshon," la bynrap biang u Bah Titos.
Dang ha kine ki khyndiat sngi ki nongïalam jong ka District Demand Forum ki la kynduh ïa u Myntri Rangbah ryngkat ban pynkhie im biang ïa ka jingdawa distrik na ka bynta ka tei ka thaiñ.
Watla na ka liang u Myntri Rangbah um pat ai kano kano ka jingkular hynrei na ka liang ka Forum pat ka la pynpaw ba ki don ka jingkyrmen ba katei ka jingdawa jong ki kan long kaba seisoh.
Dang shen na ka liang u kyrtong ka NPP na Sohra, Bah Allan West Kharkongor ha ka jingkren jong u, u la pynpaw ba ki paidbah ka thain Sohra ki khmih lynti bad ki angnud ba kin ïoh ka jingai sngewbha Kristmas da ka Distrik na ka sorkar.
Shillong, Naiwieng 02: U Bah Earnest Mawrie President jong ka BJP Meghalaya ha ka sngi Ba-ar u la ong ba ka rai khatduh ban shim halor ka jingweng noh ka BJP na ka sorkar MDA ka dei tang ynda ki la ïoh ktien na ki nongïalam ba halor na Delhi.
“Ngi dang ap ïa ka rai jong ki nongïalam na Delhi haba ïadei bad kane bad ngim lah ban shu weng hi beit khlem da ïoh ktien shuwa na ki", u la ïathuh ha ka jingïakren bad ki lad pathai khubor.
U Dr Chuba Ao u nongpeit pyrman jong ka BJP Meghalaya dang ha kine ki khyndiat bnai ba la dep u la ong ba ka BJP kan sa weng noh ïa ka jingkyrshan na ka MDA tang hapoh shibnai hynrei kaba ym shym la pat la ïohi ksai eiei haduh mynta.
Na ka liang u Bah Earnest u la ong “Halor kane ka mat ngam lah ban ong eiei u namar kaei kaba u nongpeit pyrman ïa ka BJP ha ka jylla u kren ha kato ka por um pat ïakren eiei bad nga".
“Kumba long mynta ki arngut ki MLA ka BJP u Bah Sanbor Shullai bad u Bah AL Hek ki dang ai jingkyrshan ïa ka sorkar MDA ba ïalam da ka NPP.
Haba kylli halor ki jingkynnoh bamsap ka BJP ïa ka sorkar MDA u Bah Earnest u la ïathuh ba na ka liang ka BJP ka la dep ban aiti ki kot ki sla bad ki sakhi satar sha Delhi halor ka jingbamsap ha ki District Council, ka jingshalan dewïong be-ain.
“Kat kaba ngi kynnoh bamsap ngi la dep ai ki sakhi satar bad ki jingpynshisha ban pynskhem ïa kaei ba ngi kynnoh sha ki nongïalam ha Delhi.
Ngi la ïathuh ruh kaei ka jingeh ba ngi kum ki nongshong shnong ka jylla ngi ïa kynduh bad ngi ap sa tang ka rai na ki halor kane(ka jingweng jingkyrshan na ka MDA)" u la ïathuh.
Shuh shuh u la ong ka bamsap bampong bad ka jingthut ka shongsuk shongsaiñ ha ka jylla ka ju jia man ka por ha kane ka sorkar ba mynta.
“““Ngi sngewthuh ba ngi don hangne ruh na bynta ki paidbah baroh bad kaei kaba ngi kwah ka dei ka roi ka par bad ka shongsuk shongsaiñ bad kane hi kadei ka phang pdeng jong ngi" u la bynrap.
Shillong, Naiwieng 2: U Symbud Myntri Rangbah ka jylla u Bah Prestone Tynsong mynta ka sngi un sa ïa kynduh ïa ki nongïalam jong ki san tylli ki seng bhalang kiba kiba la mih sha surok ban dawa na ka sorkar ban pyntreikam ïa ki 9 tylli ki mat ha ka Save Hynñiewtrep Mission.
U Bah Prestone u la ïai ban biang ba ka jynkhang Secretariat ka plie beit ban ïatai bad kino kino ki kynhun ïa ki mat ki jura kiba ktah ïa ka jylla.
“Lashai ka sngi ngan ïa kynduh bad ki nongïalam ki san seng bad nga ban biang ba ka jynkhang Secretariat ka ïai plie ïa baroh ban wan ïatai bad ka sorkar", u la ong.
“Ngin sa ïatai ïa kino kino ki mat bad nga kyrmen ba ka jingïatai kan long kaba don jingmut" u la bynrap bad u la ong ba haba ïadei bad ka ILP un sa lah ban kren tad ynda la wai ka jingïalang bad ki san seng mynta ka sngi.
Haba ïadei bad ka jingpynkheiñ jong kine ki san seng ïa ka kyndon 144 CrPC, u Bah Prestone u la ong, “Nga kyntu ïa baroh ba kin burom ïa ka aiñ bad haba kren halor ka aiñ ai ba ki tnat ba dei pyntreikam ïa kata ka aiñ kin leh la ka bynta namar ym don mano mano ba lah ban shim ïa ka aiñ katba mon bad ba ka shonsguk shohngsaiñ kan ym thut’Halor ka jingkylli la katei ka jingïakhih bad ka ilekshon kaban sa wan u Bah Prestone u la ong, “Ngam don eiei ba ong ïa kane hynrei ai ki paidbah kin bishar".
Kum ban shu pynkynmaw ba ki san tylli ki seng ba kynthup ïa ka HYC, HANM, JSM, ENJC bad CoRP ki la mih paidbah ha ka sngi Ba-ar ban tur sha Secretariat wat la ka don ka jingmana na ka DC namar ka jingpynjari ïa ka 144 CrPC ban dawa ba ka sorkar ban pynurlong ïa ki 9 tylli ki mat ba ki dawa hapoh ka thup jong ka Save Hynñiewtrep Mission.
Kine ki 9 tylli ki mat kaba ki la buh ki long ka jingpyntreikam noh ïa ka ILP, ka jingithuh ïa ka ktien Khasi, jingpynkynriah ïa kiba shong ba sah ha them Metor, ban pynbeit thymmai ïa ka Reservation Policy, ban pynbeit biang ïa ka MoU-1, ban tohkit CBI halor ki kam bamsap, ban tohkit CBI ba shah siat ïap u Bah Cherish, ban thungkam mardor ïa ki kam kiba thylli ha jylla, ban weng mardor ïa ka aiñ khalai.
Shillong, Naiwieng, 02: Ka Helicopter kaba kit ïa u Myntri Rangbah ka Jylla u Conrad Kongkal Sangma na Tura sha nongbah Shillong ka la hap ban hiar khyndew kyrkieh ha ka sngi Balang ha madan jong ka UCC College, Umïam Ribhoi District na ka daw ka jingthud jong ka suiñ bneng.
Katkum ka thymmei khubor ba la ïohlum na ka ophis u Myntri Rangbah, la ong ba u Sangma u la mih na Tura ban wan phai sha Shillong hadien ba la kut ka prokram kaba la long ha West Garo Hills District.
Ryngkat lang bad arngut ki Pilot, kane ka helicopter kaba ngiam san ngut ki nongleit jingleit, ba la pynïaid da ka Aryan Aviation Private Limited Company ka la hiar khyndew kyrkieh ha madan jong ka UCC College, Umïam.
Hadien ba la hiar khyndew ka Helicopter, u Myntri Rangbah u la leit jngoh ïa ka UCC College bad ïakynduh ïa ki nonghikai bad ki nongtrei.
Hadien kane u la leit ban bamja ruh ha ka Canteen jong ka College.
Nangne u Myntri Rangbah u la wan phai sha Shillong da ka kali.
Ha ka rynsan Twitter u Myntri Rangbah u la thoh, “hadien ba la hiar khyndew kyrkieh ha UCC College, Umïam na ka daw ka jingthud jong ka suiñ bneng na ka jingwan phai na Tura hynrei nga la ïohlad ban leit jngoh ïa ka itynnat jong ka phyllaw ka college bad nga la pynlut por ruh katto katne bad ki nonghikai jong kane ka College.
".
Shillong, Naiwieng 02: Hadien ar tylli ki jingïalang ba dang shen jong ki seng saiñ-hima kata ka Hill State People’s Democratic Party (HSPDP) bad National People’s Party (NPP) ha ka lynti ïaid sha ka elekshon jied nongmihkhmat sha ka ïing Dorbar Thawaiñ ka Jylla Meghalaya na Mawkynrew Constituency, ki samla kiba kyrshan ïa ka People’s Democratic Front (PDF) ha katei ka Constituency ha ka 02 tarik u Naiwieng, 2022 da ki hajar ngut ki la mih sha khmat ban pyni ïa ka bor jong ki da kaba thaw ïa ka kynhun treikam kaba la tip kum ka People’s Democratic Youth Front (PDYF) Mawkynrew Constituency ha ka jingïalang kaba la long ha Thangsning.
La wan ban pynskhem ïa ki nongkitkam ka PDYF Mawkynrew Constituency da u Bah Banteidor Lyngdoh, MLA ka PDF na katei ka Constituency uba dei ruh u Myntri ba dei peit ïa ka tnad kam rep, Sports ka Sorkar Jylla bad kum u Working President ka PDF CEC ha ka jingïasakhi lang ki nongïalam ba ha khmat ka PDF ba kynthup ïa u Bah Emlang Lytan, Bah Elezar Chyne, Bah Egenstar Kurkalang nalor kiwei pat ba kynthup ïa ki nongkitkam ka PDF Zonal Committee Mawkynrew Constituency.
Nalor ki program bapher ba kynthup ïa ki jingshad ki jingrwai na ki samla ka thaiñ, ki jingai jingkren bapher bapher na ki riewrangbah bad ki nongïalam, u Bah Banteidor u la ïa shad lang bad ki paidbah ha ka por ba la pyllait ïa ka jingrwai elekshon ba la pynkhreh da ki samla ka Party.
Haba kren ha ka jingïalang, u Bah Banteidor u la ong ba um pat ju kren eiei ïa ka elekshon namar ki paidbah hi ki phah ïa u ban trei da ka kam.
“Hynrei ki khun samla ka thaiñ ki kwah ban ïa don lang da ka kynhun treikam kata lyngba ka PDYF hapoh ka Zonal Committee bad mynta ka sngi ngi pynskhem ïa ka jingïatylli jong ki ha ka Party", u la ong da kaba bynrap da kaba ong ba u trei la ka kam ban ïa kaba jam ka ktien.
U Bah Banteidor u la ai khublei ïa u Bah Prestone Tynsong, Symbud Myntri Rangbah ka Jylla bad nongïalam uba dang shen ha ka jingïalang ka NPP u la pynpaw ba yn pyndep noh ïa ka surok ba dang sah khyndiat eh ha Jongksha.
“Kane ka jingai khublei ka dei namar katei ka surok ka dei kaba nga hi nga la dep leh lypa", la ong u Bah Banteidor uba la kynthoh ba ka dei tang ka jingwan kam ei.
“Ka dei ka surok ba la pynrung na ka PMGSY bad dang ap jingmynjur na Delhi bad lada nud ban ong ban phah trei na ka State Plan te phah seh lada don ba nud ban trei khlem pisa", u la ong da kaba bynrap ba ban shu kam ei te long beit tangba ma u hi un kam ïa ka jingshisha.
U la ong ba ïa kiba thong da ka pisa ha ka jingïaid elekshon ki paidbah ki dei shim beit ban ïohnong ei.
Halor ka jingkylla ka tnad Sports bad kam rep ha ka Jylla ïa kaba u Myntri Rangbah hi u la dep kren, u Bah Banteidor u la ong ba ym dei ban pynklumar ïa ki paidbah da kaba pan passbook ne kiwei pat.
“Peit ïoh dap ram kumba jia ha Rapleng", la ong u Bah Banteidor halor ka jingpyrshang ïalam da ki katto katne halor ka FOCUS, ka skhim jingïarap sha ki nongrep kiba don ha ki Producer’s Group.
U la ong ba wat kob ba dei Party heh hynrei ki party rit kum ka PDF kan jop 7 ngut ha ka elekshon ban wan.
Shillong, Naiwieng 02 : U dkhot ka National Executive jong ka BJP bad ruh u MLA jong ka party na Pynthorumkhrah, Bah AL Hek ha ka sngi Palei u la kynnoh ba ka NPP kaba ïalam ïa ka bor synshar ba ka pyndonkam bakla ïa ki prokram bad ki skim jong ka sorkar na ka bynta ka jingmyntoi politik jong ka.
Haba kren bad ki lad pathai khubor, u Bah Hek u la ong ruh ba u la ïohi ba ha kine ki arsnem lai snem bun ki prorkam jong ka sorkar ki la paw pynban kum ki prokram jong ka NPP.
“Kylleng kylleng ha baroh ki prokram jong ka sorkar ki la kylla long ki prokram jong ka political party.
Kumno ki lah ban ong ba ki kam jong ka sorkar bad ka pisa paidbah ka dei jongka political party? Ki la pyndonkam bakla ïa ki prokram jong ka sorkar," u la ong.
Utei u MLA jong ka Pynthor u la ong ruh ba u la ïohi ïa kane ha ka prokram kaba u leit ban shim bynta kum u Myntri ka Koit ka Khiah ha ki snem ba la dep ha Mawryngkneng.
“Haba ngi poi hangtei, ngi ïohi kumba kadei pynban ka prokram jong ka NPP namar la buh ki lama bad ki jingthoh jong ka NPP.
Nga dei u Myntri ha katei ka por bad kumta nga la ong ba ka prokram ka long kaba seisoh hynrei ka shah rem noh tang namar ka jingrwai," u la ong da kaba kdew ba ha ka jingrwai la kdew tang ïa ka NPP.
Shuh shuh u ong ruh ba halor katei ka jingjia wat na ka liang u MLA bad Myntri ha ka sorkar jylla, Bah Banteidor Lyngdoh ruh u la kren pyrshah ïa kajuh ka jingshem.
Kumta halor kane, u la ong ba shen kin sa rah ïa kane ka ishu ha ka jingïalang jong ka Meghalaya Democratic Alliance.
“Ngin hap ban rah beit ïa kane ka ishu namar lada kren naduh ka ishu ki nongrep, ka jingsam ïa ki khun sniang bad kiwei kiwei ki skim la leh lut bad pynkylla kum ki skim NPP," u la bynrap biang.
Shillong, Naiwieng 2 : Ka sorkar ka la kular ïa ka ïing bishar High Court jongka jylla ba kan kurup ïa baroh ki jingdon jingem jong u bah G.
K Iangrai u pulit Ophisar uba la shah kem halor ka jingkynnoh bamsap ba la palat ïa ka 3 klur na ka jingthied kali ha ka tnad pulit bad kumjuh ruh na ka jingtrei ïa ka National Emergency Response System (NERS) PSAP ha Sadar PS Complex.
Ka ïing bishar ba la shong bishar da u Chief Justice Sanjib Banerjee bad u Nongbishar Justice W Diengdoh ki la pynmih ïa kane ka hukum.
Ka ïing bishar ka la ïoh pdiang ïa ka jingjubab hynrei ka long kaei kaei kaba sngewsih ba kine ki jia tad haduh ba ka ïing bishar ka hap ban tuklar shwa ba ka sorkar kan leh ïa kaba donkam.
Ha ka jubab da u Home Secretary la pynpaw ba ka sorkar ka la leh ïakaba donkam kat kum ki lynti ka aiñ.
ïa kane ka jubab la wanrah da u AAG jongka sorkar bad la pynpaw ba wat u bah Iangrai ruh u dang pan por ban pynbiang ïa ki kot ki sla na ka kynhun tohkit.
Ki don haduh 43 ngut ki nongsakhi kiba la paw ha ka jingujor.
Ka ïing bishar ka pynpaw ba ka kyrmen skhem ba ka jingtohkit kan sted ha kaba ïadei bad kane ka kam.
Namar ba ka sorkar ka la pynpaw ba ka shimkhia ïa ka kam kumta ïa ka jingshah ujor contempt of court pyrshah ïa u Home Secretary ruh la weng noh bad la map noh ïa u home secretary da ka ïing bishar.
Tangba ka ïing bishar ka la pynpaw ba ka ngeit skhem ba ïa kane ka kam yn shim khia da ki bor ba halor ban pynthikna ba kane ka pisa ba la pyndonkam bakla dei ban ïoh biang bad ïa une uba leh ruh dei ban pynngat ha ka kyndon aiñ.
Ka ïing bishar kan sa shongbishar biang halor kane ka mukot duma ha ka 25 tarik Naiwieng 2022.
Shillong, Naiwieng 2 : U Pulit Ophisar uba dei mynshwa u Assistant Inspector General (AIG) (A) u bah G.
K Iangrai uba la shah kem mynta ka sngi Balang ha ka Special Investigation Team (SIT) jong ka tnad CID na la ïing jongu na Lumshyiap, Golflink, un shah sospon na ka kam, ong u Symbud Myntri Rangbah bah Prestone Tynsong.
U Symbud Myntri Rangbah ula ong ba ka sorkar kam don lad shuh da kumwei pat hynrei ban shu sospon beit hadien ba la dep khynra ïa ka ïing jongu bad kem ruh ïa u da ka kynhun SIT.
Hadien ba la paw pyrthei ki kam bamsap ha kaba ïadei bad ka jingtei ïa ka National Emergency Response System (NERS) PSAP ha Sadar PS Complex, la shimti ïa ka jingtohkit da ka tnad Crime Investigation Department (CID) bad rejister ïa ka case ha ka kyndon Prevention of Corruption Act ha ka 28 tarik Risaw.
Hadien kane la thung ïa ka kynhun Special Investigation Team (SIT) kaba la khlieh da u DIG (Eastern Range ) bah Devis Marak.
U Bah Prestone u la ong kumba la kem ïa u da ki bor pulit kumta ka aiñ kan sa leh ïa kaba donkam pat.
“ Ngim don shuh da kiwei ki lad ki lynti hynrei hap ruh ban sospon noh ia u.
Ai ba ka aiñ kan leh ïa kaba donkam tad haduh ban da dep lut nadong shadong ka jingtohkit bad ngin sa peit kaei kaba dei ban leh namar ki pulit ruh ki leh ïa kane ka kam mynta ka sngi da ka lynti jongka aiñ" ong u Symbud Myntri Rangbah.
Halor ka jingkylli hato ka sorkar kan aiti ïaka jingtohkit sha ka CBI,u bah Tynsong ula ong “ Phi dei ban sngewthuh namar wei ba la leh ïa ka kam da ka tnad ba dei ban leh, kaba bud kan long kat kum ka lynti jongka aiñ.
Phin kynmaw ruh ba ïa kane ka kam la shim khia bha ruh wat da ka ïing bishar High Court jongka jylla kumta kiei kiei baroh kin long kiba shai bad ryngkat ki jingthoh jingtar kiba skhem".
Shillong, Naiwieng 2 : Ka Special Investigation Team (SIT) jongka CID hapoh ka jingïalam u DIG Eastern Range u Davis Marak mynta ka sngi ki la kem ïa Assistant Inspector General (AIG) Administration (A) ba rim bad uba long mynta u Commandant SF -10 u bah G.
K Iangrai halor ka jingkynnoh bau pyndonkam bakla ïa ka pisa ban tei ïa ka National Emergency Response System (NERS) PSAP ha Sadar PS Complex.
ïa une u pulit ophisar la kem mynta ka sngi na ka ïing sah jong u na Golflink.
ïa kane ka jingshah kem jong une u ophisar la pynshisha mynta ka sngi da u Symbud Myntri Rangbah ka jylla u bah Prestone Tynsong uba la ong ruh ba ka sorkar kam don lad shuh da kumwei hynrei ban weng kam noh shipor ïa une u pulit ophisar katba ka jingtohkit ka dang ïaid shakhmat.
La pynngat ïa une u ophisar ha ka case Prevention of Corruption Act bad la shimti ïa ka jingtohkit da ka tnad Crime Investigation Department.
Kane ka tnad ka la thung ïa ka Special Inventigation Team (SIT) ba la khlieh da u DIG Eastern Range u Davis Marak.
U Inspector General of Police (IGP) CID u bah O Pasi ula pyntip ba la rejister ïa ka case naduh ka 28 tarik Risaw halor ki jingpyndonkam bakla ïa ka pisa na ka jingtei ïa ka NERS PSAP Facility ha Sadar PS Complex.
Ha ka jingtohkit hadien ba la kem ha ka 2.
11.
2022 la pynlong ruh ka jingkhynra ïa ki ïing sah jongu kat kum ka jingaibor jongka ïing bishar High Court.
Ka jingkhynra ka long ha ïing sah jongu ha Lumshyiap Chanmari, Upper Golflink, ka Quarter jongu ha Golflink bad ka Farm House jongu ha Rtiang, Umsniang, Ri Bhoi.
Ha ka jingkhynra ki pulit ki la ïoh ban kurup bun ki kot ba donkam, ka pisa bad ki tiar ki tar ba donkam bad dei hadien kane ka jingkhynra ba la kem ruh ïa u.
Ka jingtohkit ïa u ka dang ïaid shakhmat.
Kham mynshwa ha ka jingtohkit da u IG Law and Order u Mukesh Kumar Singh la lap ba u bah Iangrai u donkti ha kaba thied ïa ki 29 tylli ki kali jongka tnad pulit ha ka por ba u long AIG (A).
Baroh 29 kitei ki kali ki don ha kti jong u bah Iangrai ha katei ka por.
La thied ruh khlem da ïoh jingbit na ki bor ba halor.
Kine ki kali ki kynthup ïa ka scorpio, bolero ar tylli, ar tylli ki swift desire, ki thuk thuk Bajaj bad baroh ki dei ki bym pat don number plate bad kim biang ruh ki kot ki sla.
Nalor kine kawei ka thuk thuk Bajai Pulsar 150 cc, kawei ka Hyundai Verna ba la shu buh da u number plate ba la shu thoh thok.
Ka kynhun ka la tohkit ruh ïaki 7 nut ki pulit kiba trei bad u AIG (A).
Kine ki la phla ba kine baroh ki kali ba la thied ki don beit bad u AIG (A) bad ki shabi ki don beit bad u bad ki sei ïa ki kali tang lada u hukum ïa ki ban leit sei.
Nalor kata la lap da ka kynhun tohkit ba ïa ka petrol ruh la theh katba mon namar ïa ki coupon la soi hi da u AIG (A).
Kumta la lap ba kine kiei kiei baroh ki jingleh ki long ki jingleh palat pud nalor ba khlem da ïaid kat kum ki kyndon pynïaid ophis ne ïoh jingbit na ki bor ba halor.
Shillong, Naiwieng 03 : U Myntri ba dei peit ïa ka tnad ïalehkai jong ka sorkar jylla u Bah Banteidor Lyngdoh ha ka sngi Palei u la leit ban jurip ïa ki jaka ban pynkhreh pynlong ïa ki jingïalehkai jong ka 2nd North East Olympic Games 2022 kaban sa sdang naduh ka 10 tarik mynta u Naiwieng.
La synrang lang ha kane ka sngi ki ophisar jong ka tnad ïalehkai, Bah John F Kharshiing Working President ka MSOA, ki nongkitkam ka MFA bad kiwei kiwei.
Ha kane ka sngi u Bah Banteidor Lyngdoh u la leit ban jurip ïa ka madan MFA, Third Ground ha Polo kaban sa pynlong ïa ka jingïalehkai phutbol jong ki shynrang bad kynthei, ka jaka ïalehkai tennis, ïa ka madan basketball na bynta ban pynlong ïa ka weighlifting bad wrestling.
U la leit ruh ban jurip ïa ka SAI Training Centre kaba don ha NEHU ïa kaba yn sa pynïalehkai ïa ka Athletics, Archery bad Karate, nalor kata yn pynlong ruh ka jingïalehkai Wushu, Badminton bad Table Tennis.
U Bah Banteidor Lyngdoh haba ïakren bad ki nongthoh khubor u la pynpaw ka jingsngewkmen bad sngewhun ba ka jingpynkhreh ka long kaba ïaid beit ïaid ryntih na bynta ban ïoh pynlong ïa katei ka lympung bah hapoh ka jylla.
“Kum u myntri badei peit ïa ka tnad ïalehkai ngam kwah ba ka jingpynkhreh na bynta katei ka lympung kan dkoh kumta da ka jing-sngewkhia mynta nga la wan ban jurip hi dalade bad nga dap da ka jingsngew-kmen ba ka jingpynkhreh ka la ïaid shaid shaid," ong u Bah Banteidor.
Khnang ba ki kam kin long kiba ïaid beit ïaid ryntih na ka liang u Myntri u la ong ba ha ka 6 tarik baroh ki jingpynkhreh ki dei ban dep noh.
“Watla nga la sakhi ba ka jingpynkhreh na bynta katei ka lympung ka la ïaid shaid shaid hynrei nga buh por ba la kumno kumno ha ka 6 tarik baroh ki jingpyn-khreh kidei ban dep noh bad nga ngeit skhem kumba ki la trei shaid shaid kumne kin sa lah ban pyndep ha ka por kaba biang," u la ong.
Ha kajuh ka por u Bah Banteidor u la ong ba ka long ka burom ïa ka jylla ba kan ïoh ban pynlong ïa kat katei ka lympung bah bad kitbok kitrwiang ruh ïa ki nongïalehkai ka jylla ba kin ïoh kheit ïa u soh jong ka jingjop.
“Nga dap da ka jing-sngewkmen bad ka long ruh ka burom ïa ka jylla ba kan ïoh ban pynlong ïa ka 2nd North East Olympic Games bad khamtam ïa ki nongïalehkai kiban sa ïoh ban ïashim bynta ha ki jingïalehkai bapher bapher.
Nga kitbok kitrwiang ïa ki nongïalehkai bad ba phin trei shitom khnang ba phin lah ban khur bun tylli ki takma na bynta ka jylla," la ong u Bah Banteidor Lyngdoh.
Khatduh u Bah Banteidor Lyngdoh u kyntu bad ïawer ïa ki paidbah ban wan peit bad ai mynsiem ïa ki nongïalehkai ka jylla khnang ba ka jylla kan ïoh ka jingjop ba don burom ha katei ka lympung.
Ka lympung ïalehkai 2nd North East Olympic Games 2022 kan sdang ha ka 10 tarik bad kan kut ha ka 16 tarik mynta u Naiwieng 2022.
Shillong, Naiwieng 03 : Ka Tura ka la shah jied ban pynlong ïa ar tylli ki jingïalehkai kriket jong ka U-19 Cooch Behar Trophy mynta ka samoi ban sa pynlong ha ka madan ïalehkai kriket ha Alotgre.
Ka jingïoh ban pynlong ïa katei ka lympung kadei lyngba ka jingtrei shitom jong ka Meghalaya Cricket Association, kaba la theh kyrhai ka pisa ban shna pynjanai ïa katei ka madan ïalehka kriket da ka jingkyrshan lang ka BCCI ka synjuk pynïaid ïalehkai kriket ba hakhlieh duh jong ka ri India.
Ka MCA ka la pynbha ïa ki nala, ka jingthung ïa i Bermuda Selection-1 grass, ka jingker, bad ka jingshna ïa ki kamra khreh jong ki nongïalehkai bad ki manager.
Ha kitei ki ar tylli ki jingïalehkai kaban sa pynlong ha Alotgre yn sa sakhi ba ka Meghalaya kan ïakhun pyrshah ïa ka Jammu and Kashmir ha ka 19-22 tarik Naiwieng bad pyrshah ïa ka Karnataka ha ka 26-29 tarik Naiwieng.
Ha kajuh ka por ka MCA ka la pynbna ïa ki 15 ngut ki rangïalehkai na bynta katei ka tournament jong ki U-19, ïa kaba yn sa ïalam u Navin Kumar kum u kapten bad u Bharat Gurung kum u vice-captain.
Ka Meghalaya kan ïakhun sdang ha Mangaldai, Assam, pyrshah ïa ka Uttarakhand naduh ka 5 tarik Naiwieng.
Ki rangïalehkai ka Meghalaya: Charm Marbaniang, Shavian P Blah, Navin Kumar (C), Jeremiah Lyngdoh Kynshi, Banialam Mylliemngap, Raghav Magotra, Bosrang R Marak, Gavineal Marpna, Anmol Sunar, Bharat Gurung (V-C), Avinash Rai, Reshab Subedi, Gulgul Sangma, Mrityunjay Bharali bad u Mrinal DasKi supports staff: SP Yadav (head coach), Hemant Roy (assistant coach), Tejas R Vala (strength and conditioning coach), Hamboy Langbang (physio), Shankar Newar (manager), Aaron G Diengdoh (manager)Meghalaya fixtures:vs Uttarakhand, 5-8 November 2022, Mangaldai (Assam), vs Himachal Pradesh, 12-15 November 2022, Bilaspur (Himachal Pradesh), vs Jammu and Kashmir, 19-22 November 2022, Tura, vs Karnataka, 26-29 November 2022, Tura, vs Mumbai, 3-6 December 2022, Mumbai (Maharashtra).
Mawkyrwat, Naiwieng 03 : Ka Mawkyrwat District Sports Association (MDSA) da ka mynsiem jong ka jingsngewsarong ka la ai ka jingkhublei kyrpang ryngkat ki kyntien jingkitbok kitrwiang namar ka jingïaimih shakhmat jong ki khun samla ban leit sha ki jaka shah hikai pyntbit ha ki kam ïalehkai bapher bapher.
Halor ka jingaikhublei jong ka MDSA ka long hadien ba uwei na ki khun samla jong ka South West Khasi Hills District uba la ju mihkhmat ba leit ïa shimbynta ha ka jingïalehkai siatkhnam ne archery, u samla Amebalaker Wanniang ha kaba mynta u la shah jied ban leit ha kawei ka jaka ban shah pyntbit ha ka jingïasiatkhnam ha ka ‘TATA Archery Academy’ kaba dei ka shlem ai jinghikai ïasiatkhnam kaba paw nam ha ka Ri India kaba don ha ka Jylla Jharkhand.
U samla Amebalaker Wanniang, 15 snem karta u ba dei na ka shnong Mawten, South West Khasi Hills District u khun jong u bah Dasliroy Lyngkhoi bad ka kong Cherryda Wanniang.
Une u samla Amebalaker u shong ha ka klas X hapoh ka OM Roy Memorial Higher Secondary School, Mawlai, Shillong.
Ha ka kam ïalehkai, u Amebalaker Wanniang u la sdang nyngkong eh ha Mawkyrwat hapoh ka jingpynbeit jong ka ophis jong u District Sports Officer lyngba ka skhim ‘Adopting and Grooming of One Sports Discipline’ ha u snem 2019 bad ha u snem 2022 u la ïoh rung hapoh Sports Authority of India (SAI) ban shah pyntbit shuh shuh ha kane ka jingïalehkai siatkhnam (Archery).
Shuh shuh u samla Amebalaker u la ïoh ban mihkhmat ïa ka South West Khasi Hills District ha ka 4th Meghalaya Games 2022 bad u la ïoh ïa ka tama rupa bad tama rnong.
U la ïoh ruh ban mihkhmat ïa ka Jylla Meghalaya la ar (2) sien ha ka Sub Junior National Archery Championship ha u snem 2021 bad 2022.
U samla Amebalaker Wanniang ha ka jingkren jong u ha ka jingïalang ba lyngkot ha ophis treikam jong ka MDSA, u la pynpaw ka jingaikhublei na ka bynta ki nongïalam kiba long ki coach kiba la long ka kti kamon ka kti kadiang ha ki por baroh naduh ba sdang ba u la rung ha kane ka kam ïalehkai namar lymda dei ka jingbtin lynti jong ki un nym lah ban poi ha kane ka thong ba mynta.
Ha kajuh ka por u la ai khublei kaba kyrpang ruh na ka bynta ki kmie ki kpa kiba long ka jingkyrshan bad ai mynsiem ha manla ka sngi ban long borabor u samla uba trei shitom bad minot thop ha la ka kam khnang ba kan long ka jingmyntoi ha ki por ki ban sa wan.
Ha ka jingkren ai mynsiem na u bah P.
Wanniang, Secretary jong ka Mawkyrwat District Sports Association (MDSA) u la ong ba kum u samla u ba dang khie dang san bad kum u ‘rangïalehkai u dei ban long uba long ryntih (discipline) ha kiei kiei baroh khamtam haba u don jngai na la ka jong ka ïing ka sem, ka shnong ka thaw bad haba u don ha ka jaka shah hikai ha ka ‘TATA Archery Academy’ un long borabor uba kohnguh, ba burom bad long ruh uba sngewrit ha ki por baroh.
U la ai mynsiem shuh shuh ïa u samla Amebalaker Wanniang ba un long u samla uba ïai shah bad ïaineh ha kane ka shlem ai jinghikai khnang ba kan long ka jingkyrmen bad jingkyrkhu na ka bynta ka lawei jong u hi bad haba un sa leit ban ïashimbynta ha ki jingïalehkai un sa lah ban wanrah ka nam ka burom ïa u shimet, ka ïing ka sem, ka shnong ka thaw, ka distrik, ka jylla bad kumjuh ruh ïa ka ri baroh kawei.
Kane ka long katkum ka kyrwoh khubor na u bah Bahaman Lyngkhoi, Coach bad kum u Secretary ka Archery Committee MDSA.
Mawkyrwat, ‘Naiwieng 3 : Ka Ranikor Constituency Development Committee (RCDC) lyngba ka Education Cell kum ka dak jong ka jingaimynsiem na ka bynta ki samla pule jong ka dong ka thaiñ ka la ïoh ban pynkupburom ïa ki samla kiba pass ha ka SSLC/HSLC/HSSLC/Diploma Course, Bachelor Degree, Master Degree, Doctors bad kiwei de ki kyrdan pule kiba dei jong u snem 2020 – 2022 da ka khusnam “Sha ka Thong Excellence Award 2022" (STEA) ha kaba ki 182 ngut ki samla ki la ïoh pdiang ïa ka khusnam.
Ha kane ka sngi, nalor ki samla pule, ki don ruh ki jingaisngewbha na ka bynta ki samla kiba don ka sap ba kyrpang kiba la ju mih khmat ïa ka distrik sha ka State bad National Level kum ha ka Swimming, Super Star jong ka Dancing ne Singing Competition kham kyrpang eh ka la pynkup burom ruh ïa ki saw ngut kiba la pass ïa ka kyrdan Doktor kata ïa ka Dr.
Balapynhunshisha Syiemlieh, u Dr.
Khrawkupar Kharryja, u Dr.
Kitdor Diengngan, bad u Dr.
Gliff Richard Nongsiej bad kumjuh ruh kiba la noh synñiang ha ka imlang ka sahlang u Lamkupar Snaitang, u ba la ïarap ban sei ïa ka met jong u briew uba la ngam jyllop ha ka 15 tarik u ‘Nailar, 2022 ha Wah Umngi.
U Ma Lehkmen Rymbui, Myntri ka tnad pule puthi ka jylla Meghalaya haba kren kum u kongsan u la pynpaw nyngkong ka jingaikhublei na ka bynta ka Ranikor Constituency Development Committee (RCDC) kaba la leh ïa kane ka kam kaba bha tam ban kynmaw burom na ka bynta ki samla pule kiba la wan shakhmat ha ki jingïaleh eksam bapher bapher kyrpang ruh na ka bynta ki saw ngut ki doktor kiba la long ka jingkyrkhu ïa ka imlang ka sahlang lyngba ka jingshakri jong ki bad lyngba kane ka prokram kan long ka jingaimynsiem na ka bynta jong ki ba kin nang ïai trei shitom shuh shuh ym tang ban pdiang ïa kane ka khusnam mynta ka sngi hynrei ba kin ïoh pdiang ïa kiwei de ki khusnam.
Ha kajuh ka por u la ai mynsiem ba ka jingpule ha kine ki sngi ka long kawei na ki bynta ba kongsan tam namar ym tang ba ki pynleit ïa ki jingmut jingpyrkhat ha ki jingpule tang ban ïoh ïa kata ka kam sorkar hynrei ba ki dei ruh ban long kiba nang kiba stad ban trei de ïa ki kam la jong, namar ban pyrkhat eh tang ka kam sorkar ka long kaba bakla hynrei ki dei ruh ban peit da kaba kin long ki samla kiba lah ban ïeng ha la ki jong ki kjat ne ban seng ki kam ki jam la jong.
“Ka jingnang jingstad ka long kaba donkam namar ka plie ïa ka lad ka lynti lyngba ki jingmut jingpyrkhat kiba ïar ba kin lah ban pyrkhat kaei kaba kin leh nangne shakhmat", ong u bah Rymbui.
Ha ka jingkren jong u, u la buh ruh ka jingkyntu na ka bynta ki 182 ngut ki samla kiba la ïoh ïa ka khusnam mynta ka sngi ba ki dei ban peit nuksa ryngkat ka jingkylli ha lade ba lada ki ‘riew rangbah kiba la leit ha shwa jong ki, kiba la pyni ha ki ïa ka jinglah jong ki ban poi sha ka thong jong ka jingjop ha kiba bun ki bynta ne ki poi sha kliar jong u lum jong ka jingphyrnai, balei ma ki kim lah ban leh ïa kata.
Namarkata, u la ai mynsiem ba wat long ki samla pule kiba duh jingkyrmen hynrei ki dei ban long borabor ki samla pule kiba trei shitom bad long ïaishah ha kiei kiei baroh.
Haba kren ha kaba ïa dei bad ka wad kam wad jam, u Ma Lehkmen Rymbui u la ong ba ha kane ka juk ba mynta ym donkam shuh ka por ban buh ïa kita ki ‘Shopping Mall’ kiba heh, hynrei ki la don ha ki kti jong ngi.
Kumta u la kyntu ba kum ki samla synrang bad kynthei ba ki dei ban pyndonkam hok ïa ka ‘mobile phone’ ba ki don ha ki lhoh kti jong ngi namar lada ki pyndonkam hok ïa ka kin lah ban kamai kumba long ha ka por ba don ka khlam Corona Virus.
Ula kren ruh halor ka jingdon jong ki lynti ki synkien, namar da ka jong ki surok kiba bha ba pynïasnoh na kawei ka shnong sha kawei pat bad na kawei ka distrik sha kawei pat kan long ka jingkyrkhu ïa ka dong ka thaiñ lyngba ki lad jngohkai pyrthei ha kaba kine ki jaka jong ngi ki don shibun bah ki jaka shongkai pyngngad kiba itynnad ha kaba ki briew kiba nabar kin ïoh ban wan kai pyngngad bad kan sa long ruh ka jingaikam bad pynïoh kam ïa kiba bun ki khunsamla.
Kumta ban kyntiew ïa kata ka bynta ka donkam ruh ka jingïatreilang bad jingïasnohkti lang jong baroh ki paidbah nongshong shnong.
Kiwei pat ki nongkren ki long ka kong C.
Kharkongngor, IAS, Deputy Commissioner kum ka symbud kongsan, u bah Pius Marweiñ, MLA/MDC jong ka Ranikor Constituency bad kum u Chairman jong ka Ranikor Constituency Development Committee (RCDC), u bah G.
G.
Bung Snaitang, President ka UDP Ranikor Circle.
La pynshit pynshngaiñ ïa kane ka sngi da ka jingrwai na ka samla Memmillin Snaitang, ka jingshad tynrai na ka Hajong Dance, Lyngngam Dance, Bengali Dance, Garo Dance, Khasi Dance bad ka jingrwai na u Greatman Wanniang.
Kiwei pat kiba ïadonlang ki long u bah B.
J.
Laloo, MPS, Superintendent jong ki Pulit, South West Khasi Hills District, u bah K.
C.
Nongrum, Executive Engineer ka PWD (Road), Ranikor Division lem bad kiwei de ki ophisar Sorkar.
Ïa ka jingïalang ha kane ka sngi la pynïaid da u bah M.
N.
Thongni, ka jingkren pdiang sngewbha na u bah C.
Nongbri, Working President ka UDP Ranikor Circle, bad ka jingkren khublei na u bah Vianey Sangma.
Nongstoiñ, Naiwieng 3: “Ka jingkren beiñ jong ki briew ha ki snem ba la dep, khamtam ha u snem ba u (L) Maieit Hopingstone Lyngdoh u dang shu khlad noh na kane ka pyrthei, da kaba ong ba katto ka HSPDP ka la kut namar bad la tep lang ïa ka ha lum jingtep ha ka shnong jong u ha Mawkyllei, hynrei kam shym la long kumta", ong ka kong Badariti Lyngdoh Nonglait ka khun pyrsa trai jong u ha ka jingïalang kaba la long ha ka shnong Nonglang West Khasi Hills dang shen.
Ka kong Badariti ka la ong ruh, “Ka jingkren beiñ jong ki ka dei namar ba kim tip ei ei ba mynshuwa eh ki hynriew phew ar tylli ki shnong kiba don ha ka hima Nongmynsaw, ki dei kiba la synshar da ka Assam hynrei u (L) Maieit Hopingstone ha u snem 1956 u la ïakhun tyngeh ban pynrung biang ïa ki ha ka United Khasi & Jaiñtia Hills District.
Hadien ba u (L) Maieit Hoping u la khlad noh, ka party HSPDP ka la tynrong ïa ka kam kum u nongïalam ha uwei u rangbah u ba ki paitbah ka jylla ki la shaniah bad burom lut ïa u.
Hynrei khlem poi pyrkhat ba hadien utei u nongïalam u kylla long pynban u nongpynpait pynpra bad u nong pynjot ïa ka party".
Ka kong Badariti ka la pynkynmaw shuh shuh ba ka jingkren jong kiwei ki party da kaba ong ba ka HSPDP kam shym la leh ei ei ha kine ki sanphew snem, ka dei ka jingkren kaba ki paitbah kim lah ban pdiang namar ki dak ki shin ki kdew bad ki sakhi ba ki surok, ki skul, ki Hospital bad kiwei kiwei ki la don naduh ka por ba u (L) Maieit Hopng u dang im.
Ka la ong ruh ba jin lada ki nongmihkmat kiba don mynta, ki dei kiba pyntreikam hok ïa ki skhim ba ka sorkar pdeng ka la ai sha ka jylla ïa baroh ki surok ha West Khasi Hills la lah ban siang wat da ka rong ksiar ruh.
Ka la ong ba ha kine ki sngi hadien ka jingïakhih jong ki nonghikai bad ki sengbhalang ha Shillong, ki la don ki seng jong ki dkhar kiba la dawa na ka sorkar ba kan pyntrei kam noh da ka Arms Forces Special Power Act, khnang ba yn ym don shuh ba nud ban pynlong ïa ki jingïakhih paitbah, namar haba la pyntrei kam ïa katei ka aiñ lada ki shipai ki suba ïa uno uno u briew ba u dei u nongleh kam sniew u tang shu mih na ïing ban leit trei leit ktah ki la siat beit khlem jingmap.
Ka la pynshai ruh ba ka jingpyntrei kam ïa katei ka aiñ ha Manipur ka la ktah haduh katta katta ïa ki paitbah.
Ki longïing longsem ki pait dohnud haba ki ïohi ba ka snam jong ki khun samla ka tuid ha madan na ka jingsiat jong ki shipai, tang mar ba ki suba sniew khlem don kino kino ki sakhi ban pynshisha bad lada kan jia kumne ha kane ka jylla hato ki paitbah ki sngew kumno.
Ka la pynkynmaw ruh ba ha u bnai ba Risaw ba la dep ha ka por puja jong ki dkhar ha Shillong, ki dukan kiba plie ki don tang 40% te hato lada ka long kumne kaei ka ban jia ïa ka lawei jong ka jaitbynriew.
Bun kiba ong ba tang ka West Khasi Hills ka dei ka District kaba dang don shisha ïa ki riew ieit ri namar haba ïakhih ILP, them Metor bad kiwei kiwei ki nongwan ïashim bynta ki bun na West Khasi Hills.
Hynrei ha phai ha Shallang pat ha kine ki sngi ki trai shnong ki la long shakri lut, namar ba ïa ka kamai kajih la knieh lut da u bar jylla.
Ka la ong ba lada ki paitbah Khasi Pnar ki sngewthuh, ka por ka la dei ban kyndit bynriew bad ban ym ailad ba kine ki nongmihkhmat kiba kwah tang ban lum spah ïalade kin wan biang ha ka bor.
Ka elekshon MLA ha la Jylla mynta ka la poi hajan eh bad kane kadei ka por ïa baroh ki kyrtong ba kin pyrshang lut ki lad ki lynti kumno ban ïoh khring ïa ki nongkyrshan na kawei ka party sha kawei pat bad kane hi kan ïai bteng tad haduh ka sngi elekshon.
Kiban kham shah kthong bad shah pynbiej ha kum kine ki por kin dei ki Nongïalam ba hakhmat jong kino kino ki party khamtam ha kito ki party kiba kham biang.
Nangne shakhmat phin sa ïohi ba katei ka jingïarung ja mih ka jur bha bad lehse kane ka elekshon kan dei kawei na ki elekshon kaba khampher namar wat na ka liang u kyrtong um don jingshaniah shuh ïa la ki jong ki Nongïalam khamtam lada u ïohi lei lei ba ki leit bad kynduh bad kiwei ki nongïalam na kiwei pat ki party.
Kane ka elekshon kan pynlyngoh lut ruh ïa baroh ki kyrtong kiba mih ban ïakhun namar wat u Nongkyndong ruh u la stad bha bad um pynpaw pyrthei shuh ïano u kyrshan bad ïano um kyrshan.
Kane kam dei shuh ka juk ba ki nongleit jingïalang ki leit da ka jingieid bad ka jingshaniah ïa ki Nongïalam hynrei ka la dei da kawei pat ka jingmut.
Jan man ki jingïalang mynta la ju ïohi beit ba ka jingpoi ki paidbah ka dei beit da ki hajar ngut.
Hynrei kaba pynlyngoh ka long da pynlong kiwei ki party ruh kiba poi jingïalang ka long hi kumjuh bad kane ka ja wat ha ki jingïalang ba pynlong da ki MLA.
Kumta ban shu shaniah ha ka jingpoi jong ki paidbah sha ki jingïalang lehse baroh baroh kin kam ba ki la jop beit.
Phewse baroh kitei ki long markhongpong lut namar ynda la ñiew lang ïa ka jingpoi jong ki paidbah ha ki jingïalang jong ki party bapher bapher kan poi pynban lai shah sawshah ïa ka jingdon ki nongthep vote.
Kane kadei ruh ka nongkyntu ïa ki nongshong shnong ba katlah katïai kiar ban rai ïa ka vote jongphi ha i Bai sha ne bai burom namar kane ka long thik ba phi ïapein ïa ka hok kaba phi ïoh shisien san snem bad ki ryngkat pliah.
Donkam ban pyni sha ka pyrthei ba kum kata ka ri tipbriew tipblei ban ym ngop ha ka spah pyrthei ban thied nokot ïa ka shi vote.
Lehse lada u kyrtong u biang bad u ai ruh bad i bai sha, ka shong ha phi ban rai, lehse phi lah ban kyrshan ïa u hynrei wat ailad pat ba ka pisa kan thied ïa ka dor bad ka hok jongphi.
Kadei ruh ka jingshisha ba ha ki khyndiat bnai shwa ka elekshon ki nongleit ai jingïarap kynthup ki nongsngewlem ki bun bha khamtam eh ha ki jaka ba don ki jingjia ba sngewsih ne ïapbriew.
Dei ha kum kitei ki jingjia ba ki kyrtong ki ïohlad ban ïoh ïa kynduh briew lane pynithuh ba ki dei ki kyrtong ba thmu ban aireng.
Teng teng i thamula ruh ba don ki khep ba lai ne sawngut ki kyrtong ki kynduh lang ha kawei ka jaka ba don kum kitei ki jingjia.
Lehse na ka bynta kiba kham duna ka ïoh ka kot ka la long ka jingkyrkhu kaba khraw haba ki nongwan leh isynei bad ki nongnoh synniang ki bun.
Kane kadei ka juk kaba ki paidbah ki dei ban sngewthuh ba kano kano ka jingpynbiej shwa ka elekshon ka dei ka jingthied ïa ka hok jong ki bad kane ka long ruh kumba ki la shim ram shwa ka elekshon.
Kumta ka jingbakla jong ki ban die ïa ka vote shwa ka elekshon ka long kumba ki la bynda ne ki la shimram na ka bynta ki san snem.
La sngewdei ruh ban kynthoh kylla ïa ki nongthep vote lada jia ba ki nongmihkhmat kim lah ban treikam bha lane kim lah ban ïasaid bha ha Iing Dorbar.
Ka long ka jingsngewsarong ïa ka constituency lada jia ba ki nongmihkhmat ki lah ban treibah bad khamtam ban ïasaid ïa ki ishu jong ka thain lane jong ka jylla ha Jaidbynriew.
Kane kan long ruh markhongpong lada jia ba ki nongmihkhmat jong kato ka constituency kim lah ban trei bha.
Ha kaba khatduh hi ka shong ha ki nongjied bad ki nongthep vote ban jied ïa ki nongmihkhmat jong ki, lada dei ba kim biej tang ha ki jingshah pynbiej shipor lehse ka thain jong ki kan ïoh shisha ïa ki nongmihkhmat kiba janai bad lada jia ba kim long kumta, ka constituency ruh kan mad katkum ka jingbit jong ki ban jied.
Nongstoiñ, Naiwieng 3: Ki paid nongshong jong ka shnong Mawphansien, kawei na ki shnong kaba don ha ka thaiñ Rambrai ki la ud la nam, namar ka jingshem jingeh palat haba ïadei bad ka jingbym don jong ka surok kaba lah ban ïaid kali.
Ym tang katta, hynrei ban poi sha katei ka shnong ka long kaba jynjar bha haduh katta katta khamtam ha ki por lyiur, namar ka jingdap jong ka umsaw ha ka wah Syllang, kawei na ki wah kaba don tang kawei ka jingkieng ïaid kjat kaba rit, kata ruh ka dei kaba la jot rathai bad kaba la noh syrtap sha tbian.
Ka long ruh kaba syier kaba ima ban ïaid khamtam ïa ki khunlung khynnah kiba ïaid lyngba katei ka jingkieng kaba la jot, namar ki don kumba 30 ngut ei ei ki khynnah skul, kiba leit pule sha Steplanglur kaba jngai kumba shi kynta ei ei da ka kjat na katei ka shnong ban poi shaduh katei ka skul, kaba don ha ka lynti bah jong ka surok Nongstoiñ sha Rambrai.
Katei ka wah wat ha ki aïom tlang ruh ka long kaba jylliew ha kaba ki paidbah nongshong shnong jong katei ka shnong, ki hap ban ïaid beit lyngba tang itei I jingkieng ïaid kjat, I ba la I kumban sha shu dkut noh ha kano kano ma ka por bad ka ap jingma shisha khamtam ïa ki bym nang ban jngi.
Haba ïadei bad katei ka phang, na ka liang jong ka seng Hynñiewtrep National Youth Movement HNYM lyngba ka tnad Mawphansien hapoh ka jingïalam jong u bah Khostingwell Nongsiej kum u President, mynta ka sngi ka la leit ban ai jingthoh ha u bah T.
Diengngan BDO ka Nongstoiñ C&RD Block Nongstoiñ, ban kyrpad pynïoh jingkieng kyrkieh na ka bynta katei ka shnong, khnang ban lait na ki jingeh ha ki aïom lyiur ka ban.
U bah Khostingwell Nongsiej haba ïakren bad u nongthoh khubor, u la ong, “Ngi sngewthuh ïa ka jingeh jong ka sorkar ba kan ym lah ban leh kyrkieh ïa kane ka kam, namar kata ngi pan tang ka jingkieng kaba lah ban ïaid tang ki kali rit ruh lah biang, wat la ngim don ka surok.
Hynrei lada ka sorkar kam lah wat ïa kata ruh ngi pan tang ka ban lah ban pyndonkam ïaid kjat, namar lada katei ka jingkieng kan dkut ha ka por bympoi pyrkhat, yn ym don lad shuh da kiwei pat ba ki nongshong shnong jong katei ka thaiñ kin ïaid ban jam sha shilliang ka wah".
U bah T.
Diengngan BDO haba ïakren bad u nongthoh khubor, u la ong shen un leit ban jurip hi dalade ïa katei ka jingkieng.
Hadien kata katba lah ei un ïarap ban pynïoh ïa ka jingkieng kaba kham skhem, khnang ban kham suk ki paidbah jong katei ka thaiñ.
Lah ban kdew hangne ba ha katei ka shnong, ki don kumba 50 tylli ei ei ki longïing longsem bad kumba 400 tam ei ei ha ka jingbun briew.
Ka dei ruh kawei na ki shnong kaba dang hap hapoh ki ar hima ïa kaba la tip kum ka Rambrai-Myrïaw Syiemship.
Ki nongshong haba ïakren bad u nongthoh khubor, ki la ong katei ka shnong kat haduh mynta mynne ka la kynjoh sha ki 60 snem tam ei ei, kata naduh ba la seng ïa ka bad kata ka long naduh u snem 1960 ei ei.
Hynrei kaba sngew myllung ban ïohsngew ka long ba kitei ki nongshong shnong jong katei ka shnong, kat haduh kine ki sngi ki dang ïaid da ka kjat ban leit siew leit pet sha sor Nongstoiñ namar ka jingbym biang jong ka surok.
Ki katto katne ngut ki longkmie ki la batai ruh ïa ka jinglong jingman ha ki aïom lyiur da kaba ki la ong, “Ha ka por ba dap ka umsaw ïa ka wah Syllang kaba ngi hap ban ïaid lyngba ban jam na shilliang sha shilliang, bunsien ngi hap ban pynpep skul noh ïa la ki khun.
Lane lada ki ïoh ïa ka lad ban leit skul ruh, ngi kum ki kmie ki kpa ngi ju leit ban ai ja ïa ki khun ba kin ïoh ban bam shatei sha shilliang.
Ngi hap ban shu ai da kaba shu kawang ïa ki ja song na shilliang sha shilliang, khnang ba kin ïoh ban bam hadien ba ki la wan phai na skul ba ki la ap da ki kynta ban rngad ka um".
Nongstoiñ, Naiwieng 3: Wat la ha kine ki taïew ba la dep ka la don ka jingsyllad jong ka lyer synrai ryngkat u slap ïa ki jingthung jingtep khamtam ïa u kba u ba la sdang ban ih bad kyllon ruh.
Hynrei ha kine ki sngi ka aïom ka la biang bad u kba ha ki pynthor ki hali u la biang ban ot bad ban lum ban lang.
Mynta ka sngi la lap ba ki longkmie ha kylleng ki shnong kiba u kba ha ki pynthor jong ki u la biang ban ot, da ka jingkmen bad ka jingphuh mat ki la mih na la ki ïing ki sem bad muja ha kaba ot kba ha ki pynthor jong ki.
Haba pyrshang ban kylli na kitei ki longkmie ba u kba u long kumno haba ïa nujor bad ki snem ba la dep, ki la ong ba kito ki pynthor ki bym da jur than ka jingshah khyrwait ha ka lyer te ha une u snem ka jingïoh ka kham kiew ban ïa u snem ba la dep.
Hynrei ha kito ki pynthor kiba la shah khyrwait, wat tang mar shiteng ïa kaba ïoh lum ha u snem ba la dep ruh imat ym lah shuh ban ïoh.
Kitei ki longkmie ki la ong ruh ba ki ju ïoh sngew na ki paralok ba kane ka sorkar ba mynta ka la mang ban ai jingïarap ïa baroh ki nongrep kiba shah lynshop ha ka mariang, hynrei ma ki pat kim ju ïoh satia ïa kita ki jingïarap.
Don pat kiba ong ba ha ki snem ba la dep ka la don ka jingshah lynshop kaba jur ha ka mariang ha ka por ba u riewhadem u dang sdang ban khie lung ha ki kper ki phrah bad ki la don ki briew sorkar kiba la wan ban shim jingkheiñ, hynrei haduh mynta kim shym la ïoh kano kano ka jingïarap.
Nalorkata, ki la ong ba ka jingshah pynjulor jong ki jingthung jingtep ha ka mariang hynrei ki jingkular jong ka sorkar kim ju lar kam.
Jowai, Naiwieng 03: Ka lympung ïalehkai phutbol jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha madan Kiang Nangbah Stadium, Dongmihsngi Jowai.
Ïa kane ka lympung la pynïaid da ka (WJDSA) shi bynta na ka jingrakhe jubilee ksiar ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun mynta ka sngi na ka liang ka kynhun ïalehkai jong ka Wahiajer SC kala lah ban pynliem da shikol 1-0 ïa ka Chilliang Raij SC.
Ïa katei ka kol na ka Wahiajer SC la thep da u rangïalehkai jong ka u Ezekial Phawa ha ka minit kaba 14.
Katba na ka liang ka Chilliang Raij SC kala pyrshang ban pynphai kylla ïa katei ka shikol, hynrei haduh ba kut jong ka jingïakhun kam shem la lad satia ban pynkhih ïa ka jar bad kane ka jingïakhun hapdeng kine ki ar kynhun kala kut noh da 1-0 kol.
Ka jingïalehkai lashai ka sngi 04 tarik u Naiwieng kan long hapdeng ka Dulong SC pyrshah ïa ka Demthring SC ha ka por 2 baje shiteng nohphai sngi.
Nongpoh, Naiwieng 03: U Myntri Rangbah ka jylla u Conrad K Sangma mynta ka sngi u la leit ban plie paidbah ïaka Rising Sun Water Fest 2022 ba 3 sngi lynter bala pynlong da ka kynhun India Army bad kumjuh ka sorkar Meghalaya kaba dei shibynta jong ka Khelo India ha Umiam Water Sports Complex.
Ha katei ka tamasa ñiah lieng la wan ruh ban shim bynta da ki kynhun bapher bapher na kylleng ka Ri India bad kumjuh ki shipai Indian Army ban ïakop ñiah lieng ha pung Umiam.
Haba kren ha ka jingïalang, u Myntri Rangbah ula ai khublei ïa ki nongpynïaid ïa katei ka tamasa kaba dei kawei naki tamasa ñiah lieng ba heh bad bala pynlong haka sien na nyngkong eh haka jylla.
U la ïaroh ruh ïaka jylla Meghalaya kaba dei kawei naki jylla kaba la kyrkhu, naduh ka jingdon ki jaka puta kiba itynnad kiba lah ban khring ïaki nongjngohkai pyrthei, ka jinglong jingman jong ka mariang, bad ka pung Umiam kadei kawei naki jaka jngohkai pyrthei kaba itynnad kaba ki briew na kylleng ki jaka ki ju sngewtynnad ban ieng peit kai ïaka jinglong jingman jong ka jaka bad ka jingitynnad ka mei mariang.
Ula ong ruh ba lyngba kum kine ki jait tamasa kan pynlong bad khring ïa ki nongjngohkai pyrthei ba kin wan ban sakhi ïa ka jingitynnad jong ka mei mariang kaba lah ruh ban kyntiew ïa ka ïoh ka kot ryngkat ka jingkitbok ïaki kynhun ba ïashimbynta ha katei ka tamasa ba kin khur ïaka nam jop.
Jowai, Naiwieng 03: U Myntri Rangbah duh jong ka sorkar jylla u Conrad K.
Sangma mynta ka sngi Thohdieng ula wan plie bad buh mawnongrim ïa lai tylli ki ki skim pynroi hapoh jong ka shnong Raliang kaba hap hapoh ka Laskeiñ C&RD Block West Jaiñtia Hills District.
Kine ki lai tylli ki skim ki kynthup ban shna thymmai ïa ka Raliang Fire Service Station, kaba ar ka dei ka jingplie paidbah ïa ka Raliang Greater Water Supply Scheme ka ban sam umbam haduh 30 tylli ki shnong bad kaba lai ka Raliang Way Side Amenities ne ka jaka bam na ka bynta ki nongwan shangkai.
Ha kane ka sngi la wan ban ïadonlang naduh u myntri sorkar jong ka tnad kam pynroi sor ka jylla u ma Sniawbhalang Dhar, u MLA ka thaiñ ma Comingone Ymbon, u Dolloi ka Elaka Raliang ma C.
Lyngdoh, u Prafulla Kumar Boro, MCS: Additional Deputy Commissioner, u Superintendent of Police u Bikram D.
Marak, MPS, ki ophisar na ki tnad sorkar bapher bapher bad ki paidbah nongshong shnong nalor ki nongrep jong katei ka thaiñ kiba la mih paidbah ban pyndap ïa katei ka jaka ba pynlong jingïalang.
Ha kane ka sngi u Myntri Rangbah ula sam ruh ïa ki cheque sha ki nongrep lyngba ka skim FOCUS, ka YESS, ka NRLM CIF bad kumjuh la sam ïa ki khun Sniang sha ki nongrep jong ka thaiñ.
Haba ai jingkren ha kane ka sngi na ka liang u Conrad ula ai ki kyntein ai khublei da ka ktein pnar ïa baroh ki paidbah kiba la poi sha kane ka jingïalang, ha kajuh ka por ula pynsngew ruh ha kine ki 4 snem shiteng ba la dep ka sorkar kala ïa kynduh shibun ki jingeh na ka jingwan lyngshop jong ka khlam Covid-19, hynrei ka sorkar kam shem la sangeh bad kala pyrshang katba lah ban pynkiew ïa ka jylla ha baroh ki liang.
‘Ka sorkar kala trei shitom ban pynlong ïa ka jylla kum kawei na ki jylla hapoh ka Ri kaba ki khot ka ‘Best State’ bad kumba long mynta kila don shibun ki skim kiba la pyntreikam na ka bynta ka jylla da ka jingthrang ban pynlong ïa kane jingangnud ban kynthup ïa ka jylla hapoh Top-10 State hapoh ka Ri’.
Ula ong ban pynurlong ïa kane ka dei lyngba ka jingtrei shitom jong ki nongrep khamtam ki longkmie bad ki khun samla ka jylla ba kan long shishi ka jylla kaba kiew bha ha baroh ki liang khamtam ha ka roi ka par bad haka juh ka por kan long ruh ka nuksa na ka bynta kiwei de ki jylla hapoh ka Ri.
Na ka prokram NRLM kila don haduh 4 lak ki longkmie kiba la pyntrei shaid shaid ïa ka kam, kila don haduh 42 hajar ki kynhun kiba la dep Form hapoh ka jingïalam ka sorkar NPP bad kala buh ïa ka thong ba hakhmat eh na ka bynta ki nongrep, la ong u Conrad.
U la pyntip ruh ba ka sorkar kala ai jingïarap ïa kino kino ki kynhun (Procedure Group) lyngba ka FOCUS ban seng ïa ki kam la jong da kaba ai ïa ka song pisa kaba mar 5 hajar tyngka, ula ai nuksa lada ki don 20 ngut kin ïoh haduh 1 lak tyngka manla ka shi snem, ym tang kata ka sorkar kala ai jingïarap sa 5 hajar manla ki nongïoh myntoi da kaba phah beit ha ki Bank Account shimet jong ki kaba long 10 hajar marwei.
Shuh shuh ula pynsngew baroh kiba ïoh jingïarap na kane ka FOCUS mynta ka sngi kin ïoh shwa mar 1,000 tyngka kum ka 1-Installment da kaba pynrung ïa ka pisa ha ki Bank Account bad ha kane ka 5 tarik u Nohprah 2022 yn pynrung sa 4 hajar tyngka kaba dei ka 2-Instalment, da kaba pynlong da ka prokram ha manla ki Block jong ki District hapoh ka jylla kaba la kot sha ka shispah klur tyngka na ka bynta ki 2 lak tylli ki longïing bad ïa kane ka prokram yn pynlong manla ka snem.
Shuh shuh ula pynkymmaw ba ‘ïa ka skim FOCUS kam dei satia kata ka sut kaba ki nongrep kin hap ban siew biang sha ka sokar, hynrei kane ka dei ka lad jingïarap bala ai duh sha ki nongrep ba kin pynkiew ïa ka kam rep kam riang hapoh ka jylla’ bad na ka liang ka sorkar ruh kan dang ïaibteng ha kine ki snem ban wan.
Ha kaba ïadei bad ki khun samla ula pyntip ba na ka liang kane ka sorkar kala ïaleh ban ïarap ïa ki da kaba sdang ïa ka prokram kaba la tip kum ka YESS Scheme, nangta da ka kiwei de kum ka Grass Root Music Program, ka Aspire Prokram, ka Prime Prokram kiba long kyrpang eh na ka bynta ki khun samla.
Nongpoh, Naiwieng 03: Ban pynïajan ïaka jingtreikam ha kaba ïadei bad ki hok jong ki paidbah nongshong shnong ban ioh ïaka jingbishar kaba hok, na ka liang ka Meghalaya State Legal Service Authority Shillong ha ka jingïatreilang bad ka Meghalaya High Court bad ka District Legal Service Authority, Ri Bhoi District Nongpoh kum shi bynta jong ka Pan India Awareness & Outreach, ka la pynlong ïaka Legal Awareness Campaign lane ka jing pynsngewthuh paidbah halor ka phang kaba ïadei bad ki hok ki riti jong ki paidbah ïa kaba la pynlong ha ka Iew Mawlasnai, Ri Bhoi District, haka sngi Balang jong ka taiew.
Ha kane ka campaign, la ioh ïaka jing batai pynshai da I Kong B.
Sten, Advocate kaba dei ka Legal Aid Counsel DSLA, Shillong ha kaba kala batai bñiah halor ka National Legal Service Authority bad ïaka phang treikam jong ka, ka la pynshai paidbah ruh halor jong ka POCSO Act ka aiñ ban pynshitom ïa kino kino kiba iuhroit ïa ka hok longbriew manbriew jong ki khyllung khynah kiba hapoh ka 18 snem ka karta.
Ka kong B.
Sten ka la ong ruh ba ka jingshongkha khynnah ha kaba ka kynthei ka dang hapoh ka 18 snem ka long beaiñ bad lada jia ba ki bor ka aiñ ki lap, ki lah ruh wat ban shah kem bad shah pynngat ha kane ka kyndon aiñ POCSO.
Shuh shuh ka la pynshai paidbah ruh ha kaba ïadei bad ki lad jingïarap kiba lah ban ioh lyngba ka District Legal Service Authority (DSLA), ka la ong ba ka DSLA ka dei ka shnat treikam kaba la mang kyrpang ban ïarap ïaki briew kiba wan na ki longing kiba duk ba kyrduh ki bym don lad ban thung ne buh ïa u/ka nongsaid aiñ na ka bynta ki hok jong ki, kumta ka khot ka wer ïaki paidbah kiba donkam jingïarap ki lah ban leit sha ka Office treikam jong ka DSLA kaba don ha man la ki district.
Ha kaba ïadei bad ka Lok Adalat, ka la ong ba ka dei kawei naki lad ki lynti ban wanrah ïaka jingpynïasuk bad ka jingpynkut noh ïaki mukotduma bad kiwei pat kiba lah ban pynïasuk kat kum ki kyndon aiñ.
Kumta lyngba kane ka campaign, la khot ïaki paidbah nong shong shnong kiba sngew donkam ba kin mih shakhmat khlem jingriej bad pyndonkam ïakine ki lad ki lynti kiba ka sorkar ka buh khnang naka bynta jong ki.
Shuh shuh ha katei ka sngi la sam ruh ïaki kot lyngkdop kiba la pynmih da ka Meghalaya State Legal Service Authority Shillong ki ban batai bñiah halor ka mat treikam jong ka NALSA, MSLSA, DSLA bad ruh halor jong ki hok jong ki paidbah.
Nongpoh, Naiwieng 03: Hadien ka jingpur sted jong ki khubor hamsaia bala pynsaphriang haki Social Media halor ka jingdon ki kynhun gang kiba shang haka por mynmiet kiba thmu ban khlong ïa u dohnud bad khyllai jong ki briew khamtam ki khyllung khynnah, u Superin tendent of Police ka Ri-Bhoi u Giri Prasad u la pynshai ba katei kam dei satia ka khubor kaba shisha bad ka dei tang ka khubor hamsaia bala shu pynphriang da ki katto katne ngut ki paidbah kaba la wanrah ruh ka jingshong syier ïaki paidbah ha ki shnong ki thaw ha kylleng ka dong Ri-Bhoi.
Kum ban shu pynpaw ba halor katei ka jingpur sted katei ka khubor kaba la pynshong syier ïaki paidbah, kila don ruh ki shnong kiba la pyrshang ban ap miet ban lap ïa kitei ki briew khamtam haki shnong ha Ri-Bhoi, namar kat kum ka jingpynphriang khubor la kam ruh ba kila don ki shnong kiba la beh ïa kum kitei ki briew bym ithuh kiba la rung sha ki shnong, kaba la nang pynartatien shuh shuh ïaki paidbah hadien bala saphriang ki dur bad ki video bala pynpaw ba ki dei haka thaiñ Ri-Bhoi.
Naka liang u SP ka Ri-Bhoi u Giri Prasad u la ong ba kum kitei ki jait khubor ki paidbah kim dei ban shu ngeit biej khlem ka jingpynthikna namar naka liang ki pulit kila pynlong ka jingtohkit halor katei ka khubor hamsaia, hynrei kam don satia kum katei ka jingkynnoh kumba la pynphriang khubor, bad ka dei tang ka khubor hamsaia.
Kumta naka liang u SP u la maham ïaki briew kiba donkti ha katei ka kam ban pyntieng bad pynpar ñiangkhriat ïaki paidbah khamtam ki kynthei khynnah, kaba la ktah ruh ïaka jingmut jingpyrkhat jong ki paidbah, ban pynshitom lada lap ïaki bad kyrpad ruh sha ki paidbah ba kim dei ban ngeit biej, hynrei ban da pynthikna shuwa khnang ba kan nym don kano kano ka jingpyrkhat bakla naki paidbah, u la bynrap.
Nongpoh, Naiwieng 03: Ka Ri Bhoi Dorbar ha ka jingïakynduh lang ki nongïalam hynin ka sngi ha Circuit House, Nongpoh ki la ai khublei kyrpang ïa ka sorkar MDA bad khamtam ïa u Myntri Rangbah ka jylla, u Conrad K.
Sangma bad kumjuh ruh ïa u MLA ka Jirang ba la urlong ka jingkyntiew kyrdan noh ïa ka Western Administrative Unit sha ka kyrdan Civil Sub Division.
Na ka liang ki nongïalam ka Ri Bhoi Dorbar ki la ïa kynduh lang mynta ka sngi ha Nongpoh ban ïa kren ruh halor shibun ki mat ba dang sahteng ha kaba la don ryngkat naduh u MLA ka Nongpoh, u Bah Mayral Born Syiem, u Presdient ka Ri Bhoi Dorbar, u Bah R.
B Shadap, u Senior Vice President, u Bah R.
R Makdoh bad kiwei kiwei ki niongïalam ka Ri Bhoi Dorbar.
Haba kren sha ki nongthoh Khubor, u President ka Ri Bhoi Dorbar, u Bah R.
B Shadap, u la ong ba ka jingdawa ban kyntiew kyrdan ïa ka Western Administrative Unit sha ka kyrdan Civil Sub Division ka dei kawei na ka mat jingdawa ba la buh da ka Ri Bhoi Dorbar la bun phew snem mynta bad ka Ri Bhoi Dorbar ka la sngewkmen ba ha kane ka kynti kane ka jingdawa ka la urlong da ka jingkloi u Myntri rangbah ban sngap ïa ka jingud jingnam ki paidbah ka Ri Bhoi bad ka burom ka leit sha u myntri rangbah, ka sorkar MDA, u MLA ka Jirang, u Bah Sosthenes Sohtun, u Dr.
D.
D Lapangbad kynthup baroh kiba la don bynta ban dawa ïa kane ka Civil Sub Division.
U la pynpaw ruh ba ka Ri Bhoi Dorbar kan long kaba la kloi ruh ba ïa don bynta ha ka 24 tarik u Naiwieng ba u Myntri rangbah un wan ban plie ïa kane ka jingkyntiew kyrdan sha ka Civil Sub Division na ka Administrative Unit, namar ka nongrim ka Ri Bhoi Dorbar ka pdiang ïa baroh ki kam pynroi khlem da peit shiliang khmat lada wan kano kano ka sorkar haba ka trei bad ai jingmyntoi ïa ki paidbah ka Ri Bhoi.
Shuh shuh, nalor ka jingai khublei kyrpang ïa ka sorkar MDA halor kane ka Civil sub division na kabynta ki paidbah ka Western Ri Bhoi, ka Ri Bhoi Dorbar ka dang kyrpad jur ruh ïa u Myntri rangbah ban pynurlong ïa kiwei pat ki jingdawa ba hakhmat ka Ri Bhoi Dorbar ba kynthup ïa ka Civil Sub Division na ka bynta ka Umsning bad Eastern Ri Bhoi bad kumjuh ruh ban wan rah noh ïa ka ophis ka C&RD Block na ka bynta ka Umden Nongtluh bad ka Mawhati, u la bynrap.
Shillong, Naiwieng 03 (PIB): U Myntri Sorkar pdeng ba dei khmih ïa ka tnat Jal Shakti, u Gajendra Singh Shekhawat mynta ka sngi u la ïashim bynta ha ka jingïalang ïamir jinglut halor ka “Space Applications in Flood Management in the North Eastern Region" ha North Eastern Space Applications Centre (NESAC), Umiam, Meghalaya.
U Myntri u la wan jngoh ar sngi ïa ka jylla Meghalaya ban pynlong ka jingpeit bniah ïa ki kam pynroi ba ïadei bad ka Tnat jong u.
U Shekhawat u la pynpaw ka jingkyrmen ha ki sienjam jong ka Tnat Jal Shakti bad ong ba ka jingthmu kalong ban pyndonkam katba lah ïa ka teknoloji bad ka jingstad science ban wanrah ïa ka rukom treikam kaba biang ban weng ïa ka jingeh jong ki jingshlei um ha ka thain shatei lammihngi.
U la ong ba u Myntri Rangbah duh, u Narendra Modi u don ka thong bad ka jingkut jingmut ban wanrah baroh ki kam pynroi ha ka thain shatei lammihngi.
“La pynbna bun ki skhim bad la pyntreikam ruh ha kaba ïadei bad kane," u la ong.
U la bynrap ba hapoh ka jingialam jong u Myntri Rangbah duh la shim bun ki sienjam ban pynpoi ki lad jingïarap sha ki jylla ka thain shatei lammihngi kiba shah ktah ha ki jingshlei um.
Ha kaba iadei bad ka Tnat Jal Shakti, u Myntri u la pyntip ba ka jingthmu kalong ban pynpoi um sha man ki longiing bad ki jaka rep.
Ha ka jingkren shaphang ka jingiamir jingmut jong u ha NESAC, u la pyntip ba ki jingiakren kilong halor ka jingpyndonkam ia ka teknoloji ban pynsted ia ki kam pynroi bad ka jingpyntreikam ia ka ha ka thain.
Hadien kane u Myntri Sorkar Pdeng u la iashim bynta ha ka jingialang ban peit ia ki kam kiba iadei bad ki skhim bapher bapher jong ka Sorkar Pdeng kum ka Jal Jeevan Mission, Pradhan Mantri Krishi Sinchayee Yojana-Har Kher Ko Pani, Springshed Development Project for Rejuvenation of Springs for Climate Resilient Development ha Meghalaya bad kiwei kiwei.
Ka Sorkar Pdeng ka la pyntip ruh ia u Myntri shaphang ki sienjam jong ka Sorkar na ka bynta ka jingtyngkai ia ka khyndew bad ka um ba dang pyntreikam ha ka jylla lyngba ka jingiashim bynta lang ki bor shnong kum ki projek hapoh ka Meghalaya Basin Development Authority, ka Climate Adaptive Community Based Water Harvesting Project ba bei tyngka da ka ADB bad kiwei kiwei ki projek.
Ha ka jingiakren bad ki lad pathai khubor hadien kane ka jingialang, u Myntri u la ong ba u Myntri Rangbah Duh, u Narendra Modi u la plié paidbah ia ka ‘Jal Jeevan Mission,’ na Red Fort ha ka 15 tarik u Nailar, 2019.
Ka projek ‘Har Ghar Jal’ ka dei shi bynta kane ka mission, kaba thmu ban pynbiang um dih lyngba ki kor ha man ka iing ha ki jaka nongkyndong jong ka India shuwa u snem 2024.
Kane ka sienjam ka thmu ban pyllait ia ki longkmie na ka jinghap leit tong um ban pyndonkam ha ki iing jong ki.
Kane ka sienjam ka pynsuk ia ki briew bad ka wanrah ruh ia ka burom jong ki briew kiba sah ha ki jaka nongkyndong jong ka ri.
U Myntri u la pyntip ba na ka thong 19.
15 klur tylli ki iing ha ki jaka nongkyndong ka India, 10.
44 klur, lane palat 54 %, mynta ki ioh um kor.
Ka jingkiew ha ka ri ha kine ki snem ka long 36 %.
Haba ianujor bad ka jingiaid shakhmat ka JJM ha Meghalaya bad ki jingjop ha ka ri, u Myntri u la ong ba ha ka por ba la plié paidbah ia ka skhim, ka jylla ka duna ia ka 1 % ki iing ha ki jaka nongkyndong kiba ioh um kor.
Ha kine ki snem, la ong u Myntri, ka Meghalaya ka la jam shakhmat bad ka la lah ban kot sha ka 41.
5 % ka jingpynbiang um kor.
U Myntri u la bynrap ba katba ka jingkiew ha ka ri ka long 36 %, Ka Meghalaya ka la lah ban jam shakhmat haduh 41 %.
“Mynta ngi la peit biang ia ki jingeh hakhmat ka jingpynbiang um kor ia baroh ha ka jylla bad kumno ban pynbeit ia kane.
Na ki 6.
30 lak tylli ki iing, la lah ban pynbiang um kor ha ki 2.
61 lak tylli ki iing.
Nga ngeit skhem ba ka Meghalaya kan lah ban pynbiang um kor ia ki iing kiba sah shuwa ia ka por ba la buh," la ong u Myntri.
U Myntri u la iaroh ia ki jingpyrshang ka Sorkar Meghalaya ha ka projek ba ka la sdang ban khyllie im biang ia ki tyllong um bad ka jingpyndonkam ia ka um.
Ki jingjop jong ka Meghalaya ha kine ki kam kin long ka nuksa ia kiwei kiwei ki jylla, u la ong.
U Myntri u la pynkut da kaba ong ba u ngeit skhem ba ka Meghalaya kan long ka nongialam lynti ia kiwei kiwei ki jylla ka thain shatei lammihngi lyngba ki projek bapher bapher ha ki kam bapher bapher bad ba kan lah ban pynurlong ia ka jingthmu jong u Myntri Rangbah Duh ba kane ka thain kan long ka kor jong ka roi ka par jong ka ri.
Shillong, Naiwieng: Ka Khasi Jaiñtia Presbyterian Synod Sepngi (KJP-SS) Urban Mission kan pynlong ïa ka ‘Food Fest cum Sales of Work’ ha ka 5 tarik mynta u bnai ka ban sdang naduh ka por 9:30 mynstep haduh 5:00 baje janmiet ha Mawkhar Christian School, Mawkhar Shillong kum shibynta ban pynmih fund na ka bynta ka New Life De Addiction Centre jong ka KJP Synod Sepngi Urban Mission.
ïa kane ka ‘Food Fest’ yn pynlong da ka jingïatreilang bad ki Client (FSW) bad ki longïing longsem jong kito kiba la kyrni ha ki jingdih basniew kum u drok bad kyiad kiba ju wan ban ïasyllok ha ka Counselling Centre jong ka Urban Mission, lem bad ka Shillong Ri Lum Presbytery bad ka Mawlai Presbytery.
Kane ka long katkum u kyrwoh lyngba u Rev.
NM Iangrai, Director Urban Mission KJP Synod Sepngi.
Shillong, Naiwieng 03: U Executive Member(EM) jong ka Khasi Hills Autonomous District Council(KHADC) ba peit ïa ka tnat Elaka u Bah Jambor War u la ong ba ka sorkar ba mynta kam dei ban kam nongkynti ïa ka jingpynbeit pud ba dei tang ma ka ba leh ïa kane ka kam namar baroh ki sorkar kiba naduh mynshuwa ki la pyrshang ban pynbeit ïa u pud u sam jong ka jylla wat la ka jingpyrshang jong ki kam lah ban urlong pura.
Haba jubab ha ka Dorbar Tlang jong ka KHADC ïa ka Motion ba la wanrah u Bah Bindo M Lanong halor ki siejam kiba ka konsil kan shim ïa ki lad ki lynti ba ki shnong Khasi bad ki jaka jong ki Hima Khasi kin ym dei ban duh ei na ka liang u Bah Jambor u la kular ba kum u dkhot ka Regional Committee ba la thung da ka sorkar un pyrshang ha la ka bor ban rah ha ka komiti ban pynpaw ïa kaei ka jingkwah ka konsil ba ki shnong kiba ka Boundary Committee ka konsil ka la thung ka lap ba ka dei ka jong ki Hima Khasi kin dei ki ban don beit sha ka jylla Meghalaya.
U Bah Jambor u la ïathuh ruh ba na ka liang ka komiti ba la thung da ka sorkar kan ai jingtip sha ka konsil ïa ki shnong kiba ka kam ba dei ka jong ka jylla bad ba ka konsil kan ïoh ban peit shuwa ïa ka kyrteng kita ki shnong shuwa ban ïaid sha khmat.
Ha ka jingïatai u Bah Bindo u la ther tyngeh ïa ka jingleh kyrkieh ka sorkar ban pynbeit ïa u pud u sam da kaba ïaid lait lut ïa ki trai jaka bad ka konsil bad u la ong ruh ba ban ïa kaba leh kyrkieh kum kane ka sorkar kaba wanlam pat ka jingduhnong ïa ka jylla bad ka jingduh ei ki jaka dang lah kaba kane ka kam kan sah pongding shuwa.
Ha kane ka jingïatai la shim bynta da u Bah Charles Marngar MDC Mawhati uba la pynpaw ha ka dorbar ïa ka jingeh kiba ki paidbah ha ka constituency jong u ki kynduh bad ka jingshah pyndik na ka por sha ka por ha ka Assam bad uba la ai jingmut ruh ba ki MDC baroh kin hiar da lade sha ki shnong ba ïa kajia pud ban sngewthuh ka jingeh kaba ki paidbah ki mad.
U la buh ruh ka jingkyrpad ba ka konsil kan shimkhia ban pynïoh biang noh ïa ki jaka ba dei ïa ka Block I bad II namar ki paid Khasi ha kitei ki shnong ki pynpaw ïa ka jingangnud ban wanphai biang sha ka jylla Meghalaya.
U la ïathuh ruh ba na ka liang ki paidbah ka Block II kim shym la shim bynta shuh ha ka ilekshon sha ka Karbi Anglong Autonomous Council namar ki kwah dik dik ban wan phai biang noh sha ka jylla.
Haba ïadei bad ka jingtyrwa na u MDC ka Mawhati ba ki MDC baroh kin leit ïuhkjat da lade sha kine ki jaka ha khappud na ka liang u EM u la ïathuh ba ka EC ka pdiang ïa kane ka jingai jingmut bad ba kan don ka jingleit jngoh ha kine ki sngi kiban sa wan ïa kine ki shnong khappud ba don jingkajia pud bad ka Assam.
Shillong, Naiwieng 03 : Ka United Democratic Party (UDP) mynta ka la khih khohreh ban wad noh da uwei pat u kyrtong ban aireng ha kane ka elekshon MLA na Mawphlang Constituency kaban long ha u 2023 hadien ba u MLA ba mynta, Bah Eugene Lyngdoh u la kyntait ban ïakhun biang.
“Baroh shi katta ka Mawphlang kam don ïa ki nongkitkam kiba pura jong ka party, na kata ka daw hynne ka sngi ngi la jied ïa ki nongkitkam kiba pura ba kin thaw pat ïa ka Election Committee bad khot pat ïa ki kyrtong kiba kwah ban ïakhun elekshon na ka party na Mawphlang," ong u President ka UDP East Khasi Hills, Bah Titos W Chyne haba kren bad ki lad pathai khubor.
U Bah Titos u la ïathuh ruh ba ha ka jingïalang na ka liang u Bah Eugene u la kren da kaba shai ba un ym lah shuh ban ïakhun biang ïa katei ka elekshon ha u 2023 da kaba ong ba dei na ki daw shimet.
“U ong ba kadei ka daw shimet bad kumta un ym lah shuh ban ïaleh elekshon.
Hynrei u la ong pat ba un ïai don beit bad ka party, kumta ngi la bynshet ha u hi kum u President jong ka Mawphlang Circle jong ka UDP," bynrap biang u Bah Titos.
Dang shen la mih ki khubor ba ka UDP Mawphlang ka kwah ba u kyrtong ka PDF Bah Auspicious Lyngdoh ba un aireng na ka tiket jong ka party.
Hynrei tang hadien katto katne sngi u Bah Auspicious u la pynbna ba un ïakhun beit ïa ka elekshon MLA na ka PDF bad kyntait ïa ka jingtyrwa jong ka UDP.
Shillong, Naiwieng 03 : U Addl.
District bad Session Judge, jong ka District Council Court, Garo Hills mynta ka sngi u la ai ïa ka rai ban rai pynrem ïa u Tengsal D.
Sangma da kaba set along shi jingim bad ka kuna shilak tyngka namar u la pyniap ïa la ka jong ka kurim.
Ki Pulit jong ka Tura kila ïathuh ba ha ka 29th Lber 2012 ki la ïoh ïa ka jingpyntip ba u Tengsal D.
Sangma u la shoh ïa ka Pringchi D.
Sangma bad ïa u Persist Ch.
Sangma u la dung da ka tari bad khlad noh na ka daw jong ka jingmynsaw shuwa ban poi sha jaka sumar.
Halor kane ka jingjia ki pulit kila kila register ïa ka mukotduma ha Tura Police station bad bad la pynngat ha ki ki kyndon No.
60(03)2012 u/s 302 IPC bad ïa ka jingtohkit la aiti ha u UBSI Bishnu Thapa.
Na ka liang jong ki pulit kila tohkit bniah halor kane ka jingjia bad kila ai ïa ka kaiphod ha ka 5th Jylliew 2012 bad hadien bala pyndep ïa ka jingtohkit ka ïing bishar jong u Addl.
District bad Session Judge, District Council Court, West Garo Hills, Tura kala shem ba u Tengsal D.
Sangma u la leh ïa katei ka kam runar bad la rai pynrem ïa u.
Ka ïing bishar kala rai pynrem da kaba hukum ban set along baroh shirta bad ka kuna kaba shilak tyngka namar ba la pynkheiñ ïa ka aiñ hapoh ka kyndon 302 IPC.
Katei ka jingiia kala jia ha kawei na ki Restaurant ha Iew Tura.
Jowai, Naiwieng 03: U Myntri Rangbah duh ka Jylla u Conrad K.
Sangma haba ai jingkren ha ka jingïalang kaba la long ha Shnong Raliang mynta ka sngi ula pynsngew ba ka jylla Meghalaya kala jur bha ka jingdawa ïa ka doh kaba la kot sha ka 18 hajar Matric Ton ka jingbam doh sniang manla ka snem bad lada kheiñ da ka pisa kala poi sha ka 630 (Hynriew spah lai phew) klur tyngka.
Halor kane ka jingdawa doh kaba jur bha hapoh ka jylla bad kaba sngewsih ka long ba ka jylla ka dang hap ban shaniah ban pyndap ïa ka doh na kiwei pat ki jylla jong ka Ri India kaba la kot sha ka 50 percent kiba wan ban pynpoi (Supply) kum na ka jylla Haryana, Punjab, Bihar, Tamilnadu, Telangana bad na Andhra Pradesh.
Bad lada khieñ ba ki nongbam doh napoh ka jylla Meghalaya ka pisa ban siew ei sha katei ki jylla ka bai doh kaba la kala kot sha ka 315 (lai spah khadsan) klur tyngka bad kala long pynban kum ka lad ban ïarap ïa ki nongrep jong kitei ki jylla.
Na ka liang u Myntri rangbah ula pynsngew sha ki nongrep ‘lada ngi lah ban pynmih hi nalade ïa ka doh na ka bynta ka jingdonkam ka jylla’ kan sa long pat ka lad jingïarap ban kynshew ïa katei ka pisa ba kan nym leit ei shabar na ka jylla.
Dei halor kane ka nongrim ba ka sorkar kala shim ka jingkitkhlieh ban wanrah ïa ka skim Piggery Mission kaba heh duh hapoh ka jylla bad na kane ka mission kan sa lah ban pyndap ïa ka jingbam doh hapoh ka jylla ong u myntri rangbah.
Ha ka juh ka por u buh ka jingkyntu ïa baroh ki nongrep kumjuh ïa ki kynhun SHG kiba la ïoh jingïarap na kane ka skim FOCUS ba kin pyntreikam hok ïa ka khnang ba ka jylla kan kiew ha ka kam pynmih doh.
Lah ban kdew hangne ba ka sorkar jylla lyngba ka FOCUS bad L aive Stock Mission, ka la sam sniang ban ri ha kylleng kylleng ki jaka jong ka jylla, ïa kaba la sam lyngba ki Block bad ka tnad Animal Husbandry and Veterinary.
Shillong, Naiwieng 3 : U MLA ka Mawlai u bah P.
T Sawkmie u la sngew bitar tyngeh ïaki kontraktor ki bym shim khia ban pyndep kloi ïa ka jingpyntrei ïa ki surok hapoh ka Mawlai Constituency namar ka la buh ïa ki paidbah ha ka jingeh bad jingsyier kaba khraw ha ka ïaid ka ïeng.
ïa kane ula pynpaw mynta ka sngi ha kaba leit jurip biang ïa kitei ki surok kiba la sniew bad sah khongreng namar ka jingbym shim khia ki kontraktor.
U bah Sawkmie haba kren hadien ba la leit jurip u la ong ba u kyntu biang ïa ka sorkar ban shim khia ban phah pyndep kloi ïa kine ki surok naduh Lad Petrol Pump ter ter shaduh FCI bad kumjuh ruh na ka Lad Mawroh ban mih shaduh Mawtawar namar kine ki surok ki la sniew bad buh ïaki paidbah ha ka jingma ïoh sied ki maw haba ïaid ki kali ruh bad nalor kata kaba la ktah ia ka koit ka khiah ki paidbah na u pum pum.
U la ïathuh na ka liang jong u kum u nongmih khmat na ka por sha ka por la kren bad la pynsngew ha kaba ïadei bad kane ka jingsniew jong kine ki surok sha ka sorkar khamtam halor ka jingleh palat ki kontraktor ba kim shim khia ban pyntrei kam kloi ba pyndep ïa ka jingtrei.
Ki paidbah ki la ud, baroh ki paidbah ki la ud ia ka surok bad kum u nongmihkhmat jongku u don ka jingsngew bad ka jingktah halor kane ka jingud ki paidbah.
“Kaba nga sngewkhia ka long ba kine ki kontraktor ba shim ban trei ïa kine ki kam na ka liang jongki kim shim khia ban pyndep.
Nga kyntu ïa ki ba haba ki la shim ïa ka kam ban pyntrei kloi ne lada kim lah shuh ban pyntrei ruh kin pynpaw sha ka sorkar ba kim lah shuh ban pyndep.
Sa kawei pat nga kyntu ïa ki bor ba dei peit jongka tnad PWD ïa kane ka surok ba lada kine ki kontraktor kim lah ki dei ban pynduh noh ïa kane ka kam.
Na ka liang ki engineer, ki SDO ki la bthah ïa ki kontraktor ban sdang noh ïa ka kam hynrei ki shu kular ban sdang noh tang ka ktien ka kam kim sdang shuh.
Kane ka pynpaw ba kine ki kontraktor kim salia namar ki don ki briew ki ban ïada ïa ki na shalor" ong u bah Sawkmie.
Shillong, Naiwieng 3 : Ki pulit jongka nongbah Shillong ki la ïoh ban kurup ïa uwei u bom grenade u bym pat pynbthei na phyllaw kawei ka ïing ha Pohkseh.
La ïathuh ba ki pulit ki la ïoh jingtip shaphang une u bom na ki trai shnong bad mar mar ki la leit sha katei ka jaka bad kurup ïa utei u bom u bym pat pynbthei.
Katei ka ïing kaba la ïoh kurup ïa u bom ka dei kaba shim wai mynshwa da ka ophis GSI bad mynta pat katei ka ophis ka lamih bad la aiwai pat sha kiwei ki briew.
Shillong, Naiwieng 03: U Executive Member ba peit ïa ka tnat Pule Puthi jong ka Khasi Hillis Autonomous District Council u Bah Martle N Mukhim u la ong ba ka jinglong jingman ka tnat pule puthi jong ka sorkar jylla ka sniew dur palat liam ban ïa ki por baroh bad ong ruh ba i kumba kan khyllem syndon hi jraiñ.
Haba jubab ïa kane ka jingïatai, u Bah Martle u la pynpaw ïa ka jingsngew ïahap bad ka jingong u MDC ka Mawhati bad ong ba ka jingeh kaba ki nonghikai ha ka jylla ki kynduh ka long kaba shyrkhei haduh katta katta haduh ba kin hap thiah surok bad ban ïakhih na ka por sha ka por wat ban ïoh ïa ka tulop ba dei hok jong ki.
U la ong ruh ba ka jingeh kaba ki nonghikai bad ka jinglong jingman ka pule puthi ha ka jylla ka dei namar ym don briew kiba biang bad kiba lah ban peit ïa kane ka tnat kaba kongsan eh jong ka jylla.
“Ngim pat ju kynduh kum kane ka jingeh ha ka jylla bad ka daw hi ka dei namar ym don briew kiba bit ba peit ïa kane ka tnat kaba man ki kyrtong ki kam ha ka ilekshon ba ka long kaba kongsan tam katba ynda ki la jop ym ju don uwei ruh uba shim khia ïa kane bad kumba long mynta lei ka raikhoh i kumba kan dkut noh" u la ong.
Haba ïadei bad ka jingshah set tulop ba khah khah ki nonghikai u Bah Martle u la ong ba ka long ruh kaba da sngewlehraiñ ban ïohsngew.
“Ki nonghikai ki duh tulop da ki bnai aiu kan jia lada ngi duh ma ngi tang shibnai ruh" u la ong bad bynrap “nga don ka jingsngewkhia kaba khraw ïa ki nonghikai jin lada dei ba ngam teh than ka kam ngan jin lada leit shim bynta lang bad shah thngan ne ïaid paidbah lang bad ki nonghikai", u la ong.
U Bah Martle u la ong ba ka jingeh kaba ki skul ki ïakynduh ka dei ym tang ha kane ka kynti hynrei ha ki snem kiba la leit noh hynrei ka jingeh kaba ki skul ki kynduh ki tam duh mynta.
Haba shim bynta ban ïatai halor ka Motion ba la rah da u MDC ka Shella Constituency u Bah Teiñwell Dkhar u MDC ka Mawhati u Bah Charles Marngar u la ong ba ka jingbym lah ka sorkar ban peit ïa ki ki skul ha ka jylla khamtam eh ki Primary School bad ka jingeh kaba ki nonghikai ki ïa kynduh ka la pynsohsat hi khait ïa ki nonghikai.
U Bah Charles la ai jingmut ruh ba ka konsil ka dei ban shim biang noh na ka sorkar ban pynïaid ïa ki skul Primary, u Bah Martle u ong ba kam ju don kano kano ka jingtyrwa na ka sorkar ban pynïaid biang noh da ka konsil ïa ki skul kiba ka sorkar ka la shimti ban pynïaid da lade ïa ki skul ba ju pynïaid da ka konsil ha ki snem kiba kham mynshuwa.
U Bah Charles u la ong ruh ba ka jingïakynduh jingeh ki nonghikai skul Adhoc, SSA bad wat ki nonghikai kontrak ka la pynlehraiñ shibun ïa ka jylla bad ka pynduh ruh wat ïa ka hok pule ki khynnah.
U Bah Martle u la ong ruh haba phaidien sha ki snem kiba kham mynshuwa ha ki por kiba ka KHADC ka dang pynïaid ïa ki skul ki mih kum kine hi ki jingeh bad ynda la pynïaid ka sorkar ruh ka mih ka jingeh kaba kham palat pynban.
U la ong ruh ba ha ka jylla jongngi lada ym don ki skhim kyrpang jong ka sorkar pdeng kum ka SSA ka Pule Puthi ha ki Primary Level ka la khyllem naduh bun bun snem mynshuwa.
“Ngam sngewthuh shuh kaei ka daw ba ka shem jingeh ban siew na ka pla ka sorkar jylla ïa ka tulop ki nonghikai namar kum ïa ki nonghikai SSA 90% na ka tulop jong ki la siew da ka sorkar pdeng bad tang 10% ka sorkar jylla ka dei ban siew" u la ong.
U la ïathuh ruh ba ha ki snem ba kham mynshuwa ha ka por ba ka sorkar kam lah shuh ban siew tulop ïa ki nongtrei ka MeSEB, ka la shim kylliang na kiwei pat “hynrei balei ym lah ban leh ïa kane ruh ha ka tnat Pule Puthi" u la buh jingkylli.
Nongstoiñ, Nailur, 20: Ha ka sngi saitjaiñ jong ka taiew ba la lah, ka Northeast Institute of Professional Studies Nongstoiñ, ka la pynlong ïa ka ka prokram ha NeIPS Nongstoiñ ban sam ïa ki completion certificate, ki SHR registration certificate bad pyni ruh ïa ki riam kiba la suh hi da ki khynnah kiba ladep shah hikai bad pyntbit na kane ka institution.
Ha kane ka jingïalang, la don ryngkat u Shivansh Awasthi, IAS, Joint Secretary ka Sorkar Meghalaya, Executive Director ka MSSDS, u la long kum u kongsan bad ka Memorial Khongkai, SDO, MSSDS kum ka Symbud Kongsan bad u Michael Thongni, Chief Executive Director, NeIPS.
Kane ka project ka dei kawei na ka mission jong ka sorkar kaba la tip kyrteng kum ka Skills Meghalaya, ïa kaba la bei pisa da ka MSSDS ban pyntbit ïa ki khun samla kiba don hapdeng ka jingpyrshang ban thaw ïa ki lad kamai kajih lyngba ka sap.
Ha kane ka sngi la ïoh ïa ka jingpyni nam ki samla ïa ki riam kiba ki la suh, ki jingrwai, jingshad ryngkat ki jingput jingtem.
U Kongsan ha kane ka jingïalang u la ai ka jingïaroh ïa u Michael Thongni u ba long ruh u khlieh duh jong kane ka skhlem ai jinghikai kaba la don ha kylleng ka jylla, ba u long u briew u ba ïohi jngai na ka bynta ki khun samla, ha kaba na ka lïang jong u bad kiwei ki heh sorkar kim shym la kyntait ban ïatreilang, haba u wan ban ïakynduh ryngkat ki proposal bad ïathuh ruh de ïa ka jing angnud bad jingdonkam jong ki samla ha kane ka thaiñ West Khasi Hills.
“Dang shen ka sorkar ha u bnai Rymphang ka la pyrkhat ban pyntrei ïa kane ka scheme kaba dang long thymmai ha ka jylla.
Hooid, ki don kiwei ki sheme ruh jong ka sorkar kum ka PMKVY, DDUGKY, hynrei kane ka mission ka kham long kyrpang namar na ka liang u Chief Minister ka jylla u la bthah shai ba ngim dei ban shu kut tang ha ka jingai training bad ym don jingmyntoi ei ei.
Hynrei dei ban ïarap ïa ki samla ba kin lah ban leh ei ei hadien ka jingshah pyntbit bad ka thong kaba ha khmat eh jong kane ka scheme, ka long ban ïarap ïa ki samla ba kin lah ban seng kam hi, ha ryngkat ka jingïalam lynti jong ki jaka ai jinghikai.
Kaba sngew tynnad eh ka long ba ki samla kim donkam ban mih shabar ka district, hynrei ki lah ban ïoh ïa ki jinghikai ha ki jaka kaba ki sah", ong u kongsan.
U la pynsngew ruh ba un don ryngkat bad kane ka institution ban shakri ïa ki khun samla ha ka rukom kaba biang tam.
U la ai ruh ka jingïaroh ïa ki samla kiba la dep shah hikai namar ki long ki briew kiba ïaishah bad don ïa ka thong ban leh eiei na ka bynta ban wanrah ïa ka jingkylla ha ka ïoh ka kot.
U ong ba u kmen shi katdei eh ban ïohi ba kine ki samla ki la long kiba tbit bad bniah ha ka rukom pynwan dur ïa ki jaiñ phong.
Kumta, kane kadei ka jingkyrmen ïa ka ri namar ki samla ki don ïa ka thong ban leh ei ei na lade bad ban ieng skhem ha la ki jong ki kjat khlem da ap khmih lynti ïa ka kam sorkar.
U la ong ba kum u heh ophisar un trei naduh ka mynsiem ban kyntiew lem ïa ki samla kane ka thaiñ, da ka ong ruh ba un sa ai ïa ka skills hub ïa kaba ka sorkar ka don jingthmu ban buh ïa ka jingïakynduh lang man ka sngi, lane 3 sien shitaiew ban ïarap ïa ki ban pynsngew ïa ka jingeh jong ki sha ka Sorkar lyngba kane ka Shlem ai jinghikai ka NeIPS.
U la ong ka jingthmu kaba ha khmat eh ka sorkar ka long ban ai mynsiem ïa ki samla ba kin ïatreilang da ka kynhun ha ka dur jong ka SHG namar kane kan ïarap shibun eh ha kaban ïa kyntiew mar kylliang kum ki samla kiba don ïa ka jingkitkhlih.
U Michael Thongni ha ka jingkren jong u, u la ïaroh ïa une u heh ophisar ba u long u briew u ba jemnud bad long u ba la kloi ban ïarap na bynta ka jingbha ki samla ka Meghalaya.
U la ai khublei kyllum ïa ka sorkar khamtam ïa u myntri rangbah ba don burom u Conrad Sangma ba u la wanrah ïa kane ka scheme kaba ai jingmyntoi shikatdei eh ïa ki khun samla, naba ki samla ki long ki rishot ka lashai bad haba tei ïa ki samla.
Ha ka jingkyntu jong u ïa ki samla u la ong ba kam don kano kano ka kam kaba eh ne jwat lada ka mon bad ka thong ka skhem.
Kumta ban pynlong pynman ïa kano kano ka jingdonkam, dei ban theh ïa ka por bad aiti ruh ïa lade khlem kano kano ka jingpynsngap ïa ka jingsngew jaituh ka met.
‘U lane ka briew kiba jop dei kiba minot ïa ka thong, ki bym don ïa ka thong ki long ki briew bym im bad ki long ruh ka jingtim ïa ki mandien.
Kumta kum ki samla la buh ha ka tyrpeng jong ngi ïa ka lashai bad ngim dei ban ailad ba kata ka lyngkor ban shah tyngrong ha u diengpyut, hynrei ha u dieng ba skhem kum u samla ba skhem ka thong’, u la ong.
Nongstoiñ, Nailur, 20: Na ka bynta ban wanrah ïa ka jingkhuid jingsuba hapoh ka sor Nongstoiñ bad ban lait na ka ka jingpynjaboh ïa ka mariang bad ki sawdong sawkun, ka District Swaach Bharat Mission West Khasi Hills, ha ryngkat ka jingïatreilang bad ka ophis u Deputy Commissioner bad ka Seng Samla New Nongstoiñ, ha ka sngi ba ar ka la pynlong ïa ka jingpynshai paitbah halor ka jingkhuid jingsuba bad kumno ban kiar na ka jingbret pathar ia ki mar bym long shuh, kum ki bilor ki plastic bad ki jaboh jabaiñ, kiba pynjaboh ïa ki sawdong sawkun bad kiba bun jingma ruh ïa ka jingkoit jingkhiah.
La pynlong ïa katei ka jingpynshai paitbah ha Market Complex ha khmat ïew Nongstoiñ, ha kaba la pynïaid da u bah G.
T Marbañiang Secretary ka shnong New Nongstoiñ ha ryngkat ka jingïadon lang jong u bah W.
R.
Kharkrang Senior Environmental Engineer jong ka State Polution Control Board Shillong kum u resources person, u bah M.
Diengdoh MCS Additional Deputy Commissioner, bah B.
Toi Executive Engineer PHE West Khasi Hills, u bah J.
R Nongsiej District Coordinator DSBMG West Khasi Hills bad kiwei kiwei ki nongtrei sorkar bad ki riew rangbah ka thaiñ.
Haba ai jingkren ha katei ka sngi u bah M.
Diengdoh u la ong ba man la ka por, ki bor pynïaid district ki la ju pynlong ïa ki prokram ha ki skul bad ki shnong bapher bapher, ban pynsngewthuh ïa ki paitbah halor ka jingkordor jong ka jingleh khuid bad kumno ban lum ban lang ïa ki jaboh jabaiñ ha ki jaka ba la pynkhreh pynïakhlad ruh ïa ki ba pyut la ka jong bad ki bym pyut kum ki plastic, ki bilor bad ki tin bad ki kynja alluminium la ka jong ka jong.
U la ong ruh ba ka sor Nongstoiñ ka don ar tylli ki wah kiba tuid na mar pdeng kata ka wah Nonbah bad Nondeiñ bad la kumba katto katne snem ka Town Committee, ryngkat ka Dorbar shnong New Nongstoiñ ki la pyrshang katba lah ban ym shah ba ki paitbah kin bret ïa ki jaoh jabaiñ ha kitei ki wah bad ha kine ki sngi ki paitbah ki la sdang ban sngewthuh, hynrei katei ka um kat pat long kaba khuid bad kaba bit ban dih.
U bah W.
R Kharkrang u la pynshai halor ka phang kumno ban ïada ïa ka mariang bad ki sawdong sawkun da kaba kiar na ka jingbret pathar ïa ki plastic bad kiwei kiwei ki mar kiba la sniew kiba lah ban set kut ïa ki nur um ha ki surok bad ki nala.
Nalor kata u la pynshai ruh ba ha kine ki ar snem ba la dep ha ka por ba u Covid 19 u la wan poi ha ka jylla, ka mariang ka la sdang ban khuid hynrei ha kine ki sngi ka mariang bad ki sawdong saw kun ki la sdang ban jaboh biang.
Nalor kata u bah Kharkrang u la ong ruh ba ha kine ki sngi ki briew ha kylleng ki shnong bad ki jaka ki burom bad ki lehkhuid haduh katta katta ïa ki jaka mane blei, ki jaka kñia, kiba la thaw da u briew hynrei kim nang pat ban ban lehkhuid ïa ki sawdong sawkun bad ka mei mariang kaba la thaw da u Blei.
U la ong ba ka jingpynjaboh ïa ka mariang ka dei ka lynti sha ka jingjah rngai jong ka jaitbynriew.
U la ong ruh ba kam don jingmut ban pyrta ‘ha ri la jong katba mon’ lane ka ri Khasi ka dei ka ri kaba kyrpang lada ngim ñiew kor ïa ka mariang bad ngim sngewsarong ïa la ka jong.
U bah Kharkrang u la kyntu ruh ïa ki paitbah ba kim dei shuh ban thied ïa ki plastic kiba loa khang da ka sorkar.
U la ong ruh ba ha ka jaka ban pyndonkam da ki plastic, ki paitbah ki lah ban pyndonkam noh da ki sla met bad ki pla jaiñ.
U la ong ba naduh mynta ka sngi ka sorkar kam shah shuh ban pyndonkam plastic bad nangne sha khmat, ki bor district kin sa sdang noh ban khynra ïa baroh ki dukan die jingdie bad lada lap ba ki dang pyndonkam plastic kin shah pynshitom.
Jowai, Nailur 20 : Ka ophis jong ka Krishi Vigyan Kendra (KVK) Jaiñtia Hills kala rakhe ïa ka ‘Poshan Abhiyan’ bad pynlong ruh ha jingthung tynrai dieng dang shen ha phyllaw ka KVK Moopun, Wahiajer West Jaintia Hills District.
Hashwa kane la don ka jingïalang ba la pynïaid da u Dr D Pasweth, Senior Scientist and Head, KVK Jaiñtia Hills, uba la ai ruh ki kyntien pdiang sngewbha ïa ki nongrep kiba la poi sha kane ka prokarm bad ula kren ruh shaphang ka Ministry of Women and Child Development shi bynta na ka jingrakhe ba san jong ka Rashtriya Poshan Maah 2022 kaba la sdang naduh ka 1 tarik u September haduh ka 30 tarik u September 2022, kaba long katkum ka thong jong ka sorkar kmie ban rad diengkhong ïa ka jingthngan bad ka jingduna bam.
Shuh shuh ula pyntip ba ïa ka Poshan Abhiyan la plie da u Myntri Rangbah duh ka Ri ha ka 8 tarik u March 2018 ha Jhunjhuna District jong ka jylla Rajasthan bad kane ka Abhiyan kan peit bniah halor ka jingdonkam jong ka bam ka dih jong ki khynnah kynthei (adolescent), ki longkmie ba armet, ka jingbym biang ka bam ïa ki longkmie bad ki khynnah kiba hapoh 6 snem ka rta.
Ula ong ruh ba ka jingthmu jong kane ka Poshan Abhiyan ka long ban ïada ïa ki longkmie bad ki khynnah hapoh 6 snem ba kin lait na ka jingduna ha ka bam ka dih bad ka jingkhia ha ka bor met, kumjuh ka jingduna snam ha kito kiba don ha ka rta kaba 15-49 bad kumjuh ka jingduna palat ka jingkhia jong ki khyllung ba dang kha.
Ka kong Amita Phawa, President jong ka shnong Ledong organization, Wahiajer ha ka jingkren kala batai shaphang ka jingdonkam jong ka kam rep kam riang katkum ka jingtip (experience) kiba kala ïoh.
Ha kane ka sngi la ïoh ruh shibun ki jingbatai ba bniah shaphang ki rukom rep, ka rukom song ïa ki mar rep bad kiwei kiwei de, kiwei de kiba ai jingbatai ki kynthup ïa ka kong A.
Dympep, Subject Matter Specialist (Agril.
Extension) KVK Jaiñtia Hills kaba la batai sha ki longkmie ban donkam ban thung ïa ki jhur ba tei met ha ki phyllaw ïing, Dr.
R.
Suchiang, Subject Matter Specialist (AH & Vety), KVK Jaintia Hills iba la batai halor ka jingdonkam ban bam ïa ka pylleng.
Katba ïa ka jingai jinghikai halor ka ‘bio-fortified crop varieties in nutrition’ la ai da ka kong D Lyngdoh, Programme Assistant (Tech), KVK Jaiñtia Hills.
Na ka liang ki nongrep kiba la poi sha katei ka prokram kila ïoh ka lad ban ïa phylliew jingmut lang na ka bynta ki jingtip ba khambniah, la pynkut ïa ka prokram da kaba sam ruh ïa ki symbai sha baroh ki nongrep kiba la wan ban ïashim bynta.
Khliehriat, Nailur 20 : Namar ka jingwan tuid ka khyndew ktieh sha surok national highway-6 hajan ka tunel ha Sonapur, ka la don ka jingthut khyndiat ha ka leit ka wan ha kaba tang ki kali kiba rit ki iaid bad ki kali heh ki hap ban ieng shwa shi por, kane ka jinghap ka khyndew ka la sdang naduh ka por mynstep kumba 7 baje mynstep bad la lah ban pynkhuid ïa ka khyndew ktieh haduh ka por 3.
45 mynta jan miet.
Kane ka jinghap ka khyndew ktieh ha katei ka jaka ha jan ka tunel ha Sonapur ka dei kaba ju jia man ka por khamtam haba don slap bad ka ju wanrah ruh ïa ka jingthut ha ka leit ka wan jong ki paidbah kiba ju ïaid lyngba na katei ka national highway, hynrei man la ka por da ka jingshim khia ki bor ba dei peit bad ka NHAI la lah ban pynkhuid kloi katba lah ïa ka khyndew bad ki maw kiba hap ha surok.
Nongpoh, Nailur 20 : Da ka jingkmen ki nongïalam ka St.
Michael’s Higher Secondary School Past Pupil’s Association ki la pynpaw ka jingkmen ban tip ba katei ka skul bah kaba long kawei na ka shlem ba ai jingnang jingstad kan kynjoh sha u mawmer ba Hynriewphew snem (Diamond Jubilee) ka jingïaid lynti naduh ba la sui la shor ban pynphriang ïa ka jingnang jingstad ha ka thaiñ Umsning bad ha Ri Bhoi hi baroh kawei.
Ki nongïalam ka St.
Michael’s Higher Secondary School Past Pupils Association ha ka jingïalam u Bah Nicky Kharthangmaw kum u President ha ka sngi Saitjaiñ ki la pynlong ïa ka jingïakynduh lang hapoh katei ka skul na ka bynta ban ïa tai bad ïa mir halor ki jingpynkhreh ban rakhe ïa katei ka jingdap 60 snem ka skul ba ha kane ka sngi la don lang ruh kiwei kiwei ki nongïalam kiba la pynpaw ka jingkmen ba kane ka skul kynjoh sha ka jingïaid lynti ba hynriew phew snem ha kaba dang pynïar shuh shuh ïa ka jingshakri na ka bynta ban ai jingnang jingstad ïa ki khun samla ka dong bad ka thaiñ.
Ka St.
Michael’s Higher Secondary school kan rakhe ïa kane ka jingdap hynriew phewsnem ha ka 30 tarik u Nailur 2022 ha kaba kala don ka jingpynkhreh pynkhrum ban pynlong ïa kane ka sngi kyrpang ba kan long kaba jop bad kaba phuh ba phieng.
Haba kren sha ki lad pathai khubor, u President ka St.
Michael’s Higher Secondary School, Umsning Past Pupil’s Association, u Bah Nicky Kharthangmaw u la ong ba kum ki khynnah skul barim kane ka skul ki dap shisha da ka jingkmen ba kane ka skul ka la kynjoh sha ka jingïaid lynti ba 60 snem bad kum ki nongïalam lane ki khynnah skul barim kim lah khlem da ai burom ba kane ka skul ka la shakri shisha ha kaba kyntiew ïa ka jingnang jingstad hapoh ka thaiñ Umsning bad ha Ri Bhoi hi baroh kawei.
U la ïathuh ruh ba ka Association kala pynkhreh ïaki program ïa kaba la tip kum ka Autumn Fiesta Cum variety show ba kyntup ïaki jingïalehkai bapher bapher naduh jing ïalehkai jong ki khynnah rit, lucky draw bad kiwei kiwei kaba long shi bynta ban ai burom ïa kane ka skul.
Ha kawei ka bynta u la ïathuh ruh ba katei ka Autumn Fiesta cum variety show kan sdang haka 24 tarik Nailur 2022 bad yn pynkut haka 26 tarik Nailur 2022, bad naka liang jong ka Association ka la phah ruh ka jingpyntip ba ïaka tarik ban pynlong ïaka lucky draw kan long haka 26 tarik u Nailur 2022.
Shuh shuh, u la ïathuh ruh ba ka ka jingthmu ka Association ban pynlong ïa katei ka program ka long kum shi bynta ban pynmih pisa naka bynta ban syniang ïaktei ka skul naka bynta ka jingrakhe ïaka Diamond Jubilee.
Shuh shuh, u la bynrap ruh ba ka Association ka khot ka wer ïa baroh ki Past Pupil’s kiba la mih naktei ka shlem ai jingstad ba kynthup naduh ki khun samla bad kiba la Rangbah ba kin wan ban sakhi ha katei ka sngi kyrpang jong ka Skul.
Nongpoh, Nailur 20: Kumba 51 ngut ki nongkyrshan na ka party UDP, Congress bad NPP ha ka sngi Saitjain ki la wan ban pynïasoh sha ka party BJP kum shi bynta ban pynkhreh na ka bynta ka election 2023 na Nongpoh Constituency.
Kine ki nongkyrshan na ka party Congress, UDP bad NPP ki la leit ban pynïasoh sha ka party BJP ha Nongpoh Constituency ha ka jingïalang kaba la long ha ka ophis treikam ka BJP ha Gladden Tower, Nongpoh.
La sakhi lang ruh ha kane ka sngi ba kitei ki nongkyrshan na ka Congress, UDP bad BJP sha ka party BJP da ka jingdon lang ka Kong Marian Maring, kaba dei ka State Secretary ka BJP, u Paralad Toor, State Vice President, ka Nongpoh Mandal President, ka Kong Wanrika Lyngdoh bad kiwei kiwei ki nongïalam ka BJP na Nongpoh Constituency.
Na ka liang ka Kong Marian Maring, kaba dei ka State Secretary ka BJP bad kaba dei ruh ka kyrtong ka BJP na Nongpoh Constituency ka la pdiang burom ïa kitei ki nongkyrshan ka Congress, UDP bad NPP sha ka party BJP bad ka la pynpaw ruh ka jingkmen ba kat dang mih ki sngi ka BJP ha Nongpoh Constituency ka la dang ioh bor da ka jingwan kyrshan kiwei ïa kane ka party.
Nongpoh, Nailur 20: Ka skulbah University of Science and Technology Meghalaya (USTM), hapdeng ka jingiphuh iphieng mynta ka sngi kala lah ban pynkup burom ïa kumba 1305 ngut ki samla pule kiba la pyndep ïaki jingpule bapher bapher na katei ka skul bah ba kynthup ïa 15 ngut ki scholars kiba la pyndep ïaka PhD, 775 ngut kiba la pyndep ïaka Post Graduate degrees bad 515 ngut kiba la pyndep ïaka Undergraduate Degrees.
Ha katei ka sngi la pynkup burom kyrpang ruh ïa u Dr NN Dutta da ka Honorary Doctor of Science (D.
Sc) u ba dei ruh u Founder bad Chancellor jong ka Assam Downtown University, bad kumjuh ïa u Manas Choudhary Editor barim ka Shillong Times bad u Myntri barim ka tnad pule puthi ka jylla Meghalaya da ka Honorary Doctor of Literature (D.
Litt) bala pynkup burom da u Lat ka jylla Meghala u Satya Pal Malik kum u kongsan.
La sakhi ruh ha katei ka sngi da ka jingdonlang u Ma Lakmen Rymbui Myntri ka tnad Pule puthi ka jylla kum u symbud kongsan haka jingdon lang u Mahbubul Hoque, Chancellor ka skulbah USTM, Prof GD Sharma VC USTM, u Dr.
B.
J.
Rao, Vice Chancellor, University of Hyderabad; Dr.
N.
Lokendra Singh, VC Manipur University; Dr.
R.
M.
Pant, VC, Assam University, Silchar; Prof.
Saket Kushwaha, VC, Rajiv Gandhi University, Aunachal Pradesh bad u Dr.
V.
K.
Jain, VC barim ka Tezpur University bad kiwei kiwei ki khraw pyrkhat.
Haba kren ha katei ka sngi naka liang u Lat ka jylla u Satya Pal Malik u la ai ka jingkhublei ba kyrpang ïa baroh ki samla pule kiba la pyndep ïaki jingpule bapher bapher na katei ka skulbah bad khamtam ïaki 2 ngut kiba la shah pynkup burom kyrpang ba kynthup ïa Dr NN Dutta bad u Manash Choudhary halor ka kam kaba ki shakri bad noh synñiang sha ka imlang ka sahlang ha kaba ïadei bad ka thoh ka tar bad ka pule ka puthi.
U la ai ruh ka jingïaroh ïa katei ka skulbah ba dei ka jingiohi jngai jong u Mahbubul Hoque ba katei ka skulbah kala long shisha ka jingkyrkhu ïaki samla pule haka jylla bad kumjuh ka thaiñ Shatei Lam Mihngi, kumba kala dei kawei naki shlem ai jinghikai kaba la paw haka jylla bad shabar bad khmih lynti ba katei ka skulbah kan sei ïaki khlur bad ki khraw pyrkhat ba thymmai ki ban tei ïaka lawei jong ka jylla bad ka ri baroh kawei.
Shillong, Nailur: Namar ka samoi treikam jong baroh ki nongsam mar rashon (Fair Price Shop Dealers) kiba hap hapoh Pynursla Civil Sub Division kan kut noh ha ka 31.
12.
2022, kumta na ka liang ka ophis u Sub Divisional Officer (Supply), Pynursla Civil Sub Division ka khot aplikeshon na ka bynta ban thung thymmai ïa ki nongsam rashon na ka bynta ka snem 2023 haduh u 2027 na ka bynta baroh ki centre kiba hap hapoh ka Pynursla Civil Sub Division.
ïa ki aplikeshon form dei ban ïoh ka jingmynjur lyngba ki rangbah shnong bad da ki Block Development Officer, Pynursla C & RD Block nalor ka jingtah ïa ka stamp kaba T.
25/-.
Kiwei pat ki kot ki sla ba donkam kiba dei ban phah ki kynthup ïa ka ST Certificate lane ka Permanent Resident Certificate ka jylla Meghalaya, EPIC na Meghalaya, Aadhaar Card, Bank Passbook, Mobile Number, artylli ki dur passport size bad ka rai ba la ai da ka Dorbar Shnong bad ka Vigilance Committee kaba la thung na ka bynta ka snem 2023-2027.
Ki nong aplai ki dei ban long ki nongshong shnong ka Meghalaya bad ki dei ruh ban long ki nongshong shnong jong ka centre kaba ki aplai na ka bynta 10 snem bad ki dei ban ïoh ïa ka shithi jingai jingmynjur na ki bor shnong bad ka vigilance committee.
U/Ka ki dei ban long kiba la nang thoh nang tar bad kim dei ban dei ki Rangbah Shnong lane ki Secretary shnong lane ki dkhot jong ka Executive Committee shnong ne centre kaba ki aplai.
ïa ki aplikeshon form lah ban ïoh na ka ophis jong u Sub Divisional Officer (Supply), Pynursla Civil Sub Division, Pynursla ha ki kynta long trei bad ka tarik ba khatduh ban pynpoi ïa ki aplikeshon form ka long ha ka 28 tarik u Risaw 2022.
Khliehriat, Nailur 20: I kong Kyrmenlang Wahlang iba dei i kmie jong u bah Shibor Wahlang, na ka shnong Sutnga, mynta ka sngi i la plie donburom ïa kawei ka jaka sah pyngngad jong ki nongwan jngohkai pyrthei ka Sara’l Adventure Resort kaba don ha shnong Iapmala East Jaiñtia Hills District, ïa kane ka Resort la long trai da i bah Shiborlang Wahlang.
La plie paidbah ïa kane ka resort da kaba pynlong da ka jingiaseng ba kyrpang ha katei ka jaka, kum ka jingsngew nguh ïa u Blei uba la plie ïa ka lad ka lynti ban seng ïa kane ka jaka sahkai pyngngad kaba ithiang, ban kyntiew ïa ka thaiñ, kaba la ker sawdong da ka mariang kaba kup rong jyrngam.
Ha kane ka jingiaseng ba kyrpang la ïa don ryngkat lang ruh ki Tymmenbasan, ki Rangbah Balang na ka Balang Presbyterian Iapmala, balang Lumshken, balang Wah sarang bad balang Suchen, u MDC ka thaiñ u Dr Sanky Shangpung bad kiwei kiwei.
Na ka liang u bah Shibor Wahlang, u la pynpaw ka jingsngew nguh ïa u Blei uba la pynlah ïa u bah pynurlong ïa kane ka Resort kaba itynnad kaba long ruh ka burom ym tang ia ka East Jaiñtia Hills District hynrei ïa ka jylla hi baroh kawei, kumjuh ruh kane ka jingdon kane ka resort kan ïarap ïa ka ïoh kam ïoh jam jong ki briew jong kane ka thaiñ, la ong ruh ba u la jied ban buh ïa kane ka resort ha kane ka jaka namar ka shnong Iapmala ka dei ka shnong kaba itynnad haduh katta katta, kaba kup da ki rong ba jyrngam ha baroh ki sawdong sawkun, ym tang katta ha kane ka shnong ki don bun ki kshaid kiba ithiang kum ka kshaid Lamu bad kiwei kiwei, ka long ruh ka jaka kaba khring bha ïa ki nongjngohkai pyrthei bad ïa ki briew kiba ieid mariang.
