Shillong, Rymphang 21: U Bah Banteidor Lyngdoh, u la pynkhreh ban shah jied biang kum u MLA ka Mawkynrew ha kane ka elekshon MLA 2023 ka ban long ha ka 27 tarik mynta u bnai, u la ong ba ki kam kiba u la trei ha ki san snem ba la dep ki kham kren jam ban ïa ki ktien jong u bad um artatien eiei ba ki paidbah ka Constituency kin dang ka jingshaniah ha u.
Haba kren ha ka jingïalang ïalap elekshon na ka bynta jong u ba la khot pynlong da ka People’s Democratic Front (PDF) Jatah Circle ha shnong Jatah ha ka 20 tarik u Rymphang, 2023, u Bah Banteidor u la ong, “Ki jingkylla ki la wan ha ki san snem ba la dep lyngba ka jingïatreilang bad phi ki paidbah bad ngam don jingartatien ba ma phi hi phin ai biang ha nga ïa ka kam kum u nongïalam jong phi".
Da kaba pynpaw ba ki kam ban kyntiew ïa ka roi ka par naduh ki surok, ki jingkyntiew kyrdan ïa ki jaka sumar, ka jingwanrah ïa ki skhim um bam, ki madan ïalehkai bad kiwei pat, u la ong, “Nga khlem ieh ïa ka Constituency naduh ba phi la pynjop ïa nga bad nga don hajan bad ki paidbah la ka long ka pang ka shitom ne kino kino ki jingdonkam".
Halor kiba ïakhun pyrshah, u la ong ba um don eiei ban ong ïa ki namar ka jingïakhun jong u ka long pyrshah ïa ki jingeh kiba ki paidbah ki ïa kynduh.
“Nga la trei san snem bad phi la bishar kumno ka long ka man jong ka Constituency, ngi la kiew ha bun ki liang bad ai ïa nga ban bteng ka jingshakri ban pyndep ïa ki kam kiba dang sah".
U la ong ba kum u briew ym lah ban biang lut hynrei ki don ki jingduna hangne hangtai bad kiba ïaleh pyrshah ki wad daw wad dong na kum kita namar kim donlad da kumwei pat.
“Baroh ki ong ba nga la leh bha bad kim don lad da kumwei ban kynthoh hynrei ka shong eh ha phi ki nongshong shnong ka Mawkynrew bad ki nongkyrshan ban ai ïa ka rai ha ka 27 tarik", u la ong.
“Ha ki san snem kum u MLA bad kum u Myntri nga la wanrah bun ki kam pynroi la ka long ha ka surok, ki lynti syngkien, ka um bam, ki skul pule, ki lad jingsumar, ki madan ïalehkai, ki jaka ai jinghikai ha liang ka kam rep, ki jingïarap na ka skhim MLA sha ki riewshimet, ki seng samla, ki seng longkmie, ki kynhun tem bad rwai tynrai ha ka thain, ki kynhun ïalehkai, ki kam jngohkai pyrthei bad terter kiwei pat ki kam", u la ong.
U la ong ba ma u bad ka iing naduh ka kurim ki don jingïatreilang bad kloi ki kti ban kner sha ki paidbah nongshong shnong kiba don ha ka jingeh jingjynjar bad ka pang ka shitom.
“Wat hapdeng ka jingpynthut na ka khlam COVID-19 pynban ngam shym la randien ban wanrah ïa ki lad ki lynti ban leh ïa ki kam ban pynmyntoi ïa ki nongshong shnong ka thain", u la ong.
U la ong ba ha ka jingdon jong kum u Myntri ha ka la mynjur pyntreikam ïa ka Sports Policy bad Youth Policy ha ka Jylla ka ban long ka jingmyntoi ïa ki khun samla ka Jylla.
“Nga la shim ïa ka sienjam ba ka Sorkar Jylla kan pynlong ïa ka lympung ïalehkai Meghalaya Games ka bym ju kham pynlong shuh da ki snem bad ka lympung 2nd North Eastern Olympics Games kaba jop", u la ong.
Ha kane ka sngi la wan ban ai jingkren da ki nongkyrshan bad nongïalam ka PDF Zonal Committee Mawkynrew Constituency ba kynthup ïa u Bah Dengbok Kurkalang, u Bah Dikos Lymba, ki nongkitkam ka PDF Central Executive Committee ba kynthup ïa u Bah James Ban Basaïawmoit, u bah Elezar Chyne nalor kiwei pat.
Shillong, Rymphang, 21: “Ka High Level ka dei ka tnat Mining and Geology ba la bat hi da u Myntri Rangbah ka Jylla, ka tnat Transports ba la bat da u Bah Dasakhiatbha Lamare, ka tnat Kam Pohing ba la bat da u Bah Lahkmen Rymbui,"la kynnoh u nongkhaii dewiong u Bah John Frankie Rymbai.
Ha ka jingïakren bad ki lad pathai khubor ha ka sngi Baar, u Bah Rymbai u la pynksan ïa kane ka jingkynnoh katkum ka jubab RTI ba la ïoh pdiang na ka tnat Mining and Geology ka Sorkar Jylla ha ka 4 tarik, Kyllalyngkot, 2023.
U Bah Rymbai u la kynnoh ruh ba ka tnat Mining and Geology ka la pynslem ban ai jubab ïa ka RTI kaba u la pan naduh ka 29 tarik, Nailur, 2022 ha kaba ïadei bad ka jingkylli haduh katno u dewiong ba ka Directorate of Mineral Resources (DMR) ka ladep lilam.
“Ki la pynkheiñ ki kyndon jong ka RTI ba ki dei ban ai jubab hapoh shi bnai bad ki la ai jubab hadien 90 sngi.
Ki la ai jubab ïa nga haduh ka 24 tarik, Nohprah, 2022 katba ïa ka kopi nga dang ïoh haduh ka 4 tarik, Kyllalyngkot, 2023.
Ki leh kumne ba ngan ym ïohlad ban tuklar ïa ka jingpynïaid dewiong ha ka 27tarik, Nohprah, 2022 da ka Challan jong u Reddy Sutnga," la kynnoh u Bah Rymbai.
U la kynnoh shuh shuh ba ka jubab RTI ka la pynpaw ba u nongjop ha ka jingkhliehdor ban thied ïa u dewiong ba la lilam ha baroh kawei ka jylla Meghalaya ki dei kiba donkti bad ka Sorkar ban leh tuh da ka jingkyrkhu jong ka Sorkar bad ki nongtuh saiñpyrthei.
“Haduh 27 tylli ki jingkylli nga la buh hapoh ka tnat Mining and Geology.
Kim lah ban ai ïa ki jubab ba la pan.
Katkum ka Standard Operating Procedure (SOP ba la buh da ka Katakey Committee, ka ong ba dei ban don ïa ki Video Footage haba ki thep dewiong hynrei kine ruh kim don.
Kaei kaba nga khmihlynti ha Umling, ha Ratacherra ha ka ophis treikam jong ka DMR, ki CCTV kim treikam.
Ka shu long tang ka jingpynsyrwa kai ïa ka pisa jong u paidbah.
Kim pyntreikam satia namarba lada ki pyntreikam kin sa ngat ïa lade ha ka jingjynjar," la ong u Bah Rymbai.
U la kynnoh ruh ba ka jingkhaii be-aiñ ïa u dewiong ka dei ka jingtip jong u Myntri Rangbah, ryngkat bad ki Adviser, u Myntri ka tnat Transports ba la bat da u Bah Sniawbhalang Dhar mynshwa bad mynta da u Bah Dasakhiatbha Lamare.
“Na ki sakhi, ngi lap haba ngi bat ïa ki trok bad ka Hynñiewtrep Integrated Territorial Organisation (HITO) ngi lap ba ka pisa ba la lum ka por haduh 1 lak na ka bynta ki trok 14 shaka, 16 shaka kiba kit haduh 60 ton.
Shano ki siew ïa kane ka pisa.
Ki siew ïa kane ka pisa ha Khliehriat sha ki briew jong u MLA ka Khliehriat.
Dei ki briew jong u kiba lum ïa ka pisa," la kynnoh u Bah Rymbai.
“Ha West Khasi Hills u Dominic Myrthong u dei u briew uba don jingïadei bad u Bah Gigur Myrthong.
Haba ngi bat ïa ki trok bad haba ngi tohkit na ki nongniah trok ka Challan ka dei ha ka kyrteng jong u Dominic Myrthong.
Ka jingpynkheiñ ïa ki SOP bad ka bamsap ka dei da ki nongïoh thied dewiong ba la lilam ha baroh kawei ka jylla Meghalaya," la kynnoh shuh shuh u Bah Rymbai.
U la kynnoh ruh ba wat haba pan jubab ïa ki GPS ruh ym shym la ai satia namarba ki trok ki dei kiba shu ïaid be-aiñ naba kim don ïa ka Challan.
“Katkum ka RTI, ka bamsap hapoh ka tnat Mining and Geology bad ha ka tnat Transports ka long ha baroh kawei ka Meghalaya.
Ïa ki kot ki sla la pynbiang da ka tnat bad ki trai shalan ki ïoh ruh ïa ka jingkyrkhu na ki Myntri Sorkar ban ïoh pynïaid be-aiñ.
Ka jingduhnong ka long ïa ki nongtih dewiong kiba rit," ong u Bah Rymbai.
U la ïathuh ruh ba ïa kane ka jingkhaii be-aiñ ïa u dewiong yn sa ïakhun ha Ingbishar nangne shakhmat lada wan kano kano ruh ka Sorkar.
“Ha ka jaka ba kin ïaleh be-ain, ki la dei ban pynurlong kham kloi ïa ka Mining Policy khnang ban ïarap ïa u duk u suk bad ngin da pyndeng syntiew.
Ngi dang donbok ba ka don ka RTI, ki lad pathai khubor bad ka Iingbishar ba ngin ïakhun," ong shuh shuh u Bah Rymbai.
Haba kynnoh ba ka tnat Mining and Geology bad ka tnat Transports kim kwah satia ban pyntreikam ïa ka Mining Policy, u Bah Rymbai u la ong, “lada ki pyntreikam (ïa ka Mining Policy) kin ym ïoh leh be-aiñ shuh kumne.
Ka jinglait ei ka pisa kam duna da ki hajar klur.
Ka Sorkar Jylla ka shim ram da ki hajar klur katba ka la kamai be-aiñ lypa shi hajar klur.
Mano ba khrong pisa na ki trok ki dei ki briew jong ki Myntri Sorkar.
"U la kynnoh ruh ba ka tnat Pulit ruh kam lah satia ban lait na kane ka jingshah kynnoh namarba ïa ka jingïada ha surok la ai hi da ka tnat Pulit.
“Kane ka dei kaba hap ban buh jingkylli namarba ha baroh ki distrik ki trok ki shu ïaid sahuh.
Ka Trok haba ka don Challan ka dei ban ïaid katkum ka SOP.
Haduh mynta u snem 2023, naduh ba la pynmih ïa ka hukum da ka Supreme Court, ym pat ju shah ban kit dewiong palat 12 ton.
Haba ngi bat ïa ki trok bad ka HITO ngi lap ba ki kit ïa u dewiong 60 ton lane 34 ton.
Ka jinglum pisa ka long 1 lak bad 80 hajar.
Lada la ai ïa ki briew jong ki Myntri Sorkar haduh 96 hajar lane 76 hajar ha Khliehriat, ha West Khasi Hill, sa ha Weighbrige kin hap ban siew pisa sa 2 hajar tyngka.
"U la kynnoh ruh ba ha ki Weighbridge ki don beit da ki briew jong ki Myntri Sorkaar kiba peit ïa ki numbar jong ki Trok ym da ki nongtrei jong ka tnat Transports bad ka DMR.
“Nga la ju kylli ïa ki ophisar, ki ong ngin leh kumno Bah John, ngi hap ban shu long tang ki nongpeit kai.
Ki Enforcement ha Ribhoi ruh kim treikam bad ki Inspector ka DMR ruh kim treikam satia ha Weighbridge.
Ki treikam beit da ki briew jong ki Myntri Sorkar ban peit ïa ki nombar kali, lada ym don ki nombar kali ka mut ka shu wan khlem siew pisa.
Haba ngi bishar bniah ngi lap ba ki don jingïadei bad ki briew jong ki Myntri Sorkar," la kynnoh u Bah Rymbai.
“U Bah Prestone Tynsong u ong ba hap ïaid katkum ka Challan hynrei ka don ka Video Footage kaba nga la ring mynta ki trok kiba dang ïaid sahuh wat hapdeng ka jingpyntreikam ïa ka Model Code of Conduct.
Dang ha ka taiew baladep ngi dang kyndang ha Weighbridge ïa ki trok kiba ïaid khlem ka Challan hynrei ynda kylli ki dei ki trok jongki High Level," la kynnoh shuh shuh u Bah Rymbai.
U la kynnoh ruh ba ha Umling, Ribhoi District ka don ka tnat GST kaba talasi GST ïa ki trok kit mar hynrei katba ïa ki trok kit dewiong kim nud satia ban ktah.
“Hato u leh aiu u Commissioner uba peit ïa ka GST Deptt.
ha kane ka jylla Meghalaya.
Mano u Myntri uba peit ïa ka GST hangne ha Meghalaya, hato kine kim ïadon kti lang.
Balei ka ain ka noh shiliang seh," la buh jingkylli u Bah Rymbai.
Shillong, Rymphang 21 : U National President ka National People’s Party (NPP) bad Myntri Rangbah ka Jylla Conrad K Sangma, ha ka sngi ba-ar ula ong ba baroh ki ‘Heh Nongïalam’ jong ki seng sain pyrthei bapher bapher kynthup ka BJP, kiba wan ïalap elekshon ha Jylla, kin sa shu jah rngai hadien ka elekshon MLA ban long la 27tarik Rymphang hynrei ka NPP “kan ïai don ha syndah bad u paidbah ka Jylla Meghalaya".
“Ki Nongïalam jong ki seng sain pyrthei bapher bapher kila ïaid ïalap elekshon mynta ha Jylla bad kila kular ïa ka bneng ka khyndew.
Hynrei kim sngewthuh ïa kaei kaba long ba man ha Meghalaya bad tang namar ka nam ïalap elekshon, kila shu pynmih ïa ki jingkynnoh ba laiphew jait" ong u Conrad.
“Mar ïa kut ka elekshon, baroh kin sa shu jah rngai bad tang ka NPP ka ban ïai don ryngkat bad u paidbah ka Meghalaya" u la ong na ka rynsan ïalap elekshon ha Garobadha, ban pan jingkyrshan ïa u kyrtong Subir Marak, uba mih ïakhun pyrshah ïa u Nongïalam ka TMC Zenith Sangma na Rangsakona constituency.
U Conrad ula ong ba ki paidbah ka Jylla kim don lynti da kumwei pat ban jied bad ka la dei ban por ban ai ka jingshaniah ha ka party (NPP) ka ban ïai don ryngkat beit bad u paidbah ka Jylla.
U Conrad ula pyni ruh ïa ki khubor na ka Whatsapp sha ki paidbah, ba batai ba ka jingmut ba pura jong ka TMC ha ka ktien Garo ka dei ka seng sain pyrthei bym long satia bad ka BJP ka ruh kadei kumjuh katba ka NPP ka dei ka party ba wanrah ïa ki kam pynroi.
“Ki paidbah ka Meghalaya ki la ai ka jingshaniah ha ka NPP.
Ki paidbah kila ïoh ba ka party jong ngi ka ieng beit na ka bynta ka bha ka miat u paidbah.
Ngi la buh ïa ka thong ban pyntyngshain ïa ka Meghalaya bad ngin trei kum ka kynhun ban pynlong ïa ka Meghalaya kaba khlain," ula kular.
Haba pynpaw ba ka Sorkar kala pynthikna ïa ka jingshongsuk bad jinglong jai jai hapoh ka Jylla, ula ong “Ka rai jong u paidbah sha ka NPP ha kane ka elekshon kan pynthikna ïa ka jingïai bteng jong ka jingwan ki kam pynroi ban kyntiew ïa ka Jylla".
U Kyrtong ka NPP na Rangsakona Subir Marak ula pan ïa ka jingkyrshan na ki paidbah ba kin jied ïa u kum u MLA.
Ula ong ba lada ki paidbah ki ai ka rai ban pynjop ïa u, un aiti ïalade sha ka roi ka par jong ka Rangsakona.
Ha kane ka jingïalang, ula kyrpad ruh ïa u Nongïalam ba hakhlieh duh ka NPP ban seng ïa ka College Sorkar ha Garobadha ban kyntiew ïa ka pule ka dangle ha ka thain.
U Subir ula kular ruh ba lada u shah jied, un pyndonkam ïa ka tulop MLA sha ka pule ka dangle jong ki Khynnah hapoh ka Constituency.
Ha kane ka jingïalang, ki nongkyrshan ka NPP kila pynlong ruh ïa ka Bike Rally.
Shillong, Rymphang 21: Mynta ka miet katba dang ïaid ka jingïalang jong u Bah Ardent Basaïawmoit ha Madan Phutbol Laitkor, kawei ka Paro kaba lieh ka la wan her na jrong jong ki paidbah.
Ym don ba ïohi nangno ka wan her kane ka Paro, hynrei ki paidbah kiba don da ki spah ngut ha madan ki la shu ïa peit sha jrong bad u Bah Ardent ruh uba dan kren ha katei ka por, u la sangeh ka jingkren bad peit sha kane ka Paro.
Ka jingïalang kadei ha ka miet kaba don kaba dum badla shu thang pynshai da ka ding elektrik bad u Bah Ardent uba la sngap bad ang peit sha kane ka Paro, u la shu ong “Lah jop beit".
bad ki paidbah ki la risa da ka jingkmen.
Hadien kane ki paidbah kiba la sngap kumba shiphew minit ei ei ia ka jingkren u Bah Ardent, ki la ïapyrta, “lah biang Bah ka jingkrenm, ngi la tip la ka kamram ban leh, tem noh da u Prah ba ngin ïashad noh.
ïa kane ka jingwan her kane ka Paro ba lieh la don ruh kiba ïoh ring video kumba 13 sekhon eiei.
Shillong, Rymphang, 21: U nongïalam jong ka Meghalaya Trinamool Congress u Mukul Sangma ha ka sngi Baar u la sei madan ïa ka jyrsieh bamsap thied jaka ha ka shnong Mawpdang, East Khasi Hills kaba hap hapoh ka New Shillong Township ha kaba la kynnoh ba ka Sorkar ka la thied ïa ka jaka na ki nongkhaii ha ka dor kaba heh ban ïa ka dor die jong ki trai jaka.
Ha ka jingïakren bad ki lad pathai khubor, u Mukul Sangma u la ong ba ki trak khyndew ki la die ïa ka jaka ha ka dor T.
45 shi square feet katba ka Sorkar ka la thied pat ha ka dor T.
85/sqft, kaba lam sha ka jingïapher kaba kot haduh T.
140.
7 klur.
Haba kdew ba kam don satia kano kano ka dor ba la buh ban thied na ka bynta ki jaka shimet, u la ong ba ka Sorkar Jylla ka lah ruh ban thied beit beit na ki trai khyndew bad ïa kane ka donkam ban tohkit mano kita ki nongkhaii.
U Sangma u la kyntu ïa ka Ministry of Home Affairs ba kan tohkit halor kane.
Haba kaba ïadei bad kane, u National Vice President jong ka National People’s party (NPP) u Bah Prestone Tynsong u la kyntait war ïa ka jingkynnoh jong u nongïalam ka TMC u Mukul Sangma ba ka don ka jyrsieh bamsap halor ka kam thied jaka ha Mawpdang, New Shillong Township.
U la pynphai nia kylla ïa kane ka jingkynnoh jong u Dr Mukul da kaba ong ba ka dei ka ka jingleh kutlad jong u Mukul Sangma namarba u la sngewthuh lypa ïa kaei ka ban jia ha kam saiñhima jong u.
“Kam dei ka jyrsieh.
Kumno phi lah ban ong ba ka dei ka jyrsieh? Ka jyrsieh aiu ba u kata kaba u kren? Shuwa ba ka Sorkar kan thied ïa kino kino ki jaka hap ïaid kat kum ka rukom treikam, ki Deputy Commisioner kin hap ban pynshong dor ïa ka dor jong ka jaka nangta sa ka tnat Revenue kan sa leh ïa kaba sah," ong u Bah Prestone.
U la ong ruh ba kane ka jingpynlut jong u Mukul Sangma ïa la ka por ba kordor ban kynnoh kawei hadien kawei ïa ka sorkar ka long ba u la sngewthuh lypa ba un shah rem ha ka elekshon.
U Bah Tynsong u la ong ruh ba u sngewskhem ba kawei ka jingkynnoh hadien kawei pan u Mukul Sangma un ïai pynmih manla ka sngi tad haduh ban da kut ka sngi thep vote.
“Hynrei naduh ka 27 tarik Rymphang, un sa lah ban thiah suk jai namar ka jingthep vote kan kut ha ka por 4:00 baje janmiet," u la ong.
Resubelpara, Rymphang 22 : U National President ka National People’s Party (NPP) Conrad K Sangma ula ong ba ka NPP kala nang khlaiñ ha kine ki san snem katba kiwei pat ki seng saiñ pyrthei kila nang troiñ katba dang ïaid ki sngi, kaba pyni ïa ka jingshaniah jong ki paidbah ïa ka party.
U Conrad ula kren ïa kane na ki rynsan ialap elekshon ha Ri-lum Garo hynne ka sngi Balang.
Watla kiwei ki seng saiñ pyrthei kila pynjur ïa ka jingïalap elekshon da ki jingkawang ktien ïa ka Sorkar MDA ba ïalam da ka NPP, hynrei u Conrad ula kiar na ki jingkawang ktieh kylliang pynban ula ban jur halor ka roi ka par bad ka jingsuk kaba ka Sorkar NPP kala wanrah sha ki paidbah ka Jylla ha kine ki san snem bad buh ruh ïa ka bha ka miat bad jingangnud jong ki paidbah hakhmat eh ban ïa kiei kiei baroh.
U Conrad ula ong “Ka NPP kala nang khlaiñ nang khlaiñ ha kine ki 5 snem bala leit noh katba kiwei pat ki seng saiñ pyrthei ba ïalehkai pyrshah kila nang tlot, kaba pyni ïa ka jingshaniah u paidbah ïa ka party.
Ula ong, dei namar kane, u sngewskhem ba ka NPP kan jop kput ha kane ka elekshon MLA ban wan, kaban ailad ïa ka party ban thaw ïa ka Sorkar ba marwei, kaban urlong tang arsien ha ka histori jong ka Meghalaya nalor ka APHLC kaba jop 32 seat ha ka elekshon 1972.
Hynne ka sngi Balang, u Conrad ula pynleit jingmut ha ki artylli ki constituency ka North Garo Hills-Resubelpara bad Mendipathar ban pan jingkyrshan na ki paidbah ïa u Timothy D Shira kum u kyrtong ka Resubelpara bad u Marthon Sangma na Mendipathar.
Ha madan Daram kaba hap hapoh ka Resubelpara constituency, u Conrad ula kyntu ïa ki paidbah ba kin ïawanlang ha ka ban vote ïa ka party kaba don ka mynsiem ban kitkhiah ïa ka Meghalaya.
“Ha u 2018, ka jinglong jingman ka saiñ pyrthei kala ïapher bha bad kane kala kylla bha mynta.
Kiba bun ki seng saiñ pyrthei ha Meghalaya kila nang tlot ha kine ki san snem katba ka NPP kala nang ïohbor kum ka seng saiñ pyrthei kaba khlaiñ duh ha ka Jylla" ula ong.
U Conrad ula ong ba ka Congress kala khlaiñ bha ha ka thaiñ hynei mynta kala troiñ bha namar ki nongïalam jong ka,kila phet sha ka Trinamool Congress (TMC).
“Mynta ka Congress bad ka TMC kila ïalap elekshon ban pynpawnam ïala ka jong ka party, bad lada peit ïa ka rukom ïakawang ktieh te la itynnad bha" ong u Conrad.
Shillong, Rymphang 22 : U Myntri Rangbahduh ka ri India u Narendra Modi un ïashim bynta haka Road Show haka 24 tarik mynta kum shi bynta ban ïalap elekshon ïaki kyrtong ka Bharatiya Janata Party (BJP)-Meghalaya ki ban ïakhun ha kane ka elekshon ka ban long haka 24 tarik mynta u bnai.
Haba kren sha ki lad pathai khubor, u President ka Meghalaya BJP Bah Ernest Mawrie u la ïathuh ba Modi un wan daka Helicopter lyngba ka Kad Helicopter Upper Shillong haka por 11 baje bad daka kali un wan sha Jhalupara bad nangto un wan sha State Central Library.
U bah Ernest ula ïathuh ba u Modi un wan buh syntiew ruh ha u Mot U Tirot Sing u ba don ha phyllaw State Central Library bad hadien kane un shim bynta haka Road Show shaduh Khyndai Lad ban ai jingkren sha ki paidbah.
“Ka Road Show kan sdang haka por 11:30 mynstep naduh State Central Library shaduh Khyndai Lad bad hangne un ai ka jingkren bad hadien ka jingkren un sa leit phai pat lyngba ka Helicopter ka ba ap lypa ha Upper Shillong" la ong u bah Ernest.
U bah Ernest ula ïathuh ba ka daw ban pynlong ïaka prokram haka por mynstep kadei namar u myntri rangbahduh u Narendra Modi um kwah ba ka jingïalang kan ktah ïa ka leit ka wan jong u paidbah khamtam ki khynnah skul.
Ula ong ba ïaka jingïalang u myntri rangbahduh la pynlong ha Khyndai Lad na mar kadei ka jaka ba pdeng jong ka nongbah Shillong haka ba ki paidbah na ki konstitwensi bapher bapher kum na East Shillong, West Shillong, North Shillong, South Shillong bad na Nongthymmai ki lah ban wan sngap ïaka jingkren u Modi.
“Kane kadei ka sien kaba nyngkong hapoh ka jylla Meghalaya ba u myntri rangbahduh ka Ri u Narendra Modi, un wan shim bynta haka Road Show bad nga kyntu ïa ki paidbah khamtam kiba don ha nongbah Shillong ba kin wan ban ïashim bynta ban sngap ïa ka jingkren jong u myntri rangbahduh ka Ri u Narendra Modi" la ong u bah Ernest.
Shillong, Rymphang 22: Ka Khasi Jaintia Church Leaders Forum (KJCLF) hynne ka sngi Balang, kala kyrpad ïa ki paidbah ka jylla ba kin pyndep hok ïala ka kamram ha ka ban jied ïa ki nongmihkhmat daka jingïatiplem kaba shai bad kaba bha bad ban jied ïa ka Sorkar kaba don ka mynsiem ban shakri na ka bynta ka bha ka miat bad ka lawei ka Jylla.
Ha ka kyrwoh khubor, u Secretary ka KJCLF u Rev Dr EH Kharkongor ula pynpaw “Kum ki nongshong shnong ka Jylla, baroh ngi ïa don bynta lang ha ka shalyntem kaba tyllun shisien san-snem ha kaba don ka jingpynrem bad ka jingïaroh, ki jingainia mar kylliang, ki jingthew jingwoh bad ki jingpyrto ban leh kham bha bad kiwei kiwei de.
ïa ki mat treikam la tyrwa lyngba ki jingkren, ki drama bad hateng hateng ruh ha ki sur jingrwai ba sngewbang watla kaba kham bun hi ka long ha ki jingsawa kawkaw kiba palat ïa ka bor jong ki briew ha shnong ha thaw ban shahskhor".
U Rev Kharkongor ula pynpaw ba don ki jingkren ne jingleh kiba ktah bad pynsngewsih ïa ka jingsngew mynsiem jong ki briew shimet, donkam ban buh jingkylli tyngeh bad bishar bha!“Ki dkhot jong ka Khasi Jaintia Christian Leaders Forum (KJCLF) ki sngew bynniaw shibun eh halor ka jingpyndonkam bakla ïa ka sur jingrwai ba kynja mynsiem “Nga la kut jingmut ban bud i’U Jisu" da uwei u kyrtong bad ka party jong u bad kiwei kiwei de kiba syriem ïa kane.
Kane ka jingleh pharshi ba khlem jingpyrkhat ka buh ïa ki jingkylli halor ka jinglong rangbah jingmut bad ka jingdonburom jong une u kyrtong bad ka party jong u, bad dei ki paidbah ki ban rai" la ong u nongïalam ka KJCLF.
Ka Forum ka kyntu ïa baroh kiba don bynta ha kane ka elekshon ban kiar na kiba kum kine ki jingleh ne jingkren, na ki jingshukor bad ban kiar rai-eh rai-dam ïa ki jingïaleh jubor.
“Ka KJCLF ka khot bad pynshlur ïa ki nongshong shnong ba ha ka sngi thep vote ban pyndonkam thikna ïa la ka jong ka hok ban jied nongmihkhmat da ka jingïatiplem kaba shai bad kaba bha.
Kane ka long da ka jingsngewthuh bad jingtip ba ki paidbah kin jied ïa ka Sorkar bathymmai ka ban aiti hok sha ka jingshakri bad ka lawei jong ki nongshong shnong ha ka Jylla khlem da don kano kano ka jingleh shilliang lane ka jingñiew-kiar ïa kiwei, bad ban pynskhem ïa ka suk ka saiñ ha ka ri" la pynkut ka kyrwoh na u Secretary ka KJCLF.
Jowai, Rymphang 22: U ma Sniawbhalang Dhar ha ka jinglap Election jong u mynta ka sngi ha shnong Namdong-B, West Jaiñtia Hills District ula pynsngew ba hadien jong kane ka Election MLA yn sa plie noh ïa ka Stadium heh hapoh ka shnong Wahiajer bad hangne yn sa paw pyrthei kaei ba ki paidbah ka jylla kin kren na ka bynta ki khun samla kiba don ïa ka sap ïalehkai.
U ma Dhar u ong la shna kyrpang ïa kane ka Stadium na ka bynta ki nongshong shnong baroh bad u kyrmen ba ka jingshadkmen hadien ka jingjop jong u kan long ha katei ka madan kaba la dep mynta la 90 persent ka jingtrei.
Ula ong kiba bun na ki Constituency kila her syrngiew namar ba ka 1-Nartiang kadei kawei na ki Constituency kaba la ïoh shibun ki kam pynroi kila tuid ha kine ki snem ba la dep, ula ong kum ka kyrteng jong ka 1-Nartiang kumta ïa kane ka Constituency yn ïaleh ba kan wan ha ka kyrdan kaba nyngkong tam hapoh ka jylla.
Kum u nongmihkhmat un ïeng na ka bynta ki paidbah bad kane ka long ka nongkylliang ha kaba ki paidbah kila dep ban ai jingkyrshan ïa u, sa shisien u kyntu ïa ki paidbah ba kin jied ïa ki nongmihkhmat da ka jingstad bad ka jingïohi jngai na ka bynta ka lawei.
Ha kaba ïadei bad ka shnong Namdong-B ula pynsngew ba ka dei kawei na ki shnong kaba ai jingkyrshan ba pura ïa u ha kine ki samoi (term) ba la dep, da kaba kyntu ba kim dei ban shah ïalam bakla hynrei kin mih ha ka sngi 27 tarik ban thep beit ïa ka vote ha ka party NPP.
Ha ka liang ki lynti synkieng hapoh kane ka thaiñ Namdong-B ula ong kiba bun hi kila dep lut, wat ïa ka Namdong PHC la dep ban pynkiew kyrdan sha ka CHC, katba ha ka jingïadei kam jong ki paidbah ïaka C&RD Block la dep ban plie ïa ka dang ha kine ki kyndiat bnai ba la dep da u Myntri Rangbah ka jylla.
U kyrmen skhem ha kane ka kynti kaba dei ka sien ba saw ïa u kum u MLA un sa wan ha ka kyrdan ba kham shalor bad ki kam pynroi ruh kin thuid khambun shuh shuh hapoh ka Constituency.
Ha ka juh ka por ula pynthikna ban jop beit ha kane ka Election 2023, katba hapoh ka jylla hi baroh kawei (State Level) u ong ba ka NPP kan jop kumba 32 seat shaneng bad ïa ka sorkar yn thaw hi marwei da ka NPP khlem da don shuh kiba ïasoh, da kaba ai nuksa “yn don shuh kiwei ki khaw ban ïakhlehlang bad yn ïoh tang u khaw saw".
Ula ong dang bun ki kam kiba ula angnud ban pyndep ha kane ka samoi kaba saw, kum u Chairman ka District Regional Boundary Committee ula kren shai ynda ula wan biang ha ka jingjop ïa kane ka jingpynbeit ïa u pud u sam ha ka sien kaba ar yn pyndep noh ïa ki bynta kaba dang sahteng kata ban pynwan ïa kito ki jaka naduh ka Block I & II shapoh ka jylla Meghalaya.
Ha kane ka sngi na ka liang jong ki nongïalam ka NPP Nartiang kila pynthikna ba ki paidbah kiba la wan sha kane ka jingïalang kila poi sha ka 15 hajar tam.
Kiwei de ki kiba ai jingkren ki kynthup ïa u CEM ka JHADC ma T.
Shiwat, ki nongïalam Shnong na Thadmynri, Shiabnai, Moodymmai bad na kiwei de, katba ïa ka jingïalang la pynïaid da u ma D.
S.
War, Waheh Shnong Nangdong-B.
Shillong, Rymphang 22: Hapdeng ka jingjaw ummat, ka jingïam kthang bad ka jingbynnud, ki hajar ngut ki paidbah Sohïong ki la ïeng laiñ ha baroh arliang surok ban pdiang sngewbha ïa ka met u Bah HDR Lyngdoh, uba ki paidbah ki khot ieit beit ïa u, u Maheh.
Ïa ka met u Maheh la pynkit na Shillong sha Sohïong hapdeng ka jingsynran ki Pulit bad ka jingpynshngaiñ lang kiba haïing hasem bad ki nongkyrshan jong u haduh ban da poi ha Sohïong.
Ki paidbah kiba la rah ïa ki lama ka UDP, ki placard kiba don bad ki jingthoh bapher bapher ki la ap lypa naduh shuwa ban rung sha Shnong.
Nangta ki la rah da ka banner kaba don bad ka dur jong u Bah Don, ki la ïaid nakhmat ban ïalam nakhmat haduh ban da poi ka met ha ïing.
Lah ban kdew hangne ba u Bah HDR Lyngdoh, u la khlad noh ha ka 20 tarik mynta u bnai por 6 baje eiei janmiet ha Bethany Hospital na kata ka jingpang kaba la ïathuh da ki Doctor ka Bethany Hospital ka Extensive Anteroseptal Myocardial Infraction ne ka jingpang kaba ktah na u Klongsnam.
Ïa ka met jong u yn tep donburom ha ka Sngi Palei ha por 11 baje mynstep ha u lum jingtep ka Balang Presbyterian Sohïong.
Ha shuwa kane kan don ka jingïalang ha ïing jong u, ha kaba yn don lang ki nongïalam jong ka UDP bad kiwei kiwei.
U Bah HDR Lyngdoh u la jop ïa ka elekshon MLA ha u snem 1988 na ka Seng HSPDP.
U la bat nyngkong kum u Myntri ka tnad Sports bad kiwei kiwei.
Hadien u la rung noh sha ka Congress bad u la long uwei na ki MLA ba rangbah bad Myntri ka sorkar bad bat ruh bun ki tnad ba donkam, kum ka PWD, Home bad kiwei kiwei.
U la long ruh u MDC bad EM ka KHADC.
Ha ka snem 2018 u la shah rem noh ha u Bah Samlin Malngiang jong ka HSPDP.
Ha ka snem kaba ladep u la pynïasoh noh sha ka UDP bad ka Seng ka la jied ïa u ban long kum u kyrtong na ka bynta kane ka elekshon MLA 2023.
Ha kaba ïadei bad ki ban mih pli ha jaka jong u Maheh ban ïakhun ïa ka elekshon na Sohïong ïa kaba yn sa buh tarik da ka Election Commission, ki paidbah ki kwah ba u Pyrsa trai jong u Maheh, u Bah Synsharlang Lyngdoh un long kum u Kyrtong ka UDP.
Shillong, Rymphang 22 : U Nongïalam ka Congress uba dei ruh u MP Lok Sabha u Rahul Gandhi u la ther tyngeh mynta ka sngi ïa ka sorkar MDA ba la ïalam da u Myntri Rangbah duh u Narendra Modi da kaba kynnoh ba kane ka sorkar ka dei kaba shyrkhei tam ka jingbamsap ha ka histori jongka ri India.
U la ai nuksa ïa uwei u heh saipan uba dei u paralok ba ïajan tam bad u Modi u Adani uba la kiew kynsan ka spah jongu tang hapoh shisnem namar na ka kyrdan ba 609 napdeng kiba riewspah tam ha pyrthei tang hapoh shisnem u la kiew sha ka kyrdan Ba Ar.
Une u briew u la pynïaid lut ïa ki kadlieng rud duriaw, kad liengsuiñ, u tei jingtei,u ïoh kontrak ha ka tnad kam ïada ri, u pynïaid hi ïa ka kam khaïi soh apple ha Himachal Pradesh bad la jan man la ki kam khaïi pateng u bat hi tang namar ba u dei u briew jong u Modi.
U Rahul u la ong “ Haba nga buh jingkylli pat ïa u Modi hapoh Parliament halor ka jingïadei jong u bad u Adani u kiar beit ban jubab da kaba u kylli kylla ïa nga balei nga dei na ka jait Gandhi balei ngam ai Nehru".
“ Ngi iakren ia kata ka bamsap ha Meghalaya hynrei nga kwah ban iathuh iaphi ka bamsap kaba shyrkhei tam ka dei ha kane ka sorakr MDA bad ka bym pat ju jia kum kane ka jingbamsap ha ka histori jongka ri India" ong u Rahul.
U la ong shuh shuh “ Haba nga kylli ïa u Modi halor ki jingshisha kumno ba u briew u bym pat shemphang ha ka jingpynïaid ïa ki kad liengsuiñ u Adani u ïoh ban pynïaid ïa ki kad liengsuiñ kiba heh kum ha Mumbai bad kiwei kiwei.
Une u la ïoh ban pynïaid hadien ba kiba pynïaid mynshwa ki la shah nion palat ha ka CBI bad ED.
Udei une uba pynïadei ïa ki kam bar ri bad ka Israel.
Ha man ba u Modi u leit jingleit sha bar ri u ju wanrah jingai sngewbha beit ïa u Adani.
Ha Sri Lanka lei lei u Modi u ïakren ïa u President ka Sri Lanka ba un ai kam kontrak sha u Adani.
Halor kine kiei kiei nga la kylli ïa u Modi kaei ka jingïadei jong u bad u Adani hynrei um treh ban ïathuh.
Kine ki jingkren kim ju mih ha ki lad pathai khubor namar la set kak ïa ki da une u heh spah uba ïadei bad u Myntri Rangbah duh".
“Haba nga kren ha Parliament ym ju ïohi ha ki lad pathai khubor hynrei lada kren u Modi la mih lut ha ki Television ha ki lad pathai khubor katba ki jingkren jong nga kim ju paw ka daw ka long ba la tehlakam ïa ki lad pathai khubor ha kane ka ri da ki ar ne lai ngut ki heh spah kiba ïadei bad u Modi" ong u Rahul.
U la ong mynta ym don lad shuh ban kren ei ei ha ri India bad na kane ka daw la pynlong ïa ka Bharat Jodo Yatra khnang ban ïoh sngew da la ki shkor ïa ka jingud jingnam ki paidbah.
U la ong ba ki don ar tylli ki jingkylli, kawei ka dei ka jingkiew ka jingbym ïoh kam ïoh jam ha ka ri bad kaba long kawei na ki jingeh ha Meghalaya ruh bad kaba ar ka long ka jingkiew dor ki mar ki mata, ka petrol, diesel, gas cylinder bad ter ter.
Kine ki dei ki jingeh bad jingjynjar kiba ka ri ka mad mynta namar la bat bad pynïaid ïa ka spah ka phdew tang da ki ar lai ngut ki briew bad mynta ka BJP ka pynjur sa tang ban pynkharoi ïa ki jingïaumsnam bad thombor ha kylleng ka ri.
Dei halor kine kiei kiei ba ka Congress kan ïeng ban ïaleh na ka bynta ka lawei jongka ri bad ka Jaidbynriew pynkut u Rahul.
Shillong, Rymphang 21 : U National Vice President ka NPP, Bah Prestone Tynsong ba dei ruh u Symbud Myntri Rangbah ka jylla ha ka sngi Balang u la ong ba ha Mawkynrew kito kiba jop na kiwei pat ki party kin ym ïoh jaka satia ha Secretariat namar ka NPP kan thaw hi ïa ka sorkar marwei mynta u snem.
Haba kren ïa kane ha ka jingïalang ïalap elekshon ha Mawlyngot na bynta u kyrtong ka party na Mawkynrew Bah Kansing Lyngshiang, utei u heh ka NPP u la ong ruh, “ Ha ka 02tarik ka NPP kan ïoh 33 – 34 seat bad kata la tikna bha.
Phi ki nong Mawkynrew kaei kaban jia ïa u MLA jongphi lada jia ba phim jied ïa u Bah Kansing, namar uno uba jop na kiwei ki party ngan ïathuh lypa ngin pynshong ïa phi hajrong bos ieh kin ïakob hakhmat jongphi tangba ha Secretariat ngin pynshong ha tnum bad kin ymïoh ban rung wat tang ha khmat jingkhang ruh.
"Nalorkata, u ong ruh ba ki i thamula haduh katta katta ban ïohi ba mynta kijuh ki briew kiba Ïaroh ïa u Conrad bad ïa u kum u Myntri Rangbah bad Symbud Myntri Rangbah naduh u 2018, hynrei mynta pat kynsan kynsan tang shu poi elekshon ki ong ba ki dei kiba sniew bad pynmih ruh ki jingkynthoh ba harukom.
“Mynta pat ki leit sha ki constituency jong ki da kaba ong ka NPP kaba sniew kaba lehbeiñ bad kumne kumtai," u la bynrap biang da kaba ïathuh ruh ba ha kaba sdang jong u 2018 kum ki nongïalam ki bunkam lang ban hikai ïa kitei ki nongïalam na kiwei pat ki party namar don ruh ki bym pat tip kumno wat ban soi ïa ki file ruh.
Utei u nongïalam ka party u ong ruh ba dang shen ki mih ki party kiba ong ba ki kwah ban khyllie syrtap biang ïa ka jingpynbeit pud khlem da kynmaw ba ki ruh ki don mynta lang ha ka por ba ïa rai lang ban pynbeit pudU Bah Prestone u kynnoh ruh ba kine kiei kiei ki mih namar ha ka por ba don ka jingïalang jong ka kynhun Myntri kitei ki ïoh thiah katba shabar pat ki mih ban leit ong ha ki iew ki hat bad hylla kum ki ksew bna-latHa kane ka jingïalang paidbah la ïoh ruh ïa ka jingkren na u kyrtong ka NPP, u Bah Kansing Lynshiang uba la pan ka jingkyrshan jong ki paidbah, bad ha kane ka sngi la u Bah Kansing u la pyni ruh ïa ka jingbun paid, ha kaba da ki spah tylli ki kali bad da ki hajar ngut ki paidbah ki la tuid sha katei ka jingïalang.
Shillong, Rymphang 22: Ryngkat ka jymphong jong u shynrang Khasi bad ki tmaiñ ba samup, u Rahul Gandhi, President barim ka Seng Congress, u la ther tyngeh ïa ka jingleh khla ka Seng BJP ryngkat ka RSS bad ka jingkyrshan pynkhlaiñ ka TMC.
Haba kren ha ka jingïalang paidbah jong ka Congress ha Madan Malki kaba ym da bun briew kumba long ha kiwei ki elekshon haba u Rahul u wan ha Shillong, u MP Ka Lok Sabha, u la ong ba ka BJP mynta ka pynïaid bad teh lakam lut ïa ki bor treikam ha ri India naduh ka Parliament, ka Election Commission, ki Lad pathai khubor bad kiwei kiwei pat ki bor treikam, khnang ban pynurlong tang ïa ki jingangnud bad jingthmu jong ka, ym ka jong kiwei.
“Nga la pynlong ka jingïaid kjat kylleng ki jaka jong ka ri India kumba saw hajar kilometer ne kata ka jingïaid kaba u ong, ka Bharat Jodo Yatra ban ïakynduh ïa ki briew ban sngewthuh ïa ki jingeh jong ki namar ka jingsynshar donbor jong ka BJP bad ka jingkynshoit ka RSS", la ong u Rahul.
Shuh shuh u la ïathuh ha ka sien shong dorbar kaba dang shu dep, u la buh bun ki jingkylli na u Myntri Rangbah Duh halor ka jingkiew spah kynsan kynsan u paralok jong u, u Adani, uba la kiew na ka kyrdan ba 609 sha ka kyrdan ba ar ha ka jingriewspah tam ha ka pyrthei, hynrei u Modi um shym la treh jubab bad u la kylli pynban ïa u rahul balei um jait Nehru.
Kaba kham lyngngoh ka long, la ong u Rahul ba ka jingkren jong u kam shym la mih satia ha ki lad pathai khubor la la ka long ha ki kot khubor, ki Channel ne ki Social Media bad ka daw ka long ba ka sorkar BJP ka la bat lakam lut ïa baroh ki lad pathai khubor ha ri India.
“Kane ka long kaba ma shibun lada ki paidbah kim ïoh lad shuh ban pynpaw paidbah ïa ki jingeh jong ki", la ong u Gandhi.
U la ong ba haba u wan shane, u la phong ïa ka jymphong Khasi namar ba u burom ïa ka riam bad ka kolshor Khasi, ym kum u Modi uba wan shane u riam Khasi hynrei u thombor pat ïa ka Kolshor jong ki Khasi.
Ha kane ka jingkren u Rahul u la ther ruh ïa ka Trinamool Congress da kaba ong ba baroh ki tip bha ïa ka jingtreikam ka TMC ha West Bengal kaba shu wanrah beit da ki kam jingïakulmar bad jingïaumsnam.
U la ong ba ha Goa ka TMC ka la wan ban pynlut pisa ban pynjop ïa ka BJP.
“Ha Meghalaya ruh ka la wan khnang ban pynkhlaiñ ïa ka BJP.
Ki paidbah ki hap ban husiar", la ong u khun jong ka Sonia Gandhi.
U la jer ruh ïa ki kam bamsap jong ka sorkar MDA, da kaba ong ba ka jingkhyllem u tnum pyllun ha ïingdorbar ba dang tei thymmai.
“Nga la kylli ïa ki rangbah Congress nangne la uta u tnum u khyllem hi ne don ba pynkhyllem khnang, namar nga suba ba ki pynkhyllem khnang ban ïoh tei biang da uwei bad ban ïoh bam pisa", la ong u Rahul.
U kdew ruh ïa ka jingbamsap ha ka khaïi dewïong tuh, ka jingdie tuh ïa u khaw reshon sha Assam bad kiwei kiwei de ki kam bamsap, kaba la pynlong duk ïa ki paidbah.
Mendipathar, Rymphang 22 : U National President ka National People’s Party (NPP) Conrad K Sangma hynne ka sngi Balang ula ong ba ka Sorkar ba ïalam da ka NPP ka la lah ban wanrah ïa shibun ki kam pynroi, ka shongsuk shongsaiñ ha Ri-lum Garo bad kala lah ruh ban pynkylla ïa ka na ka jingithuh kum ka “Disturbed Area" (jaka ba jur ki jingumsnam) sha ka jaka ba shongsuk.
U Conrad ula kren ïa kane na ka rynsan ïalap elekshon ha Mendipathar bad ong ba ka Sorkar ba ïalam ka NPP ka lah ban pynkylla ïa ka jingmut jingpyrkhat jong ki paidbah halor ka Ri-lum Garo la ka dei ha ka Jylla ne shabar ka Jylla, khamtam ha ka Sorkar Pdeng.
“Ha kine ki 5 snem, ngi la ïohi ïa shibun ki jingkylla bad ka roi ka par.
Ka Ri-lum Garo kaba ïoh ïa ka nam kum ka jaka ba jur ki kam ïaumsnam bad kam pyntriem hynrei mynta ki jinglong jingman kila kylla lut bad kala kham bha.
Ki briew kila lah ban trei ia ki kam ki jam bad khaïi khlem kano kano ka jingshah pyndik" ong u Conrad.
Haba pan ïa ka jingkyrshan ïa u kyrtong ka NPP na Mendipathar u Marthon Sangma, u Conrad ula ong ba ha Meghalaya, ka sorkar ba ïalam da ka NPP kala shna ïa bun ki surok ha kine ki lai snem haba ïanujor bad ki 30 snem bala leit noh.
Ula ong ba jan kot 200 Km ka surok hapoh ka PMGSY la dep ban shna ha kine ki lai snem bad 3.
5 lak ngut ki briew ha ki jaka nongkyndong kila ïoh ïa ki kor um hala ïing.
U ong ba ka Sorkar India kala ïaroh ïa ka Meghalaya halor ka jinglah ban pyntreikam ïa ki skhim bapher bapher.
Haba ban jur ba ka NPP kum ka Sorkar kala buh hakhmat eh ïa ka jingdonkam u paidbah ban trei ruh da ka mynsiem ban ïakit ïabah lem para mynsiem briew, ula ong “Kum ka Sorkar, ngi la khot ïakren ïa ki kynhun bapher bapher ban ïapynbeit ïa ki jingeh ba ki don bad ngim ju pyndonkam ïa ka bor ban weng ïa ki jingeh jingwit".
Ula pynpaw ruh ba ki paidbah ka Jylla kila kut jingmut ban kyrshan ïa ka NPP namar ki la ïohi ba kumno ka NPP ka treikam ha ka ban weng ïa ki jingeh jong ki paidbah.
“Ngim ju pyntieng ïa ki paidbah da ka suloi.
Ngi ngeit ha ka nongrim ban sngap lem ïa ki jingeh jong ki paidbah" ula ong.
Shillong, Rymphang 22 : Ka Chairperson jongka All India Trinamool Congress (AITC) ka Mamata Banerjee hynne ka sngi Balang, ka la ong ba ka seng BJP bad Congress kin ym lah ban long paralok bad ki paidbah jong ka jylla Meghalaya.
Haba ai jingkren haka rynsan ïalap elekshon ha Rajabala, ka Mamata Banerjee kala ong, “Ka BJP bad Congress kiba na Delhi kin ym lah ban long ki paralok ki jong phi.
Ki la don ha ka bor la bun snem hynrei kim shym la lah wat ban shna tang ïa ki surok ha Meghalaya".
“Ka Trinamool Congress ka dei ka seng kaba trei na ka bynta ki paidbah kumta dei ban pynkylla noh ïa kane ka sorkar kaba la don haka bor ha kine ki 5 snem kiba la dep.
Kane ka sorkar kam shym la leh eiei, ym don Medical College, ym don ïa ki surok kiba paka, ym shym la kyntiew ïaki jaka ai jingsumar bad kam shym la don kino kino ki kam pynroi hynrei tang ki jyrsieh bamsap" kala bynrap.
Ka Mamata kala ther ïaka seng Congress ka bym shym lah ha kaban pyndep ïala ka kamram kum ka seng kaba don ha ka Liang Pyrshah.
“Ka Congress ka pan ïa ka vote na ki paidbah hynrei shaei ka buh ïala ka hok jong ka jingïatiplem? Nga lah don haka seng Congress hynrei kila beh noh ïa nga na ka seng.
Ngi ïakhun ïaka thma pyrshah ïaka BJP hynrei man la ka sngi ka BJP ka wan tied ïa ka jingkhang ka jong ngi da ki Enforcement Department bad CBI" ong ka Nongïalam ka AITC.
Kala kyntu ïa ki paidbah ka jylla ba kin jied ïa u nongïalam uba napoh ka jylla hi ym da kiba nabar ka jylla.
“Kiba nabar ki kwah ban synshar hangne ban thombor ïa phi lyngba ka NRC, CAA, kuli bad ki kam jyrsieh, wat ym ailad ïa kane.
ïa ka Meghalaya dei ban pynïaid hi da ka Meghalaya ym da ka Guwahati ne Delhi.
Ngi ruh ngin ym pynïaid ïa kane ka jylla na Bengal.
Ngi dei ki paralok ki jong phi bad ngin ïarap ïa phi ïa kaei kaei kaba phi donkam" ong ka Mamata.
Kane ka Nongïalam ka AITC ka la ong “Ka jinglong tynrai ka jong ngi, ka long ba ngi dei ki briew bad ngi ieid para briew.
Ngi burom ïa baroh ki jait niam.
Nga ngeit ba ka kamram kaba hakhmat eh ka jong nga kadei ban don ryngkat bad ki paidbah.
Kam don kano kano ka niam kaban heh ban ïa ka niam jong ki para briew bad ban ïeng ryngkat bad ki paidbah".
Ka Mamata kala kyntu ïa ki paidbah ba kin pynjop ïaka TMC ha Meghalaya namar kan dei kane ka seng kaban weng ïa ka seng BJP naka jingsynshar ha Delhi ha kine ki sngi ban wan, kumta ki paidbah ki dei ban jied ïaka TMC khnang ba kan lah ban pynrem ïaka BJP ha ka elekshon kaban sa long ha u 2024.
Katba u National General Secretary ka AITC u Abhishek Banerjee ula pynthikna ba lada ka TMC ka wan ha ka bor kan pyntreikam ïaka WE Card scheme hapoh shi bnai ba ka wan ha ka bor ha kaba baroh ki kynthei ha man la ki longïing kin ïoh T.
1,000 shi bnai ha ka Bank Account ki jongki.
Shillong, ïaïong, 07: Ka IIM Shillong PGP Batch jong u snem 2021-23, ka la ïoh ïa ka CTC kaba heh tam kaba long 71.
30 LPA kaba la wanrah ïa ka jingkiew 16.
70% ka Average CTC jong ka 26.
96 LPA, kaba ju long ka daw kaba buh ïa ka kum kawei na ki jaka ai jinghikai ba biang tam.
Ha kaba ïadei bad ki placement na ka bynta u snem 2021-23, kane ka jaka pule ka la ïoh mad ïa ka jingjop kaba khraw.
Ki 238 ngut ki samla pule ki la ïoh jingtyrwa kam na 63 ngut ki nongwad nongtrei ha ki kam bapher bapher kiba kynthup Consulting & Strategy, Finance, General Management, Human Resources & Operations, IT & Analytics, bad Sales & Marketing.
Kane ka klas ka don 45% ki samla pule kynthei bad 55% ki samla pule shynrang.
Ka la don ka jingkiew ha ki placement ne ki jingïoh kam ha baroh ki bynta.
Ka CTC kaba 26.
09 LPA ka la pynlong ïa ka IIM Shillong kum kawei na ki jaka pule kaba khring bha ïa ki samla pule.
20% ki samla pule kiba don ha ki kyrdan shakhmat ki la ïoh ïa ka CTC kaba 35.
35 LPA bad ki 50% kiba shakhmat ki ïoh 30.
82 LPA.
Ki nongwad nongtrei kiba pawnam ki long na ka AB InBev, Aditya Birla Capital, Axis Bank, Bain & Company, Capgemini, Cipla, Deloitte USI, EY, Goldman Sachs, HSBC Bank, IBM, Infosys Consulting, ITC, Jio Platforms, JP Morgan Chase & Co.
, Mahindra Logistics, Microsoft, Nomura Investment Bank, Pidilite Industries, StateStreet, Tata AIG, TATA Steel, Titan, TresVista bad WNS kiba la wan ïashim bynta ha ka IIM Shillong placements.
Kane ka thup jong ki samla pule ka la pdiang ruh ïa ki nongtyrwa kam ba thymmai kum ka Adani Group, Berger Paints, Everest Group, EXL, Godrej Consumer Products Ltd.
, Larsen & Toubro, LatentView Analytics, Licious, Manyawar, McKinsey & Company, Merilytics, Qwixpert, Uber bad VIP Industries.
Ki Consulting & Strategy ki dei kiba ïaid iew bha bad ki don ka bynta kaba 35% jong baroh ki jingtyrwa kam.
Bain & Company, Capgemini, Deloitte USI, EY, IBM, Infosys Consulting, WNS Global, Avalon Consulting, Everest Group, McKinsey & Company and Qwixpert ki dei ki kynhun kiba tyrwa bun tam ki kam.
20% jong kito kiba ïashim bynta ki la ïoh jingtyrwa kam ha ki kam pisa pilain bad ka Axis Bank, D.
E.
Shaw, Goldman Sachs, HDFC Bank, HSBC, ICICI Bank, JP Morgan Chase & Co.
, Nomura Investment bad TresVista ki dei kiba tyrwa bun tam ki kam.
Ki kam Sales & Marketing ki don 17% ka jingtyrwa kam na ka Affinity, Atomberg, Capgemini, Cipla, ITC, Pidilite Industries, TATA Steel, bad Titan kiba la bteng ban thung kam ïa shibun ki samla.
Ka Berger Paints, Godrej Consumer Products Ltd.
, Licious, Manyawar and Metalbook ki dei ki nongtyrwa kam kiba la wan nyngkong sha ka IIM Shillong placements.
Ha ki kam IT & Analytics la don ka jingïashim bynta na ka Amagi, Axis Bank, Baker Hughes, Capgemini, CarWale, Jio Platforms, Microsoft bad Tiger Analytics.
Kine ki kam ki don ka bynta kaba 16% jong ki nongïashim bynta ha kaba ka Accuvate Software, EXL, LatentView Analytics, Merilytics, Mphasis bad ShopUp ki la ïatrei lang bad kane ka jaka pule ha ka sien kaba nyngkong.
Ki General Management ki la kham bun ka jingïashim bynta ha kaba la don ki nongtyrwa kam na AB InBev, Adani Group, Aditya Birla Capital, JSW Steel, State Street and Tata AIG General Insurance, kaba long 7% ka jingai kam mynta u snem.
Ha ki kam Human Resources & Operations la don ka jingïashim bynta na ki kompani kum ka AU Small Finance Bank Ltd.
, Cipla, D.
E.
Shaw, Larsen & Toubro, TATA Steel, Uber bad WNS Global, kiba don ka bynta kaba 6% jong ka jingthep kam mynta u snem.
Kane ka jaka pule ka la ïoh ïa ka jingdawa ha ki kam consulting, marketing, bad pisa pilain.
Ki kynhun ki la tyrwa kam management consulting, strategy consulting, bad operations consulting, katba ki kam BFSI ki la thung kam ha ki kam investment banking, corporate banking, bad wealth management.
Ki kam e-commerce bad technology ki la thung kam ha ki kam product management, business development, bad marketing.
Ka CTC kaba heh tam kaba la tyrwa ka long 71.
3 LPA, ha kaba ki kam Consulting & Strategy and Finance ki la ïoh ïa ka CTC kaba heh tam kaba long 41.
0 LPA.
Kine ki jingthung kam ki pyni ïa ka kyrdan jong kane ka jaka pule ba ka jingtbit jong ki samla pule.
Ka jingjop ka IIM Shillong ha kane ka samoi thung kam jong u 2021-23 ka dei ka jingpynshisha ïa ka jingpeit bniah kane ka jaka pule ban ai ka jinghikai kaba bha ïa ki samla pule.
Ka jingpeit bniah kane ka jaka pule ban ai ka jinghikai kaba pura bad ka jingkyntiew ïa ka jingwad ïa kaba bha tam ka la ïarap ïa ki samla pule ba kin ïoh ïa ki kam kiba bha na ki nongai kam kiba heh tam.
Shillong, Ïaïong, 07: Uwei u riew trei mon sngewbha u Tennydard M Marak u la ujor FIR pyrshah ïa u Myntri sorkar bad u MLA ka Williamnagar u Marcuise N Marak halor ka jingkynnoh ba u pynkheiñ ïa ka Model Code of Condunct ha ka por Election.
ïa kane ka ejahar la ujor sha Williamnagar Police Station, East Garo Hills.
U Tennydard u la ai ruh ka jingujor sha u Chief Election Commissioner ka India ha ka 23 tarik Lber ryngkat ka kopi ba la phah sha u Myntri Rangbah duhka ri,u Myntri kam pohïing bad kumjuh ruh sha u Chairman ka NEDA.
Ha katei ka jingujor u la kyrpad ba kitei ki bor kin shim khia ban pyndam noh ïa ka jinglong MLA u Marcuise namar u lehthok leh shukor ha ka por election bad ban pynlong election noh da kawei.
Ha ka ejahar la kynnoh ba u Marcuise u la sam ïa ka Report Card treikam jongu naduh u snem 2018-2022 ha ka por ba u leit ïalap eelction.
ïa kitei ki report card ba u la sam la shon ruh da u Jesubell Ch Marak Block Secretary ka NPP ha ka 3 tarik Rymphang katba ka Model Code of Conduct ka la treikam naduh ba ka Election Commission ka la pynbna ïa ka election ha ka jylla ha ka 18 tarik Kyllalyngkot.
Kumta halor kane ka nongrim la dawa ban pynduh ïa ka jinglong MLA u Marcuise bad pynlong da kawei ka election.
U la ong ba u Marcuise ym dei tangba u thok ban pynbiej ïa ki padbah hynrei u la pynkheiñ ruh ïa ki kyndon ain.
Nalor kata katei ka report card ruh ka long kaba thok bad shukor.
U la kynnoh ba ka jingpynmih ha ka report card bad ka kam kam ïahap satia namar ki kam ki dei ki bym pat dep suda ne kiba ym don ei ei ruh.
Shillong, Ïaïong, 07: Ki shipai BSF kiba la ïoh jingtip kaba bniah, ha ka sngi Balang ki la ïohkem arngut ki mynder ri na ka ri Bangladesh ïa kiba la tip kyrteng kum u Rahul Amin (37 snem) uba sah ha Sylhet bad u Md.
Abdul Kasim (36 snem) uba sah ha Sunamganj District hajan ka jingkieng Dawki kaba don markhap bad ka West Jaiñtia Hills.
Hadien ba la ujor ejahar, ïa kine ki arngut la aiti noh sha ki Pulit jong ka Dawki Police Station ban leh ïa kaba donkam.
Kine ki arngut ki la rung beaiñ shapoh u pud u sam jong ka ri India da ka jingthmu ban shong duh ha ri India bad ban ïarap ïa kiwei pat parajait mynder ri na ka ri Bangladesh ban pynrung be-aiñ sha ri India.
Katkum ka jingphla jong u Rahul Amin, u la leit sha Guwahati ban leit shaw ïa ki 3 ngut ki mynder ri Bangladeshi kiba dang wan phai na Jammu & Kashmir da ka Train.
Da kane ka jingïoh jingtip, ki shipai BSF ki la pyntip sha ka GRP Guwahati bad ïa ki lai ngut ki mynder ri na ka ri Bangladesh la bat noh ha Guwahati Railway Station.
Ha kawei pat ka liang, ki shipai BSF jong ka 172 Battalion kiba la ïoh ïa ka jingtip kaba bniah ha ka sngi Baar ki la ïoh kurup ïa kawei ka trok kaba kit ïa u kwai uba shongdor haduh T.
1.
12 klur na ka thaiñ Umkiang, East Jaiñtia Hills District.
Da ka jingphla jong u nongniah la lap ksai ba ïa u kwai ba la wanrah na ka ri Myanmar la thmu ban pynpoi sha Barpeta na Silchar, Assam.
Hadien ba la ujor ejahar ïa u nongñiah bad ïa u kwai ba la ïoh kurup la aiti noh sha ki Pulit jong ka Umkiang Police Station ban pyndep ïa ki jingdonkam katkum ka aiñ.
Kane ka dei ka sien kaba lai ban ïoh kurup bun bha u kwai na kane kajuh ka jaka.
Ha kawei pat ka jingpynap shrip, ki shipai BSF jong ka 4th Battalion, Meghalaya ki la ïoh kurup ïa ki jaiñ Sarees kiba shongdor haduh T.
13 lak na khappud jong ka Muktapur, West Jaiñtia Hills, ïa kiba la thmu ban shalan be-aiñ sha ka ri Bangladesh.
Ïa kine ki jaiñ ba la ïoh kurup la aiti noh sha ka ophis Custom Dawki ban leh ïa kaba donkam.
Shillong, Ïaiong 07 : Ka BJP Meghalaya ha ka sngi Palei ka la rakhe ïa ka jingdap 44 snem ka jingseng ïa ka (Foundation Day) ha ka jingïalang kaba long ha ophis treikam jong ka party ha kylleng ki bynta jong ka rilum Khasi, Jaiñtia bad ruh ha rilum Garo.
Kum shi bynta jong katei ka jingrakhe, la kyntiew ruh ïa ki lama jong ka party ha ka ophis treikam jong ka party ha ka nongbah da u President ka BJP Meghalaya, u Bah Ernest Mawrie ryngkat ka jingdonlang ki nongkitkam jong ka party.
Ha kane ka jingïalang la kynmaw burom ruh ïa ki nongseng jong ka party, Dr.
Shyama Prasad Mukherjee bad Pandit Deen Dayal Upadhya ba la bud pat sa ka live video na u Myntri Rangbahduh ka Ri, u Narendra Modi bad President ka BJP ha ka ri, u JP Nadda.
Kum shi bynta ka jingrakhe, ka BJP ka la pynlong ruh ia ka Sewa Hi Saptah, ka prokram ba shi taiew pura kaba sdang naduh hynne ka sngi haduh ka 14tarik u Ïaiong kaba dei ka lyngkhuh sngi kha jong u Baba Saheb Ambedkar.
Nalor ka jingkren jong u JP Nadda la ïoh ruh ïa ka jingkren na u PM Modi uba la kynmaw burom ïa ki nongseng jong ka party kiba la ïohi jngai bad aiti lut ïalade na bynta ban kyntiew ïa ka party.
Ha kajuh ka por u la ai khublei ruh ïa baroh ki nongkitkam jong ka party.
Shillong, Iaiong 7 : Ka sorkar jylla ka la thung ïa u James P.
K Sangma kum u Chairman ka Meghalaya Industrial Development Corporation.
U James K Sangma u la shah rem noh ha ka election MLA ba la dep na Dadenggre ha u kyrtong ka TMC u Rupa Marak.
Shillong, Ïaiong 07 : Ka Alumni Association Seng Khasi College (AASKC), kan pynlong ïa ka jingïalang ha ka 15tarik mynta u bnai ha ka por 12:00 baje mynsngi na ka bynta ban ïa kren ia ki kam ba ïadei bad bad ka College.
Katkkum ka kyrwoh ba la phah da u Bah Commander Shangpliang, Publicity Secretary la ong ruh ba na ka liang ka Association ki khot ruh ïa baroh ki samla pule barim kiba pyndep ïa ka jingpule na katei ka college ba kin wan lang ha katei ka sngi khnang ba ka jingthmu ban pynlong ïa ka mini fete ha ka 21tarik Ïaiong bad kiwei kiwei ki kam ba ïadei bad ka Association kin longkiba ïaid beit iaid ryntih.
khubor ba la phah da u bah Commander Shangpliang.
Shillong, Ïaïong, 07: Ka tnad pule puthi jong ka sorkar jylla mynta kala pynkhreh ban thung biang da ki nonghikai kontrak ha ki skul sorkar kiba ym pat don nonghikai haduh mynta.
Katkum ka shithi ba la phah da ka Deputy Director of School Education & Literacy, ka Ruby Z.
Das sha ki Sub Divisional School Education Officer bapher bapher jong ka jylla, la ong ba ka sorkar ka thmu ban thung nonghikai kontrak ha ki skul Lower Primary na ka bynta 59 sngi.
Halor kane ka bynta na liang ka Deputy Director ka la bthah ïa ki SDSEO ba kin phah ïa ki jingtyrwa jong ki bad ban phah tang ïa ki kyrteng jong kito kiba la pyndep ïa ka MTET bad kan dei beit thik na ka bynta ki post kiba lait.
Lah ban kdew hangne ba dang shen u Myntri ka tnad pule puthi jong ka sorkar jylla u Rakkam Sangma u la ïathuh hapoh ka Ïingdorbar Thawaiñ ba ki don kumba 1,219  tylli ki post kiba thylli ha ki skul sorkar ha kaba 1002 ki dei ha ki skul Lower Primary, 41 tylli ha ki  Upper Primary, 125 tylli ha ki Secondary bad 51 tylli pat ha ki kyrdan Higher Secondary.
Ha ki skul SSA ki don 420 ki post nonghikai  kiba thylli ha kaba 102 tylli ka dei ha ki skul  Lower Primary, 292 tylli ha ki skul Upper Primary bad  26 tylli pat jong ki skul secondary," pyntip u Myntri.
U la ïathuh ba na ka liang ka sorkar ka la phah ïa 1002 ngut ki nonghikai shipor katbga ym pat lah ban pyndap da ki nonghikai ba pura.
U Rakkam u la ïathuh ba ka jingslem ban thung nonghikai ha kitei ki skul ka dei na ka daw ka jingbthah ka High Court ban pyntreikam ïa ka Roster ha ka jingthepkam ha baroh ki tnat sorkar.
“Na ka liang ka tnat ka la ïaid sha khmat ban thungkam ha kine ki skul bad ngi kyrmen ba ha kine ki khyndiat sngi ban wan kan urlong noh," u la ong.
U Myntri u la pyntip ruh ba ki don 45 tylli ki skul SSA ba dei jong ka Lower Primary kiba ka jingdon khynnah ka dei tang hapoh 10 ngut bad ki don haduh 62 tylli pat ki dei jong ki kyrdan Upper Primary bad u la ïathuh ruh ba ki don katto katne tylli ki skul ba ym don khynnah skul eiei ruh, ïa kane u Myntri u la ïathuh haba jubab ïa ka jingkylli u MLA ka Liang Pyrshah na Mawhati Constituency u Bah Charles Marngar.
Lah ban kdew hangne ruh ba ha ka snem baladep, ka la don ka jingïakhih na ki nonghikai skul kontrak kiba la shah weng kam ha ka sorkar MDA -I, ha kaba ki don kiba la hikai la bun bun snem ruh.
Kane ka jingshah weng kam jong ki, ka la pynlong ïa kiba bun ban pynlong ka jingïakhih bad don ruh kiba la thiah miet ha surok.
Nangta ki don ruh kiba la aiti syndon ïa ki kot ki sla jong ki sha ka sorkar namar ba kim sngew myntoi shuh haba kim ïoh kam ïoh jam shuh.
Na ka liang ka sorkar ruh ka la pyneh beit triang ha katei ka por da kaba kren shai ba kam lah shuh ban thungkam biang ïa ki.
Shillong, Iaiong 06: U Bah Banteidor Lyngdoh, MLA ka Mawkynrew Constituency bad Adviser ka tnad kam rep ka Sorkar Jylla, u la ban jur ba ka jingleh khuid, ka koit ka khiah bad ki kam ïalehkai ki long kum ki lai tylli ki mawbyrsiew ban kyntiew ïa ka jingim briew.
ïa kane u Bah Banteidor u la kren ha ka jingïalang ïalap pynsngewthuh halor kitei ki lai tylli ki bynta ba kongsan ba la khot pynlong da ka Thynroit Village Teachers Welfare Committee myn ha ka taïew ba la dep ha shnong Thynroit.
“Ngi donkam ban sngewthuh bha ba kine lai tylli ki bynta ki dei kiba kongsan khamtam ïa ki khun samla pule kiba long ka lawei ha ka imlang sahlang", la ong u Bah Banteidor da kaba ai khublei ïa katei ka Committee kaba dei da ka jingïatreilang ki nongshong bad nonghikai lem ki nongïalam shnong.
U la ong ba ki nonghikai lem ki kmie ki kpa kumjuh ki nongïalam ki shnong ki la pyni ïa ka nuksa kumno ban saiñdur ïa ka imlang sahlang kaba khuid, kaba koit kaba khiah bad kaba ki samla hi ki shim ïa ki kam ïalehkai kum ki lad ban pynjanai ïa ka jingim jong ki.
Ha kane ka sngi, u Bah Eugeneson Lyngdoh, nongïalehkai phutbol barim ka Ri India u la ai ki symboh jingpyrkhat ban ai mynsiem ïa ki samla ha ki kam ïalehkai.
“Ka kam ïalehkai ka wanrah ka jinglong ryntih bad ka jingïoh ïa ka met kaba koit kaba shait nalor ka jingleh khuid bad ka jingsumar", la ong u Bah Eugeneson uba la long teng ruh u MLA na Mawphlang Constituency.
Na ka liang u Bah G Dhar, BDO Mawkynrew Block u la ai ka jingïaroh ïa ka jingïatreilang hapdeng ki nonghikai bad nongshong shnong ban wanrah ïa kum kine ki prokram ki ban ai jingmyntoi ïa ki paidbah.
Halor ka khuid ka suba khamtam ïa ka mei mariang la wan ban ai jingkren da u Bah Melancius Nongrum, Block Coordinator, Swaach Bharat Mission (G) katba halor ka koit ka khiah pat la ai jingpynshai da u Dr AK Nongbri, Dr Incharge ka Jongksha PHC.
Ha kane ka sngi la wan ruh ban ïa donlang da ki khynnah ïalehkai Sports kiba la wanrah nam rah burom ïa ka Jylla na ki lympung ïalehkai bapher bapher kiba la pyni ruh ïa ki rukom ïalehkai jong ki ba kynthup ïa u Babit Kharsahnoh, Pynnehbor Mylliemngap, Jeffrey John Nongdhar, Blaseibok Kharbuli, Emdor Blah, Teibok Marbaniang, Rishotskhem Marboh bad Nehbor Mawthoh.
Nalor ki nongïalam shnong ba kynthup ïa u Bah Harkin Warjri, Sordar, kiwei kiba la ïa donlang ki kynthup ïa u Bah Bankor Kurkalang, Chairman ka Committee, ki nongkitkam, ki khynnah skul lem ki nonghikai na ki skul bapher bapher kane shnong bad kiwei pat kiba la pynlong ka jingpynkhuid ïa ki sawdong sawkun kane ka shnong ha ka por step jong kane sngi.
Shillong, Iaiong 7 : Ki pulit ka Madanrting Police Station ki la lap ïa ka metiap jong uwei u samla lud uba dang 23 snem ka rta na khlaw Demthring ha ka 6 tarik mynta u bnai.
Une u samla lud u dei uba kyrteng u Raphel Lynrahbad sah ha Nongrim Hills, Shillong.
Ki pulit kim pat lah ban tip ïa ka daw jongka jingiap namar ki dang ap ïa ka kaiphod post mortem.
Hynrei la ïathuh ha ka por ba ki lap ia ka metiap ki i phylla bha namar ba don u biri ha shyntur jongu bad ha madan pat ki lap sa ïa u thyrnia.
Kumta ki pulit kim pat lah ban ong ha kano ka rukom une u samla lud u iap tangba ka jingtohkit ka dang ïaid ban lap bad no u ïadon lang ha katei ka miet 6 tarik.
Shillong, Iaiong 7 : Ki nongïalam jongka Womens’ Trading Organisation (WTO) West Garo Hills, Tura ki la leit ai da ka dorkhast sha u CEM ka GHADC ha ka Sngi Balang ha kaba ki la dawa ban khang lad ïa ka jingwan rung ki mar beaiñ sha ri lum Garo bad kumjuh ruh ban pynsangeh ïa ka jinglum khajna beaiñ na ki nongkhaïi Garo.
Kat kum ka aiñ ba la pyntreikam da ka GHADC la kren shai ba ym bit ban shah ïa kiwei ki jaidbynriew ban pynïaid ïa ka Wholesale ha ri lum Garo hynrei ka WTO ka la lap ba ka GHADC ka ai licence pynban ïakiwei ki jaidbynriew ban pynïaid wholesale ha ri lum Garo khlem da bud ïa ki kyndon aiñ Section 3 jongka Garo Hills Regulation No of 1958.
The Garo Hills District (Trading by Non Tribals Regulation 1957 bad pyrshah ruh ïa ka section 13 jongka Garo Hills District (Trading by Non Tribal) (Fouth Amendment) Regulation Act 1980.
Kine baorh ki jingleh beaiñ ka la ktah ïa ki nongkhaïi Garo bad ka WTO ka dawa ban peitngor ïa ka jingai licence Wholesale ïa kiwei ki jaidbynriew.
Kumjuh ruh kane ka ktah ruh ïa kiwei ki jaidbynriew kiba pynpoi tiar bun bah sha ki trai ri Garo kiba pynïaid kum ki Wholesaler ne Retailer.
Ka WTO ka kyrpad ban pyrkhingbha ïa kane bad ban ym ai licence wholesale shuh ïaki bar jylla.
Ka WTO ka dawa ruh ban ym pyntreikam ïa ki aiñ ba thymmai ban khanglad ïaki bar jylla ban leh ïaki kam khaïi ha ri lum Garo hynrei ban pyntreikam beit da ki aiñ kiba la don lypa.
Shillong, Ïaïong, 07: Ka Khasi Hills Autonomous District Council (KHADC) ka la mana ïa ki khlieh Nongsynshar Shnong, Hima bad Elaka ba kim dei ban ai syrnot sha kino kino ki nongshong shnong na ka bynta ban pynkylla ïa ka jait Khasi lane ban shim jait na kano kano ka kur Khasi khlem da bud katkum ki kyndon jong ka Section 3 bad Section 12 jong ka Khasi Hills Autonomous District (Khasi Lineage) Act, 1997.
Ha ka jingpynbna ba la pynmih lyngba u Secretary jong ka Khasi Hills Autonomous District Council (KHADC) ha ka 4 tarik mynta u bnai, ka District Council ka la ong, “u Rangbah Shnong, Myntri Shnong, Sordar Shnong, Headman bad Matabor ki dei ban ïa ka Residential Certificate thik tang sha ki jaidbynriew Khasi katkum ba la kdew ha ka Khasi Hills Autonomous District (Khasi Lineage) Act, 1997, Rules.
"“Nalorkata, ym dei ban ai syrnot sha kino kino ki nongshong shnong ban pynkylla ïa ka jait Khasi lane ban shim ïa kano kano ka jait Khasi khlem da bud ïa ki kyndon jong ka Section 3 bad Section12 jong ka Khasi Hills Autonomous District (Khasi Lineage) Act, 1997," la ong ka jingpynbna.
Ka KHADC ka la bthah ïa baroh ki khlieh nongsynshar shnong, kata, ïa ki Rangbah Shnong, Myntri Shnong, Sordar Shnong, Headman bad Matabor ba ki dei ban da ïoh ïa ka Sanad na ki Syiem kumba la kdew hapoh ka Aiñ, Rul jong ka Hima/Elaka.
Kano kano ka jingpynkheiñ ïa ka jingbthah yn kheiñ beaiñ bad yn ym ai jingithuh satia.
“U Rangbah Shnong, Myntri Shnong, Sordar Shnong, Headman bad Matabor, ha ka kyrteng jong ka Sorbar Shnong, ki lah ban ai ïa ka Residential Certificate sha ki nongshong shnong hadien ba la pynshisha ïa ka iing ka sem bad ba dei hok jong kita ki nongshong shnong katkum ki kyndon jong ka Aiñ, Rul jong ka Hima/Elaka," la bthah shuh shuh ka jingpynbna.
Ka KHADC ka la mang pyrshah ruh ïa ki Rangbah Shnong, Myntri Shnong, Sordar Shnong, Headman bad Matabor ba kim dei ban long ki dkhot lane ban ïa don bynta bad kino kino ki seng saiñpyrthei lane bad kino kino ki kynhun kiba ïashim bynta ha ka jylli jong ka saiñpyrthei lane ban shu ïarap ïa ki kam jong ki seng saiñpyrthei.
Shillong, Ïaïong, 07: Lai ngut ki dkhot ka Hynñiewtrep A`chik National Movement (HANM) ki la shah kem ha ki Pulit jong ka East Khasi Hills District hadien ba ki la beh krad ïa ki nongjngohkai pyrthei kiba leit wad iing basa ha Mawdiangdiang ha ka step Lah Sngi U Blei mynta ka taiew ha ka por 9:00 baje mynstep.
U Superintendent of Police ka East Khasi Hills u Bah S.
Nongtnger ha u kyrwoh ba la phah sha ki lad pathai khubor u la pyntip ba katto katne ngut ki dkhot jong ka Hynñiewtrep A`chik National Movement (HANM) ki la leit sha ka iingbasa ba la tip kyrteng kum ka Miracle Spring View Guest House kaba don ha Mawdiangdiang bad byrngem ïa ki nongjngohkai pyrthei kiba sah ha kane ka ïingbasa.
Ki nongjngohkai pyrthei ki la wan shang kai na ka bynta ar sngi ha Meghalaya ban leit jngoh ïa ki katto katne ki jaka mane Blei bad ïa ki jaka jngohkai pyrthei, la ïathuh u SP.
“Ki dkhot ka seng ki la byrngem ïa u trai jong ka ïingbasa kat haduh ba ka la pynkyndit katlah katïai bad pynsheptieng ruh wat ïa u trai jong ka ïingbasa bad ïa ki nongjngohkai pyrthei," la ong u SP.
Ha kaba ïadei bad kane ka jingjia, ki Pulit ki la register case hapoh ka Rynjah Police Station hapoh ka Section 506/342/34 Indian Penal Code (IPC) bad ïa ki lai ngut ki dkhot ka HANM la kem ha ka sngi Palei.
“Ki Pulit jong ka East Khasi Hills District ki la maham ïa kino kino kiba pyrshang ban shim ïa ka aiñ ha la ka kti da kaba pynthut ïa ka jingwan jong ki nongjngohkai pyrthei sha ka jylla," la ong u heh Pulit ka District.
Shillong, Ïaïong 07: Ka Voice of the People Party (VPP) ha ka sngi Palei ka la leit ban aiti ïa ka shithi sha u Myntri Rangbah ka jylla ban dawa ban pynlong ïa ka dorbar kyrpang na ka bynta ban ïoh ïatai ïa ka Reservation Policy bad ka Roster System.
Haba kren sha ki lad pathai khubor u General Secretary ka party u Dr Ricky AJ Syngkon u la ïathuh ba kum ka party ka kwah ba ki nongthaw aiñ kin ïoh ban ïatai sani ha kaba ïadei bad kane ka mat khnang ban lah ban shim ïa ki sienjam ba dei biang ha kaba ïadei bad kine ki ar tylli ki mat khamtam hadien ba ka High Court (HC) ka la bynshet ïa ka jingwanrah ïa ka Policy ha kaba ïadei bad ka Roster System sha ka ïingdorbar bad ka sorkar.
“Ban shna ïa ki policy ka dei ka kamram jong ka Ïingdorbar bad ka Sorkar na kata ka daw na ka liang ka kashari ka ieh ïa kane ka mat ha kine ki ar tylli kiba dei hok ban peit," ong ka hukum ka HC haba pyndam noh ïa ka PIL kaba la ujor na bynta ka jingpyntreikam ïa ka Roster ha kaba ka VPP ka la sot ha ka dorkhas sha u Myntri Rangbah.
U la ïathuh ruh ba kane ka sienjam kaba ka VPP ka shim ban dawa dorbar kyrpang ka dei tang ka sienjam kaba nyngkong eh ha kaba ïadei bad kane ka mat jong ka Reservation Policy bad ka Roster System.
Haba kylli la ka ka la shim ne em ki sienjam ban ïakren bad ki paralok ba don ha ka Liang Pyrshah ban pynbor ïa ka sorkar ban khot dorbar kyrpang na ka liang jong u u la ïathuh ba kane ka dei ka sienjam kaba mynta ka dei beit tang jong ka VPP bad ong ba na ka liang ka party kan sa peit lada ka donkam ban khot ïa kiwei ki party ban pynjur ïa ka jingdawa ban khot Dorbar.
Lah ban kdew hangne ba ha ka sngi Nyngkong ka High Court of Meghalaya haba shim bishar ïa ka PIL jong u Greneth Sangma, ka ïingbishar jong u Chief Justice Sanjib Banerjee bad u Justice W.
Diengdoh ka la ong ba kadei kamram jong ka Assembly bad ka sorkar ban ïakren bad ïatai halor ka Roster System bad kam shym la buh kano kano kano ka por ban pyntreikam ïa ka.
“Hynrei ka paw ba ka Assembly kam pat shim ïakren ne shim kano kano ka rai halor kane", la ong ka ïingbishar.
Ka ïingbishar ka la ong ruh ba kadei ka jingtreikam jong ka sorkar lane ka polisi treikam jong ka ba kan shim ïa ka rai haduh katno ka lah ban ran shadien ban pyntreikam ïa kane ka System.
Shuh shuh ka ïingbishar ka la shim bishar ïa kane lyngba ka suo moto dei hadien ba ka la lap ba ka Reservation Policy jong ka sorkar Meghalaya kam shym la don ka Roster System naduh ba la sdang pyntreikam ïa ka.
Shuh shuh ka ïingbishar ba hakhlieh duh jong ka jylla ka la ong ruh ba ka paw ïa kane ka kam la shu shim bad pyntreikam beit khlem da ïakren ïa ka jingdonkam bad ka jingktah jong ka.
Ka la ong ruh ba ka jingujor PIL halor ka jingpyntreikam ïa ka Roster System ka paw ba kadei ka jingpyrshang ban pynjngut ïa ka um kaba la khih phaloh lypa bad dei namar kata ka daw dei ban pynduh noh ïa kane ka jingujor.
Shillong, Ïaïong, 07: Ka Hynñiewtrep Border Dispute Redressal Forum (HBDRF) ha ka sngi Palei ka la aiti da ka dorkhas ha u Chief Electoral Officer (CEO) jong ka Sorkar Jylla u Bah Federick Kharkongor ban dawa ba dei ban pynrung kyrteng ha ka Electoral Roll ïa ki Khasi, ki Karbi bad ki Nepali kiba sah ha ki shnong kiba hap hapoh ka thaiñ Block-I kaba dang don mynta ha ka jingïakajia pud hapdeng ka jylla Meghalaya bad ka jylla Assam.
Ha ka dorkhas ka Forum ka la pyntip ba ki 25 tylli ki shnong ba shong basah da ki Khasi ki long ka Nongjrong, Moorap, Mynriah, Madan myn-i, Mooriap, Syrlong, Laher, Umsalait, Mynju, Bandeiñ, Mooknor, Khyndeliar, Phle-phle, Phlang, Arbon, Lamarang, Deiñler, Thangrong, Moolaiñ, Moobhar (Moojem), Sapiang (Moojem) Chnongthymme, Moopud, Lum Moojem bad Madan Nangkylla.
Ki 16 tylli ki shnong ba la buhai shnong da ki Karbi ki long ka Rtiang Sanphaw, Tadolangso (Stong Lapar) Langkumwei, Langhemphi, Rongpangbong, Umbaso, Kroo arong (Chnongkroo), Chenan cherop, Tahpat, Wanpung, Samatan (Rongkhelan), Umkhyrmi, Mookoilum, Moothade, Tibin bad Inginlangso.
Ki 3 tylli ki shnong ba la buhai shnong da ki Nepali ki long ka Moorawi, ka Khloolaphlang bad Umpawiang.
“La ïohi haduh mynta ba baroh ki shnong kiba hap hapoh ka thaiñ Block-II (Raid Nongtung) ki la shah kynthup ha ka Electoral Roll jong ka Jylla Meghalaya watla ka dei ka thaiñ kaba hap ha ka jingïakajia pud hapdeng ka Assam bad ka Meghalaya.
Namarkata, dei ban leh ruh kumjuh ïa ki shnong kiba la kdew kyrteng haneng kiba hap hapoh ka Block-I da kaba pynrung kyrteng ha ka Electoral Roll jong ka Meghalaya," la ong ka Forum ha ka dorkhas ba la soi da u Chairman u Bah chandame sungoh bad ka General Secretary ka Kong Purity Phawa.
“Kine ki shnong jong ka thaiñ Block-I ki la shah pynduh ïa ki song pynroi kum ka surok, ka bording, ka pule puthi, ka koit ka khiah bad kiwei kiwei na ki ar tylli ki Sorkar kaba long kum ka jingpynkheiñ ïa ka hok longbriew manbriew.
Ki MLA scheme bad ki MLA kim ju phaikhmat satia sha ki jingdonkam jong kine ki paidbah namarba kine ki shnong ki don satia ha ka Electoral Roll.
Namarkata, da kaba kynthup ïa kine ki shnong ha ka Electoral Roll jong ka Jylla Meghalaya ngi khmihlynti ba kan don ka roi ka par ha kine ki thaiñ," la bynrap ka Forum.
Shillong, Ïaïong 07: U Bah Adelbert Nongrum u MLA ka Voice of the People Party (VPP), na North Shillong Constituency u la ong ba ha kiwei kiwei ki jylla haba shuwa ban thaw sorkar synrop ki party kiba rai ban don lang ha ka sorkar ki ju ïakren shuwa ïa ki Common Minimum Program (CMP) shuwa ba kin thaw ïa ka sorkar ym kum ha Meghalaya ha kaba ki seng saiñ pyrthei ki dang poi pyrkhat ïa ka CMP jan hadien shibnai ba ka sorkar synrop ka kynjoh.
Haba kren sha ki katto katne ngut ki lad pathai khubor, u Bah Adelbert u la ong ba kum uwei na ki nongmihkhmat bad kum ka seng kaba khlem don bynta lang bad ka sorkar Meghalaya Democratic Alliance(MDA 2.
0) u don ban kynthoh ba ha ka jingshisha ha shwa ban thaw ïa ka sorkar synroplang ka dei ban don ïa ka Common Minimum Programme bad kam dei ban don hadien da la ïaid ka jingthaw ïa ka sorkar ban sdang ïakren hynrei ka dei ban don naduh ka sngi kaba nyngkong ba la pynkhreh thaw sorkar.
“Lada phi peit ha Jamu and Kashmir ka jingthaw ïa ka sorkar synrop hapdeng ka BJP bad PDP ka shimpor haduh arbnai ba kin pynkhreh ïa ka CMP, ha Maharastra shuwa ban synrop thaw sorkar hapdeng ka Shiv Sena, NCP bad Congress ki pynkhreh shuwa ïa ka CMP bad dei ynda ki la dep pynkreh ba ki sa rai ban ïatreilang ym kum hangne ha ngi ba ki ïatreilang shuwa bad ynda la jan kynjoh shibnai ba ki la thaw sorkar ki poi kynmaw ïa ka CMP," ong u Bah Adelbert.
U Bah Adelbert u la ong ba ka jingkren jong ka seng United Democratic Party (UDP) halor ka Common Minimum Programme ka long kumba ki dang shu sngewthuh mynta da la dep ban thaw ïa ka sorkar.
“Ka dei naduh ka sngi kaba sdang hi, ka dei ban don kata hynrei kumba nga ïohi na ka liang ka UDP ka kren shaphang ka Common Minimum Programme, i kumba ki dang shu sngewthuh da la dep ban thaw ïa ka sorkar", la ong u Bah Adelbert.
U la ong ba um da don eiei ban kren halor kane hynrei un ïeh ïa kata ha ka jingstad ka jong ki paidbah ba kin bishar namar yn nym lah ban ïaleh khun jakai namar ka politiks hi ka dei ban rai ban wanrah ïa ka jingkylla hapoh ka jylla bad ban don ka jingshngaiñ na ka bynta ki trai ri trai muluk.
Lah ban kdew hangne ba ka Common Minimum Program ka dei ka thong ba ki sorkar synrop ki pynkhreh ban pynurlong ha ki san snem kaba kin synshar namar ki party kiba don ha ki sorkar synrop ki pynkhreh la ki jong ki jong ki kular hynrei namar ba ki donkam ïa ka jingkyrshan jong kiwei pat ki party ki ju pynkhreh ïa ka thong jong ka sorkar ne CMP kaba kine ki party kiba don ha ka sorkar ki mynjur ba kin dei ka thong ba ki party bad ka sorar kin pyndep ha ka term synshar jong ki.
Kum ban shu pynkynmaw ha ka sorkar kaba rim kata ka sorkar Meghalaya Democratic Alliance(MDA) ruh ka khlem don satia ka Common Minimum Programme bad ha kane ka sorkar kaba mynta ruh ka Meghalaya Democratic Alliance (MDA 2.
0) ka khlem don satia naduh ba la thaw ïa ka.
Shillong, Ïaïong 07: Ka Khun Hynñiewtrep National Awekening Movement (KHNAM) ka la ai da ka shithi ha u Deputy Commisioner ka East Khasi Hills ha ka sngi Palei ban pynpaw ïa ka jingpyrshah halor ka jingthmu jong ka Shree Hanuman Jayanti USTV Samiti ban pynlong ïa ka proseshon ha ka sngi Thohdieng Bakhuid (Good Friday) bad kumjuh ïa ka jingthmu jong ka RSS ban ïaid proseshon ha ka sngi u Trai Paskha (Easter Sunday) ha nongbah Shillong.
“Ngi pynpaw ka jingpyrshah ïa ka jingthmu jong kine ki kynhun ban pynlong ïa ka jingïaid proseshon namarba kane kan pynjngut ïa ka jingrakhe ïa ka sngi khuid ba kyntang jong ki Khristan bad ngi dawa ba phim dei ban ai jingbit ïa kane ka jingthmu ban ïaid proseshon’ ong ka KHNAM ha ka shithi ba la aiti ha u DC.
Ha ka shithi, ka KHNAM ka la kyntu ïa ki bor synshar jong ka East Khasi Hills District ban ym ailad ïa ka Shree Hanuman Jayanti Utsav Samiti ban pynlong ïa ka jingïaid proseshon ha ka 7 tarik mynta u bnai bad ïa kawei pat ka jingpynbna ban ïaid proseshon da ka RSS ha ka Easter Sunday ka ban long ha ka 9 tarik mynta u bnai bad ban bthah ïa ki ban pynlong ha kiwei pat ki tarik.
“Ngi ïohi ba kine ki dei ki jingpyrshang jong kine ki kynhun ban phiah ïa ka jinglaitluid ban mane Blei ha ri India bad ruh ïa ka jingpyrshang ban pynjngut ïa ka jingrakhe ïa ka sngi Thohdieng Bakhuid bad ïa ka sngi u Trai Paskha, kaba long ki sngi bakhuid jong ki Khristan ha ka jylla," ong ka KHNAM.
U Bah Passah shuh shuh u la ïathuh ba wat hadien ba la ïoh ïa ka jingkular na u Deputy Commissioner, pynban ïa u kyrwoh ba la phah da ka Shree Hanuman Jayanti Utsav Samiti la pynsaphriang ha ka rynsan social media kaba ong, “na ki daw bym lah ban kiar bad ka jingbit ba la ïoh na ki bor synshar district, ka Hanuman Jaynti Shobha Yatra ka la pynkynriah ïa ka por ka ban sdang naduh 8:00 baje mynstep ha ka 07-04-202.
Ngi sngewsih ïa ki jingbym biang.
"“Hadien ba la ïohi ïa u kyrwoh, sa shisien ngi la kren ïa u DC lyngba ka telephone bad ong ruh ba ngi ladep ban ïakynduh bad u hashwa kane ha kaba ïadei bad ka jingïaid proseshon bad u la pyntip ruh ïa ngi ba ïa ka jingai jingbit na ka bynta kane la pynsangeh.
Halor u kyrwoh ba la saphriang ha ka social media ba ki la pynkylla ïa ka prokram sha ka 7 tarik ïaïong, u DC u la ong ba ma u ruh u la ïoh ïa kane ka kyrwoh bad u la ïakren ruh bad ki nongpynïaid ba ki dei ban pynsangeh noh mardor ïa ka jingpynlong proseshon lashai ka sngi," u la ong.
“U DC u la ïathuh ba ki dang ïakren halor kane bad ngi sngew namarba ka jingbthah ka la wan na ki bor synshar district kam don jingmut shuh ba kan dang don ka jingïakren hynrei sa tang ban shu bud beit ïa ka jingbthah," la ong u Bah Passah.
Bishkek, Kyrgyz Republic, Ïaïong 08 : Ka kynhun ïalehkai phutbol ki thei ka India ki la khur ïa ka jingjop ba arsien hadien ki saw sngi, da kaba pynliem ïa ka Kyrgyz Republic da 4-0 kol kaba dei ruh ka trai jaka ha ka jingïalehkai ha Dolen Omurzakov Stadium, bad ïoh rung sha ka Round 2 jong ka 2024 AFC Women’s Olympic Qualifying Tournament.
Da kaba ïoh ba pynliem ïa katei ka trai jaka da 5-0 ha ka jingïalehkai kaba nyngkong mynta ka taïew, ka India, watla ka la hap ban ïakhun hapdeng madan tang 10 ngut naduh ka kylla step, ka la lah ban ïalehkai bha bad ñion naphang sha ka kut jong ka Kyrgyz Republic, ha kaba ka Sandhiya Ranganathan ka ïoh ban thep ar kol, ka Anju Tamang bad ka Renu kaba mih madan kum ka thei shongben ki thep mar shi kol.
Ka Blue Tigers ka la ïalehkai bha naduh kaba sdang bad khlem da pynslem ka la ïoh ban lamkhmat hadien ba ka Sandhiya ka la thep ïa ka kol kaba nyngkong ha ka 18 minit jong ka kylla step, da kaba pynshat bol ïa arngut ki thei ïalehkai dien ka Kyrgyz Republic bad thep ïa katei ka shi kol.
Tang hadien katto katne minit, ka India ka la duh mynsiem hadien ba ka Karthika Angamuthu ka la shah beh noh na madan hadien ba ka la kum pynur bakla ïa ka kapten jong ka Kyrgyz ka Aizhan Boronbekova.
Hynrei kane kam shym la ktah ïa ka jingïalehkai jong ka kynhun, ha kaba ka Anju Tamang ka la khyrwit ïa ka shi kol ha kaba ka kynhun ka la ïoh ban lamakhmat da 2-0 kol, ïa katei ka shi kol ka Anju Tamang ka la thep ha ka minit ïalehkai ba 24.
U Thomas Dennerby, u la pynkhlaiñ ïa ka bynta ba shapdeng hadien ka jingshah beh noh ka Karthika Angamuthu bad pynmih madan ïa ka Sangita Basfore ha ka jaka jong ka Soumya Guguloth kaba dei ka thei ïalehkai wing, tang hadien katto katne minit ba la ïoh thep kol.
Ka Anju bad ka Sandhiya ki la bteng ban ñion shakhmat, bad ïoh ruih ki kabu thep kol, hynrei haduh ba kut jong ka kylla step, ka India ka dang lamkhmat da 2-0 kol.
Haba wanphai sha ka jingïalehkai jong ka kylla miet, ka Sandhiya ka la ïoh ban thep ïa ka kol kaba ar na bynta jong ka bad kaba lai na ka bynta ka kynhun.
Ka Sandhiya ka la ïoh ban thep ïa katei ka kol lyngba ka jingïarap pashat bol ka Indumathi Kathiresan thei ïalehkai pdeng.
Ka Kyrgyz Republic, watlas ka la pyrshang ban pynphai ïa kitei ki lai kol, pynban kam shym la lah ban pynurlong bad u Dennerby u la pynmih madan sa ïa ka Ranjana Chanu kaba dei ka full-back ha ka jaka jong ka Manisa Panna.
U Dennerby u la bteng ban pynmih bujli player ha kaba ka Renu, Michel Castanha bad Dangmei Grace ki la mih ha ka jaka ka Indumathi, Sangita bad Sandhiya.
Ka Renu kaba la mih madan ha ka kylla miet ka la ïoh ban thep ïa ka kol kaba saw da kaba sangah da ka khlieh lyngba ka jingshut corner ka Dalima Chhibber.
Bad haduh ba kut jong ka jingïalehkai ka India ka la ïoh ban pynliem suk da 4-0 kol bad ïoh rung mynta sha ka Round ba ar jong katei ka lympung knieh rung Olympic.
Ki thei ïalehkai ka India ba mih madan ha ka jingïakhun pyrshah ïa ka Kyrgyz Republic : Shreya Hooda (GK), Sweety Devi, Manisa Panna (Ranjana Chanu 63′), Ashalata Devi, Shilky Devi, Soumya Guguloth (Sangita Basfore 25′ (Michel Castanha 80′)), Anju Tamang, Indumathi Kathiresan (Renu 80′), Sandhiya Ranganathan (Dangmei Grace 80′), Dalima Chhibber, Karthika Angamuthu.
Shillong, Ïaïong 07: Ka Khasi Students Union (KSU) Laban Circle ha ka sngi Palei ka la leit ban aiti ïa ka dorkhas sha u Deputy Commissioner ka East Khasi Hills ba ki bor synshar district ba ki dei ban shim da ki lynti kiba tyngeh ban pynshtiom ïa ka Vishva Hindu Parishad (VHP), Shillong ha kaba ïadei bad ka raly kaba la pynlong ha ka sngi u Blei jong ka 2 tarik Ïaïong namar ka VHP ha kane ka raly ka pyrshang ban pynthut ïa ka shongsuk shong saiñ ha ka jylla da kaba wanrah ïa ka jingsngewpher niam hapdeng ki Khristan bad Hindu.
Haba kren sha ki lad pathai khubor u President ka KSU Laban Circle u Samla Reuben Najiar u la ong ba ha kane ka jingïaid raly ki dkhot ka VHP ki pyrshang ban pynshit ïa ki riewngeit Khrsitan da kaba ki hylla ki pyrta ïa ki slogan ïaroh blei jong ki tang mar ïa poi ha khmat ka Ïingmane Presbyterian Laban.
“Ki dkhot ka VHP kiba ïaid raly da ki arshaka marsien poi ha Iewdak Laban ki sahngeh hakhmat ka ïingmane Laban Presbyterian Church ha ka por 1 Nohphaisngi eiei bad ki pyrta ‘Jai Sree Ram’ bad kiwei ki kyntien kumba 10 minit watla ka jingïaseng hapoh ka ïing mane ka dang ïaid bad kane ka la pynlong ka jingkhñiuh ïa ki ba don ha ka jingïaseng," u la ong.
U la ïathuh ba ha ka dorkhas, ka KSU ka la ujor sha u DC ba kine ki dkhot ka VHP ki la pynwit ruh ïa kiba thmu ban leit jingïaseng sha St.
John’s Church, Laban Parish hynrei donbok hadien katto katne por ki rangbah na kane ka thaiñ ki la lah ban tem noh ïa kine ki khot ka VHP.
Shuh shuh u la ong ba ka seng ka dap da ka jinglyngngoh ban ïohi ba ki Pulit ka Laban Police Station kim shym la khang ïa kine ki dkhot ka VHP ban ieng ban pyrta slogan ban pynshit ïa ki riewngeit ba dang shim bynta ha ka jingïaseng hapoh ka ïingmane ka Balang Presbyterian wat la ki don lang ha kane ka jingïaid paidbah jong ki.
U Samla Reuben u la ong ba ka long kaei kaei kaba pynsuba sniew ruh ïa ka jingleh ka VHP ban pynlong ïa ka lehniam ‘Ram Navami’ ha ka sngi u Blei jong ka 2 tarik Ïaïong namar ha ka jingshshisha kadei ha ka 30 tarik Lber ha kaba baroh kawei ka ri India ka rakhe ïa kane ka sngi lehniam Ram Navami bad ong ba lehse kane ka jingrakhe ha ka sngi u Blei ka long ban pynshit ïa ki riewngeit Khristan.
“Hadien kane ka jingïaid paidbah ka seng ka ïoh jingtip ruh ba ka lah ban don biang kaba kum kane ka jingïaid paidbah ha ka sngi Thohdieng Bakhuid (Good Friday) bad ka sngi u Trai Paskha (Easter Suday) ki sngi kyntang jong ki riewngeit Khristan bad na ka liang ka seng ka kyntu ïa ki bor district bad ïa ki Pulit ban ym ai jingbit lada ki thmu ban ïaid paidbah kaban pynthut pat ïa ka jinglehniam sngi Thohdieng Bakhuid ki Khristan.
Naka liang ka seng ka burom ïa baroh ki jaitniam hynrei kam kwah ban ïohi ba kiwei ki niam kin iuhroit pat ïa kiwei ki niam kaba lah ban wanrah ïa ka jingïasngewpher jaidbynriew" u la ong.
“Lada kine ki riewngeit na kiwei pat ki niam ki pyrshang ban pynthut ïa ka jinglehniam ki Khristan na ka liang ka seng kan sa shim sienjam wat ban pynlong kum kine ki jaid jingïaid paidbah ha ka por lehniam Puja jong ki," u la bynrapShuh shuh u la ong ba la ïohsngew na ka jingïakren bad ka jingpyrta kine ki dkhot ka VHP ha kane ka jingïaid paidbah jong ki ba ki don ka jingthmu ban pynkylla ïa ka jylla Meghalaya kum ka jylla Hindu bad kin pyndonkam ruh kajuh ka buit kumba ki la leh ha ka Gujarat Riot kaba la jia ha u 2002.
Kane baroh kadei tang ka jingthmu ban pynthut ïa ki riewngeit Khristan jong ka jylla bad ka jingthmu ban kadei hi tang ban pyntieng ïa ki Riewngeit Khristan bad kiwei ki niam kiba don hapoh ka jylla bad kaba kam sniew ka long ba kine ki dkhot ka VHP ki pyrta ruh ba ki don ka thong ban pykylla ïa ka Meghalaya kum ka jylla ka niam Hindu" ula ong.
Ka jingdon jong ka Meghalaya Land Transfer Act kaba khanglad ia kiwei pat ki heh paid jong ka ri India ban thied ne long trai ha ki jaka puta hapoh ka jylla ka la long shisha ka stieh ia ki jaidbynriew rit paid ka jylla.
Lada ka jylla kam don ia kane ka jingiada ki trai shnong kin jin da la shah tyllep ha kiwei pat ki jaidbynriew heh paid tang ha i por iba khyndiat eh, hynrei wat la katta ruh naduh ka por jong ka sorkar Assam bun ki tnad treikam bad ki ophis heh ki la iohlad ban longtrai ia ka khyndew ka shyiap hapoh ka jylla.
Kawei kaba la ju ktah bha na ka po r sha ka por kaba la wanrah jingeh ia ki paidbah ka dei ka jingiatyngkhuh bad ki bor shipai ne Defence Ministry jong ka ri India kiba la ioh bat ia ka bynta kaba bun eh jong ka khyndew hangne ha ka nongbah Shillong bad kiwei pat ki jaka hapoh ka jylla Meghalaya, ha kaba ha kiba bun ki khep kumba la ju iohi ha ki kot khubor, ki bor shipai ki ju klun klep ia ki jaka paidbah kiba markhap ne marjan bad ki.
Ha kiba bun ki khep ki paidbah ki la duh noh ei ia ki jaka sha ki bor sorkar ne ki bor shipai kiba la kam ba ki jaka ba marjan ki dei kiba la dep ban siew pisa naduh ki bor mynshuwa.
Ka jingklun jaka jong ki bor sorkar kum ka tnad shipai bad kiwei pat kiba bat ia ki jaka kiba markhap eh bad ki jaka sor ka la buh jingeh shibun ia ki paidbah ha kine ki sngi namar ba ha ba ka la dei na ka bynta ban pyniar shuh bad kham pynkylluid ia ka iew ka hat, la kynti syngkieng kumjuh ruh ia ki surok hynrei ym lah ban len kumta namar ba bun na ki jaka ki la duh noh ei.
Ym lah ban klet ba ha kine ki khyndiat snem ka la mih ka jinghuri hura hapdeng ki paidbah bad ki bor shipai ha ki thain nong ka shnong Lapalang ha kaba ki bor shipai ki lasdang ban pynibor bad klun ia ki jaka ba sah ki paidbah ne ki Civilian area.
Kaei kaba la jia ha kine ki khyndiat snem ka la buh jingeh shibun eh ia ki paidbah bad mynta kam don shuh ka jingshngain ban die ne aiti ia ki jaka paidbah sha ki bor shipai.
Kiba bun hi ki sengbhalang, ki riew shimet bad ki paidbah mynta ki la pyrshah ia ka jingai jaka sha ki bor shipai, wat ha kine ki khyndiat snem ki la don ki tnad shipai kiba pyrshang ban iit jaka hapoh ka jyllla Meghalaya na ka bynta ban buh ia ka Ophis trei kam jong ki.
ki paidbah kiba juh sah ha ki jaka ba markhap bad ki shipai barabor ki ju shongsyier ha ba ki iohi ia kum kitei ki kam klun jaka jong ki shipai.
Ka ka don ka jingkynnoh ba bun na kiba shong ba sah ha kum kitei ki thain ki ju ioh ia ki shithi na ki bor shipai ba ki la shah khot hajir halor kaba iadei bad ka jaka ka puta jong ki.
Kumba kiba bun ki tnad treikam ka sorkar ne ki bor shipai ki la don hapoh ka jylla la bun phew snem mynta bad ka lah ruh ban long da ka spah snem, kumta ki kham sngew long trai shibun ia lade ban ia ki trai shnong, trai jaka ne wat ia ki bor pyniaid shnong ruh kumta tang shu ioh lad kim shlan ban klun ei ia ki jaka ba dei jong ki paidbah ruh.
Ha kiba bun kum kine ki jingjia haba ki trai jaka ki leit ban dawa ne pynsngewthuh ba ka jaka ka puta ne ka khyndew ka shyiap kitei ki bor sorkar ki sdang ban pyni bor bad dawa ba ki riew paidbah ki dei ban pyni ia ki jingthoh.
Kumjuh ruh ki tnad shipai ki ju dawa na ki paidbah ba kin pyni la ki don ne em ki kot ki sla kiba biang halor ka jinglong trai ia ka khyndew.
Lada kan don ka jingbishar kaba hok khlem pep yn lap ba ki bor sorkar, bor shipai bad kiwei pat kin hap ban pyndem namar ba ia kiba bun ki jaka ba shu klun la shu kam trai tang da ka jingpyni ia ki map ba ki dro bad kin ym don satia ia ka dulir iadie ia thied kaba biang.
Kumta ki paidbah trai jaka ne ki bor pyniaid shnong kim dei satia ban ailad ia ki bor sorkar ne ki bor shipai ban shu klun ia ka jaka puta khlem kano kano ka dulir iadie iathied kaba biang.
Ki bor pyniaid shnong ki don hok halor ka khyndew ka shyiap bad ki dei ma ki ban tohkit bad dawa na ki bor sorkar ba ki dei ban pynshisha da ki kot ki sla kiba biang halor ka jingkam bad jingklun jaka jong ki.
Ki bor pyniaid shnong ki dei ki trai jaka ba dei hok (sons of the soil) bad kumta lada ki bor sorkar kim don ia ki dulir ban pynshihsha ba ki la thied ia kino kino ki jaka ka shnong ka donhok wat ban khnieh noh ia jaka kat kum ki kyndon ka riti ka dustur ka synshar u men barim ba naduh ki syiem bad ki raid.
Namar wat naduh ki por hyndai kino kino ki jaka ba ki paidbah kim pyndonkam ka raid kan shimti noh ia ki.
Ka sorkar ka dei hok ban kyrshan ia ki khun ka ri kiba dei ki trai jaka trai puta bad hakhmat jong ki nongwei ki bymbiang ki jingpynsisha ki trai kim shnong kim don han pynshisha hynrei dei ban khanglad ia ki nongwei.
Ka District Council kaba peit ia ka pynnneh pynsah ia ka riti dustur ka dei ban shim khia ban pynioh pat ia ki jaka ba la shah klun ha ki bor sorkar bad ki bor shipai.
Nongstoiñ, Ïaïong, 8: Ka jingthmu jong ka sorkar ban tei ïa ki khyrdop talasi mynder (entry & exit point) ha Athiabari West Khasi Hills, ka la kynjoh mynta la palat hynriew snem, hynrei na ka liang ka sorkar kam pat lah ban pynurlong ïa katei ka jingthmu.
Halor kane ka mat, lah ban pynkynmaw ba ki 13 tylli ki sengbhalang hapoh ka jylla naduh ba ka sorkar Meghjalaya United Progressive Alliance (MUA) I&II ba la ïalam da ka Congress bad ba u Dr.
Mukul Sangma u long kum u Myntri Rangbah, ki la pynlong ka jingïakhih kaba jur ban dawa ba ka sorkar kan pyntreikam noh ïa ka Inner Line Permit (ILP).
Ban pynsangeh ïa ka jingbitar ki Sengbhalang kiba ïakhih, u Dr Mukul bad ka sorkar ki la pynthame da kumne da kumtai bad kular ba ha ka jaka jong ka Inner Line Permit, kan pyntreikam noh da ka Meghalaya Residential & Safety Act (MRSSA) bad ban pynïeng da ki Entry bad Exit point kiba dei ki khyrdop ban talasi mynder ban khang lad ïa ka jingwan rung kyrthep jong ki hapoh ka jylla.
Lyngba katei ka jingthmu, ka sorkar ka la pyrshang ban peit ïa ki jaka kiba bit ban pynïeng ïa kitei ki khyrdop, ha kaba ha West Khasi Hills la jied ïa ka Athiabari kum kawei na ki jaka ban buh ia ka khyrdop talasi mynder.
Ym tang katta hadien bad la jied ïa katei ka jaka, ka sorkar ka la phah ïa ki briew jong ka ban leit ïakynduh ïa ki paidbah nongshong shnong ka thaiñ la ki mynjur ne em ban buh khyrdop talasi mynder ha katei ka jaka.
Ha ka jingleit jong kitei ki heh sorkar ki paidbah nongshong shnong ka thaiñ, ki la mynjur bad ym shym la don kano kano ka jingpyrshah.
Ka sorkar ruh ka la phah jurip haduh arsien bad la ïoh ruh ïa ka jaka kaba bit ba biang bha kaba don ha pdeng jong ka Khasi Hils Autonomous District Council Forest Plantation.
Kaba lyngngoh ka long ba wat la ka sorkar ka la ïoh ïa katei ka jaka kaba ba biang bha ban tei ïa ka khyrdop talasi mynder, hynrei haduh mynta ym pat ïohi dak ei ei ruh em ba kan sdang ban pyntreikam.
Ka jingsuki jong ka sorkar ban tei ïa katei ka khyrdop talasi mynder ha katei ka jaka ka la pynlyngngoh haduh katta katta ym tang ïa ki sengbalang, hynrei wat ïa ki paidbah nongshong shnong jong ka District baroh kawei.
Na ka liang ki nongïalam jong ki sengbhalang bad ki paidbah ka District ki la kyntu ïa ka sorkar ba ka dei ban pyntreikam noh kloi ïa katei ka jingthmu, khnang ba ki paidbah kin ym sah ha ka lyngngoh.
Kum ban shu pynkynmaw ba na ka liang ka KSU Mawshynrut Circle ka la kyntur na ka por sha ka por bad pynkynmaw ïa ka sorkar jylla, ba ka dei ban tei noh ïa ka khyrdop talasi mynder ha Athiabari ba hap hapoh Mawshynrut Civil Sub Division, West Khasi Hills.
Ki nongïalam jong ka seng ki la pynpaw ba ka long kaba la donkam kyrkieh ban buh noh ïa ka Entry & Exit Point ha katei ka jaka, ban teh lakam ïa ka jingrung lait lan jong ki mynder hapoh ka jylla.
Ka Athiabari ka dei ka lynti bah kaba ki mynder ki ju pyndonkam ban rung hapoh ka jylla.
Ki dkhot nongialam jong ka seng, ki lap ba ki don ki mynder ri kiba wan naduh Nepal ne Bangladesh lyngba ka Assam, ban wan trei bylla treikam dewiong ha ka thaiñ Shallang bad ha kiwei kiwei ki jaka.
Ka long kaba sngew lyngngoh ba balei ka sorkar jylla ka leh klet bad pynslem ban tei ïa katei ka khyrdop talasi mynder ha Athiabari.
Ha ka jingshisha ka shnong Athiabari bad ki shnong ba marjan kum ka Aradonga bad Umsaitwait, ha ka jingïalang ba la long ha ka 24 tarik Kyllalyngkot 2017.
Nangta ha ka 1 tarik Rymphang 2017 lem bad ka Public hearing ba la pynlong ha ka 24 tarik Lber 2017, ha ka jingdon ryngkat jong u Bah M.
B.
Tongper EAC Mawshynrut block, ki sordar, ki nokma, ki dkhot na ka tnad revenue Nongstoiñ, ka Social Impact Assessment team (SIA) na ka Meghalaya Institute of Governance ha ryngkat ki trai khyndew, ki seng longkmie bad u sirdar jong ka Hima Jyrngam, ki la pdiang sngewbha ïa ka jingthmu jong ka sorkar jylla ban buh ïa katei ka khyrdop talasi mynder ha Athiabari.
Ka jaka ba thmu buh ïa katei ka khyrdop ka dei ka khyndew ba la kam trai da ka District Council ha ka jingheh kaba 28728.
88 square meters.
Na ka liang ka District council ruh katkum ka shithi No.
DC.
RAF/XII/406/2015/5349 kaba Dated Shillong, the 6th September 2016 lyngba u joint secretary to the Executive Committee Khasi Hills Autonomous District Council Shillong, ka la mynjur ban ai ïa katei ka jaka sha ka sorkar jylla ban tei ïa ka khyrdop talasi mynder ha Athiabari.
Sngewsih pat ba haduh mynta ym pat I don dak ei ei ruh em ba ka sorkar kan sdang noh ïa katei ka kam.
Na ka liang ka Khasi Student’s Union West Khasi Hills District Unit ruh, ka la leit ïakynduh ïa u Deputy Commissioner West Khasi Hills District, ha kaba ïa dei bad ka jingthmu ban tei ïa ka khyrdop talasi mynder ha ka shnong Athiabari Mawshynrut Civil Sub Division.
Ha ka jingïakynduh ïa u D.
C barim Bah T.
Lyngwa, u la ïathuh ba ïa ka bai jaka la dep siew lut ha ka dor kaba 97 lak tyngka bad ka jingheh kaba 8 acre tam kaba dei ruh ka jaka jong ka Khasi Hills Autonomous District Council, ha kaba la thmu ban tei ïa katei ka Entry Exit Point.
U D.
C u la ïathuh ruh ba ïa ka Plan bad Estimate lah dep phah ha ka tnad P.
W.
D Building.
Na ka liang ka Seng hadien ka jingïakren bad ka tnad P.
W.
D Building, u Engineer jong katei ka tnad u la ïathuh ba ki dang pynkhreh shait shait ïa katei ka Plan bad Estimate bad la kyrmen ba hashwa ban kut u bnai Jylliew, kin lah ban pyndep ban phah noh sha ka tnad Planning bad Finance Department jong ka Jylla.
Pynban ka long kaba lyngngoh haduh katta katta ba haduh mynta ruh ym pat sdang.
Nongpoh, Ïaiong 08: Kum kawei na ka thong jong ka seng ban pynkhlaiñ ïa ka jingshakri na ka bynta ka eh ka shon ki paidbah bad ruh ban kyntiew ïa ka bha ka miat bad ka roi ka par, ki heh nongïalam ka segn Hynñiewtrep Achik National Movement (HANM) seng kmie mynta ka sngi ki la hiar sha ka Shnong Umjarasi na ka bynta ban pynskhem ïa ki nongkitkam ba pura ka Hynñiewtrep Achik National Movement ha Ri Bhoi District.
Ïa kine ki nongïalam ba thymmai ka HANM, Ri Bhoi District la pynskhem mynta ka sngi ha ka jingïalang kaba la long ha Ïing Dorbar ka Shnong Umjarasi, ha kaba u Bah Lamphrang Kharbani kum u President ba rangbah ka seng u la shim ïa ka bynta ban pynskhem ïa kine ki nongïalam ba pura ka HANM Ri Bhoi District.
Kine ki nongïalam ba thymmai ka HANM, Ri Bhoi District kiba la shim ïa ka lyngkor na ka bynta ban ai ka jingshakri ïa ki paidbah ka Ri Bhoi ki kynthup ïa u President ba la jied ïa u Bah Ajit Makri, u Bah Dianghun Pnar kum u General Secretary bad kynthup kiwei kiwei ki nongïalam bad ki dkhot jong kane ka seng HANM ha Ri Bhoi District.
Kum u nongïalam ba rangbah ka seng HANM Sengkmie, u Bah Lamphrang Kharbani, hadien ka jingpynskhem bad ka jingpynbam smai ïa kine ki nongïalam katkum ki riti synshar ka seng, u la pynbud ruh da ki kyntien ban ai jingsneng jingkraw ïa kine ki nongïalam ba thymmai ba kin shim ïa kata ka jingkitkhlieh ban shakri hok ïa ka them Ri Bhoi kumba la pynkupbor da ka seng ba kin long kita ki nongïalam ki trei hok na ka bynta ki paidbah.
“ Ka seng ka kmen ruh ba ki khun samla ki kloi ban wan pynïasoh sha ka seng kum kita ki shipai ka jaid byrniew, namar ka nongrim ka seng ka long ban peitngor bad ban ai kata ka jingïada na ka bynta ki mat ki jura jong ka jaid bynriew" ong u Bah Lamphrang Kharbani.
Namarkata, kum u nongïalam u la kyntu ruh kine ki nongïalam ym ba kin wan sha ka seng na ka bynta ka jingmyntoi shimet ne ka jingmyntoi jong ka ïing ka sem, hynrei ka jingdon jongki hapoh ka seng ka long ban long kita ki nongïalam kiba kloi ban trei na ka bynta ka daw bah jong ka ri bad ka Jaid Bynriew, u la bynrap.
Nongstoiñ, Ïaïong, 8:Ka seng Meghalaya Youth Federation sengkmie hapoh ka jingïalam jong u Bah Hamar Lyngkhoi kum u President bad samla Pliebok Hoojon President jong ka Nongstoiñ Circle, ki la leit ban ïakynduh ïa ka District Medical & Health Officer (DM&HO) jong ka West Khasi Hills, ban pan jingshai halor ka jingpynslem jong ka tnad ka koit ka khiah ban plie noh ïa ka Maternity & Child Hospital, ka ban ai jingsumar kyrpang na ka bynta ki longkmie ba ar met bad ki khunlung.
U Bah President ka seng u Bah Hamar Lyngkhoi, u la ong ba naduh ar snem mynshuwa la dep ban tei ïa ka ïing na ka bynta katei ka jaka sumar bad la dep ruh ban thung ïa ki nongtrei ha katei ka jaka.
Hynrei, haduh mynta ka sorkar lyngba ka tnad ka koit ka khiah, kam pat lah ban plie ïa ka bad kane ka pyni ba ka sorkar ka shu wan tei mot ym ba ka wan buh ïa ka jaka sumar ban ai jingshakri ia ki paidbah.
Namarkata, ka seng ka dawa ïa ka sorkar ba ka dei ban plie noh mardor ïa katei ka jaka sumar, na ka bynta ban ai jingshakri kaba pura ïa kito kiba donkam ïa ki jingshah sumar ba kyrkieh, khamtam ïa ki khunlung khynnah bad longkmie ba ar met.
Kumjuh ruh na ka liang ki nongïalam jong ka seng WKSU hapoh ka jingïalam jong u President Bah D.
Sun, ki la pynpaw halor ka mat ban plie noh ïa ka Maternity Children Hospital (MCH) ha Nongstoiñ bad ban mang tyngka noh na ka bynta ki post bapher bapher kiba dei ban don ha katei ka jaka sumar.
Nalor nangta ka seng ka la pynpaw ruh halor ka jingdonkam ban sdang ban pyntrei noh ïa ka skul ANM kaba dei ban buh ha Mawkyrwat South West Khasi Hills, kumba ka sorkar hi ka la pynbna naduh ba sdang ban tei ia ka ha Laitlawsang.
U khlieh duh jong ka DHS Health Engineering Wing, u la ong ruh ba donkam ban phah sanction noh ïa ki post bapher bapher lada dei ïa ka MCH bad ANM da ka tnad ka koit ka khiah kaba don ha Nongstoiñ bad Mawkyrwat, khnang ban lah ban plie noh kham kloi ïa kitei ki tyllong ai jinghikai jingnang jingstad bad ruh ïa ka jingai jingsumar ïa ki khunlung ha katei ka thaiñ.
Haba ki nongïalam ki la leit ban ïakynduh ïa ka DM&HO Nongstoiñ, na ka liang jong I, I la ong ba ban sanction ïa ki post bapher ka dang ap ïa ka rai jong ka sorkar jylla lyngba u myntri ka tnad ka koit ka khiah, ba un ai jingbit ïa ka tnad ka koit ka khiah ban leh ïa kaba donkam na ka bynta thoh noh bad ban mang noh ïa ki kam kiba lait na ka bynta ka MCH.
Ka seng ka kyrpad na ka sorkar jylla lyngba u myntri ka tnad ka koit ka khiah, ban aiti lane ai bor ha ki bor ba dei peit ïa ka MCH ha Nongstoiñ, ba ïa ka Hospital kha bad sumar khunlung ym dei ban aiti ne ban phah pynïaid ha kino ki kynhun ïoh kan dkoh ha ki rukom treikam.
Hynrei, dei ban pynneh beit ban ai bor ïa ka tnad jong ka koit jong ka jylla bad jong kane ka thaiñ hi khnang ban ïaid beit ïaid ryntih ha ki rukom treikam.
Nangta dei ban mang tyngka noh bad sdang pyntrei noh ruh na ka bynta ka ANM kaba dei ban buh ha Mawkyrwat.
Khliehriat iaiong 8 : U Deputy Commissioner (Supply), East Jaiñtia Hills District, u pynbna ba ïa ka dor jong ka umphniang sharak kaba la dep pynbna thymmai yn pyntreikam naduh u bnai lber 2023.
Ka dor Wholesale (wholesale price) ha Sonapur Oil Agency kan long T 78.
15 tyngka bad ka dor dukan lane Retail price ha Sonapur Oil Agency kan long T 80.
05 tyngka.
Ka dor Retail Price na ka bynta ka FPS Centre kaba jngai 5 kms na ka dukan wholesale ha Sonapur kan long katkum ka jingbuh dor ka vigilance committee, kane ka hukum kan treikam noh mardor tat haduh ban da pynbna da kumwei pat.
Nongpoh, Ïaiong 08: Da ka jingsarong bad ka jingkmen mynta ka sngi Saitjaiñ ki nongïalam ka NPP Umroi Block rynhkat ki paidbah nongkyrshan ki la pynkup burom ïa u Bah Damanbait Lamare kum u MLA ba thymmai ka Umroi, kaba dei hadien ba ki paidbah ka Umroi ki la pynkup bor bad jied ïa u ban long uta u nongmihkhmat katei ka Constituency ha kane ka election jied nongmihkhmat kaba dang shu dep shen hapoh ka jylla.
Ïa kane ka jingpynkup burom la pynlong ha Madan Kurkalang, Bhoirymbong ha kaba la sakhi lang ruh ha kane ka sngi da ka jingdon lang u MDC ka Umroi, u Bah R.
R Kharbuki, u Ma Ngaitlang Dhar, uba dei u kpa jong u MLA, u Bah Dasakhiat Lamare, MLA barim ka Mawhati, u Bah Pynhun Ronghang, uba dei u State General Secretary ka NPP bad kynthup kiwei kiwei ki nongïalam ka NPP na Umroi bad na Ri Bhoi District.
Kum ka dak ka jingai burom ïa une u MLA ba thymmai ka Uroi Constituency, ki nongshong shnong, ki seng longkmie, ki seng samla bad ka NPYF Umroi ki la pynkup burom ruh ïa une u Samla Damanbait Lamare da ki tiar sah jingkynmaw bad ki jingai sgewbha kiba un shim kum uta u nongmihkhmat paidbah ba shakri ïa ki paidbah katei ka Constituency.
Haba kren ruh ha kane ka sngi, u Damanbait Lamare u la pynpaw ka jingkmen ba ki paidbah ryngkat ki nongïalam ka NPP bad NPYF ki la shim ïa kane ka bynta ban ai burom ïa u kum uta u nongmihkhmat paidbah ka Umroi bad u kyrmen skhem ruh ba kum u nongmihkhmat ba la pynkup bor da ki paidbah un lah ban ai kata kajingshakri kaba paka tam ban myntoi ki paidbah ka Umroi Constituency.
Shuh shuh, u la bynrap ruh da kaba ong kumba ki paidbah ki la pynkup bor ïa u ban shim ïa kane ka lyngkor nongïalam na kane ka Constituency bad na ka liang jong u ruh un ïaleh ban trei kham bha ban wan rah kata ka jingkylla hapoh ka Umroi Constituency ryngkat ka jingkyrshan bad ka jingai bor lang jong ki padbah ka Umroi Constituency hi baroh kawei.
Lyngba jong kane ka sngi la pynphuh pynphieng ruh ïa kane ka jingpynkup burom ïa une u MLA ba thymmai ka Umroi da ki jingshad, ki jingrwai bad ka put ka tem ba la pynkhreh da ki samla, ki longkmie bad ki longkpa napoh ka Umroi Constituency.
Khliehriat iaiong 08 : U Sub- Divisional Officer (Sadar), East Jaiñtia Hills District, u pynbna paidbah ba kum ka jingrakhe ïa ka jingdap 75 snem ka jingioh laitluid ka ri India, ka “Azaadi ka Amrit Mahotsav, ka Central Consumer Protection Authority (CCPA), ka la pyllait paidbah ha baroh kawei ka ri ïa kawei ka campaign, kum ka jingpynshai paidbah sha ki nong die, nong thied ba ki nongthied kin lait na kano kano ka jingshah thok, kaba long ka jingpyn kheiñ ïa ka aiñ.
Katkum ki kyndon ne Section 2(10) jong ka Consumer Protection Act, 2019, kino kino ki tiar kiba die beaiñ, ba pynkhieñ ïa ka aiñ (violate the standard), ki hap hapoh ka QCOs, ki pynkhieñ ruh ïa ka aiñ jong ka Consumer Act.
Shuh shuh ruh, ki kyndon aiñ, Section 2(47) jong ka Consumer Act, ka ïada ïa ki paidbah na kano kano ka jingkhaiï beaiñ ïa ki tiar da ka lynti bym dei, ka ïada ruh na kano kano kaba wanrah jingma, jingmynsaw na kaba pyndonkam ïa kita ki tiar, kane ka jingïada ïa ki paidbah nongthied ka long katlum ki kyndon ba la buh ha ka Consumer Right, Section 2(9) jong ka Consumer Protection Act.
Lah ban kdew ba kane ka QCOs, ba la pynbna da ka sorkar pdeng kaba dei na ka bynta ki nongthied, ki kynthup ïa ki tiar khaïi kum ki Electric Immersion, Water Heaters IS 302-2-201 (1992), Electric Iron IS 302-2-3(1992), Switches, ba pyndonkam ha ïing (IS 3854:1998), ki Hand Held Blender IS 302: Part 2 Sec 14, ki Domestic Electric Food Mixer(Liquidizers and Grinders) bad ki Centrifugal Juicer IS 4250, ki Gas Stove, ba pyndonkam ha iing , Liquefied Petroleum Gases IS 4246:20020, Aluminium Foil, kiba song jingbam, (Food Packaging IS 15392), ki kor suh jaiñ (Sewing Machines IS 15449: Part 1:2004), ki Helmet, na ka bynta kito kiba ñiah ar shaka, (IS 4151: 2015), Microwave Oven IS 302: Part 2: Sec 25: 2014 bad ki Cooking Gas Cylinder (as specified in Gas Cylinder Rules, 2016).
Ka jingpynkheiñ aiñ ka buh jingeh bad buh jingma ïa ki paidbah bad ka lah ruh ban wanrah ïa ka jingmynsaw ba jur, na kata ka daw ki nongthied ki dei ban long kiba phikr bha ba dei ban da peit bha ïa ki tiar ki tar kiba dei ban long kiba bit ba biang, kiba don ïa ki valid ISI, ha shwa ban thied.
Nongpoh, Ïaiong 08: Kum ba shi satlak ka pyrthei hynnin ka sngi Thohdieng ki Khristan bapher bapher ki la kynmaw burom ïa kata ka sngi kaba U Jisu u la shah sar Narphna ban ïap halor u Lum Karbari na ka bynta ban pynim ïa ngi ki Nongpop bad na ka liang ki paid riewngeit ka Balang Katholik jong ka Nongpoh Parish ki la leh burom ïa kane ka sngi ban kynmaw burom ïa kata ka jingshah sah narpna u Jisu halor u Lum Kalbari.
Ki paid riewngeit ka Balang Katholik Nongpoh Parish ki la leh burom ruh ïa kane ka sngi khuid da kaba pynlong ïa kata ka jingïaid lynti Diengpha ban puson halor kata ka jingshah sah narphna u Jisu myn ar hajar snem mynshua bad kum ki paid riewngeit ki la leh riew blei da kaba pyndep ïa kata ka jingleh pusa ïa ka jingïaid lynti u Jisu naduh ba la sdang nan pynshitom bad pynbah ïa ka Diengphna haduh ban da poi halor u Lum Kalbari ba la sah Narphna ïa u Jisu.
Haba pusa ne leh riewblei ïa kane ka jingshah shitom u Jisu, ki samla ryngkat ka Parish ki la leh da ka rukom kaba kham pher ban pyni syndon da ki dak ki shin halor ka jingïaid lynti ba la shim bynta da ki khun samla bapher bapher da kaba ki la ak thik kum ha ka por ba la shah pynshitom u Jisu.
Ki la don ki bynta bapher bapher naduh ka jingsah sympat, ka jingshah bom shah shoh u Jisu ha ki Shipai Roman bad kumjuh ruh ka jingkyllon u Jisi ha kaba bah ïa ka dieng pha la pyni sha ki paid riewngeit da kaba ki khun samla ki la ak bad shim ha ki bynta bapher bapher bad bun ki paid riewngeit ki la sngew hun jrut ban shim bynta namar ki sngew ba la lah ban leh burom ne puson halor kane ka jingshah shitom u Jisu tad haduh ba la shah sah narphna ba ki paid Khristan ki ngeit ba u Jisu u wan sha kane ka pyrthei ban shah sah narpha na ka bynta ban pynim pat ïa kiba pop ha kane ka pyrthei.
Shuh shuh, ha kane ka sngi, nalor ka jingleh burom ïa ka jingïaid lynti Diengphna bud sa ka jingleh burom ïa ka Diengpha u Jisu bad la pynkut da ka Mass bakhuid ba la khiña la khriam da u Fr.
Peter Syiemlieh kum u Parish Priest ryngka ka jingdon lang kiwei kiwei ki phadar, ki sister bad ki paid riewngeit ka Balang Katholik na Nongpoh Parish.
Shillong, Ïaïong 08: Ka Federation of Khasi, Jaiñtia and Garo People (FKJGP) Riwar Mihngi Circle ha ka sngi Palei ka la leit ban ujor ha u Sub Divisional Officer (SDO) jong ka Pynursla Civil Sub Divison pyrshah ïa ka kompeni ARSS Infrastructure Projects Limited kawei na ki kompeni ba pyntrei ïa ka surok Shillong-Dawki namar ka jingpyntrei torti jong ka.
Ha ka shithi sha u SDO (C) ka FKJGP ka la kdew ba ka jingpyntrei torti kane ka kompeni ïa ka jingpyntrei ïa kane ka surok ka buh jingma ïa ki nongshong shnong kiba don kham sha rum jog kane ka surok ba dang tih ban kham pynheh.
“Kane ka jingtrei torti kane ka kompeni lah ban sakhi tang da kaba shu peit ïa ki rukom trei jong ka ha lynter ka surok kaba hap hapoh ka shnong Rngaiñ bad terter.
Shuh shuh ngi ïohi ba ka jingap jingma lada kane ka kompeni ka trei khlem pyrkhat ïa ka jingsngaiñ jong u paidbah ba ïaid ba ieng," ong ka shiti ka FKJGP sha u SDO.
Haba kren bad Mawphor u Information Secretary ka FKJGP Riwar Mihngi Circle u Bah Evanfield Khonglam u la ïathuh ba kane ka jingshim khia ka seng ba ujor ka dei namar ka jingtih torti bad ka jingbret khyndew torti kane ka kompeni kan buh jingma ïa ki paidbah kiba rem sha ki jaka rep ba kham sha rum namar ka la dei ka aiom slap.
“Wat ha ka aiom bym dei ka aiom sla ka ju don ka jingtwa khyndew mynta lei ba la tih torti bad bret pathar ïa ka khyndew bad ki maw kiba tih kan buh jingsyier shibun ïa ki nongrep ha ki jaka rep jong ki namar kumba phi tip ha ka aiom Lyiur ka jingther u ‘lapbah ka jur bha ha kine ki shnong bad ki thaiñ bad kan long ka jingbuh jingma shibun ïa ki nongrep.
" u la ong.
“Ngi khmih lynti ba ki bor ba dei khmih kin leh ïa kaba donkam namar ha ka shiti ujor ngi la suh lang ïa ki dur ba kin long ki sakhi satar ïa ka jingtrei jong kane ka kompeni tih surok," bynrap u Bah Evanfield Khonglam.
Jowai, Ïaïong 8: Hadien ba la ïoh jingujor na ki paidbah ka thaiñ halor ka jing dkhoh treikam ka CHC Namdong, ka Khasi Student Union (KSU) Namdong Area Unit ha kane ka 6 tarik haka jingïalam u Adhoc President samla Kitboklang Lamare bad u General Secretary samla Juhhi Tariang bad katto katne ngut ki dkhot ki la leit kynduh bad buh jingthoh halor ba ka tei ka CHC bad kam ym lah shuh ban pdiang ïa ki nongpang ban shah sumar namar ba ym don um ka CHC la shi bnai shiteng mynta.
Halor kane Ka seng kala pynpaw ba kam sngew lah ban pdiang ba kat ka CHC kam don ïa u motor tan um uba biang, kumta kala leit ban ïa kynduh bad u DM&HO u Dr.
K.
C.
Ajar.
Ka seng ha ka jingïakren bad u DM&HO ula kular ban shimkhia ban pynbiang hapoh shitaïew bad naka liang ka seng kala kren shai ba lada ym lah ban pynbiang um ne pdiang ïaki nongpang kam banse ban khangtala lane shim da kiwei pat ki sienjam ïa katei ka CHC bad na ka liang kiba dei peit kin hap shim ïaka jing kit khlieh ong ka seng.
Ka seng kala ïoh ruh ban pynsngew sha u DM&HO halor ka jing bym biang por ki nongtrei kum ki chokidar, pharmacist, bad kiwei deki nongtrei hapoh katei ka CHC, pynkut ka kyrwoh khubor bala phah na u samla Juhhi Tariang.
Shillong, Ïaïong 08: Ka Ramakrishna Mission Vivekananda (RKM) Cultural Centre, Shillong ha ka sngi Saitjaiñ ka la pynlong ka jingpynkup burom ïa ka Batch kaba 99 jong kiba shah hikai Computer bad ka batch ba 38 jong ki samla ba pule ïa ka ktien ka thylliej ha kaba napdeng kiba shah hikai ha ka jingpule kompitor dei tang ka Samla Ibansara Jyrwa kaba la ïoh da ka kor kompitor namar ka jingtbit jong ka ha kane ka laiñ.
Ha kane ka jingïalang, ka centre ka la sam 500 tylli ki syrnot sha ki samla pule computer bad ka ktien ka thylliej kiba la leh bha.
Ka Ramakrishna Mission, Shillong, ka ai jinghikai kumba 6000 ngut ki samla ha ka shi snem ha ki sobjek Computer, ba la pynlong ha palat san bynta.
Ka jingpynkup burom kaba mynta ka sngi kadei na ka bynta ki shah hikai jong u bnai Rymphang- Lber 2023, ki shah hikai jong ka batch ba 99 ki kynthup kumba 700 ngut ki samla na ki bynta bapher bapher jong ki jylla ka thaiñ shatei Lammihngi.
Ki samla kiba wan shakhmat ha ka jingpule Computer-Beginner – Longmai Gashnga, Computer-Intermediate Janak Chetri, Computer – Accounting: Chiteej Kumar Ram bad Laweibakordor Thongni, Database (Part I): Richarldy Dkhar, DTP – Mawanshwa Warjri, Web Designing – Deidaphi Kharmaw, Expert – Meba-ai Shisha Syiem, bad na ka liang ka center ka la ai sngebha ïa kine ki samla da ki memento bad na baroh kiba ïoh syrnot bad memento dei tang ka Samla Ibansara Jyrwa kaba la ïoh ruh bad ka kompiwtor namar ka jingtbit ba tam duh.
Ka samla ba la leh bha bad wan shakhmat ha ka jingpule English kalong ka Tuberlin Jyrwa ha kaba na ka liang ka center ka la ai sngebha ïa ka da ka memento.
Ka Dr Moushumi Dey, Lecturer, Women’s College, Shillong, ka la plie ïa ka jingïalang kum ka kongsan.
Haba ai jingkren ha ka jingïalang, ka Dr Moushumi ka la ong ïa ki samla ba ki long kiba donbok bha ban ïoh jinghikai ha kane ka jaka.
Ka la ong ba ngi kiew khyndiat pa khyndiat ha ka jingim.
Ka jaka ai jinghikai bad ki samla pule ki ïa kiew lang man la ka sngi da ka jingïalam lynti jong u Maharaj bad ki nonghikai.
“Ha kane ka juk ba mynta ka jingpule kaba katkum ka sap kalong kaba kham kongsan shuh shuh ïa ka jingpule ha ki skul bad kolej.
Kumta da kaba ïoh jinghikai pyntbit ha ka Computer bad ka ktien ka thylliej kalong kaba kongsan bha bad kan ïarap ïa phi ki samla ha ki lad ïoh kam ïoh jam," ong ka Deb,“Ieng, khie bad wat sangeh huduh ynda la kot ïa ka thong," la sot ka Deb na ka jingkren jong u Swami Vivekananda ha ka jingkren jong ka.
Hashuwa kane ha ka jingai jingkren jong u ha ka jingïalang plie, u Vairagyachaitanya Maharaj, Deputy in charge jong kane ka jaka ai jinghikai, u la ai khublei ïa baroh ki samla pule bad kyntu ïa ki samla ban pdiang ïa ki jinghikai jong u Swami Vivekananda ban ïoh jingjop ha ka jingim bad ong ba u briew udei u nongthaw ïa la ka jong ka nusip.
Shuh shuh u la ban jur ïa ka jingdonkam jong ka jingpule bad pynshlur ïa ki samla ba kin don ka mynsiem ban long ki nongseng kam lajong ban ïa kaba ap ïa ki kam sorkar.
Ha kane ka sngi la pynlong ruh ïa ka jingsngapjar ba shiminit ban sngewlem ïa ka jingkhlad noh jong u nongthoh kot ba pawnam ka jaidbynriew bad ka jylla u Bah Sumar Sing Sawian, uba ju don bynta ruh ban pynbit pynbiang ïa ka magazine ‘Kajingshai’ ba ju pynmih na kane ka center.
Ka samoi Shad Suk Mynsiem ka la poi, kaei-kaei kaba ngin dang ïa puh-soi ka long ha ki Phawar pynngam jingmut.
Kumba ka long ka Shad Ainguh ïa la U Long-Blei, Ba Lah-ei hi tang Marwei ïa Shi tyllup Pyrthei, nga la sngew kynduh jingmut, ban da kyrsiew jingrhem jingsngew ha baroh u Paid Khasi Baïar da kaba pashat ïa ine i Phawar duwai kyrpad-kyrpon kum ka khubor shaphi baroh.
Ka Phawar hi ka dei ka kmie jong ka Khasi Poitri bad ka buit sian stad jong ki Longshuwa jongngi, ka Nongkynti-hok jongngi ban pynim-pynkhie ïa ka thoh-ka pruid.
Ki Tymmen Longsan jong ka Seng Khasi jongngi kim shim la ïeh khun swet ïa ngi, ban ym ïa tih-ïa sei , khnang ba ka Pyrthei tip-lut ba mynta, kan hap ban bishar peit-thuh ïa ka bad wad ïa kata, ka jingshisha.
Kane ka Phawar duwai nga la thoh ha ka snem 2018 – ‘Ka Shad Suk Mynsiem’, mynba la wan ka jingsngew mynsiem ïeit ïa la ka Ri bad ka Jaitbynriew.
Ka long kumne:Ah! Muluk- Jaka jongngi, (2)Da Jingsuk, Ah! Blei to ri –Da weng Lyngkhuh – Pakhuh;Theh kyrhai ka Jingpahuh.
Hoi – KiwAh! Kynjat Samoi da Sneng, (2)Ka Lynsher Aiom to wengBlei-Kynrad pynkiar ïa shem;Kat nang ïaid ki Sngi-ki Snem.
Hoi – KiwAh! Koit-Khiah ba ngin ïa shem, (2)Lad – lynti ruh nang pynïengShad – Ainguh ha Me! Ngi dem;Sngew mynsiem to iai pynrhem.
Hoi – KiwAh! Kur – ki kha ban roi – ban bha, (2)Weng thaw- wit, ki jingbaklaHa Duwai ngi ïeng myntaBan ïoh lait na ka Sapra.
Hoi – KiwAh! Ban kamai ïa ka Hok, (2)Ka nongrim ka ai pynshok.
Wat nud ho paralok!Da lamler, ka thok, ka klop.
Hoi – KiwAh! Ïa shad- ïa kmen phi teh, (2)Da ki kam pynsah – pynnehLa ïar baroh ïa beh,Na kor-bah sha Lympung heh.
Hoi – KiwAh! Kynmaw burom ngi theh, (2)Lama-Seng kan ïai- kawehDei maphi, kiba la tehBa tynrai nylla, kan neh.
Hoi – KiwAh! Tip-briew bad ka Tip-Blei, (2)H’u Khasi ki dap ki shlei.
Burom – Akor shaei?Wat ïa shah! ïa ka bym dei.
Hoi – KiwKa Jingsneng ha ki long shynrang-kynthei Khasi kiba nga la thoh:‘Kha-ra- ïa’ wat ai kin ong, (2)Ki ‘khabah junom phin long.
Pynkhia la i jinglong,Kumba khia Ka Riam shi-rong.
Hoi – KiwKa kor te ka jinglong, (2)To da tieng ïa ka LehmonShi bor wat la phi long,Phin suhsieng ‘tiew-la-subon.
Hoi – KiwAr-bor ha ar-kyrdan (2)Dei-ti hok to da ïa-lamBurom keiñ kaba tamHa la jingmut pynngam.
Hoi – KiwRyngkap ruh ka sdien (2)Liang kadiang nadien.
Da lai khnam kiba sienDeiti hok, ba phin kheiñ.
Hoi – KiwDa kumta, ruh ‘Ka Shad-Suk-Mynsiem’ ka la wan mih, wan paw, kum ka Shad Ainguh ïa la U Long Blei bad ka da shon la ka shap-ka Muhor ha la ka Jaitbynriew bad ki jingsaiñ pynwandur ïa la ki hok longbriew Khasi paka nylla, ka Burom-ka Akor ba bha, ban lait na ka tyndep-ka tyndai bad kyrsiew jingsngew- tympang ha ka tylli ‘wei lang u Paid Khasi Baïar, ha ki sur jong ki Hynñiew Ksing.
Khublei Shad-Suk-Mynsiem shaphi baroh.
Shillong, Ïaïong, 08: U District Tuberculosis Officer jong ka West Khasi Hill District u Dr.
R.
Basaïawmoit, u la kyntu ïa ki paidbah ha ka imlang ka sahlang ba kim dei ban isih ne ban ñiewbeiñ ïa ki briew kiba don ïa ka jingpang Tuberculosis hynrei ki dei ban ai jingkyrshan bad ban ai mynsiem ïa ki, ba kin lait na ki jingsngewsih bapher bapher.
“Ngim dei ban isih ne ban ñiewbeiñ ïa ki briew kiba don ïa ka jingpang Tuberculosis hynrei ngi dei ban ai jingkyrshan lem khnang ba kin ïoh mynsiem ban ïakhun pyrshah na ka jingpang bad ba kin ïoh kham kloi ïa ka jingkoit," ong u Dr.
Basaïawmoit haba kren ha ka jingrakhe ïa ka World Health Day ba la pynlong da ka ophis jong ka State Tuberculosis ha ryngkat ka jingïatreilang bad ka ophis jong u District Tuberculosis Officer ka West Khasi Hills District kaba la long ha sor Nongstoiñ ha ka sngi Palei.
U Dr.
Basaïawmoit u la ai jingbatai bad pynshai ruh sha ki paidbah shaphang ka jingpang TB, ïa ki dak ki shin ba ki paidbah ki dei ban tip haba ki ïoh ïa kane ka jingpang bad ba kumno ki dei ban leh khnang ban ïada ïalade ban lait ban na ka jingïabit ïa ka jingpang TB kum ka jingdeng tista ïa ki mask, ban sumar khuid ïalade bad ban kiar na ka jingbiah pathar.
Ha kane ka sngi, ka State Coordinator jong ka State TB Office ka Kong Tracy Kharkamni ka la ïashim bynta lang ban pynsngewthuh ïa ki paidbah kumno ban sumar ïalade ban lait na kane ka jingpang kumba ka Sorkar ka la buh hakhmat ïa ka thong ban pynkut noh ïa ka jingpang TB ha kaba kut jong u snem 2015.
Ban pynsngewthuh shuh shuh ïa ki paidbah, ki samla pule jong ka Social Work Department, Women’s college Shillong ki la ïashim bynta ha ka street play ba la sakhi da ki nongshong iew bad ki nongthied nongpet.
Ki paidbah kiba la wan sngap ïa kane ka jingpynshai jong ka ophis u District Tuberculosis Officer ki la ïohlad ban kylli jingkylli shaphang ka jingpang Tuberculosis.
Shwa ban pynkut ïa kane ka prokram, ka ophis jong u District Tuberculosis Officer ka la sam ruh sha ki paidbah ïa ki kot lyngkdop kaba la thoh halor ka phang “Ka TB ka pynïap namar ka jingkheiñ sting bad ka jingleh klet,’ bad ka jingsam ïa ki khusnam sha ki paidbah kiba la ïashim bynta lang ha ka shut jabieng halor ka jingpang TB.
Shillong, Lber 08: Ka jingkhlad noh jong u bah Sumar Sing Sawian ha ka janmiet jong ka sngi Thohdieng ka la long ka jingduh kaba khraw ïa ka seng Khasi namar ba une u Rangbah u dei u rishot bad u dkhot barim ha ka Jyli pyrkhat kam jong ka seng Khasi la bun bun snem tad haduh ba un da leit bam kwai ha dwar u Blei.
“U Rangbah Sumar Sing Sawian, u dei u rishot, u bah tympan bad u pynïar jong ka Seng Khasi Kmie da ki bun bun tylli ki snem, u la long u Dkhot barim jong ka Jylli Pyrkhat Kam (JPK) jong ka Seng Khasi Kmie da bun snem bad uba la trei borbah ban pynneh pynsah, pynphuh pynphieng bad pynïar ïa la ka Niam Tynrai lyngba ki jingthoh kiba mih na ka mut ka pyrkhat pyrkhat ka jong u.
Kum u Dkhot jong ka Literary Committee, Seng Khasi Kmie, une u rangbah, u la synñiang shibun ki jingthoh ha “Ka Sneng Khasi" bad u la long u Dkhot jong ka Editorial Board ha man la ki khep ba ka Seng ka pynmih ïa ki Thup Sah Kynmaw.
U Rangbah Sumar Sing Sawian, u ïai pynshai lyngba ki kot khubor ïa ki matti bad nongrim jong ka Seng ha man la ki khep," ong ka kyrwoh na ka Seng Khasi Kmie.
Ka ban sah kynmaw ha ki pateng pakit jong ka Seng Khasi Kmie, ka dei ka jingsngewthuh bad shemphang jong une u Rangbah ha kaba ïa dei ban ki parom shaphang jong U Lum Sohpetbneng uba kyntang.
U la long uwei na ki rangbah kiba donkti naduh ba sdang ban pynïoh ïa ka kliar jong u Lum Sohpetbneng bad ka Seng ka la thung ïa u kum u Secretary ba nyngkong eh jong ka Lum Sohpetbneng Committee, Seng Khasi Kmie naduh ba la thaw ïa ka, ha ka 30 tarik u Ïaïong, 1990 bad u la bat da bun bun snem bad u la long ruh u Chairman barim jong kane ka Committee.
Hapoh ka jingïalam ka jong U, la lah ban pynlong ïa ka Kiew Pyneh Rngiew ba nyngkong eh ha kliar u Lum Sohpetbneng ha ka 20 tarik u bnai Rymphang 2000.
Ha kaba ki khun ki hajar ki it ki hima ki elaka jong ka ri Hynñiewtrep ki la wan ban ïa shim bynta.
Kum shi bynta ban pyrto ïa ki kam ba khraw jong une u Rangbah, ka Seng Khasi Kmie, ka la pynkup burom ïa une u Rangbah, ha ka jingrakhe ïa ka Seng Kut Snem kaba la long ha ka 23 tarik Naiwieng , 2022.
“Ha kum kane ka por kaba ka ïing ka sem ka ïa kynduh ïa kum kane ka jingjia kaba sngewsih, ka Seng Khasi Kmie ka phah ïa u kyrwoh sngewlem sha ki khun ki kti, kiba ha ïing ha sem jong une u Rangbah.
Ngi buh lang ruh ïa ka kyrpad kyrpon, ka duwai ka phirat ba ka mynsiem ksiar mynsiem rupa ka jong une u Rangbah ba la leit bam kwai ha dwar U Blei ba kan poi suk poi saiñ bad la ki dot ki ïaw bad ba ka rngiew ka rwiang kan synran synriah bad aibor aibuit ïa baroh kiba don ka jingïadei kaba jan bad u," ong shuh shuh ka kyrwoh.
Kum shi bynta ban kynmaw burom ïa ka jingkhlad noh jong u Rangbah Sumar Sing Sawian ka seng ka la pynlong ïa ka jingïalang sngewlem ha ka step jong ka 8 tarik u Ïaïong, 2023, ha Seng Khasi College, Jaïaw ban pyrto ïa u synñiang u bynhei uba une u Rangbah u la noh sha ka Seng ha kiba bun ki liang bad ka jingïalang ka la pynlong ïa ka jingsngapjar kaba shipor kum ka dak ka jingburom ïa une u Rangbah bad ban duwai ruh na ka bynta ka mynsiem ka jong u.
Shillong, Ïaïong, 08: Ka Shad Suk Mynsiem ba lai sngi ba ju pynlong shisien shisnem da ka Seng Khasi Kmie, Mawkhar Shillong, ka la sdang ha ka sngi Saitjaiñ.
Ha kane ka sngi sdang, da ki spah ngut ki nongshad kynthei bad shynrang bad kumjuh ki khynnah ba dang rit ki la poi ban ïashim bynta ban pyniphuh iphieng ha ka Lympung Weiking.
Ïa kane ka sngi basdang jong ka shad, la juh tip ïa ka kum ka shad Nohkjat bad ha shwa ban hiar sha Lympung Weiking, ka la don shwa ka jingïalum lang ki nongshad lem bad ki parakur parakha bad baroh ki dkhot nongkitkam ka Jylli Pyrkhat Kam (JPK) ha phyllaw jong ka hall ka Seng Khasi Kmie ha Mawkhar.
Ha ka por 1:30 nohphai sngi, ki duhalia ki la sei ka ksing ka nakra ka tangmuri ban sdang ban tem ïa ka ksing Lumpaid bad hadien kane u Asst.
General Secretary jong Seng Khasi Kmie u Rgh Païa B Synrem u la shim ïa ka bynta ban pynïaid pat ïa ka jingïalang katba General Secretary jong ka Seng Khasi Kmie u Rgh Hainess Marbaniang u ïalam ïa ka jingduwai bad hadien kane la sdang pat ka jingïaid kjat sha Lympung Weiking.
Ynda haba la poi ha Lympung Weiking, shwa ban sdang ka shad Nohkjat, la pynlong ïa ka nguh ka dem kaba la pyndep da ka Komiti u Tymmen u San jong ka Seng Khasi Kmie bad ka jingkyntiew ïa ka lama ka Seng Khasi da u Rgh O.
Pyngrope uba long u Vice Prresident.
Guwahati, Ïaïong, 08: Ka President jong ka India, ka Droupadi Murmu ka la long ka kynthei kaba ar ban ïoh shong ïa ka liengsuiñ ïapom Sukhoi 30 MKI ha Tezpur Air Force Station ha Assam ha ka sngi Saitjaiñ.
Ka President kaba long ka khliehduh jong ki kynhun ïada ri, ka la shong kumba 30 minit ha kane ka liengsuiñ ïapom kaba la her ha ki jaka Brahmaputra bad Tezpur na kaba la ïohi ïa ki lum Himalaya shuwa ban leit phai sha kane ka Air Force Station.
Ïa kane ka liengsuiñ la pynher da u Group Captain Naveen Kumar, uba long u Commanding Officer ka 106 Squadron.
Kane ka liengsuiñ ka la her ha ka jingjrong kaba 2 kilometer palat ka jingjrong ka duriaw bad ha ka jingsted kaba kumba 800 kilometer ha ka shi kynta.
Ka President Murmu ka dei ka President kaba lai bad ka President longkmie kaba ar ban leit shong liengsuiñ.
Hadien kane, ha ka kot kaba kyrpang na ka bynta kito kiba wan sha kane ka jaka, ka President ka la batai ïa la ki jingsngew ha kaba ka la thoh, “Ka la long ka jingshem kaba sngewtynnad bha ïa nga ban shong ha ka liengsuiñ kaba khlaiñ ka Sukhoi-30 MKI Fighter Aircraft jong ka Indian Air Force.
“Ka long ka jingsngew sarong ba ka jinglah ïada ri ka India ka la kiew shibun shah ban peit ïa baroh ki jaka kiba kynthup ïa ka khyndew, ka lyer bad ki duriaw.
Nga ai khublei ïa ka Indian Air Force bad baroh kawei ka kynhun jong ka Air Force Station Tezpur kiba la pynbeit ïa kane ka jingpynher ïa kane ka liengsuin," ong ka President Murmu.
La batai ruh ïa ka President shaphang ki jinglah treikam ki liengsuiñ jong ka Indian Air Force (IAF) bad ka la ong ba ka la hun ïa ka jingpynkhreh jong ka IAF ban treikam.
Ka jingleit shong ka President ha ka Sukhoi 30 MKI fighter aircraft ka dei shi bynta ki sienjam jong ka ban ïakren bad don jingïadei bad ki kynhun ïada ri, kum ka khliehduh jong ki kynhun ïada ri.
Ha u Lber 2023, ka President ka la leit jngoh ïa ka INS Vikrant bad ka la ïakren bad ki ophisar bad ki nongñiah lieng kiba trei ha kane ka lieng ba shna hi hapoh India.
Shillong, Ïaïong, 08: U Bah Sumar Sing Sawian uba long u nongthohkhubor ba la rangbah bha bad uba long ruh ha kajuh ka por u nongthohkot u la khladnoh ha ka sngi Thohdieng mynta ka taiew ha ïing sah ha Umroi Laban Saro, Ri Bhoi District.
Ïa u Bah Sumar la kha ha ka 15 tarik, Jylliew 1941 bad u la khlad noh na kane ka sla pyrthei ha ka rta kaba 82 snem.
Kum u nongthohkhubor u Bah Sumar u la long u Editor jong ka kotkhubor Apphira bad u la noh synñiang shi katdei eh lyngba ki jingthoh jong u sha kiwei pat ki kotkhubor nalor ba u ju don bynta bad ka All India Radio, Shillong, ka Doodarshan Kendra, Shillong ha kaba ïadei bad ki kam pathai khubor.
Ka jingkhladnoh jong u Bah Sumar ka la long ka jingduh kaba khraw haduh katta katta ïa ka jaidbynriew namarba u dei uba briew uba tip thik pa thik ïa ki kyntien khasi paka bad uba ju thoh ruh shaphang ka jingriewspah jong ka kolshor tynrai u Hynñiew Trep Hynñiew Wasa.
Kum u nongthoh kot u la pynmih ïa ka kot kaba u la jer kyrteng, ‘Ki khun ki hajar na jingkieng Ksiar, Ka Jutang.
U la pynkylla Khasi ruh ïa ka Gitanjali ba la thoh da u Rabindranath Tagore bad u la thoh bun tylli ki kot jingrwai poitri.
U la long u Chief of Bureau jong ka Shillong Press Trust of India (PTI) bad u la long u Khasi banyngkong eh ban bat ïa kane ka kyrdan.
Ha u snem 2017 ka Sorkar Jylla ka la ithuh kyrpang ïa ki kam kiba u Bah Sumar u la noh synñiang ha ka thoh ka tar Khasi da kaba pynkup burom da ka khusnam Tirot Sing Award ha sngi rakhe ïa ka Meghalaya Day.
U Bah Sumar u la ïoh pdiang ruh bun tylli ki khusnam ha ka kam thoh kotkhubor bad ha ki kam ka imlang ka sahlang.
U dei ruh uwei na ki nongmait lynti ban pynsdang ïa ka rongbiria da kaba pynlong ïa ka jingïakop siat khnam ïa kaba la ju pynlong da ka Apphira Archery Committee.
Nalor ka thoh ka tar, u Bah Sumar u la noh synñiang sha ka imlang ha kiba bun rukom bad u la long ruh u nongprat lynti da kaba thaw ïa ka komiti kumno ban shna ïa u durmot jong u Myllung SoSo Tham uba don mynta ha phyllaw jong ka State Central Library.
U dei u dkhot ba shitrhem jong ka Seng Khasi (Kmie) Mawkhar uba la bat kum u Secretary ba nyngkong jong u Lum Sohpet Bneng Committee bad uba la long uwei na ki nongïalam jong ka Seng Khasi (Kmie) ban ïalam ïa ka jingkiew sha u Lum Sohpet Bneng ïa kaba la tip kum ka ‘Kiew Pyneh Rngiew.
’Ka Shillong Press Club (SPC) ka la pynpaw ïa ka jingsngewsih halor ka jingkhladnoh jong u Bah Sumar bad ha ka sngi Saitjaiñ la pynlong ïa ka jingïalang sngewlem ha ka shlem treikam jong ka Shillong Press Club bad ka jingsngap jar kaba ar minit kum ka dak ka jingburom ïa ka mynsiem ba la khladnoh jong u Bah Sumar uba la iehnoh thylli ïa ka kam thoh khubor hapdeng ki paralok nongthoh khubor jong ka jylla Meghalaya.
Ka Meghalaya Editors’ and Publishers’ Association (MEPA) ka pynpaw ïa ka jingsngewsih kaba khraw halor ka jingkhlad noh jong i Bah Sumar Sing Sawian iba long u nongthoh khubor uba la rangbah bad iba la noh synñiang shibun sha ka kam pathai khubor ha ka jylla.
Ka jingkhlad noh jong i ka long ka jingduh bakhraw ïa ka kam thoh khubor ha ka jylla.
Halor kane ka jingjia basngewsih, na ka liang ka MEPA ka phah ïa ka khubor sngewlem ïa ki bahaïing hasem jong i Bah Sumar bad ngi duwai ba u Blei un ai ka jingtngen ha kum kane ka por ba sngewsih, ong u kyrwoh ba la phah da u General Secretary jong ka MEPA u John W.
Thabah.
Ïa ka met ba dang sah jong u Bah Sumar ynda la pyndep ïa ka lehniam leh rukom ha ingsah jong u ha Laban Saro, Umroi lashai ka Sngi U Blei yn sa wanrah sha Jaïaw Jingthang Briew.
Shillong, Iaiong 8 : Hadien ba ka KHNAM bad ka VPP ki dawa ban khot ïa ka Dorbar ba kyrpang ban ïatai sani bha halor ka Roster System ne jingpynrung kam kat kum ka Reservation Policy kumba la pynpaw da ka ïing Bishar High Court jongka jylla ba ïa ka rukom pyntreikam ïa u snem dei ban ïatai sani bad shim rai da ka ïing Dorbar Thawaiñ ka jylla, ha kaba yn ïa mynjur lang naduh ki Liang Pyrshah `haduh ki Liang Synshar khnang ban lait kano kano ka jingsngewïapher hadien habud, mynta sa ka Congress ruh shen kan sa khot ïa ka CLP ban ïakren sani bha halor kane ka kam shwa ban shim ïa kano kano ka rai.
Haba ïakren bad u Nongïalam ka Congress Legislature Party (CLP) u bah Ronnie V Lyngdoh MLA ka Mylliem, u la ïathuh ba shen un sa lum ïa ka jingïalam jongka CLP ba ka Congress kan sa ïatai sani shen ïa kane ka Reservation Policy khamtam ha kaba ïadei bad ka Roster System.
U la ïathuh ka CLP ka lah ban ïa kynduh ha ka Sngi Ba Ar lane ha ka Sngi Balang.
“ Ngin ïamir jingmut lang kum ki MLA jongka Congress halor kane ka Roster System bad hadien kata ngin sa shim ïa ka rai" ong u bah Ronie.
U la ïathuh ha kane ka jingïalang jongka CLP yn ïakren ruh halor kiba bun ki mat kiba ktah ïa ka jylla.
U la ong dei tad hadien ba la dep ïatai sani yn sa lah ban tip kaei ka nongrim ba ka Congress kan ïeng halor ka Reservation Policy.
Lah ban pynkynmaw ba ka KHNAM bad ka VPP ki la dawa ban khot pynlong ïa ka Dorbar Kyrpang hadien ba ka ïing bishar High Court ka la pynmih ïa ka jingbthah kaba la kren shai kdar ba halor ka jingpyntreikam ïa u snem na ka bynta ka Roster dei ban ïatai sani bha hapoh ïing Dorbar Thawaiï namar ia ki kam thaw aiñ la dei ka kam jongka ïing Dorbar bad ka Sorkar.
Ha kaba ïadei bad ka Roster ruh la dei ban ïatai sani bha hapoh ka ïing dorbar thawaiñ.
Lah ban pynkynmaw wat ka KSU ruh ka la dawa na ka sorkar ban ym pyntreikam ïa ka Roster System naduh u 1972 bad ka jingpyntreikam ka dei ban long naduh nangne shakhmat.
Ka jingshongkurim ka dei kawei na ki kam kaba kmen tam ïa baroh bad ka wanrah ïa ka jingkmen ym tang ia ki shijur kiba ïapoi kha, hynrei ki kmie ki kpa, ki hymmen para jong ki ar longïing bad ruh ïa ki kur ki kha bad baroh kita kiba don ka jingïadei bad kita ki shi jur.
Ka dei ka aiom bad ki don bun shisha ki ingïathoh shongkurim bad katno ka long kaba itynnad ban ïohi ba ki samla ki long kiba kloi ban ai ka burom sha U Blei bad wad ïa ka jingpynkyntang jong u ha kaba iadei bad kane ka kam kaba long ka bynta kaba khraw tam ha ka jingim jong u briew bad ka briew namar ba dei na kane ka bynta ba kin sdang ban tei ia la ka jong ka longïing ban ban don ia ki khun ki kti ki ban long ka lawei jong ka longïing, ka kur ka jait, ka shnong ka thaw ka jaidbynriew bad ka ri.
Haba peit kumne ka i ba baroh ki biang beit, hynrei katno ka long kaba pang nud ban tip ba ki don bun bah ki longïing kiba ym lah ban bteng shuh ia kane ka jingïalong shi kurim na kiba bun ki daw bad bun na kine ki longiing ki jot noh! Ka jingjot jing pra jong kiba bun kum kitei ki longiing ka la long shisha ka jingtheh umpjah ia kiba bun ki samla bad ki longïing longsem, ha kaba ki sngew ba kam long kaba myntoi ban pynlut ïa ka por bad ka bor.
Hynrei ka long kaba donkam ban sngewthuh ïa kaei ka daw tynrai jong ka jingjot jingpra noh jong ki longïing longsem khamtam kito kiba la kiew wat haduh ka duwan ba kyntang jong ka jingïathoh shongkurim.
Kawei na ka daw ba kongsan kat kum ka jingwad bniah la shem ba ka dei ka jingduna palat ne ka jingbymdon ïa kata ka jingsngewrit bad sngewthuh nyngkong eh hakhmat jong U Blei bad ka jingjngai noh jong ka jingïadei kaba jan bad U Trai nongbuh nongthaw.
Kane suki suki ka kjap ia ka jingiadei nyngkong eh bad u Trai nongthaw bad hadien kata hapdeng jong ki shijur ha kiba ki ju mih shibun kidaw kiba wat i daw barit eh ruh i kylla long ka ding kaba bamduh.
Haba wad jingtip ia ka daw jong ka jingtlot ka jingaidei jong ki shijur kiba la dep ban ïateh kular hakhmat U Blei bad ruh kiba ieit ban shakri ïa u Blei, ia ka daw la shem ba kawei ka dei ka jingbym don ia ka por jong ka jingïamane lang kum ka longïing, ka jingbymdon jong ka por ban pule ia ka ktien U Blei bad ia duwai lang bad ka jingim ka kylla long kum ki riew madan bad ki riew paidbah.
Wat la kum ki shi kurim ki long kawei ka doh kumba ong ka ktien U Blei, hynrei ka mynsiem pat ka long la ka jong ka jong.
Ka jingbymïoh ia ka por ban long kawei ka mynsiem ka mih na kiba bun ki jingeh jong ka jingbymïasngewthuh jingmut bad ka jingnoh shilliang jong ka jingieit kaba lah ban dei na ka daw jong ka jingbym ïaryngkat ha ka kamai kajih, ka kyrdan long briew, ka jingban khia ka kam bad kawei kaba sniew tam eh ka dei ka jingbymshaniah iwei ïa iwei pat.
Kum ki briew kiba la shong kurim ym donkam than eh ban batai stad da kiwei ïa kaei kaba ki dei ban leh bad ia kaei ka bymdei.
Hynrei kum ki briew hi ym lah lait na ka jinglong sahdien ha ka bor pyrkhat pyrdaiñ bad don pat ruh kiba la ïastad palat bad kum kine ruh ki buh jingeh shibun.
Hooid ym lah ban leh ba ym baroh ki longïing ki pait ki pra namar ba ki don ki longïing wat ki bym ithuh tang ia ka ïing mane ruh ne ki bym dei ki khristan ruh hynrei ki shongsuk shongsaiñ bad ïaid lyngba ka jingim.
Hynrei kaba kham sngewsih ka long ba kita pynban ki longïing kiba kam ba ki tip bad ithuh ia u Blei hynrei kum kitei ki jingjot jingpra ki jia.
Ka kam shongkha shongman ka long shisha kaba jwat bad tang kito kiba ïaid lyngba ki tip ïa kata.
Hynrei kawei na ka jingshisha bad ka jingphla wat na kita kiba shakri ïa ka kam U Blei ruh, ka long ba ka jingjot jingpra ka jia dei na kadaw jong ka jinglehsting ha jingïadei bad U Blei khamtam ba kam don ka jingïashakri Blei ha ka jingiatylli (Salm 127, 133, Ioanis 10:10).
Ka jingshong kurim ka dei ka plan jong u Blei na ka bynta ki briew bad ka dei ka bynta kaba U Blei hi u sngewbha eh ba dei na kata ka daw ngi iohi ba wat ia ka kambah kaba nyngkong eh ba u Jisu u la leh, ka long ban pynkylla waiñ ia ka um ha ka jingshongkurim ha Kana (Ioanis 2:7-9).
Kumta lada ki don kino kino ki longiing khristan kiba ïakynduh jingeh bad ka shongkha shongman ka dei ka por ba kin phai pat sha u Blei uba long u nongseng bad u nongpynlong ïa ka shongkurim da kaba pynrit hakhmat jong u bad wad ïa ka jingiasyllok bad u Blei bad kumjuh ruh lyngba ka jingïarap jong ki nongialam Balang lada donkam.
Ka jingshongkurim ka dei shisha ka nongrim ka imlang sahlang bad ka Baibl ka ong “Lada pynduhnnoh ia ka nongrim uba hok un lah leh aiu" Salm 11:3).
Shillong, Ïaïong 09: Ka Under-16 Football Tournament ba la pynlong da ka Mawpynthaw Sports Social and Cultural Organisation (MSSCO) ha ka sngi Saitjaiñ jong ka 8 tarik hapoh madan ïalehkai ka Mawpynthaw ka la poi noh sha kaba kut da ka jingïakhun final hapdeng ka Ïewpomtiah Sports Social and Cultural Club (ÏSSCO) pyrshah ïa ka Mawpynthaw Sports Social and Cultural Organisation ha kaba ka Ïewpomtiah Sports Social and Cultural Club ka la ïoh rah ïa ka nam lahduh da 3 la 0.
Ha kane ka sngi u MLA ka Nongkrem u Bah Ardent Miller Basaïawmoit u la wan sakhi lang kum u kongsan nalor kiwei pat ki riew rangbah kiba la shah khot sngewbha na kynthup naduh u Bah I.
Warbah Rangbah Shnong, Bah F.
Kharsahnoh President Club, Bah B.
Lyngdoh Chairman Nongkrem Dorbar Pyllun, Bah K Bishar R Warkhyllew Secretary Club bad Member Shillong Sports Association bad kiwei kiwei.
Na ka liang ka MSSCO ka la ïoh ban aiti ïa ka dorkhas sha u Bah Ardent na bynta ba un wad lad ban pynbha ïa kane ka madan ïalehkai khnang ba kan long ka jingkyrkhu ïa ki samla lehkai bad ki ongshong shnong kane ka shnong.
“Baroh phi ïa tip ba ngam ju kular lupa ïa kano kano ka kam hynrei kumba nga la ju ong ha ki snem kiba la leit ba ngi ïatreilang ban pynoh ïa ka bhah ba dei hok jong kane ka shnongm" ong u Bah Ardent haba kren halor ka jingpan mang pisa na bynta ban pynbha ïa ka jingker ïa ka madan bad kumjuh ka jaka shong ki nongpeit kai.
Ha kane ka sngi la sakhi ba ka don ka jinglehkai kaba itynnad hapdeng kine ki ar tylli ki kynhun hynrwi ha ka kylla step la ïohi ba ka Ïewpomtiah ka la ïoh ban pynkhih jar bad kumjuh ha ka kylla miet da ka jingbakla u rang apkol ola ïoh ban pynkhih jar biang sa arwat.
Ïa ka nam kum u rang ap kol ba tbit tam la ïoh ban rah da u rangïalehkai jong ka Ïewpomtiah u Ïaïaidryngkat Mylliemngap katba ïa ka nam jong u nonglehkai ba kynsai tam la ïoh ban rah da u rangïalehkai jong ka Ïewpomtiah u Banïaisahlang kharrngi.
Katba u Andrew Mawthoh u rangïalehkai jong ka Mawpynthaw u la ïoh ïa ka khusnam kum u ranglehkai ba ïoh thep bun kol tam ha kane ka lympung lehkai ha kaba u la ïoh ban thep haduh 9 goal ha kane ka lympung naduh kaba sdang haduh ba ban da poi sha ka final.
Ka Ïewpomtiah Sports Social and Cultural Club ka la khur ïa ka song khusnam kaba long ka 20 hajar tyngka ha ryngkat bad ka trophi katba ka Mawpynthaw Sports Social bad Cultural Club ka la rah ïa ka song khusnam kaba long 10 hajar tyngka.
Hadien kane ka jinglehkai u Bah Ardent u la pynhiar noh ïa ka lama kum ka dak ka jingpynhap pyrda noh ïa kane ka lympung lehkai jong u snem 2023.
Nongstoiñ, Ïaïong 9: Ka shnong Umshynrut kaba hap ha ka Mawshynrut C& RD Block ka dei ka shnong ka bym pat don satia ïa ka surok kaba biang na ka bynta ban pynsuk ïa ki paitbah ha ka leit ka wan bad ka kit ka bah.
Katei ka shnong ka dei kaba jngai bha na surok bah bad ka surok kaba don mynta, ka dei kaba la pyntrei lyngba ka MNREGS na ka shnong Thiepjaphlang haduh Shilianrynñoaw, kaba pynïasoh bad ka surok MNREGS kaba la pyntrei da ka shnong Tlon haduh ban pynïasoh bad ka surok kaba la pyntrei da ka shnong Umshynrut.
U bah Broswell Tyrsa uwei na ki nongïalam jong ki samla jong ka shnong haba ïakren bad u nongthoh khubor, u la ong ba watla katei ka surok ba la shna lyngba ka skhim MNREGS ka la don ruh.
Hynrei ynda la dei ka aïom slap ki kali kim long shuh ban ïaid.
Man la u snem ynda la poi ha u bnai Naiwieng, ki paitbah jong kitei ki lai tylli ki shnong ki ju ïamih ban maramot namar ka la dei ruh ka aïom ba u sohñiamtra u la sdang ban ih.
U la ong ba haduh mynta ka shnong Umshynrut ka dei ka shnong kaba hakhmat duh ban pynmih soh ñiamtra hapoh West Khasi Hills.
La jan kawei pa kawei ka longïing hapoh ka shnong ki dei kiba im ha ka rep sohñiamtra, soh jew, ki jhur bad kiwei kiwei.
Ha katei ka thaiñ ym don ki jaka ba long ban shna pynthor kba, lait noh tang khyndiat eh ki jaka bad kiba bun ki nongshong shnong ki pyndonkam ban rep da u kba lum da kaba pom shyrti ïa ki khlaw.
U la ong ruh katkum ka jingïaid ka por katei ka shnong ka la donkam haduh katta katta ban don ïa ka surok kaba biang na ka bynta ban pynsuk ïa ka leit ka wan, ka kit ka bah khamtam ha ka por tlang namar ki paitbah kiba rep soh ki hap ban pynpoi sha man la ki ïew kum ha Riangdo Shahlang, Nongstoiñ bad kiwei kiwei.
U la ong ruh ba lada ka la don ka surok kaba biang ki nongrep soh ki lah ban kamai ar ne lai shah ïa kaba ki kamai ha kine ki snem ba la dep.
Mawkyrwat, Ïaïong, 09: Ka Seng Khasi Nonglang (SKN), South West Khasi Hills District, mynta ha ka Sngi U Blei ka 09 tarik u Ïaïong, 2023 ha ryngkat ka jing-i-phuh jing-i-phieng ka la ïoh ban pynkut noh ïa ka Shad Suk Mynsiem (SSM) ba la ju pynlong shi sien ha ka shi snem hapoh madan shad jong ka Seng Khasi Nonglang ha Nonglang, South West Khasi Hills District ha kaba ki nongshad ki la poi haduh 352 ngut ba kynthup ïa ki samla shynrang bad kynthei.
Kane ka shad ka kmen ka long kum ka jingkynmaw bad ka jingainguh u Khun-Khasi Khara kaba shisien shi snem ïa U Blei Trai Kynrad Nongbuh Nongthaw ban neh la ka hok la ka Riti ha kaba la pynphuh pynphieng da ka jingdonlang ki nongshad shynrang bad kynthei na kylleng ki jaka.
Lah ban kdew ba ïa kane ka Shad Suk Mynsiem jong ka Seng Khasi Nonglang la ïoh ban sdang naduh ka 8 tarik u Ïaïong, 2023 ha kaba u bah T.
Kharlyngdoh, President jong ka Seng Khasi South West Khasi Hills District u la ïoh ban plie bad pynher ruh ïa ka lama jong ka seng.
Ha ka sngi pynkut noh ïa kane ka Shad Suk Mynsiem mynta ka sngi ka 09 tarik Ïaïong, 2023 la ïoh ban pynhiar ïa ka lama jong ka seng da u bah O.
S.
Kharbuli, Executive Engineer jong ka MeECL, Shillong u ba long kum u kongsan.
U bah O.
S.
Kharbuli, Executive Engineer jong ka MePDCL, Shillong haba kren ha kane ka sngi ba pynkut, u la pynpaw ka jingnguh nyngkong ïa U Blei Trai Kynrad U ba bad ka mei ramew soh mei ramew syntiew kaba la pdiang hun ïa kane ka shad ka kmen ha ryngkat ka mei mariang ka syiem mariang kaba la pynphuh pynphieng bad ka mei ngi kaba la synriej da ki um ksiar ki um rupa ha kane ka shad ka kmen.
“Kane ka dei ka shad ka kmen ka dei ba la ai ha ngi u khun bynriew naduh ki longshwa manshwa bad to ngin ai ka burom na ka bynta jong ki kiba ba la seng bad saiñ dur ïa kane ka shad ka kmen", u la pynpaw.
U la ong ruh ba kane ka shad ka kmen jong u khun khasi khara kaba long shi sien shi snem ka dei ka jingainguh ïa la U Kynrad bad ban kynmaw na ka por sha ka por.
Ha kane ka sngi shwa ban pynhiar ïa ka lama, u la ai ruh ki kyntien jingaikhublei na ka bynta ka Seng Khasi Nonglang kaba la ïoh ban pynlong ïa kane ka shad ka kmen khlem kino kino ki jingpynthut bad ka la long kaba ïaid beit ïaid ryntih.
Ha kajuh ka por u la ai ruh ki kyntien jingkyrkhu kyrdoh na ka bynta baroh ki ‘rang bad ki ‘thei nongshad ba kin nangïai don hapdeng ki met kiba koit ba khiah ha ryngkat ka kamai kajih kaba dap kyrhai bad ba kin nangphuh nangphieng ha ki sngi ki ban dang wan ruh.
Ha kane ka sngi pynkut ïa ka Shad Suk Mynsiem la sakhi lang da ka jingdon ryngkat u bah Kynpham V.
Kharlyngdoh, ki ‘riew rangbah, ki nongkitkam jong ka Seng Khasi Nonglang, ki longkpa, longkmie, ki hep kiba rit lem bad ki nongshad shynrang bad kynthei ba kynthup haduh 352 tam ha ryngkat ki riam kiba i-phuh i-phieng.
Ka Seng Khasi Nonglang shwa ban pynkut ka la ïoh ruh ban ai jingaisngewbha sha baroh ki nongshad shynrang, kynthei bad kumjuh ruh ki hep kiba rit.
Nongstoiñ, Ïaïong 9: “Ka jingeh kaba mih ha ki shnong ki thaw kiba don ha shilynter u pud bad ka jylla Assam, ka dei ka jingeh kaba la sdang naduh ba ka sorkar India ka la ai ïa kata ka Sub State kaba la jer da ka kyrteng kum ka Meghaloi ha ka ktien Bengali kaba mut ka ri jong u Lyoh", ong u Bah T.
Marweiñ uwei na ki riew rangbah ka West Khasi Hills.
U la ong ruh, “Hadien ba ïa ki nongsynshar hima la ki dei ki Hima Syiem ne ki Hima Sirdarship, la pynïaid noh da ka Khasi Hills Autonomous District Council (KHADC), kumta ka jingsynshar ka la tlot bor haduh katta katta".
“Ha West Khasi Hills District ki don saw tylli ki Hima ba don ha khappud bad ka Assam, kine ki kynthup ïa ka Hima Nonglang, ka Hima Jyrngam, Hima Riangsih bad ka Hima Nongmynsaw.
Nangta ka Nongkhlaw Syiemship ruh ka don ïa ki shnong kiba la shah klun ha ka Assam bad kiba don mynta ha ka jingbym sngew thikna lano kin lait na ki jingeh ba ki ïakynduh man ka por".
“Ki jingeh ba ki paidbah kiba shong ha khappud ki ïakynduh, ka jur palat ha ki shnong kiba hap hapoh ka Nonglang Syiemship ha kaba katei ka hima ka la shah klun ha ka Assam la palat lai kilomitar naduh Amagaon haduh ki bynta ba markhap bad ka Sildubi.
Nalor kata ka Nonglang ka la duh ruh ïa ka ïew Gamrimura namar mynta la kam trai noh da ka sorkar Assam".
“Ym tang ka hima Nonglang kaba shah knieh, hynrei ka Hima Jyrngam ruh ka la shah knieh kumba shi kilomitar shiteng kata naduh jingkieng wah Tyrsung haduh khap shnong Umsaitwait.
Hynrei ka jingdon jong ka Police Out Post ha Athiabari ka la ïarap shibun ha kaba ka Assam kam sngew dei shuh ban dang kyntur shuh shuh kham sha khmat".
“Ka jingshah kyntur pud kaba bun tam ka dei ka Raidmynsaw Sirdarship kaba la long ruh ka Hima Nongmynsaw mynta, kaba la shah knieh lut ïa ki jaka puta bad haba kheiñ antad ïa ka jing jngai naduh Kamphoduli haduh Mawsikar ka la kot haduh 26 kilomitar.
Ha ka shnong Mawsikar, ka sorkar Assam ka la buh ïa ka ktem pulit naduh u snem 1979 bad ka dang don haduh kine ki sngi".
“Ki ar tylli ki hima Syiem kata Jyrngam bad ka Nongkhlaw, watla ki jaka kiba hap ha ka jingsynshar jong ki, kim pat da shah ktah haduh katta katta ha ka jingkyntur pud jong ka sorkar Assam.
Hynrei ka jingwit jingwoh ka long kaba jur bha namar ka jingthmu jong ka sorkar Assam ban den biang ïa ka Wah Khri ha Kyrshai na ka bynta ban pynmih bor ding".
“Ka jingwit kaba mih ka long namar ba ha ka jaka ba ka Brahmaputra Board kaba dei ka Company kaba thmu ban pyntrei ïa katei ka dam, sha phang mihngi harud katei ka wah ka don ka shnong Rajabala kaba hap ha ka Hima Nongkhlaw, katba sha sepngi bad shathie pat ki dei ki jaka kiba hap ha ka Hima Jyrngam".
“Kitei ki jingeh baroh kiba mih ha kitei ki jaka khappud ki pyni shai kdar ba ki bor synshar jong kitei ki hima la ki dei ki Sirdarship ne ki Syiemship, kim don ïa ka iktiar kaba khlaiñ ha ka synshar khaddar bad lehse ka lah ban long ruh ba kim don ïa ki kot ki sla kiba pynthikna na kano ka bynta ka dei ka jaka kaba hap hapoh ka hima jong ki".
“Nalorkata ki lai tylli ki Sirdarship ka Nonglang, Jyrngam bad ka Raidmynsaw ki dei ki jaka ba mynshuwa eh ki khot ïa ki, ki “British Area".
Kaba mut ki jaka kiba la kam trai da ki Phareng ha ka por ba ki dang synshar ïa ka Ri India baroh kawei".
“Na ka bynta ban pynkut ïa ka jingeh ha kitei ki shnong khappud, kitei ki bor synshar hima ki la dei ban thaw ki lad ki lynti kumno ban pynthikna ïa u pud u sam jong ki hima jong ki ym tang ban shu kmen tohhoh ïa ka kam Sirdar ne Syiem, tang ban ïoh jingmyntoi shimet na ki jingmih ka hima".
“Hynrei ki dei ban sngewthuh ba ka jingïohnong jong ki shimet kam don jingmut lada ki khun ki raïot jong ki Hima kin im sohsat bad shah pyndik na ka por sha ka por ha ki bor sorkar jong ka Assam", u la ong.
Katba nang ïaid ki por ki sngi, ka jingbun briew ha ki jaka sor jong ka jylla kala nang kiew nangkiew bad ïa kane la sakhi ym tang ha sor Shillong ne sor Jowai hynrei ka jia ruh ruh ha ki sor thymmai kum ha sor Khliehriat, East Jaiñtia Hills District.
Ka jingbun briew na ka jingïabeh ïa ka jingnang jingstad, ka trei ka ktah, ka jing bylla , ki jaka sumar, ki ïew ki hat bad ka khaïi ka pateng nalor kiwei kiwei pat ki jingdawa kiba hakhmat tam ha ka jingim briew.
Ka jingbun briew ka pynlong pat ïa ka jingbun ki kali ki motor ba leit ba wan kaba wanrah ïa ka jingdheng kali ne sahkut kali kum shi bynta ha ka jingim jong ngi ki nongshong shnong ha man la ka sngi.
Ka Jingsahkut kali ba man ka sngi ka jia ymtang ha Shillong ne Jowai, hynrei ïa kane la sakhi ha Ladrymbai bad ha Khliehriat ruh na ka jingjur ka jingbun palat ki kali nalor ka jingkhapngiah ki briew ba leit ba wan ha u surok, bunsien bunsien ka pynpulom ïa ka jingthmu jong ngi haba ïabeh ïa ka por lada dei sha ki jaka pule puthi ne sha ki jaka trei jaka ktah khamtam ha ka pang ka shitom tang na ka daw ka jingdheng kali ha kine ki ar jaka kaba jia man ka sngi.
Ka dawbah ka ba pynlong ia ka jingdheng kali ka dei na ka jingbym don jong ka tnad pulit ban pynïaid kali (Traffic Branch) kaba paka hapoh ka District hi.
Ki kali rit ki ïoh ban leh katba mon bad ban pynieng kali katba mon harud ka surok bah NH-6 khamtam ha ki thaiñ Ladrymbai bad Khliehriat, ymtang ba ki ïoh ban ïeng katba mon hynrei kida ïohlad ruh wat ban kynran bad phai dien (Reverse) hapdeng surok bah kata ruh wat hapdeng ka jingbun kali.
Nangta shuh shuh, sa kawei pat ka daw bah jong ka jingdheng kali ka long ka jingleh bym phoida bad bym bna eiei jong ka sorkar ban maramot ne pynbha ïa ka surok Ladrymbai Bye-pass uba la shna khnang khnang ha ka nongrim ban ïada na ka jingkhap ngiah ki kali ha ki thaiñ Ladrymbai.
Phewse, ka jingsniew palat ha ka jinglong jingman jong kane ka surok Bye-Pass ka la pynlong ïa baroh ki jait kali naduh ki kali heh haduh ki kali rit ban leit ban wan beit beit na u surok bah NH-6 na Ladrymbai bad kane kada ktah shibun eh ïa ki nongleit nongwan naka daw ka jingsah kut ki kali man la ka sngi nalor ba ka wanrah jingma ruh ïa ka jingim briew naduh ki khynnah skul haduh ki tymmen ki san ba ïaid na kane ka surok na ka daw ka jingbym biang ki lynti ïaid kjat (Foot Path) narud u surok bah.
Mynta ka jingkylli ba hakhmat tam ïa ka Sorkar khamtam ïa u Myntri kam pohiïng (Home Minister), Hato ka East Jaiñtia Hills kaba la ïoh la ka District lajong naduh u snem 2012 haduh mynta u 2023 kam pat ïoh wat tang ïa ka Traffic Branch hapoh ka District ? Hap ap haduh katno snem ban ioh ïa ka Traffic Branch? Kumno ka Sorkar kam lah ban ai ïa kane ka tnad haba ngi tip shai ba ka East Jaiñtia Hills kadei kawei na ki District ba bun tam ki kali ba ïaid lyngba u surok man ka sngi NH-6 sha kiwei pat ki jylla kata ruh napdeng kine ki ar tylli ki shnong ba khma hakhmat hapoh ka District.
Shuh shuh, balei ka tnat PWD ba dei ban peit ïa kane ka surok Ladrymbai By Pass kam bna eiei ban shna ne maramot ïa kane ka Surok? Ka long hi mo ba ngi kum ki nongshong shnong bad ki nongleit nongwan lyngba kane ka surok bah NH-6 ngin mad ïa kine ki jing eh man ka sngi?Kum u Nongshong shnong badon ïa ka jingkit khlieh ïa ka bha ka miat hapoh ka imlang sahlang bad ka District, nga da kyntu jur ïa ka Sorkar bad ki tnad ba dei ban peit ïa kine kiei kiei ki jingeh kiba ngi kum ki nongshong shnong ngi tyngkhuh bad mad khnang ban kham suk ïa ki nongleit nongwan kumjuh ruh ïa u paid nongshong shnong jong ka District hi baroh kawei.
Nongstoiñ, Ïaïong 9: Ki paidbah nongshong shnong jong ka thaiñ Nongtrai ba kynthup ïa ki palat 30 ei ei tylli ki shnong, ki la kyntu ïa ka tnad ka koit ka khiah jong ka sorkar jylla bad ïa u myntri ba dei peit ïa ka tnad ka koit ka khiah, ba un thaw ki lad ki lynti ban kyntiew kyrdan noh ïa ka Umsohpieng Sub Centre.
Ka sur na ki paidbah ka thaiñ Nongtrai ka long ba katkum ka jingïaid jong ka por bad ka jingroi ki paidbah nongshong shnong, katei ka Sub Centre kam lah shuh ban shakri ïa ki paidbah.
Tad haduh u snem 2011 ka jingdon ki nongshong shnong, ka long kumba 5378 ngut ha katei ka thaiñ.
Hynrei kat nang mih ki snem ka jingdon ki nongshong shnong ka la nang roi.
Halor kane ka juh ka phang, ka seng Hyn-ñiewtrep Youths Council Nongtrai Area unit, ka la leit ban buh jingthoh ban dawa kyntiew PHC noh ïa ka Umsohpieng Sub-Centre ba dei ka jaka ai jingsumar ïa ki paidbah ka thaiñ Nongtrai baroh kawei.
Ka seng hadien ba ka la peit pyrman bha ïa ka jinglong jingman ha ka thaiñ Nongtrai, ka la I dei ban Dawa noh da ka Umsohpieng PHC ha ka jaka jong ka Umsohpieng Sub-Centre katkum ka jingdonkam jong ki shnong kaba la kot haduh 30 tylli ki shnong ba katei ka Centre.
Ka seng ka la buh da ka jingthoh ban dawa na ka sorkar lyngba I District Medical Health Officer (DMHO) West Khasi Hills District.
Na ka liang I DMHO I Dr M.
Bareh I la ong ka sorkar mynta ka dang ïaleh ban pynbha ïa baroh ki jaka ai jingsumar kiba la don lypa.
Na ka liang ka seng ruh ka kyntu ba ki paidbah kin shah shitom, namar ka liang ka seng kan ïai buddien ïa kane ka bynta ban wanrah jingsuk ïa ki paidbah, ong u President HYC Nongtrai Area Unit u samla Ollnington Sohmad.
Nongpoh, 09: Katto katne ngut ki samla wad kam pulit kiba la pyndep ruh ïaka jingmareh, ki eksamin bad ki jingdonkam baroh, kila pynpaw ka jingsngew bynñiaw bad sah haka umdum hadien ba kim shym la mih kyrteng haka result jong ka kam pulit bala pynbna dang shen da ka tnad pulit haka jylla.
Haba ïakren bad uwei naki samla u bym la kwah ban pynpaw kyrteng u la ong ba u dap da ka jingsngew lyngngoh kaba khraw ba um shym la mih kyrteng haka result kam pulit bala dep pynbna shen, wat haba u ioh ki marks kiba kham heh ban ïa kiba mih kyrteng bad shah jied haka interview haka post Driver Constable.
Naka liang utei u samla u la leit ruh ban pan jingshai naka tnad pulit ha kaba ïadei bad katei ka bynta ha kaba kila aidaw pynban ba u la heh ka rta, katba kitei kiba mih kyrteng ki dei kiba dang biang ka rta ha kaba ïadei bad ki Reserve Category jong ki Khasi bad Jaiñtia.
U la ong ruh ba kum u samla u ba la pyndep lut ïaki jingdonkam baroh, ka tnad pulit kala dei ban pynshai naduh katei ka por, ba kin nym pynlut kai ïaka por, ban leit mareh, ban khreh kot hynrei balei ki shu kyntait ban pynmih ïaka kyrteng kaba la pyntharai sniew pynban ïa ngi ki samla thep kam, watla ka rta ka dang biang haka por ba ki thep bad dei ka jingslem jong ka tnad pulit ban pynmih ïaka result.
Naka liang kitei ki samla ki kwah ruh ka jingshai ba pura naka tnad pulit balei ki kyntait ban pynmih kyrteng haba ki heh maki ki marks ban ïa kito kiba shah jied haka interview ka ba la rai ban pynlong haka 11 tarik mynta u bnai.
Nongpoh, Iaiong 09: Ha kawei ka jingjia, ki longïing ba sah marjan bad ka North East Cancer Hospital hajan ka shnong Mawsmai, 11 Mer ha ryngkat ki nongpang kiba shah sumar ha kane ka hospital ki la lait na ka jingjia kaba sngewsih hadien ba ka ding kaba shyrkhei kaba la kem ding kynsan ha u wei na ki transformer u ba don hakhmat ka jaka rung sha kane ka jaka ai jingsumar.
La ïoh jingtip, ba kane ka jingjia ka la jia ha ka por 12 shiteng eiei mynmiet jong ka 8 tarik Ïaïong katba ki briew ki dang ïoh thiah lyngngai, hynrei donbok ba dang ka jingdon jong katto katne ngut ki briew kiba la ïohi ïa kane ka jingkem ding kynsan ha u tei u transformer ki la pyntip marmar sha ki bor pulit pynlip ding ka sor Guwahati bad kiba marjan bad kiba la shimkhia ban wan marmar sha katei ka jaka ban tem ïa ka ding kaba la klang bad shyrkhei bha.
La ïathuh ruh, ba ki bor pulit pynlip ding na Guwahati bad Jorabat ki la hap ban ïakhun bun por hashwa ban ïoh ban tem noh ïa ka ding kaba shyrkhei kaba la klang ha u tei u transformer u ba don hakhmat ka jaka sumar pang North East Cancer Cancer.
Shuh shuh ruh, la ïoh jingtip ba ïa ka daw kaba tikna halor ka jingkem ding kynsan u tei u transformer ym shem la lah ban tip satia bad na ka liang ki bor pulit ka Jorabat Police Outpost ki dang pynlong ïa ka jingtohkit halor kane ka jingjia kem ding u tei u transformer.
Jowai, Ïaïong 09: Mynta ka sngi ka seng Hynñiewtrep Indigenous Territorial Organization (HITO), West Jaiñtia Hills, khnang ban pyniar shuh shuh ïa ka tnat treikam jong ka seng, kala ïoh ban pynkha sa ïa ka HITO Umjalasiaw Unit.
Ha kane ka sngi pynkha shnat trei kam thymmai jong ka HITO la don ruh ka jingïalang kaba la pynïaid da u General Secretary West Jaiñtia Hills u samla Crisence Ksoo, la ïoh ïa ki kyntien pdiang burom na u Pressmi Suting General Secretary Mynsngat Area, jingkren maitphang na u President ma Wanbiang Pulang bad ïa ka riti treikam jong ka seng bad ka jingpynskhem ïa ki dkhot jong ka HITO Umjalasiaw Unit la ïoh na u samla Wanbun Dkhar General Secretary Central Body.
Ki nongkit kam, ka HITO Umjalasiaw Unit ki long President Amos Phawa, Vice President Dao-hi Rymbai, General Secretary Wanbha Siangshai, Joint Secretary Wallam Suting, Publicity Secretary Kular Dkhar, Organizing Secretary Heimon Phawa Discipline Secretary Meban Phira, Sports Secretary Monday Pyrtuh lem bad ki 30 ngut ki member.
ïa kane ka khubor la phah da u Publicity Secretary HITO West Jaiñtia Hills, u samla Yomikee Passah.
Nongpoh, Ïaiong 09: Kumba ki paid riewngeit ka Balang Katholik ha satlak ka pyrthei mynta ka sngi ki la rakhe ïa ka Paskha ban lehkmen halor ka jingmihpat u Jisu, ba ki ngeit ba u la wan sha ka pyrthei ban shah sah narphna ban pynim ïa ka pyrthei bad ki paid riewngeit ka Balang Katholik jong ka Nongpoh Parish ruh ki la shim bynta da ka jingriewblei bad shithrem ban lehkmen ïa kane ka sngi ka ki ngeit halor ka jingmihpat u Jisu ba la tip kum kata ka Paskha.
Ha kane ka jingleh kmen paskha la shim bynta ruh da u Fr.
Debasis kum uwei na u phadar rangbah ka Balang Katholik ha ka rta kaba 91 snem kaba u la long uta u nongpynbynta ïa ka niam ka rukom lyngba ka mass bakhuid ha ka jingdon lang u Parish Priest ka Nongpoh, u Fr.
Peter Syiemlieh, ki nongïalam niam bad ki paid khristan na kylleng ki shnong jong ka Nongpoh parish.
Nalor ba ki paid riewngeit ki la ioh ban shim bynta ban lehkmen ïa kane ka Paskha lyngba ka mass bakhuid, ha kane ka sngi la pynsngew ruh lyngba ka ktien ka jong u Blei kaba kren shaphang ka jingïap jong u Jisu bad haduh ba u la mihpat kaba long ka jingpynim ïa ka pyrthei hi baroh kawei.
Na ka liang u Fr.
Dibasis kum u nongpynbynta ïa kane ka niam ka rukom ha kane ka mass paskha, u la kren ruh shaphang ka jingwan longbriew u Jisu na ka bynta ban pynlait im ïa ka pyrthei hi baroh kawei.
U la ong ruh haba pharia ïa ka ktien ka jong u Blei lyngba ka Gospel u Ioanis kaba kren shaphang ka jingshah ïap u Jisu bad uba la mihpa tha ka sngi kaba lai, ka dei ka mon kaba la phah da u Blei ba un wan ban shah shitom haduh ba la shah sah narphna bad ban mihpat ha ka sngi Balai ka long ban pynim ei ïa ka pyrthei kum uta u khun jong u Blei.
U la ong ruh ha ka jingïaid lynti ngi kynduh shibun ki jingeh ki jingjynjar bad teng teng ki jingtynjuh ba harukom ha ka jingim bad ngi dei ban sngewthuh ba kane ka dei ka bynta jong ka jingim, ha kaba U Blei la phah ïa la u khun sha kane ka pyrthie ban ïap halor ka Diengphna bad ban mihpat na ka bynta ban pynim ïangi iwei pa iwei kiba la jot bad ngop ha ka pop.
Namarkata, u la kyntu ruh ïa ki paid riengeit ba ki dei ban sngewthuh ba ka jingmihpat jong u Jisu ka dei ka jingkyrmen bad ka jingpynim ïa ngi iwei pa iwei ha kaba u la kiew noh shabeng ban shong ha ka mon jong u kpa jong u bad un sa wan shaw pat ïangi bad kordit pat lada ngim lah ban leh ïa ka mon ka jong u Blei ngin hap ban mad ïa ka jingshah pynshitom hakhmat jong u Blei wat lada u Jisu u la wan ban pynim ei ïangi da kaba ïap halor ka Diengphna, u la bynrap.
Ha kane ka lehniam paskha ki paid riewngeit nalor ba ki la shah skhor ïa ka ktien ka jong u Blei ryngkat ki kyntien kyntu kynpham da u Fr.
Dibasis bad ha kane ka sngi ki la shim bynta ruh ban bam ban sip ïa ka met bad ka snem jong u Jisu kaba long ka jingbam ba kynja mynsiem ba u la wan khnang sha ka pyrthei kum u khun jong u briew ban pynlait im ïangi na ka pop.
Ha ka janmiet pat la pynkut ïa kane ka leh niam paskha da ka jingleh burom ïa ka Sacrament bakhuid tam u Jisu ba la shim bynta biang da ki riewngeit ka Balang Katholik jong ka Nongpoh Parish.
Jowai, Ïaïong 09: Ki paid riewngeit Khristan ha kylleng shi tyllup ka pyrthei hadien ka jingshah ïap jong u Jisu Khris ha ka sngi Thohdieng (Good Friday) mynta ka sngi ba lai kaba dei ka sngi (Easter Sunday) ba u Trai Jisu ula mihpat na kiba ïap bad la pynlong ïa ka jingrakhe ba kyrpang ïa kane ka sngi ka jingjop U Jisu ïa ka jingtep.
Ha Nongbah Jowai ki Balang Khristan bapher bapher kila rakhe ïa kane ka sngi naduh ka por step kaba dei ka kynta (Sunrise Service) hala ki jong ki jong ki Balang, nangta bud sa ki jingïaseng paitbah ha ka por 10 baje mynstep bad kumjuh ha ka por 1 baje nohphai sngi bad kiwei de.
La sakhi ha ka Balang Khimusniang, Jowai ruh ha ka jingïaseng paitbah ha ka por shi baje janmiet ïa ka khubor na ka ktien U Blei la sam da u Rev.
C.
L.
Susngi ula la pynshong nongrim na u Job 14:14.
Na ka liang u Pastor ula ïathuh shaphang ka jinglong u Job uba long u briew ba sheptieng ïa U Blei, ula kyntu ïa ki paidriewngeit ba hadien ka jingim wan ka jingïap bad hadien ka jingïap un wan ka jingbishar.
Shuh shuh u Pastor u ong lada u Khrist um shem la mihpat ka long kaba lehnohei ïa ki Apostol kiba dei ki nongbud u Jisu Khrist ki ban leit ïalap bad kiba aiti ïa ka jingim bad shah pynïap ha ka kyrteng u Khrist.
Ula pynkynmaw ruh shapang ki shakri jong u Blei kiba la im da ki spah spah snem mynshwa.
Ula ong ruh kum ki riewngiet ha ka sngi ba khadduh kan don ar bynta kita ki long ka bneng bad ka dujok bad kum ki khun u Blei ki dei ban ïaid ha ka lynti ka mon kaba ïadei bad u Trai Jisu khnang ban ïoh ïa ka jingpynim.
U ong lyngba kane ka Easter Sunday kum ki paid riewngiet kin long kiba la pynkhreh ïaka jingim na ka bynta ka jingwan arsien jong u Trai Jisu bad ban long kiba la pynkhreh na ka bynta ka jingim.
Shillong.
Ïaïong 09: U MLA ba dang shujop biang jong ka Nongkrem u Bah Ardent M Basaïawmoit ha ka sngi Saitjaiñ u la pynpaw ïa ka jingsngewskhem ba kum u MLA u la wanrah ïa ka burom ïa ka constituency kaba la phah ïa u sha Assembly ban ïakren, ban ïatai bad ban ïasaid na ka bynta ka constituency bad ka jylla baroh kawei.
Haba kren kum u Kongsan ha ka prokram pynhap pyrda ïa ka jinglehkai phutbol ha Mawpynthaw u Bah Ardent u la ong ba baroh ki briew kiba wan sha kane ka pyrthei ki don kawei ka bynta kita ban wanrah burom ym tang ïalade hynrei na bynta kiwei ruh.
“Baroh ngi don ka bynta ban wanrah burom bad kane ka dei ban long ka ka thong jong manla uwei pa uwei uba im ha kane ka sla pyrthei, la ki nonglehkai phutbol ne ki nongpeitkai, la ki nongïakob ha ka jingpynbeit riam, ka jingïakob bha briew ne ki jingïakop ha ka shet ne kiwei kiwei ki jait kam ba ngi trei bad lada ngi bakla ha jaka ba ngin wanrah burom ngin wanrah pynban ïa ka jingjah burom ïa lade bad ïa ka ri bad ka jaidbynriew," ong u Bah Ardent.
